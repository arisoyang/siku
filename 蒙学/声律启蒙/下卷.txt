<h4>《蒙学·声律启蒙·下卷》<b class="x">作者：车万育</b></h4>
<br>○一先<br>晴对雨，地对天，天地对山川。山川对草木，赤壁对青田。郏鄏鼎，武城<br>弦，木笔对苔钱。金城三月柳，玉井九秋莲。何处春朝风景好，谁家秋夜月华圆。<br>珠缀花梢，千点蔷薇香露；练横树杪，几丝杨柳残烟。<br>前对后，后对先，众丑对孤妍。莺簧对蝶板，虎穴对龙渊。击石磬，观韦编，<br>鼠目对鸢肩。春园花柳地，秋沼芰荷天。白羽频挥闲客坐，乌纱半坠醉翁眠。野<br>店几家，羊角风摇沽酒旆；长川一带，鸭头波泛卖鱼船．<br>离对坎，震对乾，一日对千年，尧天对舜日，蜀水对秦川．苏武节，郑虔毡，<br>涧壑对林泉。挥戈能退日，持管莫窥天。寒食芳辰花烂熳，中秋佳节月婵娟。梦<br>里荣华，飘忽枕中之客，壶中日月，安闲市上之仙。<br>○二萧<br>恭对慢，吝对骄，水远对山遥。松轩对竹槛，雪赋对风谣。乘五马，贯双雕，<br>烛灭对香消。明蟾常彻夜，骤雨不终朝。楼阁天凉风飒飒，关河地隔雨潇潇。几<br>点鹭鸶，日暮常飞红蓼岸；一双鸂鶒，春朝频泛绿杨桥。<br>开对落，暗对昭，赵瑟对虞韶。轺车对驿骑，锦绣对琼瑶。羞攘臂，懒折腰，<br>范甑对颜瓢。寒天鸳帐酒，夜月凤台箫。舞女腰肢杨柳软，佳人颜貌海棠娇。豪<br>客寻春，南陌草青香阵阵；闲人避暑，东堂蕉绿影摇摇。<br>班对马，董对晁，夏昼对春宵。雷声对电影，麦穗对禾苗。八千路，廿四桥，<br>总角对垂髫。露桃匀嫩脸，风柳舞纤腰。贾谊赋成伤鵩鸟，周公诗说托鸱鸮。幽<br>寺寻僧，逸兴岂知俄尔尽；长亭送客，离魂不觉黯然消。<br>○三肴<br>风对雅，象对爻，巨蟒对长蛟。天文对地理，蟋蟀对螵蛸。龙夭矫，虎咆哮，<br>北学对东胶。筑台须垒土，成屋必诛茅。潘岳不忘秋兴赋，边韶常被昼眠嘲，抚<br>养群黎，已见国家隆治；滋生万物，方知天地泰交。<br>蛇对虺，蜃对蛟，麟薮对鹊巢。风声对月色，麦穗对桑苞。何妥难，子云嘲，<br>楚甸对商郊。五音惟耳听，万虑在心包。葛被汤征因仇饷，楚遭齐伐责包茅。高<br>矣若天，洵是圣人大道；淡而如水，实为君子神交。<br>牛对马，犬对猫，旨酒对嘉肴。桃红对柳绿，竹叶对松梢。藜杖叟，布衣樵，<br>北野对东郊。白驹形皎皎，黄鸟语交交。花圃春残无客到，柴门夜永有僧敲。墙<br>畔佳人，飘扬竞把秋千舞；楼前公子，笑语争将蹴踘抛。<br>○四豪<br>琴对瑟，剑对刀，地迥对天高。峨冠对博带，紫绶对绯袍。煎异茗，酌香醪，<br>虎兕对猿猱。武夫攻骑射，野妇务蚕缫。秋雨一川淇澳竹，春风两岸武陵桃。螺<br>髻青浓，楼外晚山千仞；鸭头绿腻，溪中春水半篙。<br>刑对赏，贬对褒，破斧对征袍。梧桐对橘柚，枳棘对蓬蒿。雷焕剑，吕虔刀，<br>橄榄对葡萄。一椽书舍小，百尺酒楼高。李白能诗时秉笔，刘伶爱酒每餔糟。礼<br>别尊卑，拱北众星常灿灿；势分高下，朝东万水自滔滔。<br>瓜对果，李对桃，犬子对羊羔。春分对夏至，谷水对山涛。双凤翼，九牛毛，<br>主逸对臣劳。水流无限阔，山耸有馀高。雨打村童新牧笠，尘生边将旧征袍。俊<br>士居官，荣引鹓鸿之序；忠臣报国，誓殚犬马之劳。<br>○五歌<br>山对水，海对河，雪竹对烟萝。新欢对旧恨，痛饮对高歌。琴再抚，剑重<br>磨，媚柳对枯荷。荷盘从雨洗，柳线任风搓。饮酒岂知欹醉帽，观棋不觉烂樵柯。<br>山寺清幽，直踞千寻云岭；江楼宏敞，遥临万顷烟波。<br>繁对简，少对多，里咏对途歌。宦情对旅况，银鹿对铜驼。刺史鸭，将军鹅，<br>玉律对金科。古堤垂亸柳，曲沼长新荷。命驾吕因思叔夜，引车蔺为避廉颇。千<br>尺水帘，今古无人能手卷；一轮月镜，乾坤何匠用功磨。<br>霜对露，浪对波，径菊对池荷。酒阑对歌罢，日暖对风和。梁父咏，楚狂歌，<br>放鹤对观鹅。史才推永叔，刀笔仰萧何。种橘犹嫌千树少，寄梅谁信一枝多。林<br>下风生，黄发村童推牧笠；江头日出，皓眉溪叟晒渔蓑。<br>○六麻<br>松对柏，缕对麻，蚁阵对蜂衙。赪鳞对白鹭，冻雀对昏鸦，白堕酒，碧沉茶，<br>品笛对吹笳。秋凉梧堕叶，春暖杏开花。雨长苔痕侵壁砌，月移梅影上窗纱。飒<br>飒秋风，度城头之筚篥；迟迟晚照，动江上之琵琶。<br>优对劣，凸对凹，翠竹对黄花。松杉对杞梓，菽麦对桑麻。山不断，水无涯，<br>煮酒对烹茶。鱼游池面水，鹭立岸头沙。百亩风翻陶令秫，一畦雨熟邵平瓜。闲<br>捧竹根，饮李白一壶之酒；偶擎桐叶，啜卢同七碗之茶。<br>吴对楚，蜀对巴，落日对流霞。酒钱对诗债，柏叶对松花。驰驿骑，泛仙槎，<br>碧玉对丹砂。设桥偏送笋，开道竟还瓜。楚国大夫沉汨水，洛阳才子谪长沙。书<br>箧琴囊，乃士流活计；药炉茶鼎，实闲客生涯。<br>○七阳<br>高对下，短对长，柳影对花香。词人对赋客，五帝对三王。深院落，小池塘，<br>晚眺对晨妆。绛霄唐帝殿，绿野晋公堂。寒集谢庄衣上雪，秋添潘岳鬓边霜。人<br>浴兰汤，事不忘于端午；客斟菊酒，兴常记于重阳。<br>尧对舜，禹对汤，晋宋对隋唐。奇花对异卉，夏日对秋霜。八叉手，九回肠，<br>地久对天长。一堤杨柳绿，三径菊花黄。闻鼓塞兵方战斗，听钟宫女正梳妆。春<br>饮方归，纱帽半淹邻舍酒；早朝初退，衮衣微惹御炉香。<br>荀对孟，老对庄，亸柳对垂杨。仙宫对梵宇，小阁对长廊。风月窟，水云乡，<br>蟋蟀对螳螂。暖烟香霭霭，寒烛影煌煌。伍子欲酬渔父剑，韩生尝窃贾公香。三<br>月韶光，常忆花明柳媚；一年好景，难忘橘绿橙黄。<br>○八庚<br>深对浅，重对轻，有影对无声。蜂腰对蝶翅，宿醉对馀酲。天北缺，日东升，<br>独卧对同行。寒冰三尺厚，秋月十分明。万卷书容闲客览，一樽酒待故人倾。心<br>侈唐玄，厌看霓裳之曲；意骄陈主，饱闻玉树之赓。<br>虚对实，送对迎，后甲对先庚。鼓琴对舍瑟，搏虎对骑鲸。金匼匝，玉瑽琤，<br>玉宇对金茎。花间双粉蝶，柳内几黄莺。贫里每甘藜藿味，醉中厌听管弦声。肠<br>断秋闺，凉吹已侵重被冷；梦惊晓枕，残蟾犹照半窗明。<br>渔对猎，钓对耕，玉振对金声。雉城对雁塞，柳袅对葵倾。吹玉笛，弄银笙，<br>阮杖对桓筝。墨呼松处士，纸号楮先生。露浥好花潘岳县，风搓细柳亚夫营，抚<br>动琴弦，遽觉座中风雨至；哦成诗句，应知窗外鬼神惊。<br>○九青<br>红对紫，白对青，渔火对禅灯。唐诗对汉史，释典对仙经。龟曳尾，鹤梳翎，<br>月榭对风亭。一轮秋夜月，几点晓天星。晋士只知山简醉，楚人谁识屈原醒。绣<br>倦佳人，慵把鸳鸯文作枕；吮毫画者，思将孔雀写为屏，<br>行对坐，醉对醒，佩紫对纡青。棋枰对笔架，雨雪对雷霆。狂蛱蝶，小蜻蜓，<br>水岸对沙汀。天台孙绰赋，剑阁孟阳铭。传信子卿千里雁，照书车胤一囊萤。冉<br>冉白云，夜半高遮千里月；澄澄碧水，宵中寒映一天星。<br>书对史，传对经，鹦鹉对鹡鸰。黄茅对白荻，绿草对青萍。风绕铎，雨淋铃，<br>水阁对山亭。渚莲千朵白，岸柳两行青。汉代宫中生秀柞，尧时阶畔长祥蓂。一<br>枰决胜，棋子分黑白；半幅通灵，画色间丹青。<br>○十蒸<br>新对旧，降对升，白犬对苍鹰。葛巾对藜杖。涧水对池冰。张兔网，挂鱼罾，<br>燕雀对鹏鹍。炉中煎药火，窗下读书灯。织锦逐梭成舞凤，画屏误笔作飞蝇。宴<br>客刘公，座上满斟三雅爵；迎仙汉帝，宫中高插九光灯。<br>儒对士，佛对僧，面友对心朋。春残对夏老，夜寝对晨兴。千里马，九霄鹏，<br>霞蔚对云蒸。寒堆阴岭雪，春泮水池冰。亚父愤生撞玉斗，周公誓死作金滕。将<br>军元晖，莫怪人讥为饿虎；侍中卢昶，难逃世号作饥鹰。<br>规对矩，墨对绳，独步对同登。吟哦对讽咏，访友对寻僧。风绕屋，水襄陵，<br>紫鹄对苍鹰。鸟寒惊夜月，鱼暖上春冰。扬子口中飞白凤，何郎鼻上集青蝇。巨<br>鲤跃池，翻几重之密藻；颠猿饮涧，挂百尺之垂藤。<br>○十一尤<br>荣对辱，喜对忧，夜宴对春游。燕关对楚水，蜀犬对吴牛。茶敌睡，酒消愁，<br>青眼对白头。马迁修《史记》，孔子作《春秋》。适兴子猷常泛棹，思归王粲强<br>登楼。窗下佳人，妆罢重将金插鬓；筵前舞妓，曲终还要锦缠头。<br>唇对齿，角对头，策马对骑牛。毫尖对笔底，绮阁对雕楼。杨柳岸，荻芦洲，<br>语燕对啼鸠。客乘金络马，人泛木兰舟。绿野耕夫春举耜，碧池渔父晚垂钩。波<br>浪千层，喜见蛟龙得水；云霄万里，惊看雕鹗横秋。<br>庵对寺，殿对楼，酒艇对渔舟。金龙对彩凤，豮豕对童牛。王郎帽，苏<br>子裘，四季对三秋。峰峦扶地秀，江汉接天流。一湾绿水渔村小，万里青山佛寺<br>幽。龙马呈河，羲皇阐微而画卦；神龟出洛，禹王取法以陈畴。<br>○十二侵<br>眉对目，口对心，锦瑟对瑶琴。晓耕对寒钓，晚笛对秋砧。松郁郁，竹森森，<br>闵损对曾参。秦王亲击缶，虞帝自挥琴。三献卞和尝泣玉，四知杨震固辞金。寂<br>寂秋朝，庭叶因霜摧嫩色；沉沉春夜，砌花随月转清阴。<br>前对后，古对今，野兽对山禽。犍牛对牝马，水浅对山深。曾点瑟，戴逵琴，<br>璞玉对浑金。艳红花弄色，浓绿柳敷阴。不雨汤王方剪爪，有风楚子正披襟。书<br>生惜壮岁韶华，寸阴尺璧，游子爱良宵光景，一刻千金。<br>丝对竹，剑对琴，素志对丹心。千愁对一醉，虎啸对龙吟。子罕玉，不疑金，<br>往古对来今。天寒邹吹律，岁旱傅为霖。渠说子规为帝魄，侬知孔雀是家禽。屈<br>子沉江，处处舟中争系粽；牛郎渡渚，家家台上竞穿针。<br>○十三覃<br>千对百，两对三，地北对天南。佛堂对仙洞，道院对禅庵。山泼黛。水浮蓝，<br>雪岭对云潭。凤飞方翙翙，虎视已眈眈。窗下书生时讽咏，筵前酒客日耽酣。白<br>草满郊，秋日牧征人之马；绿桑盈亩，春时供农妇之蚕。<br>将对欲，可对堪，德被对恩覃。权衡对尺度，雪寺对云庵。安邑枣，洞庭柑，<br>不愧对无惭。魏征能直谏，王衍善清谈。紫梨摘去从山北，丹荔传来自海南。攘<br>鸡非君子所为，但当月一；养狙是山公之智，止用朝三。<br>中对外，北对南，贝母对宜男。移山对浚井，谏苦对言甘。千取百，二为三，<br>魏尚对周堪。海门翻夕浪，山市拥晴岚。新缔直投公子纻，旧交犹脱馆人骖。文<br>达淹通，已咏冰兮寒过水；永和博雅，可知青者胜于蓝。<br>○十四盐<br>悲对乐，爱对嫌，玉兔对银蟾。醉侯对诗史，眼底对眉尖。风飁々，雨<br>绵绵，李苦对瓜甜。画堂施锦帐，酒市舞青帘。横槊赋诗传孟德，引壶酌酒尚陶<br>潜。两曜迭明，日东升而月西出；五行式序，水下润而火上炎。<br>如对似，减对添，绣幕对朱帘。探珠对献玉，鹭立对鱼潜。玉屑饭，水晶盐，<br>手剑对腰镰。燕巢依邃阁，蛛网挂虚檐。夺槊至三唐敬德，弈棋第一晋王恬。南<br>浦客归，湛湛春波千顷净；西楼人悄，弯弯夜月一钩纤。<br>逢对遇，仰对瞻，市井对闾阎。投簪对结绶，握发对掀髯。张绣幕，卷珠帘，<br>石碏对江淹。宵征方肃肃，夜饮已厌厌。心褊小人长戚戚，礼多君子屡谦谦。<br>美刺殊文，备三百五篇诗咏；吉凶异画，变六十四卦爻占。<br>○十五咸<br>清对浊，苦对咸，一启对三缄。烟蓑对雨笠，月榜对风帆。莺睍睆，燕呢<br>喃，柳杞对松杉。情深悲素扇，泪痛湿青衫。汉室既能分四姓，周朝何用叛三监。<br>破的而探牛心，豪矜王济；竖竿以挂犊鼻，贫笑阮咸。<br>能对否，圣对贤，卫瓘对浑瑊。雀罗对鱼网，翠巘对苍崖。红罗帐，白布衫，<br>笔格对书函。蕊香蜂竞采，泥软燕争衔。凶孽誓清闻祖逖，王家能乂有巫咸。<br>溪叟新居，渔舍清幽临水岸；山僧久隐，梵宫寂寞倚云岩。<br>冠对带，帽对衫，议鲠对言谗。行舟对御马，俗弊对民岩。鼠且硕，兔多毚，<br>史册对书缄。塞城闻奏角，江浦认归帆。河水一源形瀰瀰，泰山万仞势岩岩。郑<br>为武公，赋缁衣而美德；周因巷伯，歌贝锦以伤谗。<br><hr>
