<h4>《集部·古文观止·卷四  秦文》<b class="x">作者：吴楚材、吴调侯</b></h4>
<br>【苏秦以连横说秦】（《国策》）<br>苏秦始将连横说秦惠王，曰：“大王之国，西有巴、蜀、汉中之利，北有胡<br>貉代马之用，南有巫山、黔中之限，东有殽、函之固。田肥美，民殷富，战车万<br>乘，奋击百万，沃野千里，蓄积饶多，地势形便，此所谓天府，天下之雄国也。<br>以大王之贤，士民之众，车骑之用，兵法之教，可以并诸侯，吞天下，称帝而治。<br>愿大王少留意，臣请奏其效。”秦王曰：“寡人闻之，毛羽不丰满者，不可以高<br>飞；文章不成者，不可以诛罚；道德不厚者，不可以使民；政教不顺者，不可以<br>烦大臣。今先生俨然不远千里而庭教之，愿以异日。”<br>苏秦曰：“臣固疑大王之不能用也。昔者神农伐补遂，黄帝伐涿鹿而禽蚩尤，<br>尧伐驩兜，舜伐三苗，禹伐共工，汤伐有夏，文王伐崇，武王伐纣，齐桓任战而<br>霸天下。由此观之，恶有不战者乎？古者使车毂击驰，言语相结，天下为一。约<br>从连横，兵革不藏，文士并饬，诸侯乱惑，万端俱起，不可胜理！科条既备，民<br>多伪态。书策稠浊，百姓不足。上下相愁，民无所聊。明言章理，兵甲愈起。辩<br>言伟服，战攻不息。繁称文辞，天下不治。舌敝耳聋，不见成功。行义约信，天<br>下不亲。於是乃废文任武，厚养死士，缀甲厉兵，效胜於战场。夫徒处而致利，<br>安坐而广地，虽古五帝、三王、五霸，明主贤君，常欲坐而致之，其势不能，故<br>以战续之。宽则两军相攻，迫则杖戟相撞，然后可建大功。是故兵胜於外，义强<br>於内，威立於上，民服於下。今欲并天下，凌万乘，诎敌国，制海内，子元元，<br>臣诸侯，非兵不可。今之嗣主，忽于至道，皆惛於教，乱於治，迷於言，惑於<br>语，沉於辩，溺於辞。以此论之，王固不能行也。”<br>说秦王书十上，而说不行。黑貂之裘敝，黄金百斤尽，资用乏绝。去秦而归，<br>赢縢履蹻，负书担囊，形容枯槁，面目黧黑，状有愧色。归至家，妻不下纟任，<br>嫂不为炊，父母不与言。苏秦喟然叹曰：“妻不以我为夫，嫂不以我为叔，父母<br>不以我为子，是皆秦之罪也。”乃夜发书，陈箧数十，得太公《阴符》之谋，伏<br>而诵之，简练以为揣摩。读书欲睡，引锥自刺其股，血流至足。曰：“安有说人<br>主不能出其金玉锦绣，取卿相之尊者乎？”期年，揣摩成，曰：“此真可以说当<br>世之君矣！”<br>於是乃摩燕乌集阙，见说赵王於华屋之下，抵掌而谈。赵王大悦，封为武安<br>君，受相印。革车百乘，锦绣千纯，白璧百双，黄金万镒，以随其后。约从散横，<br>以抑强秦。故苏秦相於赵，而关不通。<br>当此之时，天下之大，万民之众，王侯之威，谋臣之权，皆欲决于苏秦之策。<br>不费斗粮，未烦一兵，未战一士，未绝一弦，未折一矢，诸侯相亲，贤於兄弟。<br>夫贤人在而天下服，一人用而天下从。故曰：“式於政，不式於勇；式於廊庙之<br>内，不式於四境之外。”当秦之隆，黄金万镒为用，转毂连骑，炫煌於道，山东<br>之国，从风而服，使赵大重。<br>且夫苏秦，特穷巷掘门、桑户棬枢之士耳，伏轼撙衔，横历天下，庭说诸<br>侯之主，杜左右之口，天下莫之伉。<br>将说楚王，路过洛阳。父母闻之，清宫除道，张乐设饮，郊迎三十里；妻侧<br>目而视，侧耳而听；嫂蛇行匍伏，四拜自跪而谢。苏秦曰：“嫂！何前倨而后卑<br>也？”嫂曰：“以季子之位尊而多金。”苏秦曰：“嗟乎！贫穷则父母不子，富<br>贵则亲戚畏惧，人生世上，势位富厚，盖可以忽乎哉？”<br>【司马错论伐蜀】（《国策》）<br>司马错与张仪争论于秦惠王前。司马错欲伐蜀，张仪曰：“不如伐韩。”王<br>曰：“请闻其说！”<br>对曰：“亲魏善楚，下兵三川，塞轘辕、缑氏之口，当屯留之道，魏绝南阳，<br>楚临南郑，秦攻新城、宜阳，以临二周之郊，诛周主之罪，侵楚、魏之地。周自<br>知不救，九鼎宝器必出。据九鼎，按图籍，挟天子以令天下，天下莫敢不听，此<br>王业也。今夫蜀，西僻之国，而戎狄之长也。敝兵劳众，不足以成名；得其地，<br>不足以为利。臣闻争名者于朝，争利者于市。今三川、周室，天下之市朝也，而<br>王不争焉，顾争于戎狄，去王业远矣。”<br>司马错曰：“不然。臣闻之，欲富国者，务广其地，欲强兵者，务富其民，<br>欲王者，务博其德。三资者备，而王随之矣。今王之地小民贫，故臣愿从事于易。<br>夫蜀，西僻之国也，而戎狄之长也，而有桀、纣之乱。以秦攻之，譬如使豺狼逐<br>群羊也。取其地足以广国也，得其财足以富民缮兵，不伤众而彼已服矣。故拔一<br>国而天下不以为暴，利尽西海，诸侯不以为贪。是我一举而名实两附，而又有禁<br>暴止乱之名。今攻韩，劫天子，劫天子，恶名也，而未必利也，又有不义之名，<br>而攻天下之所不欲，危！臣请谒其故：周，天下之示室也；韩，周之与国也。周<br>自知失九鼎，韩自知亡三川，则必将二国并力合谋，以因乎齐、赵，而求解乎楚、<br>魏。以鼎与楚，以地与魏，王不能禁。此臣所谓‘危’，不如伐蜀之完也。”<br>惠王曰：“善！寡人听子。”卒起兵伐蜀。十月取之，遂定蜀。蜀主更号为<br>侯，而使陈庄相蜀。蜀既属，秦益强富厚，轻诸侯。<br>【范雎说秦王】（《国策》）<br>范雎至，秦王庭迎范雎，敬执宾主之礼。范雎辞让。是日见范雎，见者无不<br>变色易容者。秦王屏左右，宫中虚无人。秦王跪而进曰：“先生何以幸教寡人？”<br>范雎曰：“唯唯。”有间，秦王复请。范雎曰：“唯唯。”若是者三。秦王跽曰：<br>“先生不幸教寡人乎？”<br>范雎谢曰：“非敢然也。臣闻：始时，吕尚之遇文王也，身为渔父，而钓于<br>渭阳之滨耳。若是者，交疏也。已一说而立为太师，载与俱归者，其言深也。故<br>文王果收功于吕尚，卒擅天下，而身立为帝王。即使文王疏吕望而弗与深言，是<br>周无天子之德，而文武无与成其王也。今臣，羁旅之臣也，交疏于王，而所愿陈<br>者，皆匡君臣之事处人骨肉之间，愿以陈臣之陋忠，而未知王心也所以王三问而<br>不对者，是也。”<br>“臣非有所畏而不敢言也。知今日言之于前，而明日伏诛于后，然臣弗敢畏<br>也。大王信行臣之言，死不足以为臣患，亡不足以为臣忧；漆身而为厉，被发而<br>为狂，不足以为臣耻。五帝之圣而死，三王之仁而死，五霸之贤而死，乌获之力<br>而死，奔、育之勇而死。死者，人之所必不免，处必然之势；可以少有补于秦，<br>此臣之所大愿也，臣何患乎？”<br>“伍子胥橐载而出昭关，夜行而昼伏，至于菱水，无以糊其口，膝行蒲伏，<br>乞食于吴市，卒兴吴国，阖闾为霸。使臣得进谋如伍子胥，加之以幽囚不复见，<br>是臣说之行也，臣何忧乎？箕子、接舆，漆身而为厉，被发而为狂，无益于殷楚。<br>使臣得同行于箕子、接舆，可以补所贤之主，是臣之大荣也，臣又何耻乎？”<br>“臣之所恐者，独恐臣死之后，天下见臣尽忠而身蹶也，是以杜口裹足，莫<br>肯即秦耳。足下上畏太后之严，下惑奸臣之态，居深宫之中，不离保傅之手，终<br>身暗惑，无与照奸。大者宗庙灭覆，小者身以孤危，此臣之所恐耳。若夫穷辱之<br>事，死亡之患，臣弗敢畏也。臣死而秦治，贤于生也。”<br>秦王跪曰：“先生，是何言也！夫秦国僻远，寡人愚不肖，先生乃幸至此，<br>此天以寡人慁先生，而存先王之庙也。寡人得受命于先生，此天所以幸先生而不<br>弃其孤也。先生奈何而言若此？事无大小，上及太后，下至大臣，愿先生悉以教<br>寡人，无疑寡人也。”范雎再拜，秦王亦再拜。<br>【邹忌讽齐王纳谏】（《国策》）<br>邹忌修八尺有馀，而形貌昳丽。朝服衣冠，窥镜，谓其妻曰：“我孰与城<br>北徐公美？”其妻曰：“君美甚，徐公何能及君也！”城北徐公，齐国之美丽者<br>也。忌不自信，而复问其妾曰：“吾孰与徐公美？”妾曰：“徐公何能及君也？”<br>旦日，客从外来，与坐谈，问之：“吾与徐公孰美？”客曰：“徐公不若君之美<br>也！”<br>明日，徐公来。熟视之，自以为不如；窥镜而自视，又弗如远甚。暮，寝而<br>思之，曰：“吾妻之美我者，私我也；妾之美我者，畏我也；客之美我者，欲有<br>求於我也。”<br>於是入朝见威王，曰：“臣诚知不如徐公美。臣之妻私臣，臣之妾畏臣，臣<br>之客欲有求於臣，皆以美於徐公。今齐地方千里，百二十城，宫妇左右莫不私王，<br>朝廷之臣莫不畏王，四境之内莫不有求於王。由此观之，王之蔽甚矣！”<br>王曰：“善。”乃下令：“群臣吏民能面刺寡人之过者，受上赏；上书谏寡<br>人者，受中赏；能谤议於市朝，闻寡人之耳者，受下赏。”令初下，群臣进谏，<br>门庭若市；数月之后，时时而间进；期年之后，虽欲言，无可进者。燕、赵、韩、<br>魏闻之，皆朝於齐。此所谓战胜於朝廷。<br>【颜斶说齐王】（《国策》）<br>齐宣王见颜斶曰：“斶前！”斶亦曰：“王前！”宣王不说。左右曰：“王，<br>人君也；斶，人臣也；王曰‘斶前’，斶亦曰‘王前’，可乎？”斶对曰：“夫<br>前为慕势，王前为趋士。与斶使为慕势，不如使王为趋士。”王忿然作色曰：<br>“王者贵乎？士贵乎？”对曰：“士贵耳，王者不贵！”王曰：“有说乎？”斶<br>曰：“有。昔者秦攻齐，令曰：‘有敢去柳下季垄五十步而樵采者，死不赦！’<br>令曰：‘有能得齐王头者，封万户侯，赐金千镒！’由是观之，生王之头，曾不<br>若死士之垄也。”<br>宣王曰：“嗟乎！君子焉可侮哉？寡人自取病耳！愿请受为弟子。且颜先生<br>与寡人游，食必太牢，出必乘车，妻子衣服丽都。”颜斶辞去，曰：“夫玉生於<br>山，制则破焉，非弗宝贵矣，然太璞不完。士生乎鄙野，推选则禄焉，非不得尊<br>遂也，然而形神不全。斶愿得归，晚食以当肉，安步以当车，无罪以当贵，清净<br>贞正以自虞。”则再拜而辞去。<br>君子曰：“斶知足矣，归真反璞，则终身不辱。”<br>【冯谖客孟尝君】（《战国策》）<br>齐人有冯谖者，贫乏不能自存，使人属孟尝君，愿寄食门下。孟尝君曰：<br>“客何好？”曰：“客无好也。”曰：“客何能？”曰：“客无能也。”孟尝君<br>笑而受之，曰：“诺。”左右以君贱之也，食以草具。<br>居有顷，倚柱弹其剑，歌曰：“长铗归来乎！食无鱼。”左右以告。孟尝君<br>曰：“食之，比门下之客。”居有顷，复弹其铗，歌曰：“长铗归来乎！出无车。”<br>左右皆笑之，以告。孟尝君曰：“为之驾，比门下之车客。”於是乘其车，揭其<br>剑，过其友曰：“孟尝君客我。”后有顷，复弹其剑铗，歌曰：“长铗归来乎！<br>无以为家。”左右皆恶之，以为贪而不知足。孟尝君问：“冯公有亲乎？”对曰：<br>“有老母。”孟尝君使人给其食用，无使乏。於是冯谖不复歌。<br>后孟尝君出记，问门下诸客：“谁习计会，能为文收责於薛者乎？”冯谖署<br>曰：“能。”孟尝君怪之，曰：“此谁也？”左右曰：“乃歌夫‘长铗归来’者<br>也！”孟尝君笑曰：“客果有能也！吾负之，未尝见也。”请而见之，谢曰：<br>“文倦於事，愦於忧，而性懦愚，沉於国家之事，开罪於先生。先生不羞，乃有<br>意欲为收责於薛乎？”冯谖曰：“愿之！”於是约车治装，载券契而行，辞曰：<br>“责毕收，以何市而反？”孟尝君曰：“视吾家所寡有者。”驱而之薛，使吏召<br>诸民当偿者，悉来合券。券遍合，赴矫命，以责赐诸民，因烧其券，民称万岁。<br>长驱到齐，晨而求见。孟尝君怪其疾也，衣冠而见之，曰：“责毕收乎？来<br>何疾也？”曰：“收毕矣。”“以何市而反？”冯谖曰：“君云‘视吾家所寡有<br>者’，臣窃计，君官中积珍宝，狗马实外厩，美人充下陈；君家所寡有者，以义<br>耳，窃以为君市义。”孟尝君曰：“市义奈何？”曰：“今君有区区之薛，不拊<br>爱子其民，因而贾利之；臣窃矫君命，以责赐诸民，因烧其券，民称万岁，乃臣<br>所以为君市义也。”孟尝君不说，曰：“诺。先生休矣！”<br>后期年，齐王谓孟尝君曰：“寡人不敢以先王之臣为臣。”孟尝君就国於薛，<br>未至百里，民扶老携幼，迎君道中终日。孟尝君顾谓冯谖：“先生所为文市义者，<br>乃今日见之！”<br>冯谖曰：“狡兔有三窟，仅得免其死耳；今君有一窟，未得高枕而卧也。请<br>为君复凿二窟。”孟尝君予车五十乘，金五百斤。西游於梁，谓梁王曰：“齐放<br>其大臣孟尝君於诸侯，先迎之者，富而兵强。”於是，梁王虚上位，以故相为上<br>将军，遣使者黄金千斤，车百乘，往聘孟尝君。冯谖先驱，诫孟尝君曰：“千金，<br>重币也；百乘，显使也。齐其闻之矣。”梁使三反，孟尝君固辞不往也。<br>齐王闻之，君臣恐惧，遣太傅赍黄金千斤，文车二驷，服剑一，封书谢孟尝<br>君曰：“寡人不祥，被於宗庙之祟，沉於谄谀之臣，开罪於君！寡人不足为也。<br>愿君顾先王之宗庙，姑反国统万人乎！”冯谖诫孟尝君曰：“愿请先王之祭器，<br>立宗庙於薛！”庙成，还报孟尝君曰：“三窟已就，君姑高枕为乐矣。”<br>孟尝君为相数十年，无纤介之祸者，冯谖之计也。<br>【赵威后问齐使】（《国策》）<br>齐王使使者问赵威后，书未发，威后问使者曰：“岁亦无恙耶？民亦无恙耶？<br>王亦无恙耶？”使者不说，曰：“臣奉使使威后，今不问王而先问岁与民，岂先<br>贱而后尊贵者乎？”威后曰：“不然。苟无岁何有民？苟无民何有君？故有问，<br>舍本而问末者耶？”<br>乃进而问之曰：“齐有处士曰锺离子，无恙耶？是其为人也，有粮者亦食，<br>无粮者亦食；有衣者亦衣，无衣者亦衣。是助王养其民者也，何以至今不业也？<br>叶阳子无恙乎？是其为人，哀鳏寡，恤孤独，振困穷，补不足。是助王息其民者<br>也，何以至今不业也？北宫之女婴儿子，无恙耶？撤其环瑱，至老不嫁，以养父<br>母。是皆率民而出于孝情者也，胡为至今不朝也？此二士弗业，一女不朝，何以<br>王齐国，子万民乎？於陵子仲尚存乎？是其为人也，上不臣于王，下不治其家，<br>中不索交诸侯。此率民而出于无用者，何为至今不杀乎？”<br>【庄辛论幸臣】（《国策》）<br>臣闻鄙语曰：“见兔而顾犬，未为晚也；亡羊而补牢，未为迟也。”臣闻昔<br>汤、武以百里昌，桀、纣以天下亡。今楚国虽小，绝长续短，犹以数千里，岂特<br>百里哉？<br>王独不见夫蜻蛉乎？六足四翼，飞翔乎天地之间，俯啄蚊虻而食之，仰承甘<br>露而饮之，自以为无患，与人无争也；不知夫五尺童子，方将调饴胶丝，加己乎<br>四仞之上，而下为蝼蚁食也。<br>夫蜻蛉其小者也，黄雀因是以。俯噣白粒，仰栖茂树，鼓翅奋翼，自以为<br>无患，与人无争也；不知夫公子王孙左挟弹，右摄丸，将加己乎十仞之上，以其<br>类为招。昼游乎茂树，夕调乎酸咸。倏忽之间，坠于公子之手。<br>夫雀其小者也，黄鸪因是以。游乎江海，淹乎大沼，俯噣鳝鲤，仰啮菱衡，<br>奋其六翮，而凌清风，飘摇乎高翔，自以为无患，与人无争也；不知夫射者，方<br>将修其碆卢，治其矰缴，将加己乎百仞之上。彼监刂磻，引微缴，折清风而<br>抎矣。故昼游乎江湖，夕调乎鼎鼐。<br>夫黄鹄其小者也，蔡灵侯之事因是以。南游乎高陂，北陵乎巫山，饮茹溪流，<br>食湘波之鱼。左抱幼妾，右拥嬖女，与之驰骋乎高蔡之中，而不以国家为事；不<br>知夫子发方受命乎灵王，系己以朱丝而见之也。<br>蔡灵侯之事其小者也，君王之事因是以。左州侯，右夏侯，辇从鄢陵君与寿<br>陵君，饭封禄之粟，而载方府之金，与之驰骋乎云梦之中，而不以天下国家为事，<br>而不知夫穰侯方受命乎秦王，填黾塞之内，而投己乎黾塞之外。<br>【触詟说赵太后】（《国策》）<br>赵太后新用事，秦急攻之。赵氏求救於齐。齐曰：“必以长安君为质，兵乃<br>出。”太后不肯，大臣强谏。太后明谓左右：“有复言令长安君为质者，老妇必<br>唾其面！”<br>左师触詟愿见。太后盛气而揖之。入而徐趋，至而自谢，曰：“老臣病足，<br>曾不能疾走，不得见久矣，窃自恕，恐太后玉体之有所郄也，故愿望见。”太<br>后。曰：“老妇恃辇而行。”曰：“日食饮得无衰乎？”曰：“恃鬻耳。”曰：<br>“老臣今者殊不欲食，乃自强步，日三四里，少益嗜食，和於身。”曰：“老妇<br>不能。”太后之色少解。<br>左师公曰：“老臣贱息舒祺，最少，不肖；而臣衰，窃爱怜之，愿令得补黑<br>衣之数，以卫王宫。没死以闻！”太后曰：“敬诺。年几何矣？”对曰：“十五<br>岁矣。虽少，愿及未填沟壑而托之。”太后曰：“丈夫亦爱怜其少子乎？”对曰：<br>“甚於妇人。”太后曰：“妇人异甚！”对曰：“老臣窃以为媪之爱燕后，贤於<br>长安君。”曰：“君过矣，不若长安君之甚！”<br>左师公曰：“父母之爱子，则为之计深远。媪之送燕后也，持其踵为之泣，<br>念悲其远也，亦哀之矣。已行，非弗思也，祭祀必祝之，祝曰：‘必勿使反！’<br>岂非计久长，有子孙相继为王也哉？”太后曰：“然。”<br>左师公曰：“今三世以前，至於赵之为赵，赵王之子孙侯者，其继有在者乎？”<br>曰：“无有。”曰：“微独赵，诸侯有在者乎？”曰：“老妇不闻也。”“此其<br>近者祸及身，远者及其子孙。岂人主之子孙则必不善哉？位尊而无功，奉厚而无<br>劳，而挟重器多也。今媪尊长安君之位，而封以膏腴之地，多予之重器，而不及<br>今令有功於国；一旦山陵崩，长安君何以自托於赵？老臣以媪为长安君计短也，<br>故以为其爱不若燕后。”太后曰：“诺，恣君之所使之。”於是为长安君约车百<br>乘，质於齐，齐兵乃出。<br>子义闻之，曰：“人主之子也，骨肉之亲也，犹不能恃无功之尊，无劳之奉，<br>以守金玉之重也，而况人臣乎！”<br>【鲁仲连义不帝秦】（《国策》）<br>秦围赵之邯郸。魏安釐王使将军晋鄙救赵。畏秦，止于荡阴不进。<br>魏王使客将军辛垣衍间入邯郸，因平原君谓赵王曰：“秦所以急围赵者，前<br>与齐闵王争强为帝，已而复归帝，以齐故；今齐闵王益弱，方今唯秦雄天下，此<br>非必贪邯郸，其意欲求为帝。赵诚发使尊秦昭王为帝，秦必喜，罢兵去。”平原<br>君犹豫未有所决。<br>此时鲁仲连适游赵，会秦围赵，闻魏将欲令赵尊秦为帝，乃见平原君曰：<br>“事将奈何矣？”平原君曰：“胜也何敢言事？百万之众折于外，今又内围邯郸<br>而不去。魏王使客将军辛垣衍令赵帝秦。今其人在是。胜也何敢言事？”鲁连曰：<br>“始吾以君为天下之贤公子也，吾乃今然后知君非天下之贤公子也。梁客辛垣衍<br>安在？吾请为君责而归之。”平原君曰：“胜请为召而见之于先生。”<br>平原君遂见辛垣衍，曰：“东国有鲁连先生，其人在此，胜请为绍介，而见<br>之于将军。”辛垣衍曰：“吾闻鲁连先生，齐国之高士也。衍，人臣也，使事有<br>职。吾不愿见鲁连先生也。”平原君曰：“胜已泄之矣。”辛垣衍许诺。<br>鲁连见辛垣衍而无言。辛垣衍曰：“吾视居此围城之中者，皆有求于平原君<br>者也。今吾视先生之玉貌，非有求于平原君者，曷为久居此围城之中而不去也？”<br>鲁连曰：“世以鲍焦无从容而死者，皆非也。今众人不知，则为一身。彼秦，弃<br>礼仪，上首功之国也，权使其士，虏使其民，彼则肆然而为帝，过而遂正于天下，<br>则连有赴东海而死耳，吾不忍为之民也！所为见将军者，欲以助赵也。”辛垣衍<br>曰：“先生助之奈何？”鲁连曰：“吾将使梁及燕助之，齐、楚固助之矣。”辛<br>垣衍曰：“燕则吾请以从矣；若乃梁，则吾乃梁人也，先生恶能使梁助之耶？”<br>鲁连曰：“梁未睹秦称帝之害故也；使梁睹秦称帝之害，则必助赵矣。”辛垣衍<br>曰：“秦称帝之害将奈何？”鲁仲连曰：“昔齐威王尝为仁义矣，率天下诸侯而<br>朝周。周贫且微，诸侯莫朝，而齐独朝之。居岁馀，周烈王崩，诸侯皆吊，齐后<br>往。周怒，赴于齐曰：‘天崩地坼，天子下席，东藩之臣田婴齐后至，则斮之。’<br>威王勃然怒曰：‘叱嗟！而母，婢也！’卒为天下笑。故生则朝周，死则叱之，<br>诚不忍其求也。彼天子固然，其无足怪！”<br>辛垣衍曰：“先生独未见夫仆乎？十人而从一人者，宁力不胜，智不若邪？<br>畏之也。”鲁仲连曰：“然，梁之比于秦，若仆邪？”辛垣衍曰：“然。”鲁仲<br>连曰：“然则吾将使秦王烹醢梁王！”辛垣衍怏然不悦，曰：“嘻！亦太甚矣，<br>先生之言也！先生又恶能使秦王烹醢梁王？”鲁仲连曰：“固也！待吾言之：昔<br>者鬼侯、鄂侯、文王，纣之三公也。鬼侯有子而好，故入之于纣，纣以为恶，醢<br>鬼侯；鄂侯争之急，辨之疾，故脯鄂侯。文王闻之，喟然而叹，故拘之于牖里之<br>库百日，而欲令之死。曷为与人俱称帝王，卒就脯醢之地也？<br>“齐闵王将之鲁，夷维子执策而从，谓鲁人曰：‘子将何以待吾君？’鲁人<br>曰：‘吾将以十太牢待子之君。’夷维子曰：‘子安取礼而来待吾君？彼吾君者，<br>天子也。天子巡狩，诸侯避舍，纳筦键，摄衽抱几，视膳于堂下；天子已食，退<br>而听朝也。’鲁人投其籥，不果纳。不得入于鲁。将之薛，假途于邹。当是时，<br>邹君死，闵王欲入吊。夷维子谓邹之孤曰：‘天子吊，主人必将倍殡柩，设北面<br>于南方，然后天子南面吊也。’邹之群臣曰：‘必若此，吾将伏剑而死。’故不<br>敢入于邹。邹、鲁之臣，生则不得事养，死则不得饭含。然且欲行天子之礼于邹、<br>鲁之臣，不果纳。今万乘之国，梁亦万乘之国。俱据万乘之国，交有称王之名，<br>赌其一战而胜，欲从而帝之，是使三晋之大臣，不如邹、鲁之仆妾也。”<br>“且秦无已而帝，则且变易诸侯之大臣。彼将夺其所谓不肖，而予其所谓贤，<br>夺其所憎，而予其所爱；彼又将使其子女谗妾，为诸侯妃姬，处梁之宫，梁王安<br>得晏然而已乎？而将军又何以得故宠乎？”<br>于是辛垣衍起，再拜谢曰：“始以先生为庸人，吾乃今日而知先生为天下之<br>士也！吾请去，不敢复言帝秦！”<br>秦将闻之，为却军五十里。适会公子无忌夺晋鄙军以救赵击秦，秦军引而去。<br>于是平原君欲封鲁仲连。鲁仲连辞让者三，终不肯受。平原君乃置酒，酒酣，<br>起前以千金为鲁连寿。鲁连笑曰：“所贵于天下之士者，为人排患释难、解纷乱<br>而无所取也。即有所取者，是商贾之人也，仲连不忍为也。”遂辞平原君而去，<br>终身不复见。<br>【鲁共公择言】（《国策》）<br>梁王魏婴觞诸侯於范台，酒酣，请鲁君举觞。鲁君兴，避席择言曰：“昔者，<br>帝女令仪狄作酒而美，进之禹；禹饮而甘之，遂疏仪狄，绝旨酒。曰：‘后世必<br>有以酒亡其国者。’齐桓公夜半不嗛，易牙乃煎、熬、燔、炙，和调五味而进<br>之；桓公食之而饱，至旦不觉，曰：‘后世必有以味亡其国者。’晋文公得南之<br>威，三日不听朝，遂推南之威而远之，曰：“后世必有以色亡其国者。”楚王登<br>强台而望崩山，左江而右湖，以临彷徨，其乐忘死，遂盟强台而弗登，曰：‘后<br>世必有以高台、陂池亡其国者。’今主君之尊，仪狄之酒也；主君之味，易牙之<br>调也；左白台而右闾须，南威之美也；前夹林而后兰台，强台之乐也。有一於此，<br>足以亡其国，今主君兼此四者，可无戒与？”梁王称善相属。<br>【唐雎说信陵君】（《国策》）<br>信陵君杀晋鄙，救邯郸，破秦人，存赵国。赵王自郊迎。唐雎谓信陵君曰：<br>“臣闻之曰，事有不可知者，有不可不知者，有不可忘者，有不可不忘者。”信<br>陵君曰：“何谓也？”对曰：“人之憎我也，不可不知也；我憎人也，不可得而<br>知也。人之有德于我也，不可忘也；吾有德于人也，不可不忘也。今君杀晋鄙，<br>救邯郸，破秦人，存赵国，此大德也。今赵王自郊迎，卒然见赵王，愿君之忘之<br>也。”信陵君曰：“无忌谨受教。”<br>【唐雎不辱使命】（《国策》）<br>秦王使人谓安陵君曰：“寡人欲以五百里之地易安陵，安陵君其许寡人？”<br>安陵君曰：“大王加惠，以大易小，甚善。虽然，受地于先王，愿终守之，弗敢<br>易。”秦王不说。安陵君因使唐雎使于秦。<br>秦王谓唐雎曰：“寡人以五百里之地易安陵，安陵君不听寡人，何也？且秦<br>灭韩亡魏，而君以五十里之地存者，以君为长者，故不错意也。今吾以十倍之地，<br>请广于君，而君逆寡人者，轻寡人与？”唐雎对曰：“否，非若是也。安陵君受<br>地于先王而守之，虽千里不敢易也，岂直五百里哉？”<br>秦王怫然怒，谓唐雎曰：“公亦尝闻天子之怒乎？”唐雎对曰：“臣未尝闻<br>也。”秦王曰：“天子之怒，伏尸百万，流血千里。”唐雎曰：“大王尝闻布衣<br>之怒乎？”秦王曰：“布衣之怒，亦免冠徒跣，以头抢地耳。”唐雎曰：“此庸<br>夫之怒也，非士之怒也。夫专诸之刺王僚也，彗星袭月；聂政之刺韩傀也，白虹<br>贯日；要离之刺庆忌也，苍鹰击于殿上。此三子皆布衣之士也，怀怒未发，休祲<br>降于天，与臣而将四矣。若士必怒，伏尸二人，流血五步，天下缟素，今日是也。”<br>挺剑而起。<br>秦王色挠，长跪而谢之，曰：“先生坐！何至于此！寡人谕矣。夫韩、魏灭<br>亡，而安陵以五十里之地存者，徒以有先生也。”<br>【乐毅报燕王书】（《国策》）<br>昌固君乐毅，为燕昭王合五国之兵而攻齐，下七十馀城，尽郡县之以属燕。<br>三城未下，而燕昭王死。惠王即位，用齐人反间，疑乐毅，而使骑劫代之将。乐<br>毅奔赵，赵封以为望诸君。齐田单诈骑劫，卒败燕军，复收七十余城以复齐。<br>燕王悔，惧赵用乐毅乘燕之弊以伐燕。燕王乃使人让乐毅，且谢之曰：“先<br>王举国而委将军，将军为燕破齐，报先王之仇，天下莫不振动。寡人岂敢一日而<br>忘将军之功哉！会先王弃群臣，寡人新即位，左右误寡人。寡人之使骑劫代将军，<br>为将军久暴露于外，故召将军，且休计事。将军过听，以与寡人有隙，遂捐燕而<br>归赵。将军自为计则可矣，而亦何以报先王之所以遇将军之意乎？”<br>望诸君乃使人献书报燕王曰：“臣不佞，不能奉承先王之教，以顺左右之心，<br>恐抵斧质之罪，以伤先王之明，而又害于足下之义，故遁逃奔赵。自负以不肖之<br>罪，故不敢为辞说。今王使使者数之罪，臣恐侍御者之不察先王之所以畜幸臣之<br>理，而又不白于臣之所以事先王之心。<br>“臣闻贤圣之君不以禄私其亲，功多者授之；不以官随其爱，能当者处之。<br>故察能而授官者，成功之君也；论行而结交者，立名之士也。臣以所学者观之，<br>先王之举错，有高世之心，故假节于魏王，而以身得察于燕。先王过举，擢之乎<br>宾客之中，而立之乎群臣之上，不谋于父兄，而使臣为亚卿。臣自以为奉令承教，<br>可以幸无罪矣，故受命而不辞。<br>“先王命之曰：‘我有积怨深怒于齐，不量轻弱，而欲以齐为事。’臣对曰：<br>‘夫齐，霸国之余教而骤胜之遗事也，闲于甲兵，习于战攻。王若欲伐之，则必<br>举天下而图之。举天下而图之，莫径于结赵矣。且又淮北、宋地，楚、魏之所同<br>愿也。赵若许约，楚、赵、宋尽力，四国攻之，齐可大破也。’先王曰：‘善。’<br>臣乃口受令，具符节，南使臣于赵。顾反命，起兵随而攻齐，以天之道，先王之<br>灵，河北之地，随先王举而有之于济上。济上之军奉令击齐，大胜之。轻卒锐兵，<br>长驱至国。齐王逃遁走莒，仅以身免。珠玉财宝，车甲珍器，尽收入燕。大吕陈<br>于元英，故鼎反乎历室，齐器设于宁台。蓟丘之植，植于汶篁。自五伯以来，功<br>未有及先王者也。先王以为顺于其志，以臣为不顿命，故裂地而封之，使之得比<br>乎小国诸侯。臣不佞，自以为奉令承教，可以幸无罪矣，故受命而弗辞。<br>“臣闻贤明之君，功立而不废，故著于《春秋》，蚤知之士，名成而不毁，<br>故称于后世。若先王之报怨雪耻，夷万乘之强国，收八百岁之蓄积，及至弃群臣<br>之日，遗令诏后嗣之馀义，执政任事之臣，所以能循法令，顺庶孽者，施及萌隶，<br>皆可以教于后世。臣闻善作者不必善成，善始者不必善终。昔者伍子胥说听乎阖<br>闾，故吴王远迹至于郢；夫差弗是也，赐之鸱夷而浮之江。故吴王夫差不悟先论<br>之可以立功，故沉子胥而弗悔；子胥不蚤见主之不同量，故入江而不改。<br>“夫免身全功，以明先王之迹者，臣之上计也。离毁辱之非，堕先王之名者，<br>臣之所大恐也。临不测之罪，以幸为利者，义之所不敢出也。”<br>“臣闻古之君子，交绝不出恶声；忠臣之去也，不洁其名。臣虽不佞，数奉<br>教于君子矣。恐侍御者之亲左右之说，而不察疏远之行也。故敢以书报，唯君之<br>留意焉。”<br>【李斯谏逐客书】（秦文）<br>秦宗室大臣皆言秦王曰：“诸侯人来事秦者，大抵为其主游间于秦耳，请一<br>切逐客。”李斯议亦在逐中。<br>斯乃上书曰：“臣闻吏议逐客，窃以为过矣。”<br>“昔穆公求士，西取由余於戎，东得百里奚於宛，迎蹇叔於宋，求丕豹、公<br>孙支於晋。此五子者，不产於秦，而穆公用之，并国二十，遂霸西戎。孝公用商<br>鞅之法，移风易俗，民以殷盛，国以富强，百姓乐用，诸侯亲服，获楚、魏之师，<br>举地千里，至今治强。惠王用张仪之计，拔三川之地，西并巴蜀，北收上郡，南<br>取汉中，包九夷，制鄢、郢，东据城皋之险，割膏腴之壤，遂散六国之从，使之<br>西面事秦，功施到今。昭王得范雎，废穰侯，逐华阳，强公室，杜私门，蚕食诸<br>侯，使秦成帝业。此四君者，皆以客之功。由此观之，客何负於秦哉！向使四君<br>却客而不内，疏士而不用，是使国无富利之实，而秦无强大之名也。<br>今陛下致昆山之玉，有随和之宝，垂明月之珠，服太阿之剑，乘纤离之马，<br>建翠凤之旗，树灵鼍之鼓。此数宝者，秦不生一焉，而陛下说之，何也？必秦国<br>之所生然后可，则是夜光之璧不饰朝廷，犀象之器不为玩好；郑魏之女不充后宫；<br>而骏马駃騠不实外厩，江南金锡不为用，西蜀丹青不为采。所以饰后宫、充<br>下陈、娱心意、说耳目者，必出於秦然后可，则是宛珠之簪、傅玑之珥、阿缟之<br>衣、锦绣之饰，不进於前，而随俗雅化、佳冶窈窕，赵女不立於侧也。夫击瓮叩<br>缶，弹筝搏髀，而歌呼呜呜、快耳目者，真秦之声也；郑卫桑间，韶虞武象者，<br>异国之乐也。今弃击瓮而就郑卫，退弹筝而取韶虞，若是者何也？快意当前，适<br>观而已矣。今取人则不然，不问可否，不论曲直，非秦者去，为客者逐。然则是<br>所重者在乎色乐珠玉，而所轻者在乎人民也。此非所以跨海内、制诸侯之术也。<br>“臣闻地广者粟多，国大者人众，兵强则士勇。是以泰山不让土壤，故能成<br>其大；河海不择细流，故能就其深；王者不却众庶，故能明其德。是以地无四方，<br>民无异国，四时充美，鬼神降福，此五帝三王之所以无敌也。今乃弃黔首以资敌<br>国，却宾客以业诸侯，使天下之士退而不敢西向，裹足不入秦。此所谓‘藉寇兵<br>赍而盗粮’者也。”<br>“夫物不产於秦，可宝者多；士不产於秦，而愿忠者众。今逐客以资敌国，<br>损民以益仇，内自虚而外树怨於诸侯，求国之无危，不可得也。”<br>秦王乃除逐客之令，复李斯官。<br>【卜居】（《楚辞》）<br>屈原既放，三年不得复见。竭智尽忠，而蔽障於谗；心烦虑乱，不知所从。<br>乃往见太卜郑詹尹，曰：“余有所疑，愿因先生决之。”詹尹乃端策拂龟，曰：<br>“君将何以教之？”<br>屈原曰：“吾宁悃悃款款，朴以忠乎？将送往劳来，斯无穷乎？宁诛锄草茆<br>以力耕乎？将游大人以成名乎？宁正言不讳以危身乎？将从俗富贵以媮生乎？<br>宁超然高举以保真乎？将哫訾粟斯，喔咿嚅唲，以事妇人乎？宁廉洁正直以<br>自清乎？将突梯滑稽，如脂如韦，以絜楹乎？宁昂昂若千里之驹乎？将氾氾若水<br>中之凫乎？与波上下，偷以全吾躯乎？宁与骐骥亢轭乎？将随驽马之迹乎？宁与<br>黄鹄比翼乎？将与鸡鹜争食乎？此孰吉孰凶？何去何从？世混浊而不清：蝉翼为<br>重，千钧为轻；黄钟毁弃，瓦釜雷鸣；谗人高张，贤士无名。吁嗟默默兮，谁知<br>吾之廉贞？”<br>詹尹乃释策而谢曰：“夫尺有所短，寸有所长；物有所不足，智有所不明；<br>数有所不逮，神有所不通。用君之心，行君之意。龟策诚不能知此事。”<br>【宋玉对楚王问】（《楚辞》）<br>楚襄王问於宋玉曰：“先生其有遗行与？何士民众庶不誉之甚也？”<br>宋玉对曰：“唯，然。有之。愿大王宽其罪，使得毕其辞。<br>“客有歌於郢中者，其始曰《下里》、《巴人》，国中属而和者数千人；其<br>为《阳阿》、《薤露》，国中属而和者数百人；其为《阳春》、《白雪》，国中<br>属而和者不过数十人；引商刻羽，杂以流徵，国中属而和者不过数人而已。是其<br>曲弥高，其和弥寡。<br>“故鸟有凤而鱼有鲲。凤凰上击九千里，绝云霓，负苍天，足乱浮云，翱翔<br>乎杳冥之上；夫藩篱之鷃，岂能与之料天地之高哉！鲲鱼朝发昆仑之墟，暴鬐於<br>碣石，暮宿於孟诸；夫尺泽之鲵，岂能与之量江海之大哉！<br>“故非独鸟有凤而鱼有鲲也，士亦有之。夫圣人瑰意琦行，超然独处，世俗<br>之民，又安知臣之所为哉？”<br><hr>
