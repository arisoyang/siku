<h4>《集部·古文观止·卷七  六朝、唐文》<b class="x">作者：吴楚材、吴调侯</b></h4>
<br>【陈情表】（李密）<br>臣密言：臣以险衅，夙遭闵凶。生孩六月，慈父见背。行年四岁，舅夺母志。<br>祖母刘，愍臣孤弱，躬亲抚养。臣少多疾病，九岁不行，零丁孤苦，至於成立。<br>既无叔伯，终鲜兄弟。门衰祚薄，晚有儿息。外无期功强近之亲，内无应门五尺<br>之童，茕茕孑立，形影相吊。而刘夙婴疾病，常在床蓐。臣侍汤药，未尝废离。<br>逮奉圣朝，沐浴清化。前太守臣逵，察臣孝廉。后刺史臣荣，举臣秀才。臣<br>以供养无主，辞不赴命。诏书特下，拜臣郎中，寻蒙国恩，除臣洗马。猥以微贱，<br>当侍东宫，非臣陨首所能上报。臣具以表闻，辞不就职。诏书切峻，责臣逋慢，<br>郡县逼迫，催臣上道。州司临门，急於星火。臣欲奉诏奔驰，则以刘病日笃，欲<br>苟顺私情，则告诉不许。臣之进退，实为狼狈。<br>伏惟圣朝以孝治天下，凡在故老，犹蒙矜育，况臣孤苦，特为尤甚。且臣少<br>事伪朝，历职郎署，本图宦达，不矜名节。今臣亡国贱俘，至微至陋，过蒙拔擢，<br>宠命优渥，岂敢盘桓，有所希冀？但以刘日薄西山，气息奄奄，人命危浅，朝不<br>虑夕。臣无祖母，无以至今日，祖母无臣，无以终馀年。母孙二人，更相为命，<br>是以区区不能废远。臣密今年四十有四，祖母刘今年九十有六，是臣尽节於陛下<br>之日长，报刘之日短也。乌鸟私情，愿乞终养。<br>臣之辛苦，非独蜀之人士及二州牧伯所见明知，皇天后土，实所共鉴。愿陛<br>下矜愍愚诚，听臣微志。庶刘侥幸，卒保馀年，臣生当陨首，死当结草。臣不胜<br>犬马怖惧之情，谨拜表以闻。<br>【兰亭集序】（王羲之）<br>永和九年，岁在癸丑。暮春之初，会於会稽山阴之兰亭，修禊事也。群贤毕<br>至，少长咸集。此地有崇山峻岭，茂林修竹。又有清流激湍，映带左右，引以为<br>流觞曲水。列坐其次，虽无丝竹管弦之盛，一觞一咏，亦足以畅叙幽情。是日也，<br>天朗气清，惠风和畅。仰观宇宙之大，俯察品类之盛，所以游目骋怀，足以极视<br>听之娱，信可乐也！<br>夫人之相与，俯仰一世。或取诸怀抱，晤言一室之内；或因寄所托，放浪形<br>骸之外。虽取舍万殊，静躁不同，当其欣於所遇，暂得於己，快然自足，曾不知<br>老之将至。及其所之既倦，情随事迁，感慨系之矣。向之所欣，俯仰之间，已为<br>陈迹，犹不能不以之兴怀，况修短随化，终期於尽？古人云：“死生亦大矣”，<br>岂不痛哉！<br>每览昔人兴感之由，若合一契，未尝不临文嗟悼，不能喻之於怀。固知一死<br>生为虚诞，齐彭殇为妄作。后之视今，亦犹今之视昔，悲夫！故列叙时人，录其<br>所述。虽世殊事异，所以兴怀，其致一也。后之览者，亦将有感於斯文。<br>【归去来辞】（陶渊明）<br>归去来兮，田园将芜，胡不归！既自以心为形役，奚惆怅而独悲！悟已往之<br>不谏，知来者之可追。实迷途其未远，觉今是而昨非。舟摇摇以轻扬，风飘飘而<br>吹衣。问征夫以前路，恨晨光之熹微。乃瞻衡宇，载欣载奔。僮仆欢迎，稚子候<br>门。三径就荒，松菊犹存。携幼入室，有酒盈樽。引壶觞以自酌，眄庭柯以怡颜。<br>倚南窗以寄傲，审容膝之易安。园日涉以成趣，门虽设而常关。策扶老以流憩，<br>时矫首而遐观。云无心以出岫，鸟倦飞而知还。景翳翳以将入，抚孤松而盘桓。<br>归去来兮，请息交以绝游。世与我而相遗，复驾言兮焉求！悦亲戚之情话，<br>乐琴书以消忧。农人告余以春及，将有事於西畴。或命巾车，或棹孤舟。既窈窕<br>以寻壑，亦崎岖而经丘。木欣欣以向荣，泉涓涓而始流。善万物之得时，感吾生<br>之行休。<br>已乎矣！寓形宇内复几时，曷不委心任去留？胡为遑遑欲何之？富贵非吾愿，<br>帝乡不可期。怀良辰以孤往，或植杖而耘耔。登东皋以舒啸，临清流而赋诗。聊<br>乘化以归尽，乐夫天命复奚疑！<br>【桃花源记】（陶渊明）<br>晋太元中，武陵人捕鱼为业。缘溪行，忘路之远近。忽逢桃花林，夹岸数百<br>步，中无杂树，芳草鲜美，落英缤纷。渔人甚异之，复前行，欲穷其林。<br>林尽水源，便得一山。山有小口，彷佛若有光，便舍船从口入。初极狭，才<br>通人。复行数十步，豁然开朗。土地平旷，屋舍俨然，有良田、美池、桑竹之属。<br>阡陌交通，鸡犬相闻。其中往来种作，男女衣著，悉如外人。黄发垂髫，并怡然<br>自乐。见渔人，乃大惊，问所从来，具答之。便要还家，设酒杀鸡作食。村中闻<br>有此人，咸来问讯。自云先世避秦时乱，率妻子邑人来此绝境，不复出焉，遂与<br>外人间隔。问今是何世，乃不知有汉，无论魏、晋。此人一一为具言所闻，皆叹<br>惋。馀人各复延至其家，皆出酒食。停数日，辞去。此中人语云：“不足为外人<br>道。”<br>既出，得其船，便扶向路，处处志之。及郡下，诣太守，说如此。太守即遣<br>人随其往，寻向所志，遂迷，不复得路。<br>南阳刘子骥，高尚士也。闻之，欣然规往。未果，寻病终。后遂无问津者。<br>【五柳先生传】（陶渊明）<br>先生不知何许人也，亦不详其姓字。宅边有五柳树，因以为号焉。闲静少言，<br>不慕荣利。好读书，不求甚解。每有会意，便欣然忘食。性嗜酒，家贫，不能常<br>得。亲旧知其如此，或置酒而招之。造饮辄尽，期在必醉，既醉而退，曾不吝情<br>去留。环堵萧然，不蔽风日。短褐穿结，箪瓢屡空，晏如也。尝著文章自娱，颇<br>示己志。忘怀得失，以此自终。<br>赞曰：黔娄有言：“不戚戚於贫贱，不汲汲於富贵。”其言兹若人之俦乎？<br>衔觞赋诗，以乐其志，无怀氏之民欤？葛天氏之民欤！<br>【北山移文】（孔稚珪）<br>锺山之英，草堂之灵，驰烟驿路，勒移山庭。<br>夫以耿介拔俗之标，潇洒出尘之想，度白雪以方洁，干青云而直上，吾方知<br>之矣。若其亭亭物表，皎皎霞外，芥千金而不盼，屣万乘其如脱。闻凤吹於洛浦，<br>值薪歌於延濑，固亦有焉。岂期终始参差，苍黄反复，泪翟子之悲，恸朱公之哭。<br>乍回迹以心染。或先贞而后黩，何其谬哉。呜呼！尚生不存，仲氏既往，山阿寂<br>寥，千载谁赏？<br>世有周子，俊俗之士；既文既博，亦玄亦史。然而学，遁东鲁，习隐南郭；<br>窃吹草堂，滥巾北岳。诱我松桂，欺我云壑。虽假容於江皋，乃缨请於好爵。<br>其始至也，将欲排巢父，拉许由，傲百氏，蔑王侯。风情张日，霜气横秋。<br>或叹幽人长往，或怨王孙不游。谈空空於释部，核玄玄於道流。务光何足比，涓<br>子不能俦。<br>及其鸣驺入谷，鹤书赴陇。形驰魄散，志变神动。尔乃眉轩席次，袂耸筵上，<br>焚芰制而裂荷衣，抗尘容而走俗状。风云凄其带愤，石泉咽而下怆。望林峦而有<br>失，顾草木而如丧。<br>至其纽金章，绾墨绶，跨属城之雄，冠百里之首，张英风於海甸，驰妙誉於<br>浙右。道帙长摈，法筵久埋。敲扑喧嚣犯其虑，牒诉倥偬装其怀。琴歌既断，酒<br>赋无续。常绸缪於结课，每纷纶於折狱。笼张赵於往图，架卓鲁於前录。希踪三<br>辅豪，驰声九州牧。使其高霞孤映，明月独举，青松落荫，白云谁侣。涧户摧绝<br>无与归，石径荒凉徒延伫。至於还飚入幕，写雾出楹，蕙帐空兮夜鹤怨，山人去<br>兮晓猿惊。昔闻投簪逸海岸，今见解兰缚尘缨。<br>於是，南岳献嘲，北陇腾笑，列壑争讥，攒峰竦诮。慨游子之我欺，悲无人<br>以赴吊。故其林惭无尽，涧愧不歇，秋桂遣风，春萝罢月，骋西山之逸议，驰东<br>皋之素谒。<br>今又促装下邑，浪枻上京。虽情投於魏阙，或假步於山扃。岂可使芳杜厚颜，<br>薜荔蒙耻，碧岭再辱，丹崖重滓，尘游躅於蕙路，污渌池以洗耳。宜扃岫幌，掩<br>云关，敛轻雾，藏鸣湍，截来辕於谷口，杜妄辔於郊端。於是丛条瞋胆，叠颖怒<br>魄。或飞柯以折轮，乍低枝而扫迹。请回俗士驾，为君谢逋客。<br>【谏太宗十思疏】（魏征）<br>臣闻：求木之长者，必固其根本；欲流之远者，必浚其泉源；思国之安者，<br>必积其德义。源不深而望流之远，根不固而求木之长，德不厚而思国之安，臣虽<br>下愚，知其不可，而况於明哲乎？人君当神器之重，居域中之大，不念居安思危，<br>戒奢以俭，斯亦伐根以求木茂，塞源而欲流长也。<br>凡昔元首，承天景命，善始者实繁，克终者盖寡。岂取之易，守之难乎？盖<br>在殷忧，必竭诚以待下；既得志，则纵情以傲物。竭诚，则胡越为一体；傲物，<br>则骨肉为行路。虽董之以严刑，振之以威怒，终苟免而不怀仁，貌恭而不心服。<br>怨不在大，可畏惟人。载舟覆舟，所宜深慎。<br>诚能见可欲，则思知足以自戒；将有作，则思知止以安人；念高危，则思谦<br>冲而自牧；惧满盈，则思江海下百川；乐盘游，则思三驱以为度；忧懈怠，则思<br>慎始而敬终；虑壅蔽，则思虚心以纳下；惧谗邪，则思正身以黜恶；恩所加，则<br>思无因喜以谬赏；罚所及，则思无以怒而滥刑。总此十思，弘兹九得。简能而任<br>之，择善而从之，则智者尽其谋，勇者竭其力，仁者播其惠，信者效其忠。文武<br>并用，垂拱而治。何必劳神苦思，代百司之职役哉！<br>【为徐敬业讨武曌檄】（骆宾王）<br>伪临朝武氏者，性非和顺，地实寒微。昔充太宗下陈，曾以更衣入侍。洎乎<br>晚节，秽乱春宫。潜隐先帝私，阴图后房之嬖。入门见嫉，蛾眉不肯让人；掩袖<br>工谗，狐媚偏能惑主，践元后於翚翟，陷吾君於聚麀。加以虺蜴为心，豺狼成性。<br>近狎邪僻，残害忠良，杀姊屠兄，弑君鸩母。人神之所同嫉，天地之所不容。犹<br>复包藏祸心，窥窃神器。君之爱子，幽之于别宫；贼之宗盟，委之以重任。呜呼！<br>霍子孟之不作，朱虚侯之已亡。燕啄皇孙，知汉祚之将尽；龙漦帝后，识夏庭之<br>遽衰。<br>敬业，皇唐旧臣，公侯冢子，奉先君之成业，荷本朝之厚恩。宋微子之兴悲，<br>良有以也，袁君山之流涕，岂徒然哉？是用气愤风云，志安社稷，因天下之失望，<br>顺宇内之推心，爰举义旗，以清妖孽。南连百越，北尽三河，铁骑成群，玉轴相<br>接。海陵红粟，仓储之积靡穷；江浦黄旗，匡复之功何远？班声动而北风起，剑<br>气冲而南斗平。喑呜则山岳崩颓，叱咤则风云变色。以此制敌，何敌不摧？以此<br>图功，何功不克？<br>公等或居汉地，或叶周亲，或膺重寄於话言，或受顾命於宣室。言犹在耳，<br>忠岂忘心？一抔之土未乾，六尺之孤何托？倘能转祸为福，送往事居，共立勤王<br>之勋，无废大君之命，凡诸爵赏，同指山河。若其眷恋穷城，徘徊歧路，坐昧先<br>几之兆，必贻后至之诛。请看今日之域中，竟是谁家之天下！<br>【滕王阁序】（王勃）<br>南昌故郡，洪都新府。星分翼轸，地接衡庐。襟三江而带五湖，控蛮荆而引<br>瓯越。物华天宝，龙光射牛斗之墟；人杰地灵，徐孺下陈蕃之榻。雄州雾列，俊<br>彩星驰。台隍枕夷夏之交，宾主尽东南之美。都督阎公之雅望，棨戟遥临；宇文<br>新州之懿范，襜帷暂驻。十旬休暇，胜友如云；千里逢迎，高朋满座。腾蛟起凤，<br>孟学士之词宗，紫电青霜，王将军之武库。家君作宰，路出名区，童子何知，躬<br>逢胜饯。<br>时维九月，序属三秋。潦水尽而寒潭清，烟光凝而暮山紫。俨骖騑於上路，<br>访风景於崇阿。临帝子之长洲，得仙人之旧馆。层峦耸翠，上出重霄。飞阁流丹，<br>下临无地。鹤汀凫渚，穷岛屿之萦回；桂殿兰宫，列冈峦之体势。披绣闼，俯雕<br>甍，山原旷其盈视，川泽盱其骇瞩。闾阎扑地，钟鸣鼎食之家。舸舰迷津，青雀<br>黄龙之轴。虹销雨霁，彩彻云衢，落霞与孤鹜齐飞，秋水共长天一色。渔舟唱晚，<br>响穷彭蠡之滨，雁阵惊寒，声断衡阳之浦。遥吟俯畅，逸兴遄飞。爽籁发而清风<br>生，纤歌凝而白云遏。睢园绿竹，气凌彭泽之樽；邺水朱华，光照临川之笔。四<br>美俱，二难并。穷睇眄於中天，极娱游於暇日。天高地迥，觉宇宙之无穷。兴尽<br>悲来，识盈虚之有数。望长安於日下，指吴会於云间。地势极而南溟深，天柱高<br>而北辰远。关山难越，谁悲失路之人？萍水相逢，尽是他乡之客。怀帝阍而不见，<br>奉宣室以何年？<br>呜乎！时运不齐，命途多舛！冯唐易老，李广难封。屈贾谊於长沙，非无圣<br>主；窜梁鸿於海曲，岂乏明时？所赖君子安贫，达人知命。老当益壮，宁知白首<br>之心？穷且益坚，不坠青云之志。酌贪泉而觉爽，处涸辙以犹欢。北海虽赊，扶<br>摇可接。东隅已逝，桑榆非晚。孟尝高洁，空怀报国之心；阮籍猖狂，岂效穷途<br>之哭！<br>勃，三尺微命，一介书生。无路请缨，等终军之弱冠，有怀投笔，慕宗悫之<br>长风。舍簪笏於百龄，奉晨昏於万里。非谢家之宝树，接孟氏之芳邻。他日趋庭，<br>叨陪鲤对。今晨捧袂，喜托龙门。杨意不逢，抚凌云而自惜。锺期既遇，奏流水<br>以何惭？<br>呜呼！胜地不常，盛筵难再。兰亭已矣，梓泽邱墟。临别赠言，幸承恩於伟<br>饯，登高作赋。是所望於群公。敢竭鄙诚，恭疏短引，一言均赋，四韵俱成。<br>滕王高阁临江渚，佩玉鸣鸾罢歌舞。画栋朝飞南浦云，珠帘暮卷西山雨。闲<br>云潭影日悠悠，物换星移几度秋。阁中帝子今何在？槛外长江空自流。<br>【与韩荆州书】（李白）<br>白闻天下谈士相聚而言曰：“生不用封万户侯，但愿一识韩荆州。”何令人<br>之景慕一至於此！岂不以周公之风，躬吐握之事，使海内豪俊，奔走而归之，一<br>登龙门，则声价十倍！所以龙蟠凤逸之士，皆欲收名定价於君侯。愿君侯不以富<br>贵而骄之，寒贱而忽之，则三千之中有毛遂。使白得脱颖而出，即其人焉。<br>白，陇西布衣，流落楚汉。十五好剑术，遍干诸侯。三十成文章，历抵卿相。<br>虽长不满七尺，而心雄万夫。皆王公大人许与气义。此畴曩心迹，安敢不尽於君<br>侯哉？君侯制作侔神明，德行动天地，笔参造化，学究天人。幸愿开张心颜，不<br>以长揖见拒。必若接之以高宴，纵之以清谈，请日试万言，倚马可待。今天下以<br>君侯为文章之司命，人物之权衡，一经品题，便作佳士。而今君侯何惜阶前盈尺<br>之地，不使白扬眉吐气、激昂青云耶？<br>昔王子师为豫州，未下车，即辟荀慈明；既下车，又辟孔文举；山涛作冀州，<br>甄拔三十馀人，或为侍中、尚书，先代所美。而君侯亦一荐严协律，入为秘书郎。<br>中间崔宗之、房习祖、黎昕、许莹之徒，或以才名见知，或以清白见赏。白每观<br>其衔恩抚躬，忠义奋发。白以此感激，知君侯推赤心於诸贤之腹中，所以不归他<br>人，而愿委身於国士。倘急难有用，敢效微躯。<br>且人非尧舜，谁能尽善？白谟猷筹画，安能自矜？至於制作，积成卷轴，则<br>欲尘秽视听。恐雕虫小技，不合大人。若赐观刍荛，请给纸笔，兼之书人，然后<br>退扫闲轩，缮写呈上。庶青萍、结绿，长价於薛、卞之门。幸推下流，大开奖饰。<br>唯君侯图之。<br>【春夜宴桃李园序】（李白）<br>夫天地者，万物之逆旅。光阴者，百代之过客。而浮生若梦，为欢几何？古<br>人秉烛夜游，良有以也！况阳春召我以烟景，大块假我以文章。会桃李之芳园，<br>序天伦之乐事。群季俊秀，皆为惠连。吾人咏歌，独惭康乐。幽赏未已，高谈转<br>清。开琼筵以坐花，飞羽觞而醉月。不有佳作，何伸雅怀？如诗不成，罚依金谷<br>酒数。<br>【吊古战场文】（李华）<br>浩浩乎平沙无垠，敻不见人。河水萦带，群山纠纷。黯兮惨悴，风悲日曛。<br>蓬断草枯，凛若霜晨。鸟飞不下，兽铤亡群。亭长告余曰：“此古战场也。尝覆<br>三军。往往鬼哭，天阴则闻。”伤心哉！秦欤？汉欤？将近代欤？<br>吾闻夫齐魏徭戍，荆韩召募。万里奔走，连年暴露。沙草晨牧，河冰夜渡。<br>地阔天长，不知归路。寄身锋刃，腷臆谁诉？秦汉而还，多事四夷。中州耗斁，<br>无世无之。古称戎、夏，不抗王师。文教失宣，武臣用奇。奇兵有异於仁义，王<br>道迂阔而莫为。呜呼噫嘻！<br>吾想夫北风振漠，胡兵伺便。主将骄敌，期门受战。野竖旄旗，川回组练。<br>法重心骇，威尊命贱。利镞穿骨，惊沙入面。主客相搏，山川震眩，声析江河，<br>势崩雷电。至若穷阴凝闭，凛冽海隅，积雪没胫，坚冰在须；鸷鸟休巢，征马踟<br>蹰；缯纩无温，堕指裂肤。当此苦寒，天假强胡，凭陵杀气，以相翦屠。径截辎<br>重，横攻士卒。都尉新降，将军覆没。尸填巨港之岸，血满长城之窟。无贵无贱，<br>同为枯骨。可胜言哉！鼓衰兮力竭，矢竭兮弦绝，白刃交兮宝刀折，两军蹙兮生<br>死决。降矣哉？终身夷狄。战矣哉？骨暴沙砾。鸟无声兮山寂寂，夜正长兮风淅<br>淅。魂魄结兮天沉沉，鬼神聚兮云幂幂。日光寒兮草短，月色苦兮霜白。伤心惨<br>目，有如是耶！<br>吾闻之：牧用赵卒，大破林胡，开地千里，遁逃匈奴。汉倾天下，财殚力痡。<br>任人而已，其在多乎？周逐猃狁，北至太原，既城朔方，全师而还。饮至策勋，<br>和乐且闲，穆穆棣棣，君臣之间。秦起长城，竟海为关，荼毒生灵，万里朱殷。<br>汉击匈奴，虽得阴山，枕骸遍野，功不补患。<br>苍苍蒸民，谁无父母？提携捧负，畏其不寿。谁无兄弟，如足如手？谁无夫<br>妇，如宾如友？生也何恩？杀之何咎？其存其没，家莫闻知。人或有言，将信将<br>疑。悁悁心目，寝寐见之。布奠倾觞，哭望天涯。天地为愁，草木凄悲。吊祭不<br>至，精魂何依？必有凶年，人其流离。呜呼噫嘻！时耶？命耶？从古如斯。为之<br>奈何？守在四夷。<br>【陋室铭】（刘禹锡）<br>山不在高，有仙则名；水不在深，有龙则灵。斯是陋室，惟吾德馨。苔痕上<br>阶绿，草色入帘青。谈笑有鸿儒，往来无白丁。可以调素琴，阅金经。无丝竹之<br>乱耳，无案牍之劳形。南阳诸葛庐，西蜀子云亭。孔子云：“何陋之有？”<br>【阿房宫赋】（杜牧）<br>六王毕，四海一。蜀山兀，阿房出。覆压三百馀里，隔离天日。骊山北构而<br>西折，直走咸阳。二川溶溶，流入宫墙。五步一楼，十步一阁；廊腰缦回，檐牙<br>高啄。各抱地势，钩心斗角。盘盘焉，囷囷焉，蜂房水涡，矗不知其几千万落。<br>长桥卧波，未云何龙？复道行空，不霁何虹？高低冥迷，不知西东。歌台暖响，<br>春光融融；舞殿冷袖，风雨凄凄。一日之内，一宫之间，而气候不齐。<br>妃嫔媵嫱，王子皇孙，辞楼下殿，辇来於秦。朝歌夜弦，为秦宫人。明星荧<br>荧，开妆镜也；绿云扰扰，梳晓鬟也。渭流涨腻，弃脂水也；烟斜雾横，焚椒兰<br>也。雷霆乍惊，宫车过也；辘辘远听，杳不知其所之也。一肌一容，尽态极姘，<br>缦立远视，而望幸焉。有不得见者三十六年。燕、赵之收藏，韩、魏之经营，齐、<br>楚之精英，几世几年，取掠其人，倚叠如山。一旦不能有，输来其间。鼎铛玉石，<br>金块珠砾，弃掷逦迤，秦人视之，亦不甚惜。<br>嗟乎！一人之心，千万人之心也。秦爱纷奢，人亦念其家。奈何取之尽锱铢，<br>用之如泥沙？使负栋之柱，多於南亩之农夫；架梁之椽，多於机上之工女；钉头<br>磷磷，多於在庾之粟粒，瓦缝参差，多於周身之帛缕；直栏横槛，多於九土之城<br>郭；管弦呕哑，多於市人之言语。使天下之人，不敢言而敢怒。独夫之心，日益<br>骄固。戍卒叫，函谷举，楚人一炬，可怜焦土！<br>呜呼！灭六国者，六国也，非秦也。族秦者，秦也，非天下也。嗟夫！使六<br>国各爱其人，则足以拒秦；秦复爱六国之人，则递三世，可至万世而为君，谁得<br>而族灭也？秦人不暇自哀，而后人哀之。后人哀之而不鉴之，亦使后人而复哀后<br>人也！<br>【原道】（韩愈）<br>博爱之谓仁，行而宜之之谓义，由是而之焉之谓道，足乎己无待於外之谓德。<br>仁与义为定名，道与德为虚位。故道有君子小人，而德有凶有吉。老子之小仁义，<br>非毁之也，其见者小也。坐井而观天，曰天小者，非天小也。彼以煦煦为仁，孑<br>孑为义，其小之也则宜。其所谓道，道其所道，非吾所谓道也。其所谓德，德其<br>所德，非吾所谓德也。凡吾所谓道德云者，合仁与义言之也，天下之公言也。老<br>子之所谓道德云者，去仁与义言之也，一人之私言也。<br>周道衰，孔子没，火于秦。黄老于汉，佛于晋、魏、梁、隋之间。其言道德<br>仁义者，不入于杨，则入于墨；不入于老，则入于佛。入于彼，必出于此。入者<br>主之，出者奴之。入者附之，出者污之。噫！后之人其欲闻仁义道德之说，孰从<br>而听之？老者曰：“孔子，吾师之弟子也。”佛者曰：“孔子，吾师之弟子也。”<br>为孔子者，习闻其说，乐其诞而自小也，亦曰：“吾师亦尝师之”云尔。不惟举<br>之於其口，而又笔之於其书。噫！后之人虽欲闻仁义道德之说，其孰从而求之？<br>甚矣！人之好怪也！不求其端，不讯其末，惟怪之欲闻。<br>古之为民者四，今之为民者六。古之教者处其一，今之教者处其三。农之家<br>一，而食粟之家六。工之家一，而用器之家六。贾之家一，而资焉之家六。奈之<br>何民不穷且盗也？<br>古之时，人之害多矣。有圣人者立，然后教之以相生相养之道。为之君，为<br>之师，驱其虫蛇禽兽而处之中土。寒然后为之衣，饥然后为之食。木处而颠，土<br>处而病也，然后为之宫室。为之工以赡其器用，为之贾以通其有无，为之医药以<br>济其夭死，为之葬埋祭祀以长其恩爱，为之礼以次其先后，为之乐以宣其湮郁，<br>为之政以率其怠倦，为之刑以锄其强梗。相欺也，为之符玺、斗斛、权衡以信之。<br>相夺也，为之城郭甲兵以守之。害至而为之备，患生而为之防。今其言曰：“圣<br>人不死，大盗不止。剖斗折衡，而民不争。”呜呼！其亦不思而已矣！如古之无<br>圣人，人之类灭久矣。何也？无羽毛鳞介以居寒热也，无爪牙以争食也。<br>是故君者，出令者也；臣者，行君之令而致之民者也；民者，出粟米麻丝、<br>作器皿，通货财以事其上者也。君不出令，则失其所以为君；臣不行君之令而致<br>之民，则失其所以为臣；民不出粟米麻丝，作器皿，通货财，以事其上，则诛。<br>今其法曰：必弃而君臣，去而父子，禁而相生相养之道，以求其所谓清净，寂灭<br>者。呜呼！其亦幸而出於三代之后，不见黜於禹、汤、文、武、周公、孔子也；<br>其亦不幸而不出於三代之前，不见正於禹、汤、文、武、周公、孔子也。<br>帝之与王，其号虽殊，其所以为圣一也。夏葛而冬裘，渴饮而饥食，其事虽<br>殊，其所以为智一也。今其言曰：“曷不为太古之无事？”是亦责冬之裘者曰：<br>“曷不为葛之之易也？”责饥之食者曰：“曷不为饮之之易也。”传曰：“古之<br>欲明明德於天下者，先治其国；欲治其国者，先齐其家；欲齐其家者，先修其身；<br>欲修其身者，先正其心；欲正其心者，先诚其意。”然则古之所谓正心而诚意者，<br>将以有为也。今也欲治其心，而外天下国家，灭其天常，子焉而不父其父，臣焉<br>而不君其君，民焉而不事其事。孔子之作《春秋》也，诸侯用夷礼，则夷之；进<br>於中国，则中国之。经曰：“夷狄之有君，不如诸夏之亡。”《诗》曰：“戎狄<br>是膺，荆舒是惩。”今也，举夷狄之法，而加之先王之教之上，几何其不胥而为<br>夷也？<br>夫所谓先王之教者，何也？博爱之谓仁，行而宜之之谓义，由是而之焉之谓<br>道，足乎己无待於外之谓德。其文，《诗》、《书》、《易》、《春秋》；其法，<br>礼、乐、刑、政；其民，士、农、工、贾；其位，君臣、父子、师友、宾主、昆<br>弟、夫妇；其服，麻、丝；其居，宫、室；其食，粟米、果蔬、鱼肉。其为道易<br>明，而其为教易行也。是故以之为己，则顺而祥，以之为人，则爱而公；以之为<br>心，则和而平；以之为天下国家，无所处而不当。是故生则得其情，死则尽其常。<br>郊焉而天神假，庙焉而人鬼飨。曰：“斯道也，何道也？”曰：“斯吾所谓道也，<br>非向所谓老与佛之道也。”尧以是传之舜，舜以是传之禹，禹以是传之汤，汤以<br>是传之文武周公，文武周公传之孔子，孔子传之孟轲；轲之死，不得其传焉。荀<br>与扬也，择焉而不精，语焉而不详。由周公而上，上而为君，故其事行；由周公<br>而下，下而为臣，故其说长。然则如之何而可也？曰：“不塞不流，不止不行。<br>人其人，火其书，庐其居。明先王之道以道之。鳏寡孤独废疾者有养也，其亦庶<br>乎其可也。”<br>【原毁】（韩愈）<br>古之君子，其责己也重以周，其待人也轻以约。重以周，故不怠；轻以约，<br>故人乐为善。闻古之人有舜者，其为人也，仁义人也。求其所以为舜者，责于己<br>曰：“彼，人也。予，人也。彼能是，而我乃不能是。”早夜以思，去其不如舜<br>者，就其如舜者。闻古之人有周公者，其为人也，多才与艺人也。求其所以为周<br>公者，责于己曰：“彼，人也。予，人也。彼能是，而我乃不能是。”早夜以思，<br>去其不如周公者，就其如周公者。舜，大圣人也，后世无及焉。周公，大圣人也，<br>后世无及焉。是人也，乃曰：“不如舜，不如周公，吾之病也。”是不亦责于身<br>者，重以周乎？其于人也，曰：“彼人也，能有是，是足为良人矣。能善是，是<br>足为艺人矣。”取其一，不责其二；即其新，不究其旧。恐恐然惟惧其人之不得<br>为善之利。一善，易修也。一艺，易能也，其于人也，乃曰：“能有是，是亦足<br>矣。”曰：“能善是，是亦足矣。”不亦待于人者，轻以约乎！<br>今之君子则不然。其责人也详，其待已也廉。详，故人难于为善。廉，故自<br>取也少。己未有善，曰：“我善是，是亦足矣。”己未有能，曰：“我能是，是<br>亦足矣。”外以欺于人，内以欺于心，未少有得而止矣。不亦待其身者已廉乎？<br>其于人也，曰：“彼虽能是，其人不足称也；彼虽善是，其用不足称也。”举其<br>一，不计其十；究其旧，不图其新，恐恐然惟惧其人之有闻也。是不亦责于人者<br>已详乎！夫是之谓不以众人待其身，而以圣人望于人，吾未见其尊己也。<br>虽然，为是者，有本有原，怠与忌之谓也。怠者不能修，而忌者畏人修。吾<br>尝试之矣。尝试语于众曰：“某良士。某良士。”其应者必其人之与也。不然，<br>则其所疏远，不与同其利者也。不然，则其畏也。不若是，强者必怒于言，儒者<br>必怒于色矣。又尝语于众曰：“某非良士，某非良士。”其不应者，必其人之与<br>也。不然，则其所疏远，不与同其利者也。不然，则其畏也。不若是，强者必说<br>于言，懦者必说于色矣。是故事修而谤兴；德高而毁来。呜呼！士之处此世，而<br>望名誉之光，道德之行，难已！将有作于上者，得吾说而存之，其国家可几而理<br>欤！<br>【获麟解】（韩愈）<br>麟之为灵，昭昭也。咏于《诗》，书于《春秋》，杂出于传记、百家之书。<br>虽妇人小子，皆知其为祥也。<br>然麟之为物，不畜于家，不恒有于天下。其为形也不类，非若马、牛、犬、<br>豕、豺、狼、麋、鹿然。然则虽有麟，不可知其为麟也。角者，吾知其为牛；鬛<br>者，吾知其为马；犬、豕、豺、狠、麋、鹿，吾知其为犬、豕、豺、狼、麋、鹿。<br>惟麟也，不可知。不可知，则其谓之不祥也亦宜。<br>虽然，麟之出，必有圣人在乎位，麟为圣人出也。圣人者，必知麟，麟之果<br>不为不祥也。<br>又曰：麟之所以为麟者，以德不以形。若麟之出，不待圣人，则谓之不祥也<br>亦宜。<br>【杂说一】（韩愈）<br>龙嘘气成云，云固弗灵於龙也。然龙乘是气，茫洋穷乎玄间，薄日月，伏光<br>景，感震电，神变化，水下土，汨陵谷。云亦灵怪矣哉！<br>云，龙之所能使为灵也。若龙之灵，则非云之所能使为灵也。然龙弗得云，<br>无以神其灵矣，失其所凭依，信不可欤！异哉！其所凭依，乃其所自为也。《易》<br>曰：“云从龙。”既曰龙，云从之矣！<br>【杂说四】（韩愈）<br>世有伯乐，然后有千里马。千里马常有，而伯乐不常有。故虽有名马，只辱<br>於奴隶人之手，骈死於槽枥之间，不以千里称也。<br>马之千里者，一食或尽粟一石。食马者，不知其能千里而食也。是马也，虽<br>有千里之能，食不饱，力不足，才美不外见。且欲与常马等不可得，安求其能千<br>里也？<br>策之不以其道，食之不能尽其材，鸣之而不能通其意，执策而临之曰：“天<br>下无马！”呜呼！其真无马邪？其真不知马也！<br><hr>
