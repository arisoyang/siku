<h4>《集部·古文观止·卷一  周文》<b class="x">作者：吴楚材、吴调侯</b></h4>
<br>【郑伯克段于鄢】（隐公元年《左传》）<br>初，郑武公娶于申，曰武姜，生庄公及共叔段。庄公寤生，惊姜氏，故名曰<br>寤生。遂恶之。爱共叔段，欲立之。亟请於武公，公弗许。<br>及庄公即位，为之请制。公曰：“制，岩邑也。虢叔死焉，他邑唯命。”请<br>京，使居之，谓之京城大叔。<br>祭仲曰：“都城过百雉，国之害也。先王之制，大都不过参国之一，中五之<br>一，小九之一。今京不度，非制也。君将不堪。”公曰：“姜氏欲之，焉辟害！”<br>对曰：“姜氏何厌之有！不如早为之所。无使滋蔓。蔓，难图也。蔓草犹不可除，<br>况君之宠弟乎！”公曰：“多行不义必自毙。子姑待之。”<br>既而大叔命西鄙、北鄙贰於己。公子吕曰：“国不堪贰，君将若之何？欲与<br>大叔，臣请事之；若弗与，则请除之。无生民心。”公曰：“无庸，将自及。”<br>大叔又收贰以为己邑，至於廪延。子封曰：“可矣，厚将得众。”公曰：“不义<br>不昵，厚将崩。”<br>大叔完聚，缮甲兵，具卒乘，将袭郑。夫人将启之。公闻其期，曰：“可矣！”<br>命子封帅车二百乘以伐京。京叛大叔段。段入于鄢。公伐诸鄢。五月辛丑，大叔<br>出奔共。<br>书曰：“郑伯克段于鄢。”段不弟，故不言弟；如二君，故曰克；称郑伯，<br>讥失教也，谓之郑志。不言出奔，难之也。<br>遂置姜氏于城颍，而誓之曰：“不及黄泉，无相见也。”既而悔之。颍考叔<br>为颍谷封人，闻之，有献於公。公赐之食。食舍肉。公问之。对曰：“小人有母，<br>皆尝小人之食矣，未尝君之羹，请以遗之。”公曰：“尔有母遗，繄我独无！”<br>颍考叔曰：“敢问何谓也？”公语之故，且告之悔。对曰：“君何患焉！若阙地<br>及泉，隧而相见，其谁曰不然？”公从之。公入而赋：“大隧之中，其乐也融融！”<br>姜出而赋：“大隧之外，其乐也泄泄！”遂为母子如初。<br>君子曰：“颖考叔，纯孝也。爱其母，施及庄公。《诗》曰：‘孝子不匮，<br>永锡尔类。’其是之谓乎！”<br>【周郑交质】（隐公三年《左传》）<br>郑武公、庄公为平王卿士。王贰于虢，郑伯怨王。王曰：“无之。”故周、<br>郑交质。王子狐为质於郑，郑公子忽为质於周。王崩，周人将畀虢公政。四月，<br>郑祭足帅师取温之麦；秋，又取成周之禾。周、郑交恶。<br>君子曰：“信不由中，质无益也。明恕而行，要之以礼，虽无有质，谁能间<br>之？苟有明信，涧、溪、沼、沚之毛，蘋、蘩、蕰藻之菜，筐、筥、锜、釜之器，<br>潢汙、行潦之水，可荐於鬼神，可羞於王公，而况君子结二国之信，行之以礼，<br>又焉用质？《风》有《采蘩》、《采蘋》，《雅》有《行苇》、《泂酌》，昭忠<br>信也。”<br>【石碏谏宠州吁】（隐公三年《左传》）<br>卫庄公娶于齐东宫得臣之妹，曰庄姜。美而无子，卫人所为赋《硕人》也。<br>又娶于陈，曰厉妫，生孝伯，蚤死。其娣戴妫生桓公，庄姜以为己子。<br>公子州吁，嬖人之子也。有宠而好兵，公弗禁，庄姜恶之。<br>石碏谏曰：“臣闻爱子，教之以义方，弗纳於邪。骄、奢、淫、佚，所自<br>邪也；四者之来，宠禄过也。将立州吁，乃定之矣；若犹未也，阶之为祸。夫宠<br>而不骄，骄而能降，降而不憾，憾而能眕者，鲜矣。且夫贱妨贵，少陵长，远<br>间亲，新间旧，小加大，淫破义，所谓‘六逆’也；君义，臣行，父慈，子孝，<br>兄爱，弟敬，所谓‘六顺’也。去顺效逆，所以速祸也。君人者，将祸是务去，<br>而速之，无乃不可乎？”<br>弗听。其子厚与州吁游，禁之，不可。桓公立，乃老。<br>【臧僖伯谏观鱼】（隐公五年《左传》）<br>春，公将如棠观鱼者。<br>臧僖伯谏曰：“凡物不足以讲大事，其材不足以备器用，则君不举焉。君将<br>纳民于轨物者也。故讲事以度轨量，谓之‘轨’；取材以章物采，谓之‘物’。<br>不轨不物，谓之乱政。乱政亟行，所以败也。故春蒐、夏苗、秋狝、冬狩，皆于<br>农隙以讲事也。三年而治兵，入而振旅，归而饮至，以数军实。昭文章，明贵贱，<br>辨等列，顺少长，习威仪也。鸟兽之肉，不登于俎，皮革齿牙、骨角毛羽，不登<br>于器，则君不射，古之制也。若夫山林川泽之实，器用之资，皂隶之事，官司之<br>守，非君所及也。”<br>公曰：“吾将略地焉。”遂往，陈鱼而观之。<br>僖伯称疾不从。<br>书曰“公矢鱼于棠”非礼也，且言远地也。<br>【郑庄公戒饬守臣】（隐公十一年《左传》）<br>秋七月，公会齐侯、郑伯伐许。庚辰，傅于许。颍考叔取郑伯之旗蝥弧以先<br>登，子都自下射之，颠。瑕叔盈又以“蝥弧”登，周麾而呼曰：“君登矣！”郑<br>师毕登。壬午，遂入许。许庄公奔卫。齐侯以许让公，公曰：“君谓许不共，故<br>从君讨之。许既伏其罪矣，虽君有命，寡人弗取与闻。”乃与郑人。<br>郑伯使许大夫百里奉许叔以居许东偏，曰：“天祸许国，鬼神实不逞于许君，<br>而假手于我寡人。寡人唯是一二父兄不能共亿，其敢以许自为功乎？寡人有弟，<br>不能和协，而使糊其口于四方，其况能久有许乎？吾子其奉许叔以抚柔此民也，<br>吾将使获也佐吾子。若寡人得没于地，天其也礼，悔祸于许，无宁兹许公复奉其<br>社稷。唯我郑国之有请谒焉，如旧昏媾，其能降以相从也。无滋他族实逼处此，<br>以与我郑国争此土也。吾子孙其覆亡之不暇，而况能禋祀许乎？寡人之使吾子处<br>此，不惟许国之为，亦聊以固吾圉也。”乃使公孙获处许西偏，曰：“凡而器用<br>财贿，无置于许，我死，乃亟去之。吾先君新邑于此；王室而既卑矣，周之子孙<br>日失其序。夫许，大岳之胤也。天而既厌周德矣，吾其能与许争乎？”<br>君子谓“郑庄公于是乎有礼。礼，经国家，定社稷，序人民，利后嗣者也。<br>许无刑而伐之，服而舍之；度德而处之，量力而行之，相时而动，无累后人，可<br>谓知礼矣。”<br>【臧哀伯谏纳郜鼎】（桓公二年《左传》）<br>夏四月，取郜大鼎于宋，纳于大庙。非礼也。<br>臧哀伯谏曰：“君人者，将昭德塞违，以临照百官；犹惧或失之，故昭令德<br>以示子孙。是以清庙茅屋，大路越席，大羹不致，粢食不凿，昭其俭也。衮、冕、<br>黻、珽，带、裳、幅、舄，衡、紞、纮、綖，昭其度也。藻、率、鞞、鞛，<br>鞶、厉、游、缨，昭其数也。火、龙、黼、黻，昭其文也。五色比象，昭其物也。<br>钖、鸾、和铃，昭其声也。三辰旂旗，昭其明也。夫德，俭而有度，登降有数。<br>文、物以纪之，声、明以发之，以临照百官。百官于是乎戒俱而不敢易纪律。今<br>灭德立违，而置其赂器于大庙，以明示百官。百官象之，其又何诛焉？国家之败，<br>由官邪也；官之失德，宠赂章也。郜鼎在庙，章孰甚焉？武王克商，迁九鼎于洛<br>邑，义士犹或非之，而况将昭违乱之赂器于大庙，其若之何？”公不听。<br>周内史闻之，曰：“臧孙达其有后于鲁乎，君违，不忘谏之以德。”<br>【季梁谏追楚师】（桓公六年《左传》）<br>楚武王侵随，使薳章求成焉，军于瑕以待之。随人使少师董成。斗伯比言于<br>楚子曰：“吾不得志于汉东也，我则使然。我张吾三军，而被吾甲兵，以武临之，<br>彼则惧而协以谋我，故难间也。汉东之国，随为大。随张，必弃小国。小国离，<br>楚之利也。少师侈，请羸师以张之。”熊率且比曰：“季梁在，何益？”斗伯比<br>曰：“以为后图，少师得其君。”王毁军而纳少师。<br>少师归，请追楚师。随侯将许之，季梁止之曰：“天方授楚，楚之羸，其诱<br>我也，君何急焉？臣闻小之能敌大也，小道大淫。所谓道，忠于民而信于神也。<br>上思利民，忠也。祝史正辞，信也。今民馁而君逞欲，祝史矫举以祭，臣不知其<br>可也。”公曰：“吾牲牷肥腯，粢盛丰备，何则不信？”对曰：“夫民，神之<br>主也。是以圣王先成民而后致力于神。故奉牲以告曰：‘博硕肥腯。’谓民力<br>之普存也，谓其畜之硕大蕃滋也，谓其不疾瘯蠡也，谓其备腯咸有也。奉<br>盛以告曰‘洁粢丰盛。’谓其三时不害，而民和年丰也。奉酒醴以告曰：‘嘉栗<br>旨酒’。谓其上下皆有嘉德，而无违心也。所谓馨香，无谗慝也。故务其三时，<br>修其五教，亲其九族，以致其禋祀。于是乎民和而神降之福，故动则有成。今民<br>各有心，而鬼神乏主，君虽独丰，其何福之有？君姑修政而亲兄弟之国，庶免于<br>难。”随侯惧而修政，楚不敢伐。<br>【曹刿论战】（庄公十年《左传》）<br>齐师伐我。公将战。曹刿请见。其乡人曰：“肉食者谋之，又何间焉？”刿<br>曰：“肉食者鄙，未能远谋。”遂入见。<br>问：“何以战？”公曰：“衣食所安，弗敢专也，必以分人。”对曰：“小<br>惠未遍，民弗从也。”公曰：“犠牲玉帛，弗敢加也，必以信。”对曰：“小信<br>未孚，神弗福也。”公曰：“小大之狱，虽不能察，必以情。”对曰：“忠之属<br>也，可以一战。战则请从。”<br>公与之乘，战於长勺。公将鼓之，刿曰：“未可。”齐人三鼓，刿曰：“可<br>矣。”齐师败绩。公将驰之，刿曰：“未可。”下，视其辙，登轼而望之，刿曰：<br>“可矣。”遂逐齐师。<br>既克，公问其故。对曰：“夫战，勇气也。一鼓作气；再而衰；三而竭。彼<br>竭我盈，故克之。夫大国，难测也，惧有伏焉。吾视其辙乱，望其旗靡，故逐之。”<br>【齐桓公伐楚盟屈完】（僖公四年《左传》）<br>春，齐侯以诸侯之师侵蔡，蔡溃，遂伐楚。楚子使与师言曰：“君处北海，<br>寡人处南海，唯是风马牛不相及也，不虞君之涉吾地也，何故？”管仲对曰：<br>“昔召康公命我先君太公曰：五侯九伯，女实征之，以夹辅周室。赐我先君履东<br>至於海，西至於河，南至於穆陵，北至於无棣。尔贡包茅不入，王祭不共，无以<br>缩酒，寡人是徵。昭王南征而不复，寡人是问。”对曰：“贡之不入，寡君之罪<br>也，敢不共给。昭王之不复，君其问诸水滨！”师进，次於陉。<br>夏，楚子使屈完如师。师退，次於召陵。齐侯陈诸侯之师，与屈完乘而观之。<br>齐侯曰：“岂不穀是为？先君之好是继。与不穀同好，何如？”对曰：“君惠徼<br>福於敝邑之社稷，辱收寡君，寡君之愿也。”齐侯曰：“以此众战，谁能御之？<br>以此攻城，何城不克？”对曰：“君若以德绥诸侯，谁敢不服？君若以力，楚国<br>方城以为城，汉水以为池，虽众，无所用之。”<br>屈完及诸侯盟。<br>【宫之奇谏假道】（僖公五年《左传》）<br>晋侯复假道於虞以伐虢。宫之奇谏曰：“虢，虞之表也。虢亡，虞必从之。<br>晋不可启，寇不可玩，一之为甚，其可再乎？谚所谓‘辅车相依，唇亡齿寒’者，<br>其虞、虢之谓也。”<br>公曰：“晋，吾宗也。岂害我哉？”对曰：“大伯、虞仲，大王之昭也。大<br>伯不从，是以不嗣。虢仲、虢叔，王季之穆也。为文王卿士，勋在王室，藏於盟<br>府。将虢是灭，何爱於虞？且虞能亲於桓、庄乎，其爱之也？桓、庄之族何罪，<br>而以为戮，不唯逼乎？亲以宠逼，犹尚害之，况以国乎？”<br>公曰：“吾享祀丰洁，神必据我。”对曰：“臣闻之，鬼神非人实亲，惟德<br>是依。故《周书》曰：‘皇天无亲，惟德是辅。’又曰：‘黍稷非馨，明德惟馨。’<br>又曰：‘民不易物，惟德繄物。’如是，则非德民不和，神不享矣。神所冯依，<br>将在德矣。若晋取虞而明德以荐馨香，神其吐之乎？”<br>弗听，许晋使。宫之奇以其族行，曰：“虞不腊矣。在此行也，晋不更举矣。”<br>冬晋灭虢。师还，馆於虞，遂袭虞，灭之，执虞公。<br>【齐桓下拜受胙】（僖公九年《左传》）<br>会于葵丘，寻盟，且修好，礼也。王使宰孔赐齐侯胙，曰：“天子有事于文<br>武，使孔赐伯舅胙。”齐侯将下拜。孔曰：“且有后命。天子使孔曰：‘以伯舅<br>耋老，加劳，赐一级，无下拜。’”对曰：“天威不违颜咫尺，小白余敢贪天子<br>之命‘无下拜！’？恐陨越于下，以遗天子羞。敢不下拜！”下，拜，登，受。<br>【阴饴甥对秦伯】（僖公十五年《左传》）<br>十月，晋阴饴甥会秦伯，盟于王城。秦伯曰：“晋国和乎？”对曰：“不和。<br>小人耻失其君而悼丧其亲，不惮征纟善以立圉也。曰：‘必报仇，宁事戎狄。’<br>君子爱其君而知其罪，不惮征纟善以待秦命。曰：‘必报德，有死无二。’以此<br>不和。”秦伯曰：“国谓君何？”对曰：“小人戚，谓之不免；君子恕，以为必<br>归。小人曰：‘我毒秦，秦岂归君？’君子曰：‘我知罪矣，秦必归君。贰而执<br>之，服而舍之，德莫厚焉，刑莫威焉。服者怀德，贰者畏刑，此一役也，秦可以<br>霸。纳而不定，废而不立，以德为怨，秦不其然。’”秦伯曰：“是吾心也。”<br>改馆晋侯，馈七牢焉。<br>【子鱼论战】（僖公二十二年《左传》）<br>楚人伐宋以救郑。宋公将战。大司马固谏曰：“天之弃商久矣，君将兴之，<br>弗可赦也已。”弗听。<br>及楚人战于泓。宋人既成列，楚人未既济，司马曰：“彼众我寡，及其未既<br>济也，请击之。”公曰：“不可。”既济而未成列，又以告。公曰：“未可。”<br>既陈而后击之，宋师败绩，公伤股，门官歼焉。<br>国人皆咎公。公曰：“君子不重伤，不禽二毛。古之为军也，不以阻隘也。<br>寡人虽亡国之馀，不鼓不成列。”子鱼曰：“君未知战。勍敌之人，隘而不列，<br>天赞我也。阻而鼓之，不亦可乎？犹有惧焉。且今之勍者，皆吾敌也。虽及胡耇，<br>获则取之，何有於二毛？明耻教战，求杀敌也。伤未及死，如何勿重？若爱重伤，<br>则如勿伤；爱其二毛，则如服焉。三军以利用也，金鼓以声气也。利而用之，阻<br>隘可也。声盛致志，鼓儳可也。”<br>【寺人披见文公】（僖公二十四年《左传》）<br>吕、郤畏逼，将焚公宫而弑晋侯。寺人披请见。公使让之，且辞焉。曰：<br>“蒲城之役，君命一宿，女即至。其后，余从狄君以田渭滨，女为惠公来求杀余，<br>命女三宿，女中宿至。虽有君命，何其速也？夫袪犹在，女其行乎！”对曰：<br>“臣谓君之入也，其知之矣；若犹未也，又将及难。君命无二，古之制也。除君<br>之恶，唯力是视。蒲人、狄人余何有焉？今君即位，其无蒲、狄乎？齐桓公置射<br>钩而使管仲相，君若易之，何辱命焉？行者甚众，岂唯刑臣？”<br>公见之，以难告。<br>晋侯潜会秦伯于王城。己丑晦，公宫火。瑕甥、郤芮不获公，乃如河上，秦<br>伯诱而杀之。<br>【介之推不言禄】（僖公二十四年《左传》）<br>晋侯赏从亡者，介之推不言禄；禄亦弗及。<br>推曰：“献公之子九人，唯君在矣。惠、怀无亲，外内弃之。天未绝晋，必<br>将有主。主晋祀者，非君而谁？天实置之，而二三子以为己力，不亦诬乎？窃人<br>之财，犹谓之盗，况贪天之功以为己力乎？下义其罪，上赏其奸，上下相蒙，难<br>与处矣。”<br>其母曰：“盍亦求之？以死谁怼？”对曰：“尤而效之，罪又甚焉。且出怨<br>言，不食其食。”其母曰：“亦使知之，若何？”对曰：“言，身之文也；身将<br>隐，焉用文之？是求显也。”其母曰：“能如是乎？与汝偕隐。”遂隐而死。<br>晋侯求之不获，以绵上为之田。曰：“以志吾过，且旌善人。”<br>【展喜犒师】（僖公二十六年《左传》）<br>齐孝公伐我北鄙。公使展喜犒师，使受命于展禽。齐侯未入竟，展喜从之，<br>曰：“寡君闻君亲举玉趾，将辱于敝邑，使下臣犒执事。”齐侯曰：“鲁人恐乎？”<br>对曰：“小人恐矣，君子则否。”齐侯曰：“室如县罄，野无青草，何恃而不恐？”<br>对曰：“恃先王之命。昔周公、大公，股肱周室，夹辅成王。成王劳之，而赐之<br>盟。曰：‘世世子孙，无相害也。’载在盟府，太师职之。桓公是以纠合诸侯，<br>而谋其不协，弥缝其阙，而匡救其灾，昭旧职也。及君即位，诸侯之望曰：‘其<br>率桓之功。’我敝邑用不敢保聚，曰：‘岂其嗣世九年，而弃命废职，其若先君<br>何？’君必不然。恃此以不恐。”<br>齐侯乃还。<br>【烛之武退秦师】（僖公三十年《左传》）<br>晋侯、秦伯围郑，以其无礼於晋，且贰於楚也。晋军函陵，秦军氾南。佚之<br>狐言於郑伯曰：“国危矣！若使烛之武见秦君，师必退。”公从之。辞曰：“臣<br>之壮也，犹不如人；今老矣，无能为也已。”公曰：“吾不能早用子，今急而求<br>子，是寡人之过也。然郑亡，子亦有不利焉！”许之。<br>夜缒而出。见秦伯曰：“秦、晋围郑，郑既知亡矣。若亡郑而有益于君，敢<br>以烦执事。越国以鄙远，君知其难也。焉用亡郑以陪邻？邻之厚，君之薄也。若<br>舍郑以为东道主，行李之往来，共其乏困，君亦无所害。且君尝为晋君赐矣，许<br>君焦、瑕，朝济而夕设版焉，君之所知也。夫晋何厌之有？既东封郑，又欲肆其<br>西封。若不阙秦，将焉取之？阙秦以利晋，唯君图之。”<br>秦伯说，与郑人盟，使杞子、逢孙、杨孙戍之，乃还。子犯请击之。公曰：<br>“不可。微夫人之力不及此。因人之力而敝之，不仁；失其所与，不知；以乱易<br>整，不武。吾其还也。”亦去之。<br>【蹇叔哭师】（僖公三十二年《左传》）<br>杞子自郑使告于秦曰：“郑人使我掌其北门之管，若潜师以来，国可得也。”<br>穆公访诸蹇叔，蹇叔曰：“劳师以袭远，非所闻也。师劳力竭，远主备之，无乃<br>不可乎？师之所为，郑必知之。勤而无所，必有悖心。且行千里，其谁不知？”<br>公辞焉。召孟明、西乞、白乙，使出师于东门之外。蹇叔哭之，曰：“孟子，<br>吾见师之出而不见其入也。”公使谓之曰：“尔何知！中寿，尔墓之木拱矣！”<br>蹇叔之子与师，哭而送之，曰：“晋人御师必于殽。殽有二陵焉：其南陵，<br>夏后皋之墓也；其北陵，文王之所辟风雨也。必死是间，余收尔骨焉。”秦师遂<br>东。<br><hr>
