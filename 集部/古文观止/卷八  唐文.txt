<h4>《集部·古文观止·卷八  唐文》<b class="x">作者：吴楚材、吴调侯</b></h4>
<br>【师说】（韩愈）<br>古之学者必有师。师者，所以传道受业解惑也。人非生而知之者，孰能无惑？<br>惑而不从师，其为惑也，终不解矣。生乎吾前，其闻道也，固先乎吾，吾从而师<br>之；生乎吾后，其闻道也，亦先乎吾，吾从而师之。吾师道也，夫庸知其年之先<br>后生於吾乎？是故无贵无贱，无长无少，道之所存，师之所存也。<br>嗟乎！师道之不传也久矣，欲人之无惑也难矣。古之圣人，其出人也远矣，<br>犹且从师而问焉；今之众人，其下圣人也亦远矣，而耻学於师。是故圣益圣，愚<br>益愚，圣人之所以为圣，愚人之所以为愚，其皆出於此乎？爱其子，择师而教之；<br>於其身也，则耻师焉，惑矣！彼童子之师，授之书而习其句读者也，非吾所谓传<br>其道解其惑者也。句读之不知，惑之不解，或师焉，或不焉，小学而大遗，吾未<br>见其明也。巫医、乐师，百工之人，不耻相师。士大夫之族，曰师曰弟子云者，<br>则群聚而笑之。问之，则曰：“彼与彼年相若也，道相似也！”位卑则足羞，官<br>盛则近谀。呜呼！师道之不复，可知矣。巫医、乐师、百工之人，君子不齿。今<br>其智乃反不能及，其可怪也欤！<br>圣人无常师。孔子师郯子、苌弘、师襄、老聃。郯子之徒，其贤不及孔子。<br>孔子曰：“三人行，则必有我师。”是故弟子不必不如师，师不必贤於弟子，闻<br>道有先后，术业有专攻，如是而已。<br>李氏子蟠，年十七，好古文，六艺经传皆通习之，不拘於时，学于余。余嘉<br>其能行古道，作《师说》以贻之。<br>【进学解】（韩愈）　<br>国子先生晨入太学，招诸生立馆下，诲之曰：“业精於勤，荒於嬉；行成於<br>思，毁於随。方今圣贤相逢，治具毕张。拔去凶邪，登崇俊良。占小善者率以录，<br>名一艺者无不庸。爬罗剔抉，刮垢磨光。盖有幸而获选，孰云多而不扬？诸生业<br>患不能精，无患有司之不明。行患不能成，无患有司之不公。”<br>言未既。有笑於列者曰：“先生欺余哉！弟子事先生，於兹有年矣。先生口<br>不绝吟於六艺之文，手不停披於百家之编。纪事者必提其要，纂言者必钩其玄。<br>贪多务得，细大不捐。焚膏油以继晷，恒兀兀以穷年。先生之於业，可谓勤矣。<br>牴排异端，攘斥佛老。补苴罅漏，张皇幽眇。寻坠绪之茫茫，独旁搜而远绍。<br>障百川而东之，回狂澜於既倒。先生之於儒，可谓劳矣。沈浸醲郁，含英咀华，<br>作为文章，其书满家。上规姚姒，浑浑无涯；周《诰》殷《盘》，佶屈聱牙；<br>《春秋》谨严，《左氏》浮夸；《易》奇而法，《诗》正而葩；下逮《庄》、<br>《骚》，太史所录，子云相如，同工异曲。先生之於文，可谓闳其中而肆其外矣！<br>少始知学，勇於敢为。长通於方，左右具宜。先生之於为人，可谓成矣。然而公<br>不见信於人，私不见助於友，跋前疐后，动辄得咎。暂为御史，遂窜南夷。三年<br>博士，冗不见治。命与仇谋，取败几时。冬暖而儿号寒，年丰而妻啼饥。头童齿<br>豁，竟死何裨？不知虑此，反教人为？”<br>先生曰：“吁，子来前！夫大木为杗，细木为桷，欂栌、侏儒，椳、<br>闑、扂楔。各得其宜，施以成室者，匠氏之工也。玉札、丹砂，赤箭、青芝，<br>牛溲、马勃，败鼓之皮，俱收并蓄，待用无遗者，医师之良也。登明选公，杂进<br>巧拙，纡馀为姘，卓荦为杰，校短量长，惟器是适者，宰相之方也。昔者孟轲好<br>辩，孔道以明，辙环天下，卒老於行。荀卿守正，大论是宏，逃谗於楚，废死兰<br>陵。是二儒者，吐辞为经，举足为法，绝类离伦，优入圣域，其遇於世何如也？<br>今先生学虽勤而不由其统，言虽多而不要其中，文虽奇而不济於用，行虽修而不<br>显於众。犹且月费俸钱、岁糜廪粟。子不知耕，妇不知织。乘马从徒，安坐而食，<br>踵常途之役役，窥陈编以盗窃。然而圣主不加诛，宰臣不见斥，非其幸欤！动而<br>得谤，名亦随之。投闲置散，乃分之宜。若夫商财贿之有亡，计班资之崇庳，忘<br>己量之所称，指前人之瑕疵，是所谓诘匠氏之不以杙为楹，而訾医师以昌阳引<br>年，欲进其豨苓也。”<br>【圬者王承福传】（韩愈）<br>圬之为技，贱且劳者也。有业之，其色若自得者。听其言，约而尽。问之，<br>王其姓，承福其名。世为京兆长安农夫。天宝之乱，发人为兵，持弓矢十三年，<br>有官勋。弃之来归。丧其土田，手镘衣食。馀三十年。舍於市之主人，而归其屋<br>食之当焉。视时屋食之贵贱，而上下其圬之佣以偿之。有馀，则以与道路之废疾<br>饿者焉。<br>又曰：粟，稼而生者也；若市与帛，必蚕绩而后成者也；其他所以养生之具，<br>皆待人力而后完也，吾皆赖之。然人不可遍为，宜乎各致其能以相生也。故君者，<br>理我所以生者也，而百官者，承君之化者也。任有大小，惟其所能，若器皿焉。<br>食焉而怠其事，必有天殃，故吾不敢一日舍镘以嬉。夫镘，易能，可力焉。又诚<br>有功，取其直。虽劳无愧，吾心安焉。夫力，易强而有功也；心，难强而有智也。<br>用力者使於人，用心者使人，亦其宜也。吾特择其易为而无愧者取焉。<br>嘻！吾操镘以入富贵之家有年矣。有一至者焉，又往过之，则为墟矣；有再<br>至、三至者焉，而往过之，则为墟矣。问之其邻，或曰：噫！刑戮也。或曰：身<br>既死而其子孙不能有也。或曰：死而归之官也。吾以是观之，非所谓食焉怠其事<br>而得天殃者邪？非强心以智而不足，不择其才之称否而冒之者邪？非多行可愧、<br>知其不可而强为之者邪？将富贵难守、薄功而厚飨之者邪？抑丰悴有时、一去一<br>来而不可常者邪？吾之心悯焉，是故择其力之可能者行焉。乐富贵而悲贫贱，我<br>岂异於人哉？又曰：功大者，其所以自奉也博。妻与子，皆养於我者也，吾能薄<br>而功小，不有之可也。又吾所谓劳力者，若立吾家而力不足，则心又劳也。一身<br>而二任焉，虽圣者石可为也。<br>愈始闻而惑之，又从而思之，盖贤者也，盖所谓独善其身者也。然吾有讥焉，<br>谓其自为也过多，其为人也过少。其学杨朱之道者邪？杨之道，不肯拔我一毛而<br>利天下。而夫人以有家为劳心，不肯一动其心以畜其妻子，其肯劳其心以为人乎<br>哉？虽然，其贤於世之患不得之而患失之者，以济其生之欲、贪邪而亡道，以丧<br>其身者，其亦远矣！又其言有可以警余者，故余为之传，而自鉴焉。<br>【讳辩】（韩愈）<br>愈与李贺书，劝贺举进士。贺举进士有名，与贺争名者毁之曰：“贺父名晋<br>肃，贺不举进士为是，劝之举者为非。”听者不察也，和而倡之，同然一辞，皇<br>甫湜曰：“若不明白，子与贺且得罪。”愈曰：“然”。<br>律曰：“二名不偏讳。”释之者曰：“谓若言‘征’不称‘在’，言‘在’<br>不称‘征’是也。”律曰：“不讳嫌名。”释之者曰：“谓若‘禹’与‘雨’、<br>‘丘’与‘蓲’之类”是也。今贺父名晋肃，贺举进士，为犯二名律乎？为<br>犯嫌名律乎？父名晋肃，子不得举进士。若父名“仁”，子不得为人乎？<br>夫讳始于何时？作法制以教天下者，非周公、孔子欤？周公作诗不讳，孔子<br>不偏讳二名，《春秋》不讥不讳嫌名，康王钊之孙，实为昭王。曾参之父名皙，<br>曾子不讳“昔”。周之时有骐期，汉之时有杜度，此其子宜如何讳？将讳其嫌，<br>遂讳其姓乎？将不讳其嫌者乎？汉讳武帝名“彻”为“通”，不闻又讳车辙之<br>“辙”为某字也；讳吕后名“雉”为“野鸡”，不闻又讳治天下之“治”为某字<br>也。今上章及诏，不闻讳“浒”、“势”、“秉”、“机”也。惟宦者宫妾，乃<br>不敢言“谕”及“机”，以为触犯。士君子立言行事，宜何所法守也？今考之于<br>经，质之于律，稽之以国家之典，贺举进士为可邪？为不可邪？<br>凡事父母，得如曾参，可以无讥矣。作人得如周公、孔子，亦可以止矣。今<br>世之士，不务行曾参、周公、孔子之行，而讳亲之名则务胜于曾参、周公、孔子，<br>亦见其惑也。夫周公、孔子、曾参，卒不可胜。胜周公、孔子、曾参，乃比于宦<br>官宫妾。则是宦官宫妾之孝于其亲，贤于周公、孔子、曾参者邪？<br>【争臣论】（韩愈）<br>或问谏议大夫阳城于愈：“可以为有道之士乎哉？学广而闻多，不求闻于人<br>也。行古人之道，居于晋之鄙。晋之鄙人，薰其德而善良者几千人。大臣闻而荐<br>之，天子以为谏议大夫。人皆以为华，阳子不色喜。居于位五年矣，视其德如在<br>野，彼岂以富贵移易其心哉！<br>愈应之曰：“是《易》所谓恒其德贞，而夫子凶者也。恶得为有道之士乎哉？<br>在《易·蛊》之上九云：‘不事王侯，高尚其事’。《蹇》之六二则曰：‘王臣<br>蹇蹇，匪躬之故。’夫亦以所居之时不一，而所蹈之德不同也。若《蛊》之上九，<br>居无用之地，而致匪躬之节；以《蹇》之六二，在王臣之位，而高不事之心，则<br>冒进之患生，旷官之刺兴，志不可则，而尤不终无也。今阳子在位不为不久矣；<br>闻天下之得失，不为不熟矣；天子待之，不为不加矣，而未尝一言及于政。视政<br>之得失，若越人视秦人之肥瘠，忽焉不加喜戚于其心。问其官，则曰谏议也；问<br>其禄，则曰：‘下大夫之秩也’；问其政，则曰：‘我不知也’。有道之土，固<br>如是乎哉？且吾闻之：‘有官守者，不得其职则去；有言责者，不得其言则去。’<br>今阳子以为得其言乎哉？得其言而不言，与不得其言而不去，无一可者也。阳子<br>将为禄仕乎？古之人有云：‘仕不为贫，而有时乎为贫，谓禄仕者也。’宜乎辞<br>尊而居卑，辞富而居贫，若抱关击柝者可也。盖孔子尝为委吏矣，尝为乘田矣，<br>亦不敢旷其职，必曰：‘会计当而已矣’，必曰‘牛羊遂而已矣’。若阳子之秩<br>禄，不为卑且贫，章章明矣，而如此其可乎哉？”<br>或曰：“否，非若此也。夫阳子恶讪上者，恶为人臣招其君之过，而以为名<br>者。故虽谏且议，使人不得而知焉。《书》曰：‘尔有嘉谟嘉猷，则入告尔后于<br>内，尔乃顺之于外，曰：“斯谟斯猷，惟我后之德”。’夫阳子之用心，亦若此<br>者。”<br>愈应之曰：“若阳子之用心如此，滋所谓惑者矣。入则谏其君，出不使人知<br>者，大臣宰相者之事，非阳子之所宜行也。夫阳子，本以布衣隐于蓬蒿之下，主<br>上嘉其行谊，擢在此位，官以谏为名，诚宜有以奉其职，使四方后代，知朝廷有<br>直言骨鲠之臣，天子有不亻朁赏、从谏如流之美。庶岩穴之士，闻而慕之，束带<br>结发，愿进于阙下而伸其辞说。致吾君于尧舜，熙鸿号于无穷也。若《书》所谓，<br>则大臣宰相之事，非阳子之所宜行也。且阳子之心，将使君人者恶闻其过乎？是<br>启之也。”<br>或曰：“阳子之不求闻而人闻之，不求用而君用之，不得已而起，守其道不<br>变，何子过之深也？”<br>愈曰：“自古圣人贤士，皆非有求于闻用也。闵其时之不平，人之不乂，得<br>其道，不敢独善其身，而必以兼济天下也。孜孜矻矻，死而后已。故禹过家门不<br>入，孔席不暇暖而墨突不得黔。彼二圣一贤者，岂不知自安佚之为乐哉？诚畏天<br>命而悲人穷也。夫天授人以贤圣才能，岂使自有馀而已，诚欲以补其不足者也。<br>耳目之于身也，耳司闻而目司见。听其是非，视其险易，然后身得安焉。圣贤者，<br>时人之耳目也；时人者，圣贤之身也。且阳子之不贤，则将役于贤以奉其上矣。<br>若果贤，则固畏天命而闵人穷也，恶得以自暇逸乎哉？”<br>或曰：“吾闻君子不欲加诸人，而恶讦以为直者。若吾子之论，直则直矣，<br>无乃伤于德而费于辞乎？好尽言以招人过，国武子之所以见杀于齐也，吾子其亦<br>闻乎？”<br>愈曰：“君子居其位，则思死其官；未得位，则思修其辞以明其道。我将以<br>明道也，非以为直而加人也。且国武子不能得善人，而好尽言于乱国，是以见杀。<br>《传》曰：‘惟善人能受尽言。’谓其闻而能改之也。子告我曰：阳子可以为有<br>道之士也，今虽不能及已，阳子将不得为善人乎哉？”<br>【后十九日复上宰相书】（韩愈）<br>二月十六日，前乡贡进士韩愈，谨再拜言相公阁下。<br>向上书及所著文后，待命凡十有九日，不得命。恐惧不敢逃遁，不知所为，<br>乃复敢自纳于不测之诛，以求毕其说，而请命于左右。<br>愈闻之，蹈水火者之求免于人也，不惟其父兄子弟之慈爱，然后呼而望之也，<br>将有介于其侧者，虽其所憎怨，苟不至乎欲其死者，则将大其声，疾呼而望其仁<br>之也。彼介于其侧者，闻其声而见其事，不惟其父兄子弟之慈爱，然后往而全之<br>也。虽有所憎怨，苟不至乎欲其死者，则将狂奔尽气，濡手足，焦毛发，救之而<br>不辞也。若是者何哉？其势诚急而其情诚可悲也。<br>愈之强学力行有年矣。愚不惟道之险夷，行且不息，以蹈于穷饿之水火，其<br>既危且亟矣，大其声而疾呼矣。阁下其亦闻而见之矣。其将往而全之欤？抑将安<br>而不救欤？有来言于阁下者曰：“有观溺于水而爇于火者，有可救之道而终莫之<br>救也。”阁下且以为仁人乎哉？不然，若愈者，亦君子之所宜动心者也。<br>或谓愈，子言则然矣，宰相则知子矣，如时不可何？愈窃谓之不知言者，诚<br>其材能不足当吾贤相之举耳。若所谓时者，固在上位者之为耳，非天之所为也。<br>前五六年时，宰相荐闻，尚有自布衣蒙抽擢者，与今岂异时哉？且今节度，观察<br>使，及防御，营田诸小使等，尚得自举判官，无间于已仕未仕者，况在宰相，吾<br>君所尊敬者，而曰不可乎？古之进人者，或取于盗，或举于管库，今布衣虽贱，<br>犹足以方乎此。情隘辞蹙，不知所裁，亦惟少垂怜焉。<br>愈再拜。<br>【后廿九日复上宰相书】（韩愈）<br>三月十六日，前乡贡进士韩愈，谨再拜言相公阁下。<br>愈闻周公之为辅相，其急于见贤也，方一食，三吐其哺，方一沐，三握其发。<br>当是时，天下之贤才皆已举用。奸邪谗佞欺负之徒，皆已除去。四海皆已无虞，<br>九夷八蛮之在荒服之外者，皆已宾贡。天灾时变，昆虫草木之妖，皆已销息。天<br>下之所谓礼、乐、刑、政教化之具，皆已修理。风俗皆已敦厚。动植之物、风雨<br>霜露之所霑被者，皆已得宜。休征嘉瑞，麟凤龟龙之属，皆已备至。而周公以圣<br>人之才，凭叔父之亲，其所辅理承化之功，又尽章章如是。其所求进见之士，岂<br>复有贤于周公者哉？不惟不贤于周公而已，岂复有贤于时百执事者哉？岂复有所<br>计议，能补于周公之化者哉？然而周公求之如此其急，惟恐耳目有所不闻见，思<br>虑有所未及，以负成王托周公之意，不得于天下之心。如周公之心，设使其时辅<br>理承化之功，未尽章章如是，而非圣人之才，而无叔父之亲，则将不暇食与沐矣，<br>岂特吐哺握发为勤而止哉？惟其如是，故于今颂成王之德，而称周公之功不衰。<br>今阁下为辅相亦近耳。天下之贤才，岂尽举用？奸邪谗佞欺负之徒，岂尽除<br>去？四海岂尽无虞？九夷八蛮之在荒服之外者，岂尽宾贡？天灾时变、昆虫草木<br>之妖，岂尽销息？天下之所谓礼、乐、刑、政教化之具岂尽修理？风俗岂尽敦厚？<br>动植之物，风雨霜露之所霑被者，岂尽得宜？休征嘉瑞，麟凤龟龙之属，岂尽备<br>至？其所求进见之士，虽不足以希望盛德，至比于百执事，岂尽出其下哉？其所<br>称说，岂尽无所补哉？今虽不能如周公吐哺握发，亦宜引而进之，察其所以而去<br>就之，不宜默默而已也。<br>愈之待命，四十馀日矣。书再上，而志不得通。足三及门，而阍人辞焉。惟<br>其昏愚，不知逃遁，故复有周公之说焉。阁下其亦察之。<br>古之士，三月不仕则相吊，故出疆必载质。然所以重于自进者，以其于周不<br>可，则去之鲁；于鲁不可，则去之齐；于齐不可，则去之宋，之郑，之秦，之楚<br>也。今天下一君，四海一国，舍乎此则夷狄矣，去父母之邦矣。故士之行道者，<br>不得于朝，则山林而已矣。山林者，士之所独善自养，而不忧天下者之所能安也。<br>如有忧天下之心，则不能矣。故愈每自进而不知愧焉，书亟上，足数及门而不知<br>止焉。宁独如此而已，惴惴焉惟不得出大贤之门下是惧。亦惟少垂察焉！渎冒威<br>尊，惶恐无已。愈再拜。<br>【与于襄阳书】（韩愈）<br>七月三日，将仕郎、守国子四门博士韩愈，谨奉书尚书阁下。<br>士之能享大名，显当世者，莫不有先达之士，负天下之望者，为之前焉。士<br>之能垂休光，照后世者，亦莫不有后进之士，负天下之望者，为之后焉。莫为之<br>前，虽美而不彰；莫为之后，虽盛而不传。是二人者，未始不相须也，然而千百<br>载乃一相遇焉。岂上之人无可援、下之人无可推欤？何其相须之殷而相遇之疏也？<br>其故在：下之人负其能，不肯谄其上；上之人负其位，不肯顾其下。故高材多戚<br>戚之穷，盛位无赫赫之光。是二人者之所为皆过也。未尝干之，不可谓上无其人；<br>未尝求之，不可谓下无其人。愈之诵此言久矣，未尝敢以闻于人。<br>侧闻阁下抱不世之才，特立而独行；道方而事实，卷舒不随乎时，文武唯其<br>所用，岂愈所谓其人哉？抑未闻后进之士，有遇知于左右，获礼于门下者。岂求<br>之而未得邪？将志存乎立功，而事专乎报主，虽遇其人，未暇礼邪？何其宜闻而<br>久不闻也？<br>愈虽不才，其自处不敢后于恒人。阁下将求之而未得欤？古人有言：“请自<br>隗始。”愈今者惟朝夕刍米仆赁之资是急，不过费阁下一朝之享而足也。如曰<br>“吾志存乎立功，而事专乎报主，虽遇其人，未暇礼焉”，则非愈之所敢知也。<br>世之龊龊者，既不足以语之；磊落奇伟之人，又不能听焉，则信乎命之穷也！谨<br>献旧所为文一十八首，如赐览观，亦足知其志之所存。<br>愈恐惧再拜。<br>【与陈给事书】（韩愈）<br>愈再拜：愈之获见于阁下有年矣。始者亦尝辱一言之誉。贫贱也，衣食于奔<br>走，不得朝夕继见。其后阁下位益尊，伺候于门墙者日益进。夫位益尊，则贱者<br>日隔；伺候于门墙者日益进，则爱博而情不专。愈也道不加修，而文日益有名。<br>夫道不加修，则贤者不与；文日益有名，则同进者忌。始之以日隔之疏，加之以<br>不专之望，以不与者之心，而听忌者之说。由是阁下之庭，无愈之迹矣。<br>去年春，亦尝一进谒于左右矣。温乎其容，若加其新也；属乎其言，若闵其<br>穷也。退而喜也，以告于人。其后如东京取妻子，又不得朝夕继见，及其还也，<br>亦尝一进谒于左右矣。邈乎其容，若不察其愚也；悄乎其言，若不接其情也。退<br>而惧也，不敢复进。<br>今则释然悟，翻然悔曰：其邈也，乃所以怒其来之不继也；其悄也，乃所以<br>示其意也。不敏之诛，无所逃避。不敢遂进，辄自疏其所以，并献近所为《复志<br>赋》以下十首，为一卷，卷有标轴。《送孟郊序》一首，生纸写，不加装饰，皆<br>有揩字注字处。急于自解而谢，不能俟更写。阁下取其意，而略其礼可也。愈恐<br>惧再拜。<br>【应科目时与人书】（韩愈）<br>月、日，愈再拜：天池之滨，大江之濆，曰有怪物焉，盖非常鳞凡介之品汇<br>匹俦也。其得水，变化风雨，上下于天不难也。其不及水，盖寻常尺寸之间耳。<br>无高山、大陵、旷途、绝险为之关隔世，然其穷涸，不能自致乎水，为獱獭之<br>笑者，盖十八九矣。如有力者，哀其穷而运转之，盖一举手一投足之劳也。然是<br>物也，负其异于众也，且曰：“烂死于沙泥，吾宁乐之。若俯首帖耳，摇尾而乞<br>怜者，非我之志也。”是以有力者遇之，熟视之若无睹也。其死其生，固不可知<br>也。<br>今又有有力者当其前矣。聊试仰首一鸣号焉，庸讵知有力者不哀其穷，而忘<br>一举手一投足之劳，而转之清波乎？其哀之，命也。其不哀之，命也。知其在命，<br>而且鸣号之者，亦命也。愈今者，实有类于是。是以忘其疏愚之罪，而有是说焉。<br>阁下其亦怜察之。<br>【送孟东野序】（韩愈）<br>大凡物不得其平则鸣。草木之无声，风挠之鸣。水之无声，风荡之鸣。其跃<br>也，或激之；其趋也，或梗之；其沸也，或炙之。金石之无声，或击之鸣。人之<br>于言也亦然，有不得已者而后言，其歌也有思，其哭也有怀。凡出乎口而为声者，<br>其皆有弗平者乎！<br>乐也者，郁于中而泄于外者也，择其善鸣者而假之鸣。金、石、丝、竹、匏、<br>土、革、木八者，物之善鸣者也。惟天之于时也亦然，择其善鸣者而假之鸣。是<br>故以鸟鸣春，以雷鸣夏，以虫鸣秋，以风鸣冬。四时之相推敓，其必有不得其平<br>者乎！其于人也亦然，人声之精者为言。文辞之于言，又其精也，尤择其善鸣者<br>而假之鸣。<br>其在唐虞、咎陶、禹，其善鸣者也，而假以鸣。夔弗能以文辞鸣，又自假于<br>《韶》以鸣。夏之时，五子以其歌鸣。伊尹鸣殷。周公鸣周。凡载于《诗》、<br>《书》六艺，皆鸣之善者也。周之衰，孔子之徒鸣之，其声大而远。传曰：“天<br>将以夫子为木铎”，其弗信矣乎？其末也，庄周以其荒唐之辞鸣。楚，大国也，<br>其亡也，以屈原鸣。臧孙辰、孟轲、荀卿，以道鸣者也。杨朱、墨翟、管夷吾、<br>晏婴、老聃、申不害、韩非、慎到、田骈、邹衍、尸佼、孙武、张仪、苏秦之属，<br>皆以其术鸣。秦之兴，李斯鸣之。汉之时，司马迁、相如、扬雄，最其善鸣者也。<br>其下魏、晋氏，鸣者不及于古，然亦未尝绝也。就其善者，其声清以浮，其节数<br>以急，其词淫以哀，其志弛以肆。其为言也，乱杂而无章。将天丑其德莫之顾耶？<br>何为乎不鸣其善鸣者也？<br>唐之有天下，陈子昂、苏源明、元结、李白、杜甫、李观，皆以其所能鸣。<br>其存而在下者，孟郊东野始以其诗鸣。其高出魏、晋，不懈而及于古，其他浸淫<br>乎汉氏矣。从吾游者，李翱、张籍其尤也。三子者之鸣信善矣。抑不知天将和其<br>声而使鸣国家之盛邪？抑将穷饿其身，思愁其心肠，而使自鸣其不幸邪？三子者<br>之命，则悬乎天矣。其在上也，奚以喜？其在下也，奚以悲？东野之役于江南也，<br>有若不释然者，故吾道其命于天者以解之。<br>【送李愿归盘谷序】（韩愈）<br>太行之阳有盘谷。盘谷之间，泉甘而土肥，草木丛茂，居民鲜少。或曰：<br>“谓其环两山之间，故曰盘。”或曰：“是谷也，宅幽而势阻，隐者之所盘旋。”<br>友人李愿居之。<br>愿之言曰：“人之称大丈夫者，我知之矣。利泽施于人，名声昭于时。坐于<br>庙朝，进退百官，而佐天子出令。其在外，则树旗旄，罗弓矢，武夫前呵，从者<br>塞途，供给之人，各执其物，夹道而疾驰。喜有赏、怒有刑，才畯满前，道古今<br>而誉盛德，入耳而不烦。曲眉丰颊，清声而便体，秀外而惠中、飘轻裾，翳长袖，<br>粉白黛绿者，列屋而闲居，妒宠而负恃，争妍而取怜。大丈夫之遇知于天子，用<br>力于当世者之所为也。吾非恶此而逃之，是有命焉，不可幸而致也。<br>“穷居而野处，升高而望远。坐茂树以终日，濯清泉以自洁。采于山，美可<br>茹；钓于水，鲜可食。起居无时，惟适之安。与其有誉于前，孰若无毁于其后；<br>与其有乐于身，孰若无忧于其心。车服不维，刀锯不加；理乱不知，黜陟不闻。<br>大丈夫不遇于时者之所为也，我则行之。<br>“伺候于公卿之门，奔走于形势之途，足将进而趑趄，口将言而嗫嚅。处污<br>秽而不羞，触刑辟而诛戮。侥幸于万一，老死而后止者，其于为人贤不肖何如也？”<br>昌黎韩愈，闻其言而壮之。与之酒，而为之歌曰：“盘之中，维子之宫；盘<br>之土，可以稼；盘之泉，可濯可沿；盘之阻，谁争子所？窈而深，廓其有容；缭<br>而曲，如往而复。嗟盘之乐兮，乐且无央。虎豹远迹兮，蛟龙遁藏；鬼神守护兮，<br>呵禁不祥。饮且食兮寿而康，无不足兮奚所望？膏吾车兮秣吾马，从子于盘兮，<br>终吾生以徜徉。<br>【送董邵南序】（韩愈）<br>燕赵古称多感慨悲歌之士。童生举进士，连不得志于有司，怀抱利器，郁郁<br>适兹土，吾知其必有合也。董生勉乎哉！<br>夫以子之不遇时，苟慕义强仁者皆爱惜焉。矧燕、赵之士，出乎其性者哉！<br>然吾尝闻风俗与化移易，吾恶知其今不异于古所云邪？聊以吾子之行卜之也。董<br>生勉乎哉！<br>吾因子有所感矣。为我吊望诸君之墓，而观于其市，复有昔时屠狗者乎？为<br>我谢曰：“明天子在上，可以出而仕矣！”<br>【送杨少尹序】（韩愈）<br>昔疏广、受二子，以年老，一朝辞位而去。于时公卿设供张，祖道都门外，<br>车数百两。道路观者，多叹息泣下，共言其贤。汉史既传其事，而后世工画者，<br>又图其迹。至今照人耳目，赫赫若前日事。<br>国子司业杨君巨源，方以能《诗》训后进，一旦以年满七十，亦白丞相去归<br>其乡。世常说古今人不相及，今杨与二疏，其意岂异也？<br>予忝在公卿后，遇病不能出。不知杨侯去时，城门外送者几人？车几两？马<br>几匹？道边观者，亦有叹息知其为贤与否！而太史氏又能张大其事，为传继二疏<br>踪迹否，不落莫否？见今世无工画者，而画与不画，固不论也。然吾闻杨候之去，<br>丞相有爱而惜之者，白以为其都少尹，不绝其禄。又为歌诗以劝之，京师之长于<br>诗者，亦属而和之。又不知当时二疏之去，有是事否？古今人同不同，未可知也。<br>中世士大夫，以官为家，罢则无所于归。杨侯始冠，举于其乡，歌《鹿鸣》<br>而来也。今之归，指其树曰：“某树吾先人之所种也，某水某丘，吾童子时所钓<br>游也。”乡人莫不加敬，诫子孙以杨候不去其乡为法。古之所谓乡先生，没而可<br>祭于社者，其在斯人欤？其在斯人欤？<br>【送石处士序】（韩愈）<br>河阳军节度、御史大夫乌公，为节度之三月，求士于从事之贤者。有荐石先<br>生者，公曰：“先生何如？”曰：“先生居嵩、邙、瀍、穀之间，冬一裘，夏一<br>葛；食朝夕，饭一盂、蔬一盘。人与之钱，则辞；请与出游，未尝以事免；劝之<br>仕，不应。坐一室，左右图书。与之语道理，辨古今事当否，论人高下，事后当<br>成败，若河决下流而东注；若驷马驾轻车就熟路，而王良、造父为之先后也；若<br>烛照，数计而龟卜也。”大夫曰：“先生有以自老，无求于人，其肯为某来邪？”<br>从事曰：“大夫文武忠孝，求士为国，不私干家。方今寇集于恒，师环其疆，农<br>不耕收，财粟殚亡。吾所处地，归输之涂，治法征谋，宜有所出。先生仁且勇，<br>若以义请而强委重焉，其何说之辞？”于是撰书词，具马币，卜日以授使者，求<br>先生之庐而请焉。<br>先生不告于妻子，不谋于朋友，冠带出见客，拜受书礼于门内。宵则沐浴，<br>戒行李，载书册，问道所由，告行于常所来往。晨则毕至张上东门外，酒三行，<br>且起，有执爵而言者曰：“大夫真能以义取人，先生真能以道自任，决去就。为<br>先生别。”又酌而祝曰：“凡去就出处何常？惟义之归。遂以为先生寿。”又酌<br>而祝曰：“使大夫恒无变其初，无务富其家而饥其师，无甘受佞人而外敬正士，<br>无昧于谄言，惟先生是听。以能有成功，保天子之宠命。”又祝曰：“使先生无<br>图利于大夫，而私便其身图。”先生起拜祝辞曰：“敢不敬早夜以求从祝规？”<br>于是东都之人士，咸知大夫与先生果能相与以有成也。遂各为歌诗六韵，遣愈为<br>之序云。<br>【送温处士赴河阳军序】（韩愈）<br>伯乐一过冀北之野，而马群遂空。夫冀北马多天下，伯乐虽善知马，安能空<br>其群邪？解之者曰：吾所谓空，非无马也，无良马也。伯乐知马，遇其良，辄取<br>之，群无留良焉。苟无良，虽谓无马，不为虚语矣。<br>东都，固士大夫之冀北也。恃才能深藏而不市者，洛之北涯曰石生，其南涯<br>曰温生。大夫乌公，以鈇钺镇河阳之三月，以石生为才，以礼为罗，罗而致之幕<br>下。未数月也，以温生为才，于是以石生为媒，以礼为罗，又罗而致之幕下。东<br>都虽信多才士，朝取一人焉，拔其尤；暮取一人焉，拔其尤。自居守河南尹，以<br>及百司之执事，与吾辈二县之大夫，政有所不通，事有所可疑，奚所谘而处焉？<br>士大夫之去位而巷处者，谁与嬉游？小子后生，于何考德而问业焉？缙绅之东西<br>行过是都者，无所礼于其庐。若是而称曰：大夫乌公，一镇河阳，而东都处士之<br>庐无人焉，岂不可也？<br>夫南面而听天下，其所托重而恃力者，惟相与将耳。相为天子得人于朝廷，<br>将为天子得文武士于幕下，求内外无治，不可得也。愈縻于兹，不能自引去，资<br>二生以待老。今皆为有力者夺之，其何能无介然于怀邪？生既至，拜公于军门，<br>其为吾以前所称，为天下贺；以后所称，为吾致私怨于尽取也。留守相公，首为<br>四韵诗歌其事，愈因推其意而序之。<br>【祭十二郎文】（韩愈）<br>年、月、日，季父愈闻汝丧之七日，乃能衔哀致诚，使建中远具时羞之奠，<br>告汝十二郎之灵：<br>呜呼！吾少孤，及长，不省所怙，惟兄嫂是依。中年，兄殁南方，吾与汝俱<br>幼，从嫂归葬河阳。既又与汝就食江南，零丁孤苦，未尝一日相离也。吾上有三<br>兄，皆不幸早世。承先人后者，在孙惟汝，在子惟吾。两世一身，形单影只。嫂<br>尝抚汝指吾而言曰：“韩氏两世，惟此而已！”汝时尤小，当不复记忆；吾时虽<br>能记忆，亦未知其言之悲也！<br>吾年十九，始来京城。其后四年，而归视汝。又四年，吾往河阳省坟墓，遇<br>汝从嫂丧来葬。又二年，吾佐董丞相於汴州，汝来省吾，止一岁，请归取其孥。<br>明年，丞相薨，吾去汴州，汝不果来。是年，吾佐戎徐州，使取汝者始行，吾又<br>罢去，汝又不果来。吾念，汝从於东，东亦客也，不可以久；图久远者，莫如西<br>归，将成家而致汝。呜呼！孰谓汝遽去吾而殁乎？<br>吾与汝俱少年，以为虽暂相别，终当久与相处。故舍汝而旅食京师，以求斗<br>斛之禄。诚知其如此，虽万乘之公相，吾不以一日辍汝而就也！<br>去年，孟东野往，吾书与汝曰：“吾年未四十，而视茫茫，而发苍苍，而齿<br>牙动摇。念诸父与诸兄，皆康强而早世，如吾之衰者，其能久存乎？吾不可去，<br>汝不肯来，恐旦暮死，而汝抱无涯之戚也。”孰谓少者殁而长者存，强者夭而病<br>者全乎？<br>呜呼！其信然邪？其梦邪？其传之非其真邪？信也，吾兄之盛德而夭其嗣乎？<br>汝之纯明而不克蒙其泽乎？少者强者而夭殁，长者衰者而存全乎？未可以为信也！<br>梦也，传之非其真也，东野之书，耿兰之报，何为而在吾侧也？呜呼！其信然矣！<br>吾兄之盛德而夭其嗣矣！汝之纯明宜业其家者，不克蒙其泽矣！所谓天者诚难测，<br>而神者诚难明矣！所谓理者不可推，而寿者不可知矣！<br>虽然，吾自今年来，苍苍者或化而为白矣，动摇者，或脱而落矣，毛血日益<br>衰，志气日益微，几何不从汝而死也！死而有知，其几何离？其无知，悲不几时，<br>而不悲者无穷期矣。<br>汝之子始十岁，吾之子始五岁，少而强者不可保，如此孩提者，又可冀其成<br>立邪？呜呼哀哉！呜呼哀哉！<br>汝去年书云：“比得软脚病，往往而剧。”吾曰：“是疾也，江南之人，常<br>常有之。”未始以为忧也。呜呼！其竟以此而殒其生乎？抑别有疾而致斯乎？<br>汝之书，六月十七日也；东野云，汝殁以六月二日；耿兰之报无月日。盖东<br>野之使者不知问家人以月日？如耿兰之报，不知当言月日？东野与吾书，乃问使<br>者，使者妄称以应之耳？其然乎？其不然乎？<br>今吾使建中祭汝，吊汝之孤与汝之乳母。彼有食可守，以待终丧，则待终丧<br>而取以来；如不能守以终丧，则遂取以来。其馀奴婢，并令守汝丧。吾力能改葬，<br>终葬汝於先人之兆，然后惟其所愿。<br>呜呼！汝病吾不知时，汝殁吾不知日，生不能相养以共居，殁不得抚汝以尽<br>哀，敛不凭其棺，窆不临其穴。吾行负神明，而使汝夭。不孝不慈，而不得与汝<br>相养以生，相守以死。一在天之涯，一在地之角，生而影不与吾形相依，死而魂<br>不与吾梦相接，吾实为之，其又何尤！“彼苍者天”，“曷其有极”！<br>自今已往，吾其无意於人世矣！当求数顷之田於伊、颍之上，以待馀年。教<br>吾子与汝子，幸其成；长吾女与汝女，待其嫁，如此而已。<br>呜呼！言有穷而情不可终，汝其知也邪！其不知也邪？呜呼哀哉！<br>尚飨！<br>【祭鳄鱼文】（韩愈）<br>维年月日，潮州刺史韩愈，使军事衙推秦济，以羊一、猪一，投恶溪之潭水，<br>以与鳄鱼食，而告之曰：昔先王既有天下，列山泽，罔绳擉刃，以除虫蛇恶物<br>为民害者，驱而出之四海之外。及后王德薄，不能远有，则江、汉之间，尚皆弃<br>之，以与蛮夷、楚越。况潮，岭海之间，去京师万里哉？鳄鱼之涵淹卵育於此，<br>亦固其所。今天子嗣唐位，神圣慈武，四海之外，六合之内，皆抚而有之，况禹<br>迹所揜，扬州之近地，刺史、县令之所治，出贡赋以供天地宗庙百神之祀之壤<br>者哉！鳄鱼其不可与刺史杂处此土也！<br>刺史受天子命，守此土，治此民，而鳄鱼睅然不安溪潭，据处食民、畜、<br>熊、豕、鹿、獐，以肥其身，以种其子孙，与刺史亢拒，争为长雄。刺史虽驽弱，<br>亦安肯为鳄鱼低首下心，伈伈睍睍，为民吏羞，以偷活於此邪？且承天<br>子命以来为吏，固其势不得不与鳄鱼辨。<br>鳄鱼有知，其听刺史言：潮之州，大海在其南。鲸、鹏之大，虾、蟹之细，<br>无不容归，以生以食。鳄鱼朝发而夕至也。今与鳄鱼约，尽三日，其率丑类南徙<br>於海，以避天子之命吏。三日不能，至五日；五日不能，至七日；七日不能，是<br>终不肯徙也，是不有刺史听从其言也。不然，则是鳄鱼冥顽不灵，刺史虽有言，<br>不闻不知也。夫傲天子之命吏，不听其言，不徙以避之，与冥顽不灵而为民物害<br>者，皆可杀。刺史则选材技吏民，操强弓毒矢，以与鳄鱼从事，必尽杀乃止。其<br>无悔！<br>【柳子厚墓志铭】（韩愈）<br>子厚讳宗元。七世祖庆，为拓跋魏侍中，封济阴公。曾伯祖奭，为唐宰相，<br>与褚遂良、韩瑗，俱得罪武后，死高宗朝。皇考讳镇，以事母弃太常博士，求为<br>县令江南。其后以不能媚权贵，失御史。权贵人死，乃复拜侍御史。号为刚直，<br>所与游，皆当世名人。<br>子厚少精敏，无不通达，逮其父时，虽少年，已自成人。能取进士第，崭然<br>见头角，众谓柳氏有子矣。其后以博学宏词，授集贤殿正字。俊杰廉悍，议论证<br>据今古，出入经史百子，踔厉风发，率常屈其座人，名声大振，一时皆慕与之交。<br>诸公要人，争欲令出我门下，交口荐誉之。<br>贞元十九年，由蓝田尉拜监察御史。顺宗即位，拜礼部员外郎。遇用事者得<br>罪，例出为刺史。未至，又例贬州司马。居闲，益自刻苦，务记览，为词章，泛滥<br>停蓄，为深博无涯涘，而自肆于山水间。<br>元和中，尝例召至京师，又偕出为刺史，而子厚得柳州。既至，叹曰：“是<br>岂不足为政邪？”因其土俗，为设教禁，州人顺赖。其俗以男女质钱，约不时赎，<br>子本相侔，则没为奴婢。子厚与设方计，悉令赎归。其尤贫力不能者，令书其佣，<br>足相当，则使归其质。观察使下其法于他州，比一岁，免而归者且千人。衡湘以<br>南，为进士者，皆以子厚为师。其经承子厚口讲指画为文词者，悉有法度可观。<br>其召至京师而复为刺史也，中山刘梦得禹锡，亦在遣中，当诣播州。子厚泣<br>曰：“播州，非人所居，而梦得亲在堂，吾不忍梦得之穷，无辞以白其大人，且<br>万无母子俱往理。”请于朝，将拜疏，愿以柳易播，虽重得罪，死不恨。遇有以<br>梦得事白上者，梦得于是改刺连州。呜呼！士穷乃见节义。今夫平居里巷相慕悦，<br>酒食游戏相征逐，诩诩强笑语以相取下，握手出肺肝相示，指天日涕泣，誓生死<br>不相背负，真若可信。一旦临小利害，仅如毛发比，反眼若不相识，落陷阱，不<br>一引手救，反挤之又下石焉者，皆是也。此宜禽兽夷狄所不忍为，而其人自视以<br>为得计，闻子厚之风，亦可以少愧矣。<br>子厚前时少年，勇于为人，不自贵重顾藉，谓功业可立就，故坐废退。既退，<br>又无相知有气力得位者推挽，故卒死于穷裔。材不为世用，道不行于时也。使子<br>厚在台省时，自持其身，已能如司马刺史时，亦自不斥。斥时有人力能举之，且<br>必复用不穷。然子厚斥不久，穷不极，虽有出于人，其文学辞章，必不能自力以<br>致必传于后如今，无疑也。虽使子厚得所愿，为将相于一时，以彼易此，孰得孰<br>失，必有能辨之者。<br>子厚以元和十四年十一月八日卒，年四十七。以十五年七月十日，归葬万年<br>先人墓侧。子厚有子男二人。长曰周六，始四岁。季曰周七，予厚卒，乃生。女<br>子二人，皆幼。其得归葬也，费皆出观察使河东裴君行立。行立有节概，重然诺，<br>与子厚结交，子厚亦为之尽，竟赖其力。葬子厚于万年之墓者，舅弟卢遵。遵，<br>涿人，性谨慎，学问不厌，自子厚之斥，遵从而家焉，逮其死不去。既往葬子厚，<br>又将经纪其家，庶几有始终者。<br>铭曰：是惟子厚之室，既固既安，以利其嗣人。<br><hr>
