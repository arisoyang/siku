<h4>《集部·古文观止·卷二  周文》<b class="x">作者：吴楚材、吴调侯</b></h4>
<br>【郑子家告赵宣子】（文公十七年《左传》）<br>晋侯合诸侯于扈，平宋也。于是晋侯不见郑伯，以为贰于楚也。<br>郑子家使执讯而与之书，以告赵宣子。曰：“寡君即位三年，召蔡侯而与之<br>事君。九月，蔡侯入于敝邑以行。敝邑以侯宣多之难，寡君是以不得与蔡侯偕。<br>十一月，克减侯宣多，而随蔡侯以朝于执事。十二年六月，归生佐寡君之嫡夷，<br>以请陈侯于楚，而朝诸君。十四年七月，寡君又朝，以蒇陈事。十五年五月，陈<br>侯自敝邑往朝于君。往年正月，烛之武往朝夷也。八月，寡君又往朝。以陈、蔡<br>之密迩于楚而不敢贰焉，则敝邑之故也。虽敝邑之事君，何以不免？在位之中，<br>一朝于襄，而再见于君。夷与孤之二三臣相及于绛，虽我小国，则蔑以过之矣。<br>今大国曰：‘尔未逞吾志。’敝邑有亡，无以加焉。古人有言曰：‘畏首畏尾，<br>身其馀几？’又曰；‘鹿死不择音。’小国之事大国也，德，则其人也；不德，<br>则其鹿也。铤而走险，急何能择。命之罔极，亦知亡矣，将悉敝赋，以待于鯈，<br>唯执事命之。文公二年，朝于齐。四年，为齐侵蔡，亦获成于楚。居大国之间而<br>从于强令，岂其罪也大国若弗图，无所逃命。”<br>晋巩朔行成于郑，赵穿、公婿池为质焉。<br>【王孙满对楚子】（宣公三年《左传》）<br>楚子伐陆浑之戎，遂至于洛，观兵于周疆。定王使王孙满劳楚子。楚子问鼎<br>之大小轻重焉。对曰：“在德不在鼎。昔夏之方有德也，远方图物，贡金九牧。<br>铸鼎象物，百物而为之备，使民知神奸。故民入川泽山林，不逢不若。螭魅罔两，<br>莫能逢之。用能协于上下，以承天休。桀有昏德，鼎迁于商，载祀六百。商纣暴<br>虐，鼎迁于周。德之休明，虽小，重也；其奸回昏乱，虽大，轻也。天祚明德，<br>有所底止。成王定鼎于郏鄏，卜世三十，卜年七百，天所命也。周德虽衰，天<br>命未改。鼎之轻重，未可问也。”<br>【齐国佐不辱命】（成公二年《左传》）<br>晋师从齐师，入自丘舆，击马陉。齐侯使宾媚人赂以纪甗、玉磬与地。“不<br>可，则听客之所为。”<br>宾媚人致赂，晋人不可，曰：“必以萧同叔子为质，而使齐之封内尽东其亩。”<br>对曰：“萧同叔子非他，寡君之母也。若以匹敌，则亦晋君之母也。吾子布大命<br>于诸侯，而曰必质其母以为信，其若王命何？且是以不孝令也。《诗》曰：‘孝<br>子不匮，永锡尔类’若以不孝令于诸侯，其无乃非德类也乎？先王疆理天下，物<br>土之宜而布其利。故《诗》曰：‘我疆我理，南东其亩。’今吾子疆理诸侯，而<br>曰‘尽东其亩’而已，唯吾子戎车是利，无顾土宜，其无乃非先王之命也乎？反<br>先王则不义，何以为盟主？其晋实有阙！四王之王也，树德而济同欲焉；五伯之<br>霸也，勤而抚之，以役王命。今吾子求合诸侯，以逞无疆之欲。《诗》曰：‘布<br>政优优，百禄是乃。’子实不优，而弃百禄，诸侯何害焉！不然，寡君之命使臣，<br>则有辞矣。曰：‘子以君师辱于敝邑，不腆敝赋，以犒从者。畏君之震，师徒挠<br>败，吾子惠徼齐国之福，不泯其社稷，使继旧好。唯是先君之敝器土地不敢爱。<br>子又不许。请收合余烬，背城借一。敝邑之幸，亦云从也。况其不幸，敢不唯命<br>是听’”<br>【楚归晋知罃】（成公三年《左传》）<br>晋人归楚公子谷臣与连尹襄老之尸于楚，以求知罃，于是，荀首佐中军矣，<br>故楚人许之。<br>王送知罃，曰：“子其怨我乎？”对曰：“二国治戎，臣不才，不胜其任，<br>以为俘馘。执事不以衅鼓，使归即戮，君之惠也。臣实不才，又谁敢怨？”王曰：<br>“然则德我乎？”对曰：“二国图其社稷，而求纾其民。各惩其忿，以相宥也。<br>两释累囚，以成其好。二国有好，臣不与及，其谁敢德？”王曰：“子归，何以<br>报我？”对曰：“臣不任受怨，君亦不任受德，无怨无德，不知所报。”王曰：<br>“虽然，必告不穀。”对曰：“以君之灵，累臣得归骨于晋，寡君之以为戮，死<br>且不朽。若从君惠而免之，以赐君之外臣首，首其请于寡君，而以戮于宗，亦死<br>且不朽。若不获命，而使嗣宗职，次及于事，而帅偏师以修封疆，虽遇执事，其<br>弗敢违。其竭力致死，无有二心，以尽臣礼，所以报也。”王曰：“晋未可与争。”<br>重为之礼而归之。<br>【吕相绝秦】（成公十三年《左传》）<br>晋侯使吕相绝秦，曰：<br>昔逮我献公及穆公相好，戮力同心，申之以盟誓，重之以昏姻。天祸晋国，<br>文公如齐，惠公如秦。无禄，献公即世。穆公不忘旧德，俾我惠公用能奉祀于晋。<br>又不能成大勋，而为韩之师。亦悔於厥心，用集我文公，是穆之成也。<br>文公躬擐甲胄，跋履山川，逾越险阻，征东之诸侯——虞、夏、商、周之胤<br>——而朝诸秦，则亦既报旧德矣。郑人怒君之疆埸，我文公帅诸侯及秦围郑。秦<br>大夫不询于我寡君，擅及郑盟。诸侯疾之，将致命于秦。文公恐惧，绥靖诸侯。<br>秦师克还，无害，则是我有大造於西也。<br>无禄，文公即世，穆不为吊，蔑死我君，寡我襄公，迭我殽地，奸绝我好，<br>伐我保城，殄灭我费滑，散离我兄弟，挠乱我同盟，倾覆我国家。我襄公未忘君<br>之旧勋，而惧社稷之陨，是以有殽之师。犹愿赦罪于穆公。穆公弗听，而即楚谋<br>我。天诱其衷，成王陨命，穆公是以不克逞志于我。<br>穆、襄即世，康、灵即位。康公我之自出，又欲阙剪我公室，倾覆我社稷，<br>帅我蟊贼，以来荡摇我边疆。我是以有令狐之役。康犹不悛，入我河曲，伐我涑<br>川，俘我王官，剪我羁马。我是以有河曲之战。东道之不通，则是康公绝我好也。<br>及君之嗣也，我君景公引领西望，曰：“庶抚我乎？”君亦不惠称盟。利吾<br>有狄难，入我河县，焚我箕、郜，芟夷我农功，虔刘我边陲。我是以有辅氏之聚。<br>君亦悔祸之延，而欲徼福于先君献、穆，使伯车来命我景公，曰：“吾与女同好<br>弃恶，复修旧德，以追念前勋。”言誓未就，景公即世。我寡君是以有令狐之会。<br>君又不祥，背弃盟誓。白狄及君同州，君之仇雠，而我之昏姻也。君来赐命曰：<br>“吾与女伐狄”寡君不敢顾昏姻，畏君之威，而受命於使。君有二心於狄，曰：<br>“晋将伐女。”狄应且憎，是用告我。楚人恶君之二三其德也，亦来告我曰：<br>“秦背令狐之盟，而来求盟于我，昭告昊天上帝、秦三公，楚三王，曰：‘余虽<br>与晋出入，余唯利是视，不穀恶其无成德，是用宣之，以惩不一。”诸侯备闻此<br>言，斯是用痛心疾首，昵就寡人。寡人帅以听命，惟好是求。君若惠顾诸侯，矜<br>哀寡人，而赐之盟，则寡人之愿也。其承宁诸侯以退，岂敢徼乱？君若不施大惠，<br>寡人不佞，其不能以诸侯退矣。<br>敢尽布之执事，俾执事实图利之！<br>【驹支不屈于晋】（襄公十四年《左传》）<br>会于向，将执戎子驹支。<br>范宣子亲数诸朝。曰：“来，姜戎氏！昔秦人迫逐乃祖吾离于瓜州，乃祖吾<br>离被苫盖，蒙荆棘，以来归我先君。我先君惠公有不腆之田，与女剖分而食之。<br>今诸侯之事我寡君，不如昔者，盖言语漏泄。则职女之由。诘朝之事，尔无与焉！<br>与，将执女！”<br>对曰：“昔秦人负恃其众，贪于土地，逐我诸戎。惠公蠲其大德，谓我诸戎，<br>是四岳之裔胄也，毋是剪弃。赐我南鄙之田，狐狸所居，豺狼所嗥。我诸戎除翦<br>其荆棘，驱其狐狸豺狼，以为先君不侵不叛之臣，至于今不贰。昔文公与秦伐郑，<br>秦人窃与郑盟，而舍戍焉，於是乎有殽之师。晋御其上，戎亢其下，秦师不复，<br>我诸戎实然。譬如捕鹿，晋人角之，诸戎掎之，与晋踣之，戎何以不免？自是以<br>来，晋之百役，与我诸戎，相继于时，以从执政，犹殽志也。岂敢离遏？今官之<br>师旅，无乃实有所阙，以携诸侯，而罪我诸戎！我诸戎饮食衣服，不与华同，贽<br>币不通，言语不达，何恶之能为？不与於会，亦无瞢焉！”赋《青蝇》而退。<br>宣子辞焉，使即事於会，成恺悌也。<br>【祁奚请免叔向】（襄公二十一年《左传》）<br>栾盈出奔楚。宣子杀羊舌虎，囚叔向。人谓叔向曰：“子离于罪，其为不知<br>乎？”叔向曰：“与其死亡若何？《诗》曰：‘优哉游哉，聊以卒岁’，知也。”<br>乐王鲋见叔向曰：“吾为子请。”叔向弗应，出不拜。其人皆咎叔向。叔向<br>曰：“必祁大夫。”室老闻之曰：“乐王鲋言于君无不行。求赦吾子，吾子不许。<br>祁大夫所不能也，而曰必由之，何也？”叔向曰：“乐王鲋从君者也，何能行？<br>祁大夫外举不弃仇，内举不失亲，其独遗我乎？《诗》曰：‘有觉德行，四国顺<br>之。’夫子，觉者也。”<br>晋侯问叔向之罪于乐王鲋，对曰：“不弃其亲，其有焉？”<br>于是祁奚老矣，闻之，乘驲而见宣子，曰：“《诗》曰：‘惠我无疆，子孙<br>保之。’《书》曰：‘圣有谟勋，明征定保。’夫谋而鲜过，惠训不倦者，叔向<br>有焉。社稷之固也。犹将十世宥之，以劝能者。今壹不免其身，以弃社稷，不亦<br>惑乎？鲧殛而禹兴，伊尹放大甲而相之，卒无怨色。管、蔡为戮，周公右王。若<br>之何其以虎也弃社稷？子为善，谁敢不勉，多杀何为？”宣子说，与之乘，以言<br>诸公而免之。不见叔向而归，叔向亦不告免焉而朝。<br>【子产告范宣子轻币】（襄公二十四年《左传》）<br>范宣子为政，诸侯之币重。郑人病之。<br>二月，郑伯如晋。子产寓书於子西以告宣子，曰：“子为晋国，四邻诸侯，<br>不闻令德，而闻重币，侨也惑之。侨闻君子长国家者，非无贿之患，而无令名之<br>难。夫诸侯之贿聚於公室，则诸侯贰。若吾子赖之，则晋国贰。诸侯贰，则晋国<br>坏；晋国贰，则子之家坏。何没没也！将焉用贿？夫令名，德之舆也；德，国家<br>之基也。有基无坏，无亦是务乎！有德则乐，乐则能久。《诗》云：‘乐只君子，<br>邦家之基。’有令德也夫！‘上帝临女，无贰尔心。’有令名也夫！恕思以明德，<br>则令名载而行之，是以远至迩安。毋宁使人谓子‘子实生我’，而谓‘子浚我以<br>生’乎？象有齿以焚其身，贿也。”<br>宣子说，乃轻币。<br>【晏子不死君难】（襄公二十五年《左传》）<br>崔武子见棠姜而美之，遂取之。庄公通焉。崔子弑之。<br>晏子立於崔氏之门外，其人曰：“死乎？”曰：“独吾君也乎哉，吾死也？”<br>曰：“行乎？”曰：“吾罪也乎哉，吾亡也？”曰：“归乎？”曰：“君死安归？<br>君民者，岂以陵民？社稷是主；臣君者，岂为其口实，社稷是养。故君为社稷死，<br>则死之；为社稷亡，则亡之；若为己死，而为己亡，非其私昵，谁敢任之？且人<br>有君而弑之，吾焉得死之？而焉得亡之？将庸何归？”<br>门启而入，枕尸股而哭，兴，三踊而出。人谓崔子：“必杀之。”崔子曰：<br>“民之望也，舍之得民。”<br>【季札观周乐】（襄公二十九年《左传》）<br>吴公子札来聘，请观于周乐。使工为之歌《周南》、《召南》，曰：“美哉！<br>始基之矣，犹未也，然勤而不怨矣！”为之歌《邶》、《鄘》、《卫》，曰：<br>“美哉，渊乎！忧而不困者也。吾闻卫康叔、武公之德如是，是其《卫风》乎？”<br>为之歌《王》，曰：“美哉！思而不惧，其周之东乎？”为之歌《郑》，曰：<br>“美哉！其细已甚，民弗堪也。是其先亡乎？”为之歌《齐》，曰：“美哉！泱<br>泱乎，大风也哉！表东海者，其大公乎？国未可量也。”为之歌《豳》，曰：<br>“美哉，荡乎！乐而不淫，其周公之东乎？”为之歌《秦》，曰：“此之谓夏声。<br>夫能夏则大，大之至也！其周之旧乎？”为之歌《魏》，曰：“美哉，沨沨<br>乎！大而婉，险而易行。以德辅此，则明主也！”为之歌《唐》，曰：“思深哉！<br>其有陶唐氏之遗民乎？不然，何忧之远也？非令德之后，谁能若是？”为之歌<br>《陈》，曰：“国无主，其能久乎？”自《郐》以下，无讥焉。<br>为之歌《小雅》，曰：“美哉！思而不贰，怨而不言，其周德之衰乎？犹有<br>先王之遗民焉！”为之歌《大雅》，曰：“广哉，熙熙乎！曲而有直体，其文王<br>之德乎！”<br>为之歌《颂》，曰：“至矣哉！直而不倨，曲而不屈；迩而不逼，远而不携；<br>迁而不淫，复而不厌；哀而不愁，乐而不荒；用而不匮，广而不宣；施而不费，<br>取而不贪；处而不底，行而不流。五声和，八风平；节有度，守有序。盛德之所<br>同也。”<br>见舞《象箾》、《南籥》者，曰：“美哉！犹有憾。”见舞《大武》者，曰：<br>“美哉！周之盛也，其若此乎！”见舞《韶濩》者，曰：“圣人之弘也，而犹有<br>惭德。圣人之难也。”见舞《大夏》者，曰：“美哉！勤而不德，非禹，其谁能<br>修之？”见舞《韶箾》者，曰：“德至矣哉！大矣，如天之无不帱也，如地之无<br>不载也！虽甚盛德，其蔑以加于此矣。观止矣！若有他乐，吾不敢请已！”<br>【子产坏晋馆垣】（襄公三十一年《左传》）<br>子产相郑伯以如晋，晋侯以我丧故，未之见也。子产使尽坏其馆之垣，而纳<br>车马焉。士文伯让之曰：“敝邑以政刑之不修，寇盗充斥，无若诸侯之属辱在寡<br>君者何？是以令吏人完客所馆，高其闬闳，厚其墙垣，以无忧客使。今吾子坏之。<br>虽从者能戒，其若异客何？以敝邑之为盟主，纟善完葺墙，以待宾客，若皆毁之，<br>其何以共命？寡君使匄请命。”对曰：“以敝邑褊小，介于大国，诛求无时，是<br>以不敢宁居，悉索敝赋，以来会时事。逢执事之不闲，而未得见；又不获闻命，<br>未知见时。不敢输币。亦不敢暴露。其输之，则君之府实也，非荐陈之，不敢输<br>也。其暴露之，则恐燥湿之不时而朽蠹，以重敝邑之罪。侨闻文公之为盟主也，<br>宫室卑庳，无观台榭，以崇大诸侯之馆，馆如公寝。库厩缮修，司空以时平易道<br>路，圬人以时塓馆宫室。诸侯宾至，甸设庭燎，仆人巡宫，车马有所，宾从有<br>代，巾车脂辖，隶人牧圉，各瞻其事；百官之属，各展其物。公不留宾，而亦无<br>废事；忧乐同之，事则巡之；教其不知，而恤其不足。宾至如归，无宁菑患？不<br>畏寇盗，而亦不患燥湿。今铜鞮之宫数里，而诸侯舍于隶人。门不容车，而不可<br>逾越。盗贼公行，而天厉不戒。宾见无时，命不可知。若又勿坏，是无所藏币，<br>以重罪也。敢请执事，将何所命之？虽君之有鲁丧，亦敝邑之忧也。若获荐币，<br>修垣而行，君之惠也，敢惮勤劳？”<br>文伯复命。赵文子曰：“信。我实不德，而以隶人之垣以赢诸侯，是吾罪也。”<br>使士文伯谢不敏焉。<br>晋侯见郑伯，有加礼，厚其宴、好而归之。乃筑诸侯之馆。<br>叔向曰：“辞之不可以已也如是夫！子产有辞，诸侯赖之，若之何其释辞也？<br>《诗》曰：‘辞之辑矣，民之协矣；辞之怿矣，民之莫矣’，其知之矣。”<br>【子产论尹何为邑】（襄公三十一年《左传》）<br>子皮欲使尹何为邑。子产曰：“少，未知可否。”子皮曰：“愿，吾爱之，<br>不吾叛也。使夫往而学焉，夫亦愈知治矣。”子产曰：“不可。人之爱人，求利<br>之也。今吾子爱人则以政，犹未能操刀而使割也，其伤实多。子之爱人，伤之而<br>已，其谁敢求爱于子？子于郑国，栋也。栋折榱崩，侨将厌焉，敢不尽言？子有<br>美锦，不使人学制焉。大官大邑，身之所庇也，而使学者制焉。其为美锦，不亦<br>多乎？侨闻学而后入政，未闻以政学者也。若果行此，必有所害。譬如田猎，射<br>御贯则能获禽，若未尝登车射御，则败绩厌覆是惧，何暇思获？”子皮曰：“善<br>哉！虎不敏。吾闻君子务知大者远者，小人务知小者近者。我，小人也！衣服附<br>在吾身，我知而慎之；大官、大邑，所以庇身也，我远而慢之。微子之言，吾不<br>知也。他日我曰：‘子为郑国，我为吾家，以庇焉，其可也。’今而后知不足。<br>自今请虽吾家，听子而行。”子产曰：“人心之不同，如其面焉，吾岂敢谓子面<br>如吾面乎？抑心所谓危，亦以告也。”子皮以为忠，故委政焉。子产是以能为郑<br>国。<br>【子产却楚逆女以兵】（昭公元年《左传》）<br>楚公子围聘于郑，且娶于公孙段氏。伍举为介。将入馆，郑人恶之。使行人<br>子羽与之言，乃馆于处。<br>既聘，将以众逆。子产患之，使子羽辞曰：“以敝邑褊小，不足以容从者，<br>请墠听命！”令尹使太宰伯州犁对曰：“尹辱贶寡大夫围，谓围：‘将使丰氏<br>抚有而室。’围布几筵，告于庄、共之庙而来。若野赐之，是委君贶于草莽也！<br>是寡大夫不得列于诸卿也！不宁唯是，又使围蒙其先君，将不得为寡君老，其蔑<br>以复矣。唯大夫图之！”子羽曰：“小国无罪，恃实其罪。将恃大国之安靖己，<br>而无乃包藏祸心以图之。小国失恃而惩诸侯，使莫不憾者，距违君命，而有所壅<br>塞不行是惧！不然，敝邑，馆人之属也，其敢爱丰氏之祧？”<br>伍举知其有备也，请垂櫜而入。许之。<br>【子革对灵王】（昭公十二年《左传》）<br>楚子狩于州来，次于颍尾，使荡侯、潘子、司马督、嚣尹午、陵尹喜帅师围<br>徐以惧吴。楚子次于乾溪，以为之援。雨雪，王皮冠，秦复陶，翠被，豹舄，执<br>鞭以出，仆析父从。<br>右尹子革夕，王见之。去冠被，舍鞭，与之语曰：“昔我先王熊绎与吕伋、<br>王孙牟、燮父、禽父，并事康王，四国皆有分，我独无有。今吾使人于周，求鼎<br>以为分，王其与我乎？”对曰：“与君王哉！昔我先王熊绎，辟在荆山，筚路蓝<br>缕，以处草莽，跋涉山林，以事天子，唯是桃弧、棘矢，以共御王事。齐，王舅<br>也；晋及鲁、卫，王母弟也。楚是以无分，而彼皆有。今周与四国服事君王，将<br>唯命是从，岂其爱鼎？”王曰：“昔我皇祖伯父昆吾，旧许是宅。今郑人贪赖其<br>田，而不我与。我若求之，其与我乎？”对曰：“与君王哉！周不爱鼎，郑敢爱<br>田？”王曰：“昔诸侯远我而畏晋，今我大城陈、蔡、不羹，赋皆千乘，子与有<br>劳焉。诸侯其畏我乎？”对曰：“畏君王哉！是四国者，专足畏也，又加之以楚，<br>敢不畏君王哉？”<br>工尹路请曰：“君王命剥圭以为钅戚柲，敢请命。”王入视之。<br>析父谓子革：“吾子，楚国之望也！今与王言如响，国其若之何？”子革曰：<br>“摩厉以须，王出，吾刃将斩矣。”<br>王出，复语。左史倚相趋过。王曰：“是良史也，子善视之。是能读《三坟》、<br>《五典》、《八索》、《九丘》。”对曰：“臣尝问焉，昔穆王欲肆其心，周行<br>天下，将皆必有车辙马迹焉。祭公谋父作《祈招》之诗，以止王心，王是以获没<br>于祗宫。臣问其诗而不知也；若问远焉，其焉能知之？”王曰：“子能乎？”对<br>曰：“能。其《诗》曰：‘祈招之愔愔，式昭德音。思我王度，式如玉，式如金。<br>形民之力，而无醉饱之心。’”<br>王揖而入，馈不食，寝不寐，数日。不能自克，以及于难。<br>仲尼曰：“古也有志：‘克己复礼，仁也。’信善哉！楚灵王若能如是，岂<br>其辱于乾溪？”<br>【子产论政宽猛】（昭公二十年《左传》）<br>郑子产有疾。谓子大叔曰：“我死，子必为政。唯有德者能以宽服民，其次<br>莫如猛。夫火烈，民望而畏之，故鲜死焉；水懦弱，民狎而玩之，则多死焉。故<br>宽难。”疾数月而卒。<br>大叔为政，不忍猛而宽。郑国多盗，取人于萑苻之泽。大叔悔之曰：“吾早<br>从夫子，不及此。”兴徒兵以攻萑苻之盗，尽杀之。盗少止。<br>仲尼曰：“善哉！政宽则民慢，慢则纠之以猛；猛则民残，残则施之以宽。<br>宽以济猛，猛以济宽，政是以和。”《诗》曰：‘民亦劳止，汔可小康。惠此中<br>国，以绥四方。’施之以宽也。‘毋从诡随，以谨无良。式遏寇虐，惨不畏明。’<br>纠之以猛也。‘柔远能迩，以定我王。’平之以和也。又曰，‘不竞不絿，不<br>刚不柔。布政优优，百禄是乃。’和之至也。”及子产卒，仲尼闻之，出涕曰：<br>“古之遗爱也！”<br>【吴许越成】（哀公元年《左传》）<br>吴王夫差败越于夫椒，报槜李也。遂入越。越子以甲楯五千保于会稽，使大<br>夫种因吴太宰嚭以行成。吴子将许之。<br>伍员曰：“不可。臣闻之：‘树德莫如滋，去疾莫如尽。’昔有过浇杀斟灌<br>以伐斟鄩，灭夏后相。后缗方娠，逃出自窦，归于有仍，生少康焉，为仍牧正。<br>惎浇能戒之。浇使椒求之，逃奔有虞，为之庖正，以除其害。虞思于是妻之以二<br>姚，而邑诸纶，有田一成，有众一旅。能布其德，而兆其谋，以收夏众，抚其官<br>职；使女艾谍浇，使季杼诱豷，遂灭过、戈，复禹之绩。祀夏配天，不失旧物。<br>今吴不如过，而越大于少康，或将丰之，不亦难乎？勾践能亲而务施，施不失人，<br>亲不弃劳，与我同壤而世为仇雠。于是乎克而弗取，将又存之，违天而长寇雠，<br>后虽悔之，不可食已。姬之衰也，日可俟也。介在蛮夷，而长寇雠，以是求伯，<br>必不行矣。”<br>弗听。退而告人曰：“越十年生聚，而十年教训，二十年之外，吴其为沼乎！”<br><hr>
