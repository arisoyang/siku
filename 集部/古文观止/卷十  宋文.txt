<h4>《集部·古文观止·卷十  宋文》<b class="x">作者：吴楚材、吴调侯</b></h4>
<br>【梅圣俞诗集序】（欧阳修）<br>予闻世谓诗人少达而多穷，夫岂然哉？盖世所传诗者，多出于古穷人之辞也。<br>凡士之蕴其所有，而不得施于世者，多喜自放于山巅水涯之外。见虫鱼草木，风<br>云鸟兽之状类，往往探其奇怪。内有忧思感愤之郁积，其兴于怨刺，以道羁臣寡<br>妇之所叹，而写人情之难言，盖愈穷则愈工。然则非诗之能穷人，殆穷者而后工<br>也。<br>予友梅圣俞，少以荫补为吏，累举进士，辄抑于有司。困于州县，凡十馀年。<br>年今五十，犹从辟书，为人之佐，郁其所蓄，不得奋见于事业。其家宛陵，幼习<br>于诗，自为童子，出语已惊其长老。既长，学乎六经仁义之说，其为文章，简古<br>纯粹，不求苟说于世，世之人徒知其诗而已。然时无贤愚，语诗者必求之圣俞。<br>圣俞亦自以其不得志者，乐于诗而发之。故其平生所作，于诗尤多。世既知之矣，<br>而未有荐于上者。昔王文康公尝见而叹曰：“二百年无此作矣！”虽知之深，亦<br>不果荐也。若使其幸得用于朝廷，作为“雅”、“颂”，以歌咏大宋之功德，荐<br>之清庙，而追商、周、鲁《颂》之作者，岂不伟欤？奈何使其老不得志而为穷者<br>之诗，乃徒发于虫鱼物类、羁愁感叹之言？世徒喜其工，不知其穷之久而将老也，<br>可不惜哉！<br>圣俞诗既多，不自收拾。其妻之兄子谢景初，惧其多而易失也，取其自洛阳<br>至于吴兴以来所作，次为十卷。予尝嗜圣俞诗，而患不能尽得之，遽喜谢氏之能<br>类次也，辄序而藏之。其后十五年，圣俞以疾卒于京师，余既哭而铭之，因索于<br>其家，得其遗稿千余篇。并旧所藏，掇其尤者，六百七十七篇，为一十五卷。呜<br>呼！吾于圣俞诗，论之详矣，故不复云。<br>【送杨寘序】（欧阳修）<br>予尝有幽忧之疾，退而闲居，不能治也。既而学琴于友人孙道滋，受宫声数<br>引，久而乐之，不知其疾之在体也。夫琴之为技小矣，及其至也，大者为宫，细<br>者为羽，操弦骤作，忽然变之，急者凄然以促，缓者舒然以和，如崩崖裂石、高<br>山出泉，而风雨夜至也。如怨夫寡妇之叹息，雌雄雍雍之相鸣也。其忧深思远，<br>则舜与文王、孔子之遗音也；悲愁感愤，则伯奇孤子、屈原忠臣之所叹也。喜怒<br>哀乐，动人必深。而纯古淡泊，与夫尧舜三代之言语、孔子之文章、《易》之忧<br>患、《诗》之怨刺无以异。其能听之以耳，应之以手，取其和者，道其湮郁，写<br>其幽思，则感人之际，亦有至者焉。<br>予友杨君，好学有文，累以进士举，不得志。及从荫调，为尉于剑浦，区区<br>在东南数千里外，是其心固有不平者。且少又多疾，而南方少医药，风俗饮食异<br>宜。以多疾之体，有不平之心，居异宜之俗，其能郁郁以久乎？然欲平其心以养<br>其疾，于琴亦将有得焉。故予作琴说以赠其行。且邀道滋酌酒，进琴以为别。<br>【五代史伶官传序】（欧阳修）<br>呜呼！盛衰之理，虽曰天命，岂非人事哉！原庄宗之所以得天下，与其所以<br>失之者，可以知之矣。<br>世言晋王之将终也，以三矢赐庄宗而告之曰：“梁，吾仇也；燕王，吾所立；<br>契丹，与吾约为兄弟，而皆背晋以归梁。此三者，吾遗恨也。与尔三矢，尔其无<br>忘乃父之志！”庄宗受而藏之于庙。其后用兵则遣从事以一少牢告庙，请其矢，<br>盛以锦囊，负而前驱，及凯旋而纳之。<br>方其系燕父子以组，函梁君臣之首，入于太庙，还矢先王，而告以成功。其<br>意气之盛，可谓壮哉！及仇雠已灭，天下已定，一夫夜呼，乱者四应，仓皇东出，<br>未见贼而士卒离散。君臣相顾不知所归，至于誓天断发，泣下沾襟，何其衰也！<br>岂得之难而失之易欤？抑本其成败之迹，而皆自于人欤？<br>《书》曰：“满招损，谦得益。”忧劳可以兴国，逸豫可以忘身，自然之理<br>也。故方其盛也，举天下之豪杰，莫能与之争；及其衰也，数十伶人困之而身死<br>国灭，为天下笑。夫祸患常积于忽微，而智勇多困于所溺，岂独伶人也哉？<br>【五代史宦者传论】（欧阳修）<br>自古宦者乱人之国，其源深于女祸。女，色而已，宦者之害，非一端也。<br>盖其用事也近而习，其为心也专而忍。能以小善中人之意，小信固人之心，<br>使人主必信而亲之。待其已信，然后惧以祸福而把持之。虽有忠臣、硕士列于朝<br>廷，而人主以为去己疏远，不若起居饮食、前后左右之亲为可恃也。故前后左右<br>者日益亲，则忠臣、硕士日益疏，而人主之势日益孤。势孤，则惧祸之心日益切，<br>而把持者日益牢。安危出其喜怒，祸患伏于帷闼，则向之所谓可恃者，乃所以为<br>患也。<br>患已深而觉之，欲与疏远之臣图左右之亲近。缓之则养祸而益深；急之则挟<br>人主以为质。虽有圣智，不能与谋。谋之而不可为，为之而不可成，至其甚，则<br>俱伤而两败。故其大者亡国，其次亡身。而使奸豪得借以为资而起，至抉其种类，<br>尽杀以快天下之心而后已。以前史所载宦者之祸。常如此者，非一世也。<br>夫为人主者，非欲养祸于内，而疏忠臣、硕士于外，盖其渐积而势使之然也。<br>夫女色之惑，不幸而不悟，则祸斯及矣。使其一悟。捽而去之可也。宦者之为祸，<br>虽欲悔悟，而势有不得而去也，唐昭宗之事是已。故曰“深于女祸”者，谓此也。<br>可不戒哉？<br>【相州昼锦堂记】（欧阳修）<br>仕宦而至将相，富贵而归故乡，此人情之所荣，而今昔之所同也。盖士方穷<br>时，困厄闾里，庸人孺子，皆得易而侮之。若季子不礼于其嫂，买臣见弃于其妻。<br>一旦高车驷马，旗旄导前，而骑卒拥后，夹道之人，相与骈肩累迹，瞻望咨嗟，<br>而所谓庸夫愚妇者，奔走骇汗，羞愧俯伏，以自悔罪于车尘马足之间。此一介之<br>士，得志于当时，而意气之盛，昔人比之衣锦之荣者也。<br>惟大丞相魏国公则不然。公，相人也。世有令德，为时名卿。自公少时，已<br>擢高科，登显士。海内之士，闻下风而望余光者，盖亦有年矣。所谓将相而富贵，<br>皆公所宜素有。非如穷厄之人，侥幸得志于一时，出于庸夫愚妇之不意，以惊骇<br>而夸耀之也。然则高牙大纛，不足为公荣；桓圭衮裳，不足为公贵。惟德被生民，<br>而功施社稷，勒之金石，播之声诗，以耀后世而垂无穷，此公之志，而士亦以此<br>望于公也。岂止夸一时而荣一乡哉？<br>公在至和中，尝以武康之节，来治于相，乃作昼锦之堂于后圃，既又刻诗于<br>石，以遗相人。其言以快恩仇、矜名誉为可薄，盖不以昔人所夸者为荣，而以为<br>戒。于此见公之视富贵为何如，而其志岂易量哉？故能出入将相，勤劳王家，而<br>夷险一节。至于临大事，决大议，垂绅正笏，不动声色，而措天下于泰山之安，<br>可谓社稷之臣矣。其丰功盛烈，所以铭彝鼎而被弦歌者，乃邦家之光，非闾里之<br>荣也。余虽不获登公之堂，幸尝窃诵公之诗，乐公之志有成，而喜为天下道也。<br>于是乎书。<br>【丰乐亭记】（欧阳修）<br>修既治滁之明年，夏，始饮滁水而甘。问诸滁人，得于州南百步之近。其上<br>则丰山，耸然而特立；下则幽谷，窈然而深藏；中有清泉，滃然而仰出。俯仰<br>左右，顾而乐之。于是，疏泉凿石，辟地以为亭，而与滁人往游其间。<br>滁于五代干戈之际，用武之地也。昔太祖皇帝，尝以周师破李景兵十五万于<br>清流山下，生擒其将皇甫晖、姚凤于滁东门之外，遂以平滁。修尝考其山川，按<br>其图记，升高以望清流之关，欲求晖、凤就擒之所。而故老皆无在者，盖天下之<br>平久矣。自唐失其政，海内分裂，豪杰并起而争，所在为敌国者，何可胜数？及<br>宋受天命，圣人出而四海一。向之凭恃险阻，刬削消磨。百年之间，漠然徒见山<br>高而水清。欲问其事，而遗老尽矣。今滁介江淮之间，舟车商贾，四方宾客之所<br>不至，民生不见外事，而安于畎亩衣食，以乐生送死。而孰知上之功德，休养生<br>息，涵煦于百年之深也。<br>修之来此，乐其地僻而事简，又爱其俗之安闲。既得斯泉于山谷之间，乃日<br>与滁人仰而望山，俯而听泉，掇幽芳而荫乔大，风霜冰雪，刻露清秀，四时之景<br>无不可爱。又幸其民乐其岁物之丰成，而喜与予游也。因为本其山川，道其风俗<br>之美，使民知所以安此丰年之乐者，幸生无事之时也。<br>夫宣上恩德，以与民共乐，刺史之事也。遂书以名其亭焉。<br>【醉翁亭记】（欧阳修）<br>环滁皆山也。其西南诸峰，林壑尤美。望之蔚然而深秀者，琅琊也。山行六<br>七里，渐闻水声潺潺，而泻出於两峰之间者，酿泉也。峰回路转，有亭翼然临於<br>泉上者，醉翁亭也。作亭者谁？山之僧智仙也。名之者谁？太守自谓也。太守与<br>客来饮於此，饮少辄醉，而年又最高，故自号曰“醉翁”也。醉翁之意不在酒，<br>在乎山水之间也。山水之乐，得之心而寓之酒也。<br>若夫日出而林霏开，云归而岩穴暝，晦明变化者，山间之朝暮也。野芳发而<br>幽香，佳木秀而繁阴，风霜高洁，水落而石出者，山间之四时也。朝而往，暮而<br>归，四时之景不同，而乐亦无穷也。<br>至於负者歌於涂，行者休於树，前者呼，后者应，伛偻提携，往来而不绝者，<br>滁人游也。临溪而渔，溪深而鱼肥；酿泉为酒，泉香而酒洌；山肴野蔌，杂然而<br>前陈者，太守宴也。宴酣之乐，非丝非竹，射者中，弈者胜，觥筹交错，起坐而<br>喧哗者，众宾欢也。苍颜白发，颓乎其中者，太守醉也。<br>已而夕阳在山，人影散乱，太守归而宾客从也。树林阴翳，鸣声上下，游人<br>去而禽鸟乐也。然而禽鸟知山林之乐，而不知人之乐；人知从太守游而乐，而不<br>知太守之乐其乐也。醉能同其乐，醒能述以文者，太守也。太守谓谁？。庐陵欧<br>阳修也。<br>【秋声赋】（欧阳修）<br>欧阳子方夜读书，闻有声自西南来者，悚然而听之，曰：“异哉！”初淅沥<br>以萧飒，忽奔腾而砰湃。如波涛夜惊，风雨骤至。其触於物也，鏦鏦铮铮，<br>金铁皆鸣。又如赴敌之兵，衔枚疾走，不闻号令，但闻人马之行声。予谓童子：<br>“此何声也？汝出视之。”童子曰：“星月皎洁，明河在天，四无人声，声在树<br>间。”予曰：“噫嘻，悲哉！此秋声也，胡为乎来哉？”<br>盖夫秋之为状也，其色惨淡，烟霏云敛；其容清明，天高日晶；其气栗冽，<br>砭人肌骨；其意萧条，山川寂寥。故其为声也，凄凄切切，呼号奋发。丰草绿缛<br>而争茂，佳木葱笼而可悦。草拂之而色变，木遭之而叶脱。其所以摧败零落者，<br>乃一气之馀烈。<br>夫秋，刑官也，於时为阴；又兵象也，於行为金，是谓天地之义气，常以肃<br>杀而为心。天之於物，春生秋实。故其在乐也，商声主西方之音，夷则为七月之<br>律。商，伤也，物既老而悲伤；夷，戮也；物过盛而当杀。<br>嗟乎，草木无情，有时飘零。人为动物，惟物之灵。百忧感其心，万事劳其<br>形。有动乎中，必摇其精，而况思其力之所不及，忧其智之所不能。宜其渥然丹<br>者为槁木，黟然黑者为星星。奈何以非金石之质，欲与草木而争荣？念谁为之戕<br>贼，亦何恨乎秋声？<br>童子莫对，垂头而睡。但闻四壁虫声唧唧，如助予之叹息。<br>【祭石曼卿文】（欧阳修）<br>维治平四年七月日，具官欧阳修，谨遣尚书都省令史李易攵，至於太清，以<br>清酌庶羞之奠，致祭于亡友曼卿之墓下，而吊之以文曰：<br>呜呼曼卿！生而为英，死而为灵。其同乎万物生死，而复归於无物者，暂聚<br>之形。不与万物共尽，而卓然其不朽者，后世之名。此自古圣贤，莫不皆然。而<br>著在简册者，昭如日星。<br>呜呼曼卿！吾不见子久矣，犹能仿佛子之平生。其轩昂磊落，突兀峥嵘，而<br>埋藏於地下者，意其不化为朽壤，而为金玉之精。不然，生长松之千尺，产灵芝<br>而九茎。奈何荒烟野蔓，荆棘纵横，风凄露下，走磷飞萤，但见牧童樵叟，歌吟<br>而上下，与夫惊禽骇兽，悲鸣踯躅而咿嘤？今固如此，更千秋而万岁兮，安知其<br>不穴藏狐貉与鼯鼪？此自古圣贤，亦皆然兮，独不见夫累累乎旷野与荒城？<br>呜呼曼卿！盛衰之理，吾固知其如此。而感念畴昔，悲凉凄怆，不觉临风而<br>陨涕者，有愧夫太上之忘情。<br>尚飨！<br>【泷冈阡表】（欧阳修）<br>呜呼！惟我皇考崇公，卜吉于泷冈之六十年，其子修始克表於其阡，非敢缓<br>也，盖有待也。<br>修不幸，生四岁而孤。太夫人守节自誓，居穷，自力於衣食，以长以教，俾<br>至於成人。太夫人告之曰：“汝父为吏，廉而好施与，喜宾客，其俸禄虽薄，常<br>不使有馀，曰：‘毋以是为我累。’故其亡也，无一瓦之覆，一垄之植以庇而为<br>生，吾何恃而能自守耶？吾於汝父，知其一二，以有待於汝也。自吾为汝家妇，<br>不及事吾姑，然知汝父之能养也。汝孤而幼，吾不能知汝之必有立，然知汝父之<br>必将有后也。吾之始归也，汝父免於母丧方逾年。岁时祭祀，则必涕泣曰：‘祭<br>而丰，不如养之薄也。’间御酒食，则又涕泣曰：‘昔常不足，而今有馀，其何<br>及也！’吾始一二见之，以为新免於丧适然耳。既而其后常然，至其终身未尝不<br>然。吾虽不及事姑，而以此知汝父之能养也。汝父为吏，尝夜烛治官书，屡废而<br>叹。吾问之，则曰：‘此死狱也，我求其生不得耳。’吾曰：‘生可求乎？’曰：<br>‘求其生而不得，则死者与我皆无恨也。矧求而有得耶？以其有得，则知不求而<br>死者有恨也。夫常求其生，犹失之死，而也常求其死也。’回顾乳者抱汝而立於<br>旁，因指而叹曰：‘术者谓我岁行在戌将死，使其言然，吾不及见儿之立也，后<br>当以我语告之。’其平居教他子弟，常用此语，吾早熟焉，故能详也。其施於外<br>事，吾不能知；其居於家，无所矜饰，而所为如此，是真发於中者邪！呜呼！其<br>心厚於仁者耶！此吾知汝父之必将有后也。汝其勉之。夫养不必丰，要於孝；利<br>虽不得博於物，要其心之厚於仁，吾不能教汝，此汝父之志也。”修泣而志之不<br>敢忘。<br>先公少孤力学，咸平三年进士及第，为道州判官，泗、绵二州推官，又为泰<br>州判官，享年五十有九，葬沙溪之泷冈。太夫人姓郑氏，考讳德仪，世为江南名<br>族。太夫人恭俭仁爱而有礼，初封福昌县太君，进封乐安、安康、彭城三郡太君。<br>自其家少微时，治其家以俭约，其后常不使过之。曰：“吾儿不能苟合於世，俭<br>薄所以居患难也。”其后修贬夷陵，太夫人言笑自若，曰：“汝家故贫贱也，吾<br>处之有素矣。汝能安之，吾亦安矣。”<br>自先公之亡二十年，修始得禄而养。又十有二年，列官于朝，始得赠封其亲。<br>又十年，修为龙图阁直学士、尚书吏部郎中、留守南京。太夫人以疾终于官舍，<br>享年七十有二。又八年，修以非才入副枢密，遂参政事。又七年而罢。自登二府，<br>天子推恩，褒其三世。盖自嘉佑以来，逢国大庆，必加宠锡。皇曾祖府君，累赠<br>金紫光禄大夫、太师、中书令。曾祖妣，累封楚国太夫人。皇祖府君，累赠金紫<br>光禄大夫、太师、中书令，兼尚书令。祖妣，累封吴国太夫人。皇考崇公，累赠<br>金紫光禄大夫、太师、中书令兼尚书令。皇妣，累封越国太夫人。今上初郊，皇<br>考赐爵为崇国公，太夫人进号魏国。<br>於是小子修泣而言曰：“呜呼！为善无不报，而迟速有时，此理之常也。惟<br>我祖考，积善成德，宜享其隆，虽不克有於其躬，而赐爵受封，显荣褒大，实有<br>三朝之锡命。是足以表见於后世，而庇赖其子孙矣。”乃列其世谱，具刻于碑。<br>既又载我皇考崇公之遗训，太夫人之所以教而有待於修者，并揭于阡。俾知夫小<br>子修之德薄能鲜，遭时窃位；而幸全大节，不辱其先者，其来有自。<br>熙宁三年，岁次庚戌，四月，辛酉朔，十有五日，乙亥；男推诚、保德、崇<br>仁、翊戴功臣，观文殿学士，特进，行兵部尚书，知青州军州事，兼管内劝农使，<br>充京东路安抚使，上柱国，乐安郡开国公，食邑四千三百户，食实封一千二百户，<br>修表。<br>【管仲论】（苏洵）<br>管仲相威公，霸诸侯，攘夷狄，终其身齐国富强，诸侯不敢叛。管仲死，竖<br>刁、易牙、开方用。威公薨于乱，五公子争立，其祸蔓延，讫简公，齐无宁岁。<br>夫功之成，非成于成之日，盖必有所由起；祸之作，不作于作之日，亦必有<br>所由兆。故齐之治也，吾不曰管仲，而曰鲍叔。及其乱也。吾不曰竖刁、易牙、<br>开方，而曰管仲。何则？竖刁、易牙、开方三子，彼固乱人国者，顾其用之者，<br>威公也。夫有舜而后知放四凶，有仲尼而后知去少正卯。彼威公何人也？顾其使<br>威公得用三子者，管仲也。仲之疾也，公问之相。当是时也，吾意以仲且举天下<br>之贤者以对。而其言乃不过曰：竖刁、易牙、开方三子，非人情，不可近而已。<br>呜呼！仲以为威公果能不用三子矣乎？仲与威公处几年矣，亦知威公之为人<br>矣乎？威公声不绝于耳，色不绝于目，而非三子者则无以遂其欲。彼其初之所以<br>不用者，徒以有仲焉耳。一日无仲，则三子者，可以弹冠而相庆矣。仲以为将死<br>之言可以絷威公之手足耶？夫齐国不患有三子，而患无仲。有仲，则三子者，三<br>匹夫耳。不然，天下岂少三子之徒哉？虽威公幸而听仲，诛此三人，而其馀者，<br>仲能悉数而去之耶？呜呼！仲可谓不知本者矣。因威公之问，举天下之贤者以自<br>代，则仲虽死，而齐国未为无仲也。夫何患三子者？不言可也。<br>五伯莫盛于威、文。文公之才，不过威公，其臣又皆不及仲。灵公文虐，不<br>如孝公之宽厚。文公死，诸侯不敢叛晋，晋袭文公之馀威，犹得为诸侯之盟主百<br>馀年。何者？其君虽不肖，而尚有老成人焉。威公之薨也，一败涂地，无惑也，<br>彼独恃一管仲，而仲则死矣。<br>夫天下未尝无贤者，盖有有臣而无君者矣。威公在焉，而曰天下不复有管仲<br>者，吾不信也。仲之书，有记其将死，论鲍叔、宾胥无之为人，且各疏其短。是<br>其心以为数子者皆，不足以托国。而又逆知其将死，则其书诞谩不足信也。吾观<br>史鳅，以不能进蘧伯玉而退弥子瑕，故有身后之谏。萧何且死，举曹参以自代。<br>大臣之用心，固宜如此也。夫国以一人兴，以一人亡。贤者不悲其身之死，而忧<br>其国之衰，故必复有贤者，而后可以死。彼管仲者，何以死哉？<br>【辨奸论】（苏洵）<br>事有必至，理有固然。惟天下之静者，乃能见微而知著。月晕而风，础润而<br>雨，人人知之。人事之推移，理势之相因，其疏阔而难知，变化而不可测者，孰<br>与天地阴阳之事？而贤者有不知，其故何也？好恶乱其中，而利害夺其外也。<br>昔者，山巨源见王衍，曰：“误天下苍生者，必此人也。”郭汾阳见卢杞曰：<br>“此人得志，吾子孙无遗类矣。”自今而言之，其理固有可见者。以吾观之，王<br>衍之为人，容貌言语，固有以欺世而盗名者，然不忮，不求，与物浮沉。使晋无<br>惠帝，仅得中主，虽衍百千，何从而乱天下乎？卢杞之奸，固足以败国，然而不<br>学无文，容貌不足以动人，言语不足以眩世。非德宗之鄙暗，亦何从而用之？由<br>是言之，二公之料二子，亦容有未必然也。<br>今有人，口诵孔、老之言，身履夷、齐之行，收召好名之士，不得志之人，<br>相与造作言语，私立名字，以为颜渊、孟轲复出，而阴贼险狠，与人异趣。是王<br>衍、卢杞合而为一人也，其祸岂可胜言哉？夫面垢不忘洗，衣垢不忘浣，此人之<br>至情也。今也不然，衣臣虏之衣，食犬彘之食，囚首丧面，而谈诗书，此岂其情<br>也哉？凡事之不近人情者，鲜不为大奸慝，竖刁、易牙、开方是也。以盖世之名，<br>而济其未形之患，虽有愿治之主，好贤之相，犹将举而用之，则其为天下患，必<br>然而无疑者，非特二子之比也。<br>孙子曰：“善用兵者，无赫赫之功。”使斯人而不用也，则吾言为过，而斯<br>人有不遇之叹，孰知祸之至於此哉！不然，于下将被其祸，而吾获知言之名，悲<br>夫！<br>【心术】（苏洵）<br>为将之道，当先治心。泰山崩于前而色不变，麋鹿兴于左而目不瞬，然后可<br>以制利害，可以待敌。<br>凡兵上义；不义，虽利勿动。非一动之为利害，而他日将有所不可措手足也。<br>夫惟义可以怒士，士以义怒，可与百战。<br>凡战之道，未战养其财，将战养其力，既战养其气，既胜养其心。谨烽燧，<br>严斥堠，使耕者无所顾忌，所以养其财；丰犒而优游之，所以养其力；小胜益急，<br>小挫益厉，所以养其气；用人不尽其所欲为，所以养其心。故士常蓄其怒、怀其<br>欲而不尽。怒不尽则有馀勇，欲不尽则有馀贪。故虽并天下，而士不厌兵，此黄<br>帝之所以七十战而兵不殆也。不养其心，一战而胜，不可用矣。<br>凡将欲智而严，凡士欲愚。智则不可测，严则不可犯，故士皆委己而听命，<br>夫安得不愚？夫惟士愚，而后可与之皆死。<br>凡兵之动，知敌之主，知敌之将，而后可以动于险。邓艾缒兵于蜀中，非刘<br>禅之庸，则百万之师可以坐缚，彼固有所侮而动也。故古之贤将，能以兵尝敌，<br>而又以敌自尝，故去就可以决。<br>凡主将之道，知理而后可以举兵，知势而后可以加兵，知节而后可以用兵。<br>知理则不屈，知势则不沮，知节则不穷。见小利不动，见小患不避，小利小患，<br>不足以辱吾技也，夫然后有以支大利大患。夫惟养技而自爱者，无敌于天下。故<br>一忍可以支百勇，一静可以制百动。<br>兵有长短，敌我一也。敢问：“吾之所长，吾出而用之，彼将不与吾校；吾<br>之所短，吾蔽而置之，彼将强与吾角，奈何？”曰：“吾之所短，吾抗而暴之，<br>使之疑而却；吾之所长，吾阴而养之，使之狎而堕其中。此用长短之术也。”<br>善用兵者，使之无所顾，有所恃。无所顾，则知死之不足惜；有所恃，则知<br>不至于必败。尺箠当猛虎，奋呼而操击；徒手遇蜥蜴，变色而却步，人之情也。<br>知此者，可以将矣。袒裼而案剑，则乌获不敢逼；冠胄衣甲，据兵而寝，则童子<br>弯弓杀之矣。故善用兵者以形固。夫能以形固，则力有馀矣。<br>【张益州画像记】（苏洵）<br>至和元年秋，蜀人传言，有寇至边。边军夜呼，野无居人。妖言流闻，京师<br>震惊。方命择帅，天子曰：“毋养乱，毋助变。众言朋兴，朕志自定，外乱不作，<br>变且中起。既不可以文令，又不可以武竞，惟朕一二大吏。孰为能处兹文武之间，<br>其命往抚朕师。”乃推曰：“张公方平其人。”天子曰：“然。”公以亲辞，不<br>可，遂行。冬十一月，至蜀。至之日，归屯军，撤守备。使谓郡县：“寇来在吾，<br>无尔劳苦。”明年正月朔旦，蜀人相庆如他日，遂以无事。又明年正月，相告留<br>公像于净众寺。公不能禁。<br>眉阳苏洵言于众曰：“未乱易治也，既乱易治也。有乱之萌，无乱之形，是<br>谓将乱，将乱难治。不可以有乱急，亦不可以无乱弛。惟是元年之秋，如器之欹<br>未坠于地。惟尔张公，安坐于其旁，颜色不变，徐起而正之。既正，油然而退，<br>无矜容。为天子牧小民不倦，惟尔张公。尔繄以生，惟尔父母。且公尝为我言：<br>‘民无常性，惟上所待。人皆曰，蜀人多变，于是待之以待盗贼之意，而绳之以<br>绳盗贼之法。重足屏息之民，而以砧斧令，于是民始忍以其父母妻子之所仰赖之<br>身，而弃之于盗贼，故每每大乱。夫约之以礼，驱之以法，惟蜀人为易。至于急<br>之而生变，虽齐、鲁亦然。吾以齐、鲁待蜀人，而蜀人亦自以齐、鲁之人待其身。<br>若夫肆意于法律之外，以威劫齐民，吾不忍为也。’呜呼！爱蜀人之深，待蜀人<br>之厚，自公而前，吾未始见也。”皆再拜稽首曰：“然。”<br>苏洵又曰：“公之恩在尔心，尔死，在尔子孙。其功业在史官，无以像为也。<br>且公意不欲。如何？”皆曰：“公则何事于斯？虽然，于我心有不释焉。今夫平<br>居闻一善，必问其人之性名，与其邻里之所在，以至于其长短、小大、美恶之状，<br>甚者，或诘其平生所嗜好，以想见其为人。而史官亦书之于其传，意使天下之人，<br>思之于心，则存之于目。存之于目，故其思之于心也固。由此观之，像亦不为无<br>助。”苏洵无以诘，遂为之记。<br>公南京人，为人慷慨有大节，以度量雄天下。天下有大事，公可属。系之以<br>诗曰：天子在祚，岁在甲午。西人传言，有寇在垣。庭有武臣，谋夫如云。天子<br>曰嘻，命我张公。公来自东，旗纛舒舒。西人聚观，于巷于涂。谓公暨暨，公来<br>于于。公谓西人：“安尔室家，无敢或讹。讹言不祥，往即尔常。春尔条桑，秋<br>尔涤场。”西人稽首，公我父兄。公在西囿，草木骈骈。公宴其僚，伐鼓渊渊。<br>西人来观，祝公万年。有女娟娟，闺闼闲闲。有童哇哇，亦既能言。昔公未来，<br>期汝弃捐。禾麻芃芃，仓庾崇崇。嗟我妇子，乐此岁丰。公在朝廷，天子股肱。<br>天子曰归，公敢不承？作堂严严，有庑有庭。公像在中，朝服冠缨。西人相告，<br>无敢逸荒。公归京师，公像在堂。<br>【刑赏忠厚之至论】（苏轼）<br>尧、舜、禹、汤、文、武、成、康之际，何其爱民之深，忧民之切，而待天<br>下以君子长者之道也！有一善，从而赏之，又从而咏歌嗟叹之，所以乐其始而勉<br>其终。有一不善，从而罚之，又从而哀矜惩创之，所以弃其旧而开其新。故其吁<br>俞之声，欢休惨戚，见于虞、夏、商、周之书。成、康既没，穆王立而周道始衰，<br>然犹命其臣吕侯，而告之以祥刑。其言忧而不伤，威而不怒，慈爱而能断，恻然<br>有哀怜无辜之心，故孔子犹有取焉。<br>传曰：“赏疑从与，所以广恩也。罚疑从去，所以慎刑也。”当尧之时，皋<br>陶为士，将杀人。皋陶曰杀之三，尧曰宥之三。故天下畏皋陶执法之坚，而乐尧<br>用刑之宽。四岳曰：“鲧可用。”尧曰：“不可。鲧方命圮族。”既而曰：“试<br>之。”何尧之不听皋陶之杀人，而从四岳之用鲧也？然则圣人之意盖亦可见矣。<br>《书》曰：“罪疑惟轻，功疑惟重。与其杀不辜，宁失不经。”呜呼！尽之矣。<br>可以赏，可以无赏，赏之过乎仁；可以罚，可以无罚，罚之过乎义。过乎仁，不<br>失为君子；过乎义，则流而入于忍人。故仁可过也，义不可过也。<br>古者，赏不以爵禄，刑不以刀锯，赏之以爵禄，是赏之道行于爵禄之所加，<br>而不行于爵禄之所不加也。刑以刀锯，是刑之威施于刀锯之所及，而不施于刀锯<br>之所不及也。先王知天下之善不胜赏，而爵禄不足以劝也；知天下之恶不胜刑，<br>而刀锯不足以裁也。是故疑则举而归之于仁，以君子长者之道待天下，使天下相<br>率而归于君子长者之道，故曰忠厚之至也。<br>《诗》曰：“君子如祉，乱庶遄己。君子如怒，乱庶遄沮。”夫君子之已乱，<br>岂有异术哉？制其喜怒，而无失乎仁而已矣。《春秋》之义，立法贵严，而责人<br>贵宽，因其褒贬之义以制赏罚，亦忠厚之至也。<br>【范增论】（苏轼）<br>汉用陈平计，间疏楚君臣。项羽疑范增与汉有私，稍夺其权。增大怒曰：<br>“天下事大定矣，君王自为之，愿赐骸骨归卒伍。”归未至彭城，疽发背死。苏<br>子曰：增之去善矣。不去羽必杀增，独根其不早耳。<br>然则当以何事去？增劝羽杀沛公，羽不听，终以此失天下，当于是去耶？曰：<br>否。增之欲杀沛公，人臣之分也。羽之不杀，犹有君人之度也。增曷为以此去哉？<br>《易》曰：“知几其神乎！”《诗》曰：“相彼雨雪，先集维霰。”增之去，当<br>于羽杀卿子冠军时也。陈涉之得民也，以项燕扶苏。项氏之兴也，以立楚怀王孙<br>心。而诸侯叛之也，以弑义帝。且义帝之立，增为谋主矣。义帝之存亡，岂独为<br>楚之盛衰，亦增之所与同祸福也。未有义帝亡，而增独能久存者也。羽之杀卿子<br>冠军也，是弑义帝之兆也。其弑义帝，则疑增之本也。岂必待陈平哉？物必先腐<br>也，而后虫生之。人必先疑也，而后谗入之。陈平虽智，安能间无疑之主哉？<br>吾尝论义帝，天下之贤主也。独遣沛公入关，不遣项羽；识卿子冠军于稠人<br>之中，而擢以为上将。不贤而能如是乎？羽既矫杀卿子冠军，义帝必不能堪。非<br>羽弑帝，则帝杀羽。不待智者而后知也。增始劝项梁立义帝，诸侯以此服从。中<br>道而弑之，非增之意也。夫岂独非其意，将必力争而不听也。不用其言而杀其所<br>立，羽之疑增，必自是始矣。<br>方羽杀卿子冠军，增与羽比肩而事义帝，君臣之分未定也。为增计者，力能<br>诛羽则诛之，不能则去之，岂不毅然大丈夫也哉？增年已七十，合则留，不合则<br>去。不以此时明去就之分，而欲依羽以成功名，陋矣！虽然，增，高帝之所畏也。<br>增不去，项羽不亡。呜呼！增亦人杰也哉！<br>【留侯论】（苏轼）<br>古之所谓豪杰之士，必有过人之节，人情有所不能忍者。匹夫见辱，拔剑而<br>起，挺身而斗，此不足为勇也。天下有大勇者，卒然临之而不惊，无故加之而不<br>怒，此其所挟持者甚大，而其志甚远也。<br>夫子房受书於圯上之老人也，其事甚怪。然亦安知其非秦之世，有隐君子者，<br>出而试之？观其所以微见其意者，皆圣贤相与警戒之义。而世不察，以为鬼物，<br>亦已过矣。且其意不在书。当韩之亡，秦之方盛也，以刀锯鼎镬待天下之士，其<br>平居无罪夷灭者，不可胜数。虽有贲、育，无所获施。夫持法太急者，其锋不可<br>犯，而其势未可乘。子房不忍忿忿之心，以匹夫之力，而逞於一击之间。当此之<br>时，子房之不死者，其间不能容发，盖亦危矣。千金之子，不死於盗贼，何哉？<br>其身可爱，而盗贼之不足以死也。子房以盖世之才，不为伊尹、太公之谋，而特<br>出於荆轲、聂政之计，以侥幸於不死，此圯上老人之所为深惜者也。是故倨傲鲜<br>腆而深折之。彼其能有所忍也，然后可以就大事。故曰“孺子可教也”。<br>楚庄王伐郑，郑伯肉袒牵羊以迎。庄王曰：“其主能下人，必能信用其民矣。”<br>遂舍之。句践之困於会稽，而归臣妾於吴者，三年而不倦。且夫有报人之志，而<br>不能下人者，是匹夫之刚也。夫老人者，以为子房才有馀而忧其度量之不足，故<br>深折其少年刚锐之气，使之忍小忿而就大谋。何则？非有平生之素，卒然相遇於<br>草野之间，而命以仆妾之役，油然而不怪者，此固秦皇之所不能惊，而项籍之所<br>不能怒也。<br>观夫高祖之所以胜，而项籍之所以败者，在能忍与不能忍之间而已矣。项籍<br>唯不能忍，是以百战百胜，而轻用其锋。高祖忍之，养其全锋而待其敝，此子房<br>教之也。当淮阴破齐，而欲自王，高祖发怒，见於词色。由是观之，犹有刚强不<br>能忍之气，非子房其谁全之？<br>太史公疑子房以为魁梧奇伟，而其状貌乃如妇人女子，不称其志气。呜呼！<br>此其所以为子房欤！<br>【贾谊论】（苏轼）<br>非才之难，所以自用者实难。惜乎！贾生，王者之佐，而不能自用其才也。<br>夫君子之所取者远，则必有所待；所就者大，则必有所忍。古之贤人，皆负<br>可致之才，而卒不能行其万一者，未必皆其时君之罪，或者其自取也。<br>愚观贾生之论，如其所言，虽三代何以远过？得君如汉文，犹且以不用死。<br>然则是天下无尧、舜，终不可有所为耶？仲尼圣人，历试于天下，苟非大无道之<br>国，皆欲勉强扶持，庶几一日得行其道。将之荆，先之以冉有，申之以子夏，君<br>子之欲得其君，如此其勤也。孟子去齐，三宿而后出昼，犹曰：“王其庶几召我。”<br>君子之不忍弃其君，如此其厚也。公孙丑问曰：“夫子何为不豫？”孟子曰：<br>“方今天下，舍我其谁哉？而吾何为不豫？”君子之爱其身，如此其至也。夫如<br>此而不用，然后知天下果不足与有为，而可以无憾矣。若贾生者，非汉文之不能<br>用生，生之不能用汉文也。<br>夫绛侯亲握天子玺而授之文帝，灌婴连兵数十万，以决刘、吕之雌雄，又皆<br>高帝之旧将，此其君臣相得之分，岂特父子骨肉手足哉？贾生，洛阳之少年，欲<br>使其一朝之间，尽弃其旧而谋其新，亦已难矣。为贾生者，上得其君，下得其大<br>臣，如绛、灌之属，优游浸渍而深交之，使天子不疑，大臣不忌，然后举天下而<br>唯吾之所欲为，不过十年，可以得志。安有立谈之间，而遽为人“痛哭”哉！观<br>其过湘，为赋以吊屈原，萦纡郁闷，趯然有远举之志。其后以自伤哭泣，至于夭<br>绝，是亦不善处穷者也。夫谋之一不见用，则安知终不复用也？不知默默以待其<br>变，而自残至此。呜呼！贾生志大而量小，才有馀而识不足也。<br>古之人，有高世之才，必有遗俗之累。是故非聪明睿智不惑之主，则不能全<br>其用。古今称苻坚得王猛于草茅之中，一朝尽斥去其旧臣，而与之谋。彼其匹夫<br>略有天下之半，其以此哉！愚深悲生之志，故备论之。亦使人君得如贾生之臣，<br>则知其有狷介之操，一不见用，则忧伤病沮，不能复振。而为贾生者，亦谨其所<br>发哉！<br>【晁错论】（苏轼）<br>天下之患，最不可为者，名为治平无事，而其实有不测之忧。坐观其变，而<br>不为之所，则恐至于不可救。起而强为之，则天下狃于治平之安，而不吾信。惟<br>仁人君子豪杰之士，为能出身为天下犯大难，以求成大功。此固非勉强期月之间，<br>而苟以求名之所能也。天下治平，无敌而发大难之端。吾发之，吾能收之，然后<br>有辞于天下。事至而循循焉欲去之，使他人任其责，则天下之祸，必集于我。<br>昔者晁错尽忠为汉，谋弱山东之诸侯。山东诸侯并起，以诛错为名。而天子<br>不之察，以错为之说。天下悲错之以忠而受祸，不知错有以取之也。<br>古之立大事者，不惟有超世之才，亦必有坚忍不拔之志。昔禹之治水，凿龙<br>门，决大河，而放之海。方其功之未成也，盖亦有溃冒冲突可畏之患。惟能前知<br>其当然，事至不惧，而徐为之图，是以得至于成功。夫以七国之强，而骤削之，<br>其为变岂足怪哉？错不于此时捐其身，为天下当大难之冲，而制吴、楚之命，乃<br>为自全之计，欲使天子自将而己居守。且夫发七国之难者谁乎？己欲求其名，安<br>所逃其患？以自将之至危，与居守之至安，己为难首，择其至安，而遗天子以其<br>至危，此忠臣义士所以愤怨而不平者也。当此之时，虽无袁盎，亦未免于祸。何<br>者？己欲居守，而使人主自将。以情而言，天子固已难之矣，而重违其议，是以<br>袁盎之说，得行于其间。使吴、楚反，错以身任其危，日夜淬砺，东向而待之，<br>使不至于累其君，则天子将恃之以为无恐。虽有百盎，可得而间哉？<br>嗟夫！世之君子，欲求非常之功，则无务为自全之计。使错自将而讨吴、楚，<br>未必无功。惟其欲自固其身，而天子不悦，奸臣得以乘其隙。错之所以自全者，<br>乃其所以自祸欤！<br><hr>
