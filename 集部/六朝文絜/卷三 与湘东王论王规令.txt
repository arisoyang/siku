<h4>《集部·六朝文絜·卷三 与湘东王论王规令》<b class="x">作者：梁简文帝</b></h4>
威明昨宵，奄复殂化，甚可痛伤。其风韵遒上，神采标映。千里绝迹，百尺无枝。文辨纵横，才学优赡。跌宕之情弥远，濠梁之气特多。斯实俊民也！一尔过隟，永归长夜。金刀掩芒，长淮绝涸。去岁冬中，已伤刘子；今兹寒孟，复悼王生。俱往之伤，信非虚说。<hr>
