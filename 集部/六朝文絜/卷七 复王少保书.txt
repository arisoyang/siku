<h4>《集部·六朝文絜·卷七 复王少保书》<b class="x">作者：周宏让</b></h4>
<br>甚矣悲哉，此之为别也。云飞泥沈，金铄兰灭。玉音不嗣，瑶华莫因。家兄<br>至自镐京，致来书于穷谷。故人之迹，有如对面。开题申纸，流脸沾膝。<br>江南燠热，橘柚冬青；渭北氵互寒，杨榆晚叶。土风气候，各集所安。餐卫<br>适时，寝兴多福，甚善甚善。与弟分袂西陕，言反东区。虽保周陂，还依蒋径。<br>三荆离析，二仲不归。麋鹿为曹，更多悲绪。丹经在握，贫病莫谐；芝术可求，<br>聊因采缀。<br>昔吾壮年，及弟富年。俱值邕熙，并欢衡泌。南风雅操，清商妙曲。弦琴促<br>坐，无乏名晨。玉沥金华，冀获难老。不虞一旦，翻覆波澜。吾已愒阴，弟非<br>茂齿。禽尚之契，各在天涯。永念生平，难为胸臆。正当视阴数箭，排愁破涕。<br>人生乐耳，忧戚何为？岂能遽悲次房，游魂不返；远伤金产，骸柩无托！但<br>愿爱玉体，珍金相，保期颐，享黄发。犹冀苍雁赪鲤，时传尺素；清风朗月，俱<br>寄相思。子渊子渊，长为别矣！握管操觚，声泪俱咽。<br><hr>
