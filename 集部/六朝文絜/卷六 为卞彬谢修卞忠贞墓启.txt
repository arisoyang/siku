<h4>《集部·六朝文絜·卷六 为卞彬谢修卞忠贞墓启》<b class="x">作者：任昉</b></h4>
臣彬启：伏见诏书，并郑义泰宣敕，当赐修理臣亡高祖、晋故骠骑大将军、建兴忠贞公壶坟茔。臣门绪不昌，天道所昧。忠搆身危，孝积家祸。名教同悲，隐沦惆怅。而年世贸迁，孤裔沦塞，遂使碑表芜灭，丘树荒毁，狐兔成穴，童牧哀歌。感慨自哀，日月缠迫。陛下弘宣教义，非求效於方今；壶馀烈不泯，固陈力於异世。但加等之渥，近阙於晋典；樵苏之刑，远流於皇代。臣亦何人，敢谢斯幸？不任悲荷之至，谨奉启事以闻。谨启。<hr>
