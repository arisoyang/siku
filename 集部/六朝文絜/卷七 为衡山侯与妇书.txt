<h4>《集部·六朝文絜·卷七 为衡山侯与妇书》<b class="x">作者：何逊</b></h4>
昔人邀游洛汭，会遇阳台，神仙仿佛，有如今别。虽帐前微笑，涉想犹存；而幄里馀香，从风且歇。掩屏为疾，引领成劳。镜想分鸾，琴悲《别鹤》。心如膏火，独夜自煎；思等流波，终朝不息。始知萋萋谖草，忘忧之言不实；团团轻扇，合欢之用为虚。路迩人遐，音尘寂绝。一日三秋，不足为喻。聊陈往翰，宁写款怀？迟枉琼瑶，慰其杼轴。<hr>
