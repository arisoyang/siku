<h4>《集部·六朝文絜·卷四 天监三年策秀才文》<b class="x">作者：任昉</b></h4>
问：朕本自诸生，弱龄有志。闭户自精，开卷独得。九流、《七略》，颇尝观览；六艺、百家，庶非墙面。虽一日万机，早朝晏罢，听览之暇，三馀靡失。上之化下，草偃风从。惟此虚寡，弗能动俗。昔紫衣贱服，犹化齐风；长缨鄙好，且变邹俗。虽德惭往贤，业优前事。且夫搢绅道行，禄利然也。朕倾心骏骨，非惧真龙。辎軿青紫，如拾地芥；而惰游废业，十室而九。鸣鸟蔑闻，《子衿》不作。宏奖之路，斯既然矣。犹其寂寞，应有良规。<hr>
