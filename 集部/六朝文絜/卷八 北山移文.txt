<h4>《集部·六朝文絜·卷八 北山移文》<b class="x">作者：孔稚珪</b></h4>
<br>钟山之英，草堂之灵，驰烟驿路，勒移山庭：<br>夫以耿介拔俗之标，萧洒出尘之想。度白雪以方洁，干青云而直上，吾方知<br>之矣。若其亭亭物表，皎皎霞外，芥千金而不盼，屣万乘其如脱。闻凤吹于洛浦，<br>值薪歌于延濑。固亦有焉。岂其终始参差，苍黄翻覆，泪翟子之悲，恸朱公之哭。<br>乍回迹以心染，或先贞而后黩，何其谬哉！呜呼，尚生不存，仲氏既往，山阿寂<br>寥，千载谁赏？<br>世有周子，俊俗之士，既文既博，亦玄亦史。然而学遁东鲁，习隐南郭。<br>偶吹草堂，滥巾北岳。诱我松桂，欺我云壑。虽假容于江皋，乃撄情于好爵。其<br>始至也，将欲排巢父，拉许由，傲百氏，蔑王侯。风情张日，霜气横秋。或叹幽<br>人长往，或怨王孙不游。谈空空于释部，核元元于道流。务光何足比，涓子不能<br>俦。<br>及其鸣驺入谷，鹤书赴陇，形驰魄散，志变神动。尔乃眉轩席次，袂耸筵上。<br>焚芰制而裂荷衣，抗尘容而走俗状。风云悽其带愤，石泉咽而下怆。望林峦而<br>有失，顾草木而如丧。<br>至其钮金章，绾墨绶，跨属城之雄，冠百里之首。张英风于海甸，驰妙誉<br>于浙右。道帙长摈，法筵久埋。敲扑喧器犯其虑，牒诉倥偬装其怀。琴歌既断，<br>酒赋无续。常绸缪于结课，每纷纭于折狱。笼张赵于往图，架卓鲁于前箓。希踪<br>三辅豪，驰声九州牧。使我高霞孤映，明月独举，青松落阴，白云谁侣？涧户摧<br>绝无与归，石径荒凉徒延伫。<br>至于还飙入幕，写雾出楹，蕙帐空兮夜鹤怨，山人去兮晓猿惊。昔闻投簪逸<br>海岸，今见解兰缚尘缨。于是南岳献嘲，北龙腾笑，列壑争讥，攒峰竦诮。慨游<br>子之我欺，悲无人以赴吊。故其林惭无尽，涧愧不歇，秋桂遣风，春萝罢月。骋<br>西山之逸议，驰东皋之素谒。<br>今又促装下邑，浪栧上京。虽情殷于魏阙，或假步于山扃。岂可使芳杜厚<br>颜，薜荔蒙耻，碧岭再辱，丹崖重滓，尘游躅于蕙路，污渌池以洗耳！宜扃岫幌，<br>掩云关，敛轻雾，藏鸣湍，截来辕于谷口，杜妄辔于郊端。于是丛条瞋胆，迭颖<br>怒魄，或飞柯以折轮，乍低枝而扫迹：请回俗士驾，为君谢逋客。<br><hr>
