<h4>《集部·六朝文絜·卷六 谢赵王赉白罗袍袴启》<b class="x">作者：庾信</b></h4>
某启：垂赉白罗袍袴一具。程据上表，空谕雉头；王恭入雪，虚称鹤氅。末有悬机巧緤，变纟聂奇文，凤不去而恒飞，花虽寒而不落。披千金之暂暖，弃百结之长寒。永无黄葛之嗟，方见青绫之重。对天山之积雪，尚得开衿；冒广夏之长风，犹当挥汗。白龟报主，终自无期；黄雀谢恩，竟知何日。<hr>
