<h4>《集部·六朝文絜·卷十二 陶征士诔（并序）》<b class="x">作者：颜延之</b></h4>
<br>夫璇玉致美，不为池隍之宝；桂椒信芳，而非园林之实。岂期深而好远哉，<br>盖云殊性而已。故无足而至者，物之藉也；随踵而立者，人之薄也。<br>若乃巢、高之抗行，夷、皓之峻节，故已父老尧、禹，锱铢周汉。而绵世浸<br>远，光灵不属，至使菁华隐没，芳流歇绝，不其惜乎！虽今之作者，人自为量，<br>而道路同尘、辍途殊轨者多矣，岂所以昭末景、泛馀波！<br>有晋征士寻阳陶渊明，南岳之幽居者也。弱不好弄，长实素心。学非称师，<br>文取指达。在众不失其寡，处言愈见其默。少而贫病，居无仆妾。井臼弗任，藜<br>菽不给。母老子幼，就养勤匮。远惟田生致亲之议，追悟毛子捧檄之怀。初辞州<br>府三命，后为彭泽令。道不偶物，弃官从好。<br>遂乃解体世纷，结志区外，定迹深栖，於是乎远。灌畦鬻蔬，为供鱼菽之祭；<br>织絇纬萧，以充粮粒之费。心好异书，性乐酒德。简弃烦促，就成省旷。殆所<br>谓国爵屏贵、家人忘贫者与？有诏征为著作郎，称疾不到。春秋若干，元嘉四年<br>月日，卒於寻阳县之某里。近识悲悼，远士伤情。冥默福应，呜呼淑贞！<br>夫实以诔华，名由谥高，苟允德义，贵贱何算焉。若其宽乐令终之美、好廉<br>克己之操，有合谥典，无愆前志。故询诸友好，宜谥曰靖节征士。<br>其辞曰：<br>物尚孤生，人固介立。岂伊时遘，曷云世及？嗟乎若士，望古遥集。韬此洪<br>族，蔑彼名级。睦亲之行，至自非敦；然诺之信，重於布言。廉深简洁，贞夷粹<br>温。和而能峻，博而不繁。依世尚同，诡时则异，有一於此，两非默置。岂若夫<br>子，因心违事，畏荣好古，薄身厚志。世霸虚礼，州壤推风。孝惟义养，道必怀<br>邦。人之秉彝，不隘不恭。爵同下士，禄等上农。度量难钧，进退可限。长卿弃<br>官，稚宾自免。子之悟之，何悟之辩！赋诗归来，高蹈独善。<br>亦既超旷，无适非心。汲流旧巘，葺宇家林。晨烟暮蔼，春煦秋阴，陈书辍<br>卷，置酒弦琴。居备勤俭，躬兼贫病。人否其忧，子然其命。隐约就闲，迁延辞<br>聘。非直也明，是惟道性。<br>纠缠斡流，冥漠报施，孰云与仁，实疑明智。谓天盖高，胡愆斯义？履信曷<br>凭，思顺何寘？年在中身，疢维痁疾，视死如归，临凶若吉。药剂弗尝，祷祀非<br>恤。傃幽告终，怀和长毕。呜呼哀哉！<br>敬述靖节，式尊遗占。存不愿丰，没无求赡。省讣却赙，轻哀薄敛。遭壤以<br>穿，旋葬而窆。呜呼哀哉！<br>深心追往，远情逐化。自尔介居，及我多暇。伊好之洽，接阎邻舍。宵盘昼<br>憩，非舟非驾。念昔宴私，举觞相诲。独正者危，至方则阂。哲人卷舒。布在前<br>载，取鉴不远，吾规子佩。尔实愀然，中言而发。违众速尤，迕风先蹶。身才非<br>实，荣声有歇。睿音永矣，谁箴余阙？呜呼哀哉！<br>仁焉而终，智焉而毙。黔娄既没，展禽亦逝。其在先生，同尘往世。旌此靖<br>节，加彼康惠。呜呼哀哉。<br><hr>
