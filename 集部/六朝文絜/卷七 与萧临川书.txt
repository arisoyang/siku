<h4>《集部·六朝文絜·卷七 与萧临川书》<b class="x">作者：梁简文帝</b></h4>
<br>零雨送秋，轻寒迎节。江枫晓落，林叶初黄。登舟已积，殊足劳止。解维金<br>阙，定在何日？<br>八区内侍，厌直御史之庐；九棘外府，且息官曹之务。应分竹南川，剖符千<br>里。但黑水初旋，未申十千之饮；桂宫既启，复乖双阙之宴。文雅纵横，即事分<br>阻，清夜西园，眇然未克。<br>想征舻而结叹，望横席而沾襟。若使弘农书疏，脱还邺下；河南口占，傥归<br>乡里；必迟青泥之封，且覯朱明之诗。白云在天，苍波无极。瞻之歧路，眷慨良<br>深。爱护波潮，敬勖光彩。<br><hr>
