<h4>《集部·六朝文絜·卷三 答群下劝进初令》<b class="x">作者：梁元帝</b></h4>
孤以不德，天降之灾。枕戈饮胆，扣心泣血。风树之酷，万始莫追；霜露之哀，百忧总萃。甫闻伯升之祸，弥切仲谋之悲。若封豕既歼，长蛇即戮，方欲追延陵之逸轨，继子臧之高让。岂资秋亭之坛，安事繁阳之石！侯景，项籍也；萧栋，殷辛也。赤泉未赏，刘邦尚曰汉王；白旗弗悬，周发犹称太子。飞龙之位，孰谓可跻？附凤之徒，既闻来议。群公卿士，其喻孤之志，无忽。<hr>
