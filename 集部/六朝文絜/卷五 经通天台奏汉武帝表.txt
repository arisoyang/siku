<h4>《集部·六朝文絜·卷五 经通天台奏汉武帝表》<b class="x">作者：沈炯</b></h4>
臣闻桥山虽掩，鼎湖之灶可祠；有鲁遂荒，大庭之迹无泯。伏惟陛下，降德猗兰，纂灵丰谷。汉道既登，神仙可望。射之罘于海浦，礼日观而称功；横中流于汾河，指柏梁而高宴。何其甚乐，岂不然与？既而运属上仙，道穷晏驾。甲帐珠帘，一朝零落。茂陵玉碗，遂出人间。凌云故基，与原田而膴々；扶风馀趾，带陵阜而茫茫。羁旅缧臣，能不落泪！昔承明既厌，严助东归；驷马可乘，长卿西返。恭闻故实，窃有愚心。黍稷非馨，敢望徼福。但雀台之吊，空怆魏君；雍丘之祠，未光夏后。瞻仰烟霞，伏增凄恋。<hr>
