<h4>《集部·六朝文絜·卷五 为萧骠骑谢被侍中慰劳表》<b class="x">作者：江淹</b></h4>
臣某言：即日侍中、秘书监臣戢至，奉宣诏旨慰劳。便受毂中帷，练甲外垒。旍旄蔽景，舆徒竞气。人怀秋严，士蓄霜断。晦魂已掩，气竖未县。稽钺伫威，寝兴震慨。今王人临郊，皇华降庭。煇燿望实，将激威武。载鹖之夫，迎光蹀恩；投石之师，攀炤竦惠。楚纩越醪，方兹惭润。臣忝属阃私，弥抱渥洽，不任下情。<hr>
