<h4>《集部·六朝文絜·卷七 召王贞书》<b class="x">作者：杨暕</b></h4>
夫山藏美玉，光照廊庑之间；地蕴神剑，气浮星汉之际。是知毛遂颖脱，义感平原；孙惠文词，来迁东海。顾循寡薄，有怀髦彦。籍甚清风，为日久矣。未获披觌，良深伫迟。比高天流火，早应凉飙；凌云仙掌，方承清露。想摄卫攸宜，与时休适。前园后圃，从容丘壑之情；左琴右书，萧散烟霞之外。茂陵谢病，非无封禅之文；彭泽遗荣，先有《归来》之作。优游儒雅，何乐如之？余属当藩屏，宣条扬越。坐棠听讼，事绝咏歌；攀桂摛词，眷言高遁。至于扬旌北渚，飞盖西园，托乘乏应刘，置醴阙申穆。背淮之宾，徒闻其语；趋燕之客，罕值其人。卿道冠鹰扬，声高凤举。儒墨泉海，词章苑囿。栖迟衡泌，怀宝迷邦。徇兹独善，良以於邑。今遣行人，具宣往意。侧望起予，甚于饥渴。想便轻举，副此虚心。无信投石之谈，空慕凿坏之逸。书不尽言，更惭词费。<hr>
