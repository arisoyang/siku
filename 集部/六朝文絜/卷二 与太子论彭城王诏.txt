<h4>《集部·六朝文絜·卷二 与太子论彭城王诏》<b class="x">作者：北魏孝文帝</b></h4>
汝第六叔父勰，清规懋赏，与白云俱洁。厌荣舍绂，以松竹为心。吾少与绸缪，提携道趣。每请解朝缨，恬真邱壑。吾以长兄之重，末忍远离。何容仍屈素业，长缨世网！吾百年之后，其听勰辞蝉舍冕，遂其冲挹之性。无使成王之朝，翻疑姬旦之圣，不亦善乎？汝为孝子，勿违吾敕。<hr>
