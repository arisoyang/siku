<h4>《集部·六朝文絜·卷五 为萧拜太尉杨州牧表》<b class="x">作者：江淹</b></h4>
元文既降，雕牒增辉。礼蔼前英，宠华昔典。仰震威容，俯惭陋识。心魂战慄，若殒若殡。臣景能验才，无假外镜；撰己练志，久测内涯。故让不饰迹，辞非谦距。寸亮尺素，频触瑶纩；丹情实理，备尘珠冕。而神居寂阻，九重严绝。徒怀汉臣伏阙之诚，竟无鲁人回日之感，所以回惧鸿威，后奔殊令者也。既而永鉴隆魏，缅思宏晋，国之大政，在功与位。故静民纽乱，不处舆台之下；去勋舍德，宁班衮司之上？咸以休对性业，裁成器灵，岂有移风变范，克耀伦序者乎？今臣绩不炤民，忠岂宣国；名爵赫曦，僶俛优忝。陛下久超异礼之荣，越次殊常之秩。虽寝寐矜战，曲垂哀亮；而玺册冲正，愈赐砥砺。今便肃顺天诰，恭闻睿典。审躬酌私，必跋危挠。将恐氓俗由此方扰，轨训以之交芜。臣岂不勉智罄忠，末知所以报奉渊圣，输感霄极。取诸微躬，长为惭荷。<hr>
