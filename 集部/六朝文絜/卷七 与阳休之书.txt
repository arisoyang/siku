<h4>《集部·六朝文絜·卷七 与阳休之书》<b class="x">作者：祖鸿勋</b></h4>
<br>阳生大弟：吾比以家贫亲老，时还故郡。在本县之西界，有雕山焉。其处闲<br>远，水石清丽，高岩四匝，良田数顷。家先有野舍于斯，而遭乱荒废，今复经始。<br>即石成基，凭林起栋。萝生映宇，泉流绕阶，月松风草，缘庭绮合；日华云实，<br>旁沼星罗。檐下流烟，共霄气而舒卷；园中桃李，杂松柏而葱蒨。时一牵裳涉涧，<br>负杖登峰，心悠悠以孤上，身飘飘而将逝，杳然不复自知在天地间矣。<br>若此者久之，乃还所住。孤坐危石，抚琴对水；独咏山阿，举酒望月。听风<br>声以兴思，闻鹤唳以动怀。企庄生之逍遥，慕尚子之清旷。首戴萌蒲，身衣缊<br>袯。出艺梁稻，归奉兹亲。缓步当车，无事为贵。斯已适矣。岂必抚麈哉！<br>而吾子既系名声之缰锁，就良工之剞劂。振佩紫台之上，鼓袖丹墀之下。采<br>金匮之漏简，访玉山之遗文，敝精神于《丘》、《坟》，尽心力于河汉。摛藻期<br>之鞶绣，发议必在芬芳。兹自美耳，吾无取焉。尝试论之：夫昆峰积玉，光泽者<br>前毁；瑶山丛桂，芳茂者先折。是以东都有挂冕之臣，南国见捐情之士。斯岂恶<br>梁锦、好蔬布哉，盖欲保其七尺，终其百年耳。<br>今弟官位既达，声华已远。象由齿{敝死}，膏用明煎。既览老氏谷神之谈，<br>应体留侯止足之逸。若能翻然清尚，解佩捐簪，则吾于兹山庄，可办一得。把臂<br>入林，挂巾垂枝；携酒登巘，舒席平山。道素志，论旧款，访丹法，语元书。<br>斯亦乐矣，何必富贵乎？去矣阳子，途乖趣别。缅寻此旨，杳若天汉。已矣哉，<br>书不尽言。<br><hr>
