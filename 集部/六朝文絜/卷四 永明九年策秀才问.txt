<h4>《集部·六朝文絜·卷四 永明九年策秀才问》<b class="x">作者：王融</b></h4>
问：昔周宣惰千亩之礼，虢公纳谏；汉文缺三推之义，贾生置言。良以食惟民天，农为政本。金汤非粟而不守，水旱有待而无迁。朕式照前经，宝兹稼穑。祥正而青旗肃事，土膏而朱纮戒典。将使杏花菖叶，耕获不愆；清甽泠风，述遵无废。而释耒佩牛，相沿莫反；兼贫擅富，浸以为俗。若爰井开制，惧惊扰愚民。舄卤可腴，恐时无史白。兴废之术，矢陈厥谋。<hr>
