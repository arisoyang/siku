<h4>《集部·六朝文絜·卷七 与詹事江总书》<b class="x">作者：陈后主</b></h4>
<br>管记陆瑜，奄然殂化，悲伤悼惜，此情何已！吾生平爱好，卿等所悉。自以<br>学涉儒雅，不逮古人，钦贤慕士，是情尤笃。梁室乱离，天下糜沸。书史残缺，<br>礼乐崩沦。晚生后学，匪无墙面，卓尔出群，斯人而已。<br>吾识览虽局，未曾以言议假人。至于片善小才，特用嗟赏；况复洪识奇士，<br>此故忘言之地。论其博综子史，谙究儒墨，经耳无遗，触目成诵。一褒一贬，一<br>激一扬，语元析理，披文摘句，未尝不闻者心伏，听者解颐。会意相得，自以为<br>布衣之赏。<br>吾监抚之暇，事隙之辰，颇用谈笑娱情，琴樽间作。雅篇艳什，迭互锋起。<br>每清风朗月，美景良辰，对群山之参差，望巨波之滉瀁。或玩新花，时观落叶；<br>既听春鸟，又聆秋雁。未尝不促膝举觞，连情发藻。且代琢磨，间以嘲谑。俱怡<br>耳目，并留情致。自谓百年为速，朝露可伤；岂谓玉折兰摧，遽从短运。为悲为<br>恨，当复何言！<br>遗迹馀文，触目增泫。绝弦投笔，恒有酸恨。以卿同志，聊复叙怀。涕之无<br>从，言不写意。<br><hr>
