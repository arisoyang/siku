<h4>《集部·六朝文絜·卷七 北使还与永丰侯书》<b class="x">作者：刘孝仪</b></h4>
足践寒地，身犯朔风。暮宿客亭，晨炊谒舍。飘飖辛苦，迄届毡乡。杂种覃化，颇慕中国。兵传李绪之法，楼拟卫律所治，而毳幕难淹，酪浆易餍。王程有限，时及玉关。射鹿胡奴，乃共归国；刻龙汉节，还持入塞。马衔苜蓿，嘶立故墟；人获蒲萄，归种旧里。稚子出迎，善邻相劳。倦握蟹螯，亟覆鰕碗。未改朱颜，略多白醉。用此终日，亦以自娱。<hr>
