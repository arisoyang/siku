<h4>《集部·六朝文絜·卷十二 祭夫徐敬业文》<b class="x">作者：刘令娴</b></h4>
<br>维梁大同五年，新妇谨荐少牢于徐府君之灵曰：<br>惟君德爰礼智，才兼文雅，学比山成，辨同河泻。明经擢秀，光朝振野。调<br>逸许中，声高洛下。含潘度陆，超终迈贾。二仪既肇，判合始分。简贤依德，乃<br>隶夫君。外治徒奉，内佐无闻。幸移蓬性，颇习兰薰。式传琴瑟，相酬典坟。辅<br>仁难验，神情易促。雹碎春红，霜雕夏绿。躬奉正衾，亲观启足。一见无期，百<br>身何赎。呜呼哀哉！<br>生死虽殊，情亲犹一。敢遵先好，手调姜橘。素俎空乾，奠觞徒溢。昔奉齐<br>眉，异于今日。从军暂别，且思楼中；薄游未反，尚比飞蓬；如当此诀，永痛无<br>穷。百年何几，泉穴方同。<br><hr>
