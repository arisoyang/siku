<h4>《集部·六朝文絜·卷六 谢赵王赉丝布启》<b class="x">作者：庾信</b></h4>
某启：奉教垂赉杂色丝布三十段。去冬凝闭，今春严劲。霰似琼田，凌如盐浦。张超之壁，未足鄣风；袁安之门，无人开雪。覆鸟毛而不暖。然兽炭而逾寒。远降圣慈，曲垂矜赈。谕其蚕月，殆罄桑车；津实秉杼，几空织室。遂令新市数钱，忽疑贩彩；平陵月夜，惊闻捣衣。妾遇新缣，自然心伏；妻闻裂帛，方当含笑。庄周车辙，实有涸鱼；信陵鞭前，元非穷鸟。仰蒙经济，伏荷圣慈。<hr>
