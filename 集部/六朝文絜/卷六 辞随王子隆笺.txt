<h4>《集部·六朝文絜·卷六 辞随王子隆笺》<b class="x">作者：谢朓</b></h4>
<br>故吏文学谢朓死罪死罪：即日被尚书召，以朓补中军新安王记室参军。<br>朓闻潢污之水，愿朝宗而每竭；驽蹇之乘，希沃若而中疲。何则？皋壤摇落，<br>对之惆怅；岐路西东，或以<乌欠>唈。况乃服义徒拥，归志莫从。邈若坠雨，翩<br>似秋蒂。<br>朓实庸流，行能无算。属天地休明，山川受纳，褒采一介，抽扬小善，故舍<br>耒场圃，奉笔兔园。东乱三江，西浮七泽。契阔戎旃，从容宴语。长裾日曳，后<br>乘载脂。荣立府庭，恩加颜色。沐发晞阳，未测涯涘；抚臆论报，早誓肌骨。<br>不寤沧溟未运，波臣自荡；渤澥方春，旅翮先谢。清切藩房，寂寥旧荜。<br>轻舟反溯，吊影独留。白云在天，龙门不见。去德滋永，思德滋深。唯待青江可<br>望，候归艎於春渚；朱邸方开，效蓬心於秋实。如其簪履或存，衽席无改，虽复<br>身填沟壑，犹望妻子知归。<br>揽涕告辞，悲来横集，不任犬马之诚。<br><br><hr>
