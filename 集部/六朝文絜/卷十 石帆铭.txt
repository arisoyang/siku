<h4>《集部·六朝文絜·卷十 石帆铭》<b class="x">作者：鲍照</b></h4>
应风剖流，息石横波，下潀地轴，上猎星罗。吐湘引汉，歙蠡吞沱，西历岷、冢，北泻淮河。眇森宏蔼，积广连深，沦天测际，亘海穷阴。云旌未起，风柯不吟，崩涛山坠，郁浪雷沉。在昔鸿荒，刊启源陆。表里民邦，经纬鸟服。瞻贞视悔，坎水巽木，乃剡乃铲，既刳既斫。飞深浮远，巢潭馆谷。涉川之利，谓易则难；临渊之戒，曰危乃安。泊潜轻济，冥表劝言。穆戎遂留，昭御不还。徒悲猿鹤，空驾沧烟。君子彼想，祗心载惕。林简松栝，水采龙鹢。觇气涉潮，投祭沉璧；揆检含图，命辰定历。二崤虎口，周王夙趋；九折羊肠，汉臣电驱。潜鳞浮翼，争景乘虚。衡石赪鳐，帝子察殂；青山断河，后父沉躯。川吏掌津，敢告访途。<hr>
