<h4>《集部·六朝文絜·卷十二 祭颜光禄文》<b class="x">作者：王僧达</b></h4>
<br>维宋孝建三年九月癸丑朔，十九日辛未，王君以山羞野酌，敬祭颜君之灵：<br>呜呼哀哉！夫德以道树，礼以仁清。惟君之懿，早岁飞声。义穷几彖，文蔽<br>班杨。性婞刚洁，志度渊英。登朝光国，实宋之华。才通汉魏，誉浃龟沙，服<br>爵帝典，栖志云阿。清交素友，比景共波。气高叔夜，严方仲举。逸翮独翔，孤<br>风绝侣。流连酒德，啸歌琴绪。游顾移年，契阔宴处。春风首时，爰谈爰赋；秋<br>露未凝，归神太素。明发晨驾，瞻庐望路，心凄目泫，情条云互。凉阴掩轩，娥<br>月寝耀。微灯动光，几牍谁照？衾衽长尘，丝竹罢调。揽悲兰宇，屑涕松峤。古<br>来共尽，牛山有泪。非独昊天，歼我明懿。以此忍哀，敬陈奠馈。申酌长怀，顾<br>望歔欷。呜呼哀哉！<br><hr>
