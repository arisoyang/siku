<h4>《集部·六朝文絜·卷十二 祭屈原文》<b class="x">作者：颜延之</b></h4>
<br>惟有宋五年月日，湘州刺史吴郡张邵，恭承帝命，建旟旧楚。访怀沙之渊，<br>得捐珮之浦。弭节罗潭，舣舟汨渚。乃遣户曹掾某，敬祭故楚三闾大夫屈君之灵。<br>兰薰而摧，玉缜则折。物忌坚芳，人讳明洁。曰若先生，逢辰之缺。温风怠<br>时，飞霜急节。嬴、羋遘纷，昭、怀不端。谋折仪、尚，贞蔑椒、兰。身绝郢阙，<br>迹篇湘干。比物荃荪，连类龙鸾。声溢金石，志华日月。如彼树芳，实颖实发。<br>望汨心欷，瞻罗思越。藉用可尘，昭忠难阙。<br><hr>
