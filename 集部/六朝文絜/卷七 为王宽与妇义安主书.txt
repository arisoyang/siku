<h4>《集部·六朝文絜·卷七 为王宽与妇义安主书》<b class="x">作者：伏知道</b></h4>
<br>昔鱼岭逢车，芝田息驾，虽见妖媱，终成挥忽。遂使家胜阳台，为欢非梦；<br>人惭萧史，相偶成仙。轻扇初开，欣看笑靥；长眉始画，愁对离妆，犹闻徙佩，<br>顾长廊之未尽；尚分行幰，冀迥陌之难回。广摄金屏，莫令愁拥；恒开锦幔，速<br>望人归。<br>镜台新去，应馀落粉；熏炉未徙，定有馀烟。泪滴芳衾，锦花长湿；愁随玉<br>轸，琴鹤恒惊。已觉锦水丹鳞，素书稀远；玉山青鸟，仙使难通。彩笔试操，香<br>笺遂满；行云可讬，梦想还劳。九重千日，讵忆倡家；单枕一宵，便如荡子。当<br>令照影双来，一鸾羞镜；弗使窥窗独坐，嫦娥笑人。<br><hr>
