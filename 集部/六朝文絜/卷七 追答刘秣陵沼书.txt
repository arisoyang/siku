<h4>《集部·六朝文絜·卷七 追答刘秣陵沼书》<b class="x">作者：刘峻</b></h4>
<br>刘侯既重有斯难，值余有天伦之戚，竟未之致也。寻而此君长逝，化为异物，<br>绪言馀论，蕴而莫传。或有自其家得而示余者，余悲其音徽未沫，而其人已亡；<br>青简尚新，宿草将列，泫然不知涕之无从也。<br>虽隙驷不留，尺波电谢，而秋菊春兰，英华靡绝。故存其梗概，更酬其旨。<br>若使墨翟之言无爽，宣室之谈有征，冀东平之树，望咸阳而西靡；盖山之泉，闻<br>弦歌而赴节，但悬剑空垅，有恨如何！<br><hr>
