<h4>《集部·六朝文絜·卷十 飞白书势铭》<b class="x">作者：鲍照</b></h4>
秋毫精劲，霜素凝鲜。沾此瑶波，染彼松烟。超工八法，尽奇六文。鸟企龙跃，珠解泉分。轻如游雾，重似崩云。绝锋剑摧，惊势箭飞。差池燕起，振迅鸿归，临危制节，中险腾机。圭角星芒，明丽烂逸。丝萦发垂，平理端密。盈尺锦两，片字金镒。故仙、芝烦弱，既匪足双；虫、虎琐碎，又安能匹。君子品之，是最神笔。<hr>
