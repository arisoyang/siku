<h4>《集部·六朝文絜·卷七 与刘孝绰书》<b class="x">作者：梁简文帝</b></h4>
<br>执别灞浐，嗣音阻阔。合璧不停，旋灰屡徙。玉霜夜下，旅雁晨飞。想凉燠<br>得宜，时候无爽。既官寺务烦，簿领殷凑，等张释之条理，同于公之明察。雕龙<br>之才本传，灵蛇之誉自高。颇得暇逸於篇章，从容於文讽。<br>顷拥旄西迈，载离寒暑。晓河未落，拂桂棹而先征；夕鸟归林，悬孤颿而<br>未息。足使边心愤薄，乡思邅回。但离阔已久，载劳寤寐。伫闻还驿，以慰相思。<br><hr>
