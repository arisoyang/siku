<h4>《集部·六朝文絜·卷三 建平王聘隐逸教》<b class="x">作者：江淹</b></h4>
府、州、国纪纲：夫妫夏已没，大道不行。虽周惠之富，犹有渔潭之士；汉教之隆，亦见栖山之夫。迹绝云气，意负青天，皆待绛螭骧首，翠虬来仪。是以遗风独扇百代，馀烈激厉后生。斯乃王教之助，古人之意焉。吾税驾旧楚，憩乘汀潭。挹於陵之操，想汉阴之高。而山川遐久，流风亡沫。养志数人，并未征采。善操将弃，良用慨然。宜速详旧礼，各遣纁招。庶畅此幽襟，以旌蓬荜。<hr>
