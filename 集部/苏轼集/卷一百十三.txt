<h4>《集部·苏轼集·卷一百十三》<b class="x">作者：苏轼</b></h4>
<br>◎内制批答七十六首<br>【赐正议大夫同知枢密院事安焘乞外郡不许批答（元祐元年十月八日）】<br>览表具之。卿以应务之才，居本兵之地。绥静中外，人无间言。何疑上章，<br>欲求去位。未喻厥意，闻之怃然。夫荣亲莫大于功名，养志不专于甘旨。而况魏<br>阙之下，父母之邦。退食问安，孰便于此？勉循其旧，以卒辅予。<br>【赐安焘乞外郡不允批答（元祐元年十月八日）】<br>省表具之。夫事亲者，不择地而安之，孝之至也。而况艰难之际，一日万几。<br>冰渊之惧，当务同济。卿练达兵要，灼知边情。寄托之深，义难引去。亟求自便，<br>朕何赖焉。<br>【赐新除中大夫守尚书右丞刘挚辞恩命不许断来章批答（元祐元年十一月）】<br>览表具之。道有行藏，时有用舍。岁不我与，难以智求。道之将行，岂容力<br>避。大言大利，固当安而受之；小行小廉，非所望于卿者。成命不再，可无复辞。<br>【赐刘挚辞免恩命不允断来章批答（元祐元年十一月）】<br>省表具之。政如农耕，以既获为能事；言如药石，以愈疾为成功。若耕不获，<br>疾不愈，朕何望焉。所以用卿者，非以富贵卿也。勉卒成业，何以辞为。<br>【赐太师文彦博乞致仕不许批答（元祐二年三月二十九日）】<br>卿出入四世，师表万民。无羡于功名，而有厌于富贵。其所以忘身徇国，舍<br>逸就劳者，岂有求而然哉。凡以先帝之恩，生民之故也。卿之在朝，如玉在山，<br>如珠在渊。光景不陈，而草木自遂。去就之际，损益非轻。昔西伯善养老，而太<br>公自至。鲁穆公无人子思之侧，而长者去之。卿自为谋则善矣，独不为朝廷惜乎？<br>药饵有间，时游庙堂。家居之乐，何以异此。<br>【赐太师文彦博乞致仕不许批答（元祐二年三月二十六日）】<br>朕修身以承六圣，虚己以听四辅。而法度未定，阴阳未和，民未乐生，吏未<br>称职。中夜以思，方食而叹。虽不敢以事诿元老，实望其以身率百官。卿犹未即<br>于安，孰敢不尽其力。此圣母冲人之本意，而天下有识之所望也。昔唐太宗以干<br>戈之事，尚能起李靖于既老；而穆宗、文宗以燕安之际，不能用裴度于未病。治<br>乱之效，于斯可见。朕意如此，卿其少安。<br>【赐宰相吕公著乞退不许批答（元祐二年三月二十九日）】<br>卿才全而德备，积厚而施博。明亮笃诚，坐屈群策。既以天下公议而用于此<br>矣，岂以卿之私意而听其去哉。水旱之灾，不德所召。卿当助我，求所以消复之<br>道，不当求去我也。《诗》不云乎：“大夫君子，昭假无赢。大命近止，无弃尔<br>成。”勉思厥职，以答民望。<br>【赐宰相吕公著乞退不允批答（元祐二年三月二十九日）】<br>用贤之功，必要之久远。日计不足，岁计有余。朕之用卿，期于百姓之既富；<br>卿之自信，亦岂一日而成功。常旸之灾，天以警朕。夙夜祗惧，与卿同之。朕若<br>归过于股肱，何以答天戒；卿若释政而安逸，何以塞民言。各思其忧，少安厥位。<br>【赐尚书左丞李清臣乞退不允批答（元祐二年四月十八日）】<br>卿以方闻之举，擢自厚陵。禁林之选，用于神考。逮受顾命，弼予冲人。义<br>既同于戚休，身岂轻于出处。遽欲引去，闻之恻然。姑安厥常，以助予治。<br>【赐尚书左丞李清臣乞退不允批答（元祐二年四月十八日）】<br>祥除之初，念我圣祖。所与共政，不忘旧人。而卿博学多闻，通练古今。小<br>心畏慎，不见过失。力求引去，为之惘然。勉留辅予，益祗厥服。<br>【赐文武百寮文彦博已下上第一表请皇帝御正殿复常膳不允批答（元祐二年<br>四月】二十二日）<br>朕即位二年，水旱继作。致灾之故，实惟冲人。既延及于无辜，复贻忧于文<br>母。是以坐不安席，食不甘味。实欲深念厥咎，岂徒见之空言。而雨不崇朝，农<br>犹告病。欲徇来请，惕然未宁。其一乃心，勉正厥事。毋重朕之不德，以答天之<br>深戒。<br>【赐文武百寮文彦博已下上第一表请太皇太后复常膳不许批答（元祐二年四<br>月二】十二日）<br>旱暵之罚，自冬及夏。天之降灾，如此其久。则夫致灾之道，岂一日而然哉。<br>虽力行罪己之文，尚恐非应天之实。而卿等以肤寸之泽，遽欲即安，览之惕然，<br>未敢自赦。其交修不逮，务尽厥诚。期兹岁于有秋，虽复常其未晚。<br>【赐文武百寮文彦博已下上第五表请皇帝御正殿复常膳允批答（元祐二年五<br>月二】十九日）<br>朕以寡昧，膺受多福。常欲损上益下，畏天之威。矧兹旱灾，咎在不德。而<br>卿等以雨泽既至，封章屡上，勉从其意，甚愧于中。夫天之有风雨雷霆，犹朕之<br>有号令赏罚。朕不修明其事，何以责应于天。永思其终，无忘纳诲。<br>【赐文武百寮文彦博已下上第五表请太皇太后复常膳许批答（元祐二年五月<br>二十】九日）<br>德积无素。民罹其灾。精诚莫通，祷不时应。虽蒙膏泽之报，仅救焦枯之余，<br>勉徇来章，犹虞后患。其谨视盗贼，勤恤流亡。益务交修，以裨不逮。<br>【赐文武百寮太师文彦博已下上第一表请举乐不许批答（元祐二年六月一日）】<br>先王之礼乐，因情而立文。君子之哀乐，自中而形外。夫有莫大之戚，则有<br>无穷之悲。先皇帝天覆四方，子养万物。至今穷发之表，尚余流涕之民。而况宫<br>庭之间，母子之爱，粗毕三年之制，遂讲八音之和。所未忍闻，非不欲作。卿等<br>谨于率礼，笃于爱君，徒欲及举旧章，顾未深明吾意。三复太息，难于黾从。<br>【赐文武百寮太师文彦博已下上第一表请举乐不许批答（元祐二年六月一日）】<br>礼之至者无文，哀之深者无节。故禫而不乐，古人非以求名；琴不成声，<br>君子以为知礼。朕以宗庙之重，勉蹈先帝之余。履其位惕然而自惊，用其物潸焉<br>而出涕。未报昊天罔极之德，常怀终身不忘之忧。欲从众言，亟举备乐。而金石<br>丝竹，乃凄耳之声；干戚羽旄，皆泫目之具。哀既未泯，乐何从生。再阅来章，<br>徒增感慕。<br>【赐文武百寮太师文彦博已下上第二表请举乐不许批答（元祐二年六月四日）】<br>遏密之制，虽尽于三年；追怀之私，岂论于岁月。金石在御，恻然未宁。吾<br>不以一身之忧，废天下之乐。今施之郊庙，用之军旅。州闾之会，弦歌相闻。独<br>尽余哀，止于中禁。以为于义未害，是故行之不疑。<br>【赐文武百寮太师文彦博已下上第二表请举乐不许批答（元祐二年六月四日）】<br>朕少遭闵凶。仅毕祥禫。虽俯就企及，非以过制为贤；而创巨痛深，不能<br>以礼自克。观过其党，圣人许之。《礼》曰：“丧三年以为极亡，则弗之忘矣。”<br>诚重违国老之忠告，姑欲尽人子之至情。<br>【赐太师文彦博等请太皇太后受册第二表不许批答（元祐二年六月四日）】<br>吾闻圣人以天下为忧，未闻以位号为乐也。损己裕物，畏天检身。此吾平日<br>之本心，非独遇灾而一发也。孔子曰：“以约失之者，鲜矣。”卿等以是辅我，<br>顾不美哉。<br>【赐文武百寮太师文彦博已下上第四表请举乐不许批答（元祐二年六月九日）】<br>吾之本性，以清净寂寞为乐。虽在平日，无游观声技之念。矧艰难之后，哀<br>疚之余。中夜以兴，方食而叹。将不堪其忧者，岂有意于乐哉。虽欲勉从，未能<br>自克。忠告屡却，愧叹兼深。<br>【赐文武百寮太师文彦博已下上第四表请举乐不许批答（元祐二年六月九日）】<br>钟鼓以导和，羽龠以饰喜。譬之饮食之节，适于口体之宜。今衰麻之除，莫<br>敢愈制；而琴瑟之御，则有未安。卿等忠诚确然，开喻至矣。惟反求诸心而弗得，<br>故欲行其言而未能。推之人情，当识朕意。<br>【赐太师文彦博等上第三表请太皇太后受册许批答（元祐二年六月九日）】<br>吾上顺帝则，下酌民言。处以无心，期于寡过。卿等以为协气既应，群谋佥<br>同。若固违典礼之常，恐莫慰天人之望。遇灾而惧，昔者非以为谦。闻义则迁，<br>吾亦岂敢自必。勉从故事，以副嘉言。<br>【赐新除中大夫守尚书右丞王存辞免恩命不允断来章批答（元祐二年六月十<br>二日）】<br>士有品目，定于佥言。置之庙堂，蔽自朕志。岂有佥言既穆，朕志不移。而<br>用过谦之词，反已成之命。亟服乃事，宜无复云。<br>【赐新除中大夫守尚书右丞王存辞免恩命不允断来章批答（元祐二年六月十<br>二日）】<br>为国不患于无人，有人而不用之为患；事君非难于辞宠，居宠而无愧之为难。<br>吾之用卿，计已守矣。卿之自信，又何疑哉。<br>【赐新除知枢密院安焘辞免恩命不许断来章批答（元祐二年六月二十四日）】<br>览表具之。论材考德，圣人所以公天下；难进易退，君子所以善一身。权之<br>以义，孰为轻重。训兵论将，威怀戎狄。卿以是事上，岂不贤于逡巡退避也哉。<br>【赐新除知枢密院安焘辞免恩命不许断来章批答（元祐二年六月二十四日）】<br>览表具之。德称其服，臣主俱荣；食浮于人，上下交病。朕之为天下虑，甚<br>于卿之自为谋也。思而后行，有出无反。成命不再，卿毋复辞。<br>【赐新除检校太尉守司空依前开府仪同三司致仕韩绛辞免恩命不允批答（元<br>祐二】年七月七日）<br>国家尊异耆老，砥砺廉隅。凡致为臣，必厚其礼。而况卿出入四世，师表万<br>民。身任安危，位兼将相。永惟三宗眷遇之重，宜极一品褒崇之荣。成命既孚，<br>佥言惟允。宜从中外之望，罔徇谦冲之私。<br>【赐韩绛辞免恩命不允批答（元祐二年七月七日）】<br>朕惟耇老成人，虽或谢事。耄期称道，终不忘君。其在丘园，岂殊廊庙。嘉<br>猷入告，卿其不易此心。大事就访，朕亦敢忘斯义。命秩之数，典册之文，不如<br>此无以慰朕心而答民望。国有常典，卿毋复辞。<br>【赐太师文彦博辞免不拜恩命许批答（元祐二年八月二十七日）】<br>卿义重股肱，望隆堂陛。陛廉远则堂皇峻，股肱逸而元首安。故出异恩，特<br>镌苛礼。而卿深执恭巽，力守典刑。确然自陈，义不可夺。勉从其意，愧叹于中。<br>【赐太师文彦博辞免不拜恩命许批答（元祐二年八月二十七日）】<br>朕优礼师傅，达德齿之尊，以亟拜为可略，古之道也。卿谨严朝廷，明君臣<br>之分，以不拜为未安，礼之节也。道并行而不悖，义有重而难移。勉循所陈，不<br>忘嘉叹。<br>【赐宰相吕公著乞罢相位不许断来章批答（元祐二年八月二十七日）】<br>孔子曰：“苟有用我者，期月而已可也，三年有成。”夫以圣人，犹待三年<br>而后成功，况其下者。今卿助我为治，自以为既成矣乎，其未也？譬如玉人雕琢<br>玉，中道而易之，岂复成器哉！<br>【赐宰相吕公著乞罢相位不许断来章批答（元祐二年八月二十七日）】<br>古者君臣之间，率常千载一遇。今圣母在位，正身虚己，仰成辅弼。虽疏远<br>小臣，犹欲毕命自效，而卿乃以小疾求去，纵无意于功名，独不惜此时乎？勉卒<br>乃事，使百姓富足，四夷乂安。然后谢事归老，岂不臣主俱荣哉！<br>【赐宰相吕公著乞罢相位除一外任不许批答（元祐二年八月二十八日）】<br>夫以才御物，才有尽而物无穷；以道应物，道无穷而物有尽。凡今之患，所<br>乏非才。以卿笃于爱君，必能建长久之策；澹然无我，可以寄枉直之权。二年于<br>兹，百度惟正。事既就绪，民亦小康。至于微疾之屡攻，此亦高年之常理。卿其<br>良食自辅，为国少安。譬如止水之在槃，岂复劳心于鉴物。心且不劳，而况于力<br>乎！<br>【赐宰相吕公著乞罢相位除一外任不许批答（元祐二年八月二十九日）】<br>朕以天下之大，知为君之难。有朽索驭六马之忧，有抱火措积薪之惧。正赖<br>多士，协于一心。朝夕以思，弥缝其阙。凡今中外执事膂力之毕陈，视吾一二老<br>臣进退以为节。卿若无事而引去，人将相顾以自疑。而况边鄙未宁，兵民多故。<br>而予左右之老，先自求于便安。则夫疏远之臣，何以责其尽瘁。勉辅不逮，期于<br>有成。<br>【赐宰相吕公著辞免不拜恩命允批答（元祐二年九月一日）】<br>卿执德惟一，守礼不回。不以坐论为安，而以拜上为泰。使朕不尽养老之意，<br>而卿得畏威之道。勉从其志，嘉叹不忘。<br>【赐宰相吕公著辞免不拜恩命允批答（元祐二年九月一日）】<br>君之视臣，譬之手足。方责其大，不强所难。而卿深执谦恭，力求避免。深<br>惟孔子事君尽礼之义，曲从其请，以儆惰偷。<br>【赐太师文彦博上第一表乞致仕不允批答（元祐二年九月八日）】<br>省表具之。卿之求去盖数矣，言不为不切，而朕终莫之从；朕之留卿亦至矣，<br>礼不为不尽，而卿终莫之亮。君臣之际，情不相喻，朕甚疑之。夫乐丘园而厌轩<br>冕，亦古人之一节，而非圣贤之高致；尊耆老以重朝廷，盖天下之大计，而非冲<br>人之私欲。与其使朕屈公议以从卿，曷若卿少贬其私意以徇天下乎？<br>【赐太师文彦博上第一表乞致仕不允批答（元祐二年九月八日）】<br>览表具之。卿之所以欲去者二：疲于朝会，劳于应物，一也；功成身退，欲<br>享其乐，二也。而吾之所以必留者三：卿以英杰之资，开物成务，世不可阙，一<br>也；弼亮四朝，更涉变故，谋无遗策，二也；名冠天下，进退之间，为国休戚，<br>三也。吾方尽养老之道，隆礼以优贤，庙堂之上，犹有足乐。则夫卿之欲去者可<br>回，而吾之必留者，盖不可易也。<br>【赐太师文彦博乞致仕不许断来章批答（元祐二年九月十一日）】<br>览表具之。为君难，为臣不易。非吾推诚无疑，不能起卿于安佚；非卿忘身<br>徇国，不能从我于艰难。召用之初，中外相庆。搢绅莫不竞劝，父老至于涕流。<br>中道而归，其义安在？宜思一身之乐，轻于社稷；毋使庶人之议，及于朝廷。<br>【赐太师文彦博乞致仕不许断来章批答（元祐二年九月十一日）】<br>省表具之。君子安身崇德，如山岳之镇；开物成务，如江河之流。若山岳之<br>镇，动摇不安，江河之流，行止自便，则物将交病，人亦何观。朕之望卿，无以<br>异此。宜守不移之志，以成可大之功。<br>【赐宰相吕公著上第一表乞致仕不允批答（元祐三年二月二十八日）】<br>省表具之。古者世臣，譬之乔木。粤自拱把，至于栋梁。杰然群材之中，夫<br>岂一日之力。卿擢自仁祖，迨兹四朝；光辅朕躬，允有一德。不独卿无心而事自<br>定，抑亦民既信而功易成。方今布在朝廷，岂无豪杰之士。犹当养以岁月，待其<br>德望之隆。卿虽欲归，势未可去。宜安厥位，以副朕心。<br>【赐宰相吕公著上第一表乞致仕不允批答（元祐三年二月二十八日）】<br>览表具之。卿三世将相，一时蓍龟。不求备以取人，则房乔之比；其经远而<br>无竞，有谢安之风。用能宁辑我家，靖共尔位。政在元老，人无异词。胡为厌事<br>而求归，不复为国之长虑。方今官冗财匮，岁艰民贫。天步虽安，国是未定。若<br>方勤于朴斫，而遽易于工师。人其谓何，势必不可。告老之请，吾未欲闻。<br>【赐宰相吕公著上第二表乞致仕不许断来章批答（元祐三年三月二十九日）】<br>览表具之。难进易退，固君子之常节；久劳思逸，亦老者之至情。然心存社<br>稷，则常节为轻；身系安危，则至情可夺。惟卿体国，岂待多言。苟大义之未安，<br>虽百请而何益。宜安厥位，勿复此辞。<br>【赐宰相吕公著上第二表乞致仕不许断来章批答（元祐三年三月二十九日）】<br>览表具之。宰相不自用，人主不自为。予欲识人物之忠邪，故以卿为水镜；<br>予欲知利害之轻重，故以卿为权衡。苟明此心，虽老犹壮。与其轻去轩冕，独善<br>其身；孰若优游庙堂，兼享其乐。益敦此义，勿复有云。<br>【赐新除依前中大夫守中书侍郎刘挚辞免恩命不许断来章批答（元祐三年四<br>月十】二日）<br>省表具之。卿蹈道深远，守节淳固。虽不留于傥来之物，而有志于行可之仕。<br>乐告以善，勇于取为。进不求当世之名，退不叛平生之学。未尝为枉尺直寻之事，<br>夫岂有见得忘义之嫌哉！毋复过辞，往践乃事。<br>【赐新除依前中大夫守中书侍郎刘挚辞免恩命不许断来章批答（元祐三年四<br>月十】二日）<br>省表具之。朕缵服之初，卿言责是任。历陈治道之要，以立太平之基。朕欲<br>行其言，遂授以政。岁月未几，纪纲略陈。欲究观心术之微，宜擢居政本之地。<br>苟无愧于允蹈，岂不贤于力辞。往服官箴，勿违朕命。<br>【赐新除依前中大夫守尚书左丞王存辞免恩命不许断来章批答（元祐三年四<br>月十】二日）<br>省表具之。夫志大有远略，器博无近用。以卿忠义开济，何施不宜。今以次<br>迁，何足辞也。益坚无倦之意，以观可久之业。<br>【赐新除依前中大夫守尚书左丞王存辞免恩命不许断来章批答（元祐三年四<br>月十】二日）<br>省表具之。夫陛帘之增，所以隆堂奥；位次有叙，所以尊朝廷。朕既乐得于<br>英才，复以时而迁用。庶几华国，非以宠卿。祗率厥常，毋废朕命。<br>【赐新除守尚书右仆射兼中书侍郎范纯仁上第一表辞免恩命不允批答】<br>（元祐三年四月十二日）<br>览表具之。夫有乌获之力，然后可以付千钧；有和、扁之功，然后可以寄死<br>生。故宰相之任，非所以宠人臣也。无其德而当之为不智，有其材而辞之为不仁。<br>若卿之才德，亦可谓称矣。往思其忧，以称天下之望。<br>【赐新除守尚书右仆射兼中书侍郎范纯仁上第一表辞免恩命不允批答】（元<br>祐三年四月十二日）<br>览表具之。吾闻之乃烈考曰：“君子先天下之忧而忧，后天下之乐而乐。”<br>虽圣人复起，不易斯言。卿将书之绅，铭之盘盂，以为一言而可以终身行之者欤？<br>则今兹爰立之命，乃所以委重投艰而已，又何辞乎！<br>【赐新除司空同平章军国事吕公著上第二表辞免恩命不许断来章批答（元祐<br>三年】四月十二日）<br>省表具之。夫国以得人为强，如猛兽之卫藜藿；以积贤为宝，如珠玉之茂山<br>川。湛然无为，物自蒙利。故崔公发议，则淄青惭服，知朝廷之有人；蜀使抗词，<br>则孙权回顾，叹张昭之不在。得失之效，岂可同日而语哉！朕之用卿，意实在此。<br>国计之重，可无复辞。<br>【赐新除司空同平章军国事吕公著上第二表辞免恩命不许断来章批答（元祐<br>三年】四月十二日）<br>省表具之。周之诗曰：“无曰予小子，召公是似。”唐之雅曰：“惟西平有<br>子，惟我有臣。”夫父子君臣之间，光明盛大如此。载之简策，被之金石。岂独<br>闺门之宠，足为邦国之华。再省来章，具陈先烈。虽朕寡昧，不敢庶几于仁祖；<br>而卿忠孝，当念服勤于世官。祗率厥常，毋违朕命。<br>【赐新除守尚书左仆射兼门下侍郎吕大防上第二表辞免恩命不许断来章批答<br>（元】祐三年四月十二日）<br>省表具之。卿有夷狄盗贼之虞，仓廪礼乐之叹，阴阳风雨之忧。此三者，诚<br>当今之大计，朕之所以中夜不寐，辍食太息者，正为此也。孟子曰：“责难于君<br>谓之恭。”夫既以责其君，而不以身任之者，非仁人也。愿卿慨然当古人之重，<br>略世俗之谦。务践斯言，忧此三者。<br>【赐新除守尚书左仆射兼门下侍郎吕大防上第二表辞免恩命不许断来章批答<br>（元】祐三年四月十二日）<br>省表具之。夫任贤使能，天下之公义；而辞大就小，君子之自守也。惟名器<br>爵禄，朕所不敢授以私；则劳谦退避，卿岂得必行其意。所谓唐虞三代信任之至，<br>以致稷契伊吕德业之隆。若卿之言，朕敢不勉。请事斯语，永观厥成。<br>【赐新除守尚书右仆射兼中书侍郎范纯仁上第二表辞免恩命不许断来章批答<br>（元】祐三年四月十二日）<br>省表具之。卿以明哲，自托不能。非独以见君子劳谦之光，亦因以知前世用<br>人之弊。功烈无取，诚如卿言。夫次公减于治郡，子元不如为将。非独文献不足，<br>盖其才德有偏。如卿昔在朝廷，首谈孟轲之仁义；旋为帅守，专行羊祜之威信。<br>慨有大志，似其先人。苟推此心，施于有政。则太平可望，而小节可略矣。<br>【赐范纯仁上第二表辞免恩命不允断来章批答（元祐三年四月十三日）】<br>省表具之。自昔先帝之世，屡叹才难；及朕嗣位以来，专用德选。虽爵禄名<br>器，出于独断；而长育成就，实在群公。长短不遗，辅相之责。苟无为国养人之<br>意，必有临事乏使之忧。朕用慨然，当食不御。思得英隽之老，共收文武之朋。<br>惟卿笃于忧国，明于知人。灼见朕心，宜在此位。往任天下之重，毋事匹夫之廉。<br>【赐新除依前正议大夫守门下侍郎孙固辞免恩命不许断来章批答（元祐三年<br>四月】十三日）<br>省表具之。卿奉事先帝，有劝学之旧；与闻机政，有已试之功。固非躐等之<br>迁，独恨用卿之晚。勉循大义，毋事小廉。<br>【赐孙固辞免恩命不允断来章批答（元祐三年四月十三日）】<br>省表具之。卿向自西枢，出殿蕃屏。顷由近辅，入侍燕闲。昔有未识之思，<br>今乃日闻其语。既见君子，无逾老臣。当益励于初心，尚何辞于新命。<br>【赐新除中大夫守尚书右丞胡宗愈辞免恩命不许断来章批答（元祐三年四月<br>十四】日）<br>省表具之。卿自天官，擢领风宪。下有庇民之意，上有爱君之忠。度其不以<br>利回，是故可以大受。丞辖之任，非卿孰宜。毋复固辞，以就远业。<br>【赐胡宗愈辞免恩命不允断来章批答（元祐三年四月十四日）】<br>省表具之。人才之难，古今所病。忠厚者多乏于用，强济者或凉于德。有德<br>适用，如卿几人。方观卿谋国之良，以成朕知人之美。深体此意，往祗厥官。<br>【赐新除依前中散大夫充枢密直学士佥书枢密院事赵瞻辞免恩命不允断来章<br>批答】（元祐三年四月十四日）<br>省表具之。君子之仕也，喜于知而乐于用。如卿之言，结发从仕，而白首遇<br>合。则君子之用舍进退，盖亦有时矣。勉行其道，无失斯时。苟能遇事而必为，<br>则亦立功之未晚。古人之事，将见于卿。<br>【赐赵瞻辞免恩命不允断来章批答（元祐三年四月十四日）】<br>省表具之。卿挺然孤忠，白首一节。逝将力求于退避，夫岂有意于进取哉。<br>特以雅望既隆，公议所在。方将度才而授任，固难越卿以用人。往践厥官，毋违<br>朕志。<br>【赐正议大夫知枢密院事安焘乞退不允批答（元祐三年五月十八日）】<br>省表具之。宥密之司，安危所寄。虽羌酋款塞，少休烽燧之虞；而夏童跳边，<br>犹烦箠策之驭。翻然求去，义有未安。夫以朕大烹优贤之资，岂不能助卿养志之<br>具。足以毋废子职，而能兼为国谋，岂不休哉！<br>【赐正议大夫知枢密院事安焘乞退不允批答（元祐三年五月二十八日）】<br>省表具之。乃眷西枢，实参大柄。吾欲兵民兼利，戎夏两安。自非宿业更变<br>之臣，惧有伤财玩寇之患。卿当念先朝委重之久，未可以亲庭归养为词。勉安厥<br>官，以副吾意。<br>【赐新除殿前副都指挥使武泰军节度使苗授上第一表辞免恩命不许断来章批答】<br>（元祐三年七月十九日）<br>省表具之。试材以旧，谋帅尤艰。故以久次用人，欲其深练于事。而卿辞以<br>锢疾，岂所望哉。速即乃官，毋复退避。<br>【赐新除殿前副都指挥使武泰军节度使苗授上第一表辞免恩命不许断来章批答】<br>（元祐三年七月十九日）<br>览表具之。环卫之严，节制之重，诞告多士，以长万夫。朕岂轻用其人哉。<br>确然固辞，未喻厥指。往祗朕命，毋旷乃官。<br>【赐太师平章军国重事文彦博上第一表乞致仕不许批答（元祐三年九月二日）】<br>览表具之。昔师尚父九十，秉旄杖钺，犹未告老。此诸葛元逊所以屈张昭也。<br>而卫武公百年，犹箴儆于国曰：“无以我老耄而舍我。”此左史倚相所以诲申公<br>也。今卿寿考康宁，而退托衰病，自引求去，独不念天下之士有如彼二子者议其<br>后乎？姑安厥官，以答公论。<br>【赐太师文彦博上第一表乞致仕不允批答（元祐三年九月二日）】<br>览表具之。朕闻之，成王之政，周公在前，召公在后，毕公在左，史佚在右。<br>四子挟而维之，目见正色，耳闻正言。一日即位，天下旷然。未闻四子以老而求<br>退，亦未闻成王以老而听其去也。朕虽不德，犹庶几成王之治。卿虽老矣，独不<br>能以四子之心为心乎？勉卒辅朕，无愧前人。<br>【赐新除守司空同平章事吕公著上第一表辞免恩命不允批答】<br>省表具之。夫司空之官，自唐以来，虽无职事，而孔子所谓天子有争臣七人<br>者，三公首当之。朕欲闻仁人之要言，与天下之大计，非此元老，将安取斯。卿<br>其省思虑，慎寝食，优游庙堂，为朕谋其大者。<br>【赐新除守尚书左仆射门下侍郎吕大防辞免恩命不允批答】<br>省表具之。夫天以斯民付人主，而人主付之宰相。若不得人，为慢天之所付，<br>朕敢乎哉！如卿瑰姿伟望，宏毅开济，朕既用之不疑，而卿自疑何也？往修厥官，<br>毋斁朕命。<br>【赐新除守尚书左仆射门下侍郎吕大防上第一表辞免恩命不许批答】<br>览表具之。自英庙擢卿于言责，而先帝用卿于西师。则朝廷待卿之重，盖出<br>于祖宗之意矣。孔子曰：“吾之于人也，谁毁谁誉，如有所誉，其有所试。”若<br>卿者，可谓屡试矣。卿而不宜，其孰宜之。<br>【赐新除守司空同平章事吕公著上表辞免不许批答】<br>览表具之。天下之事，使壮者治之，老者谋之。自尧舜以来，未有易此者也。<br>今卿议政而不及事，劳心而不及力。吾自以为得养老之礼，而不失用贤之实，卿<br>何辞之坚也。<br>【生获鬼章文武百寮称贺宣答词·太皇太后（元祐二年八月二十八日）】<br>种羌叛涣，西鄙绎骚。首出偏师，遂擒元恶。安边之喜，与卿等同之。<br>【生获鬼章文武百寮称贺宣答词·皇帝】<br>凶狡就俘，羌戎一震。既增吏士之气，亦宽戍守之劳。靖寇息民，与卿等同<br>喜。<br>【八月二十八日入内高班蔡克明传宣取批答宰臣以下贺生获鬼章表·太皇太<br>后】<br>国家偃兵息民，函养中外。鬼章无故犯顺，神人弃之。虽庙社无疆之休，亦<br>将相一心之助。封章来上，嘉叹不忘。<br>【八月二十八日入内高班蔡克明传宣取批答宰臣以下贺生获鬼章表·皇帝】<br>朕上承慈训，下尽群策。务渐宽于民力，本无意于边功。既狂狡之就擒，知<br>休息之有日。再阅来奏，嘉叹于中。<br><hr>
