<h4>《集部·苏轼集·补遗 启八首》<b class="x">作者：苏轼</b></h4>
<br>【启八首·谢诸秀才启】<br>鹿鸣食野，方主礼之粗陈；骊驹在门，叹宾欢之莫尽。遽辱移书之重，益惭<br>为具之疏。即遂远言，徒增铭佩。<br>【启八首·贺欧阳枢密启（代大中公作）】<br>伏审拜恩王庭，署事兵府。非徒儒者之盛节，实为天下之殊休。苟居下风，<br>孰不欣抃。切以国家分设二府，纪纲百官。凡奉法循令，所以抚民于内者，皆效<br>节于中书；秉义蹈忠，所以捍城于外者，皆受制于枢密。未有不能文而能干兵事，<br>未有不知兵而能为宰臣。职虽或偏，道未始异。盖近古之制，兵农混于一民；自<br>汉以还，文武分为二职。所上者系乎其世，所长者存乎其人。求其兼通，岂复容<br>易。恭以枢密侍郎，名冠当代，才雄万夫。通习世务，而皆有本源；讲明经术，<br>而不为迂阔。擢居大位，实快群心。武夫悍卒，自以为能尽其才；贤士大夫，皆<br>以为得行其道。某分守远郡，寓居近畿。仰大贤之登庸，助率士之欢咏。<br>【启八首·杭州与莫提刑启】<br>罢直禁中，本缘衰病；分符浙右，更窃宠荣。顾惟顽钝之资，岂任繁剧之寄。<br>仰凭多可，或赐曲全。恭惟某官，德望在人，才猷简上。肃高风于列郡，浃厚德<br>于齐民。千佛题名，昔忝游从之末；三吴按郡，想蒙润泽之余。会见有期，瞻依<br>愈切。<br>【启八首·回苏州黄龙图启】<br>伏审政成京口，诏徙吴都。眷惟疆境之邻，首被风声之美。亟蒙音诲，良慰<br>望思。伏惟某官，赋才敏明，秉德仁厚。践扬台省，既久简于上心；偃息江湖，<br>尚历试以民事。仰膺殊用，以协群言。欣颂之诚，口占难尽。<br>【启八首·黄州还回大守毕仲远启】<br>五年严谴，已甘鱼鸟之乡；一舸生还，复与缙绅之末。屡将通问，辄复自疑。<br>方兹入境之初，遽已诲音之辱。披缄惊眩，抚己汗惶。恭惟某官，师帅斯民，表<br>仪多士。道德龚、黄之右，牢圄坐空；风流王、谢之间，啸歌自得。岂特居人之<br>安堵，固将迁客之忘归。路转湖阴，益听风谣之美；神驰铃下，如闻謦咳之音。<br>瞻咏实劳，敷宣罔既。<br>【启八首·回同官先状】<br>幸因联事，得遂依仁。瞻奉匪遥，欣愉良极。<br>【启八首·回叶运使启】<br>近审下车，辄尝进记。徒欲闻名于将命，未皇尽意以占词。不图谦光，遽锡<br>褒宠。感铭既切，愧惕并深。恭惟某官以旧德之贤，当圣朝之选。恩足以济众，<br>法足以理财。先声所临，公议同庆。凡繄属部，实有赖于庇庥；惟是孤踪，更曲<br>蒙于优借。此为过幸，岂复胜言。<br>【启八首·洛尹到任谢宰相启】<br>滥司留钥，茂著事功，易处藩方，敢论治效。省循甚惧，踧<imgheight=32width=32border=0src=/bzk/Z107.bmp>无容。伏念某<br>起自孤生，期于平进。猥奉前席之对，遂膺圣上之知。首置郎曹，旋升内史。缀<br>七臣之近列，亚八座之崇资。暨出绾于郡章，亦参荣于法从。载惟侥冒，一出奖<br>成。恭惟某官光辅熙朝，宠膺睿眷。金声掷地，共推华国之文；玉德照人，自是<br>礼神之器。尚怜衰陋，特为保全。某敢不祗奉彝章，恪循分守。誓仰酬于天造，<br>庶旁答于已知。<br><hr>
