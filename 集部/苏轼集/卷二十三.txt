<h4>《集部·苏轼集·卷二十三》<b class="x">作者：苏轼</b></h4>
◎诗六十七首【江郊（并引）】惠州归善县治之北数百步抵江，少西有盘石小潭，可以垂钓，作《江郊》诗云。江郊葱昽，云水蒨绚。碕岸斗入，洄潭轮转。先生悦之，布席闲燕。初日下照，潜鳞俯见。意钓忘鱼，乐此竿线。优哉悠哉，玩物之变。【詹守携酒见过用前韵作诗聊复和之】箕踞狂歌老瓦盆，燎毛燔肉似羌浑。传呼草市来携客，洒扫渔矶共置樽。山下黄童争看舞，江干白骨已衔恩。（时詹方议葬暴骨。）孤云落日西南望，长羡归鸦自识村。【寄邓道士（并引）】罗浮山有野人，相传葛稚川之隶也。邓道士守安，山中有道者也，尝于庵前见其足迹长二尺许。绍圣二年正月十日，予偶读韦苏州《寄全椒山中道士》诗云：今朝郡斋冷，忽念山中客。涧底束荆薪，归来煮白石。遥持一樽酒，远慰风雨夕。落叶满空山，何处寻行迹。乃以酒一壶，仍依苏州韵作诗寄之云。一杯罗浮春，远饷采薇客。遥知独酌罢，醉卧松下石。幽人不可见，清啸闻月夕，聊戏庵中人，空飞本无迹。【上元夜（惠州作）】前年侍玉辇，端门万枝灯。璧月挂罘罳，珠星缀觚棱。去年中山府，老病亦宵兴。牙旗穿夜市，铁马响春冰。今年江海上，云房寄山僧。亦复举膏火，松间见层层。散策桄榔林，林疏月鬅鬙。使君置酒罢，箫鼓转松陵。狂生来索酒，（贾道人也。）一举辄数升。浩歌出门去，我亦归瞢腾。【正月二十四日与儿子过赖仙芝王原秀才僧昙颖行全道士何宗一同游罗浮道院及栖禅精舍过作诗和其韵寄迈迨】断桥隔胜践，脱屦欣小憩。瘴花已繁红，官柳犹疏细。斜川二三子，悼叹吾年逝。凄凉罗浮馆，风壁颓雨砌，黄冠常苦饥，迎客羞破袂。仙山在何许，归鹤时堕毳。崎岖拾松黄，欲救齿发弊。坐令禅客笑，一梦等千岁。栖禅晚置酒，蛮果粲蕉荔。斋厨釜无羹，野饷篮有蕙。嬉游趁时节，俯仰了此世。犹当洗业障，更作临水禊。寄书阳羡儿，并语长头弟。门户各努力，先期毕租税。【正月二十六日偶与数客野步嘉祐僧舍东南野人家杂花盛开扣门求观主人林氏媪出应白发青裙少寡独居三十年矣感叹之余作诗记之】缥带缃枝出绛房，绿阴青子送春忙。涓涓泣露紫含笑，焰焰烧空红佛桑。落日孤烟知客恨，短篱破屋为谁香。主人白发青裙袂，子美诗中黄四娘。【龙尾石砚寄犹子远】皎皎穿云月，青青出水荷。文章工点<黑南>，忠义老研磨。伟节何须怒，宽饶要少和。吾衰此无用，寄与小东坡。（远为人类予。）【赠王子直秀才】万里云山一破裘，杖端闲挂百钱游。五车书已留儿读，二顷田应为鹤谋。水底笙歌蛙两部，山中奴婢橘千头。幅巾我欲相随去，海上何人识故侯。【次韵表兄程正辅江行见桃花】曲士赋怀沙，草木伤莽莽。德人无荆棘，坐失岭峤阻。我兄瑚琏姿，流落瘴江浦。净眼见桃花，纷纷堕红雨。萧然振衣裓，笑问散花女。我观解语花，粉色如黄土。一言破千偈，况尔初不语。可怜一转话，他日如何举。故复此微吟，聊和鸥鸦橹。江边闲草木，闲客当为主。尔来子美瘦，正坐作诗苦。袖手焚笔砚，清篇真漫与。愿兄理北辕，六辔去如组。上林桃花开，水暖鸿北翥。【追饯正辅表兄至博罗赋诗为别】孤臣南游堕黄菅，君亦何事来牧蛮。舣舟蜑户龙冈窟，置酒椰叶桄榔间。高谈已笑衰语陋，杰句尤觉清诗孱。博罗小县僧舍古，我不忍去君忘还。君应回望秦与楚，梦涉汉水愁秦关。我亦坐念高安客，神游黄蘗参洞山。何时旷荡洗瑕垢，与君归驾相追攀。梨花寒食隔江路，两山遥对双烟鬟。归耕不用一钱物，惟要两脚飞孱颜。玉床丹镞记分我，助我金鼎光斓斑。【再用前韵赋】乐天霜鬓如霜菅，始知谢遣素与蛮。我兄绿发蔚如故，已了梦幻齐人间。蛾眉劝酒聊尔耳，处仲太忍茂弘孱。三杯径醉便归卧，海上知复几往还。连娟六幺趁蹋鞠，杳眇三叠萦阳关。酒醒梦断何所有，落花流水空青山。忽惊铙鼓发半夜，明月不许幽人攀。赠行无物惟一语，莫遣瘴雾侵云鬟。罗浮道人一倾盖，欲系白日留君颜。应知我是香案吏，他年许缀蓬莱班。【真一酒（并引）】米、麦、水三一而已，此东坡先生真一酒也。拨雪披云得乳泓，蜜蜂又欲醉先生。（真一色味，颇类予在黄州日所酝蜜酒也。）稻垂麦仰阴阳足，器洁泉新表里清。晓日著颜红有晕，春风入髓散无声。人间真一东坡老，与作青州从事名。【游博罗香积寺（并引）】寺去县七里，三山犬牙，夹道皆美田，麦禾甚茂。寺下溪水可作碓磨，若筑塘百步闸而落之，可转两轮举四杵也。以属县令林抃，使督成之。二年流落蛙鱼乡，朝来喜见麦吐芒。东风摇波舞净绿，初日泫露酣娇黄。汪汪春泥已没膝，剡剡秋谷初分秧。谁言万里出无友，见此二美喜欲狂。三山屏拥僧舍小，一溪雷转松阴凉。要令水力供臼磨，与相地脉增堤防。霏霏落雪看收面，隐隐叠鼓闻舂糠。散流一啜云子白，炊裂十字琼肌香。岂惟牢丸荐古味，（束皙《饼赋》云：馒头薄持，起搜牢丸。）要使真一流仙浆。诗成捧腹便绝倒，书生说食真膏肓。【次韵定慧钦长老见寄八首（并引）】苏州定慧长老守钦，使其徒卓契顺来惠州，问予安否，且寄《拟寒山十颂》。语有璨、忍之通，而诗无岛、可之寒，吾甚嘉之，为和八首。左角看破楚，南柯闻长滕。钩帘归乳燕，穴纸出痴蝇。为鼠常留饭，怜蛾不点灯。崎岖真可笑，我是小乘僧。铁桥本无柱，石楼岂有门。舞空五色羽，吠云千岁根。松花酿仙酒，木客馈山飧。我醉君且去，陶云吾亦云。罗浮高万仞，下看扶桑卑。默坐朱明洞，玉池自生肥。从来性坦率，醉语漏天机。相逢莫相问，我不记吾谁。幽人白骨观，大士甘露灭。根尘各清净，心境两奇绝。真源未纯熟，习气馀陋劣。譬如已放鹰，中夜时掣绁。谁言穷巷士，乃窃造物权。所见皆我有，安居受其全。戏作一篇书，千古发争端。儒墨起相杀，予初本无言。闲居蓄百毒，救彼跛与盲。依山作陶穴，掩此暴骨横。区区效一溉，岂能济含生。力恶不己出，时哉非汝争。少壮欲及物，老闲余此心。微生山海间，坐受瘴雾侵。可怜邓道士，摄衣问呻吟。覆舟却私渡，断桥费千金。净名毗耶中，妙喜恒沙外。初无往来相，二土同一在。云何定慧师，尚欠行脚债。请判维摩凭，一到东坡界。【二月十九日携白酒鲈鱼过詹使君食槐叶冷淘】枇杷已熟粲金珠，桑落初尝滟玉蛆。暂借垂莲十分盏，一浇空腹五车书。青浮卵碗槐芽饼，红点冰盘藿叶鱼。醉饱高眠真事业，此生有味在三余。【江涨用过韵】草木生故墟，牛羊满空渎。春江围草市，夜浪浮竹屋。已连涨海白，尚带霍山绿。坎离更休王，鱼鳖横陵陆。得非昆仑囚，欲报陆浑衄。行看北风竞，来救南国蹙。长驱连山烧，一扫含沙毒。孤吟愍造化，何时停倚伏。当怜水旱氓，不作舟车蓄。江流倘席卷，社酒期茅缩。【连雨江涨二首】越井冈头云出山，牂牁江上水如天。床床避漏幽人屋，浦浦移家蜑子船。龙卷鱼虾并雨落，人随鸡犬上墙眠。只应楼下平阶水，长记先生过岭年。急雨萧萧作晚凉，卧闻榕叶响长廊。微明灯火耿残梦，半湿帘帷浥旧香。高浪隐床吹瓮盎，暗风惊树摆琳琅。先生不出晴无用，留向空阶滴夜长。【四月十一日初食荔支】南村诸杨北村卢，（谓杨梅、卢橘也。）白花青叶冬不枯。垂黄缀紫烟雨里，特与荔支为先驱。海山仙人绛罗襦，红纱中单白玉肤。不须更待妃子笑，风骨自是倾城姝。不知天公有意无，遣此尤物生海隅。云山得伴松桧老，霜雪自困楂梨粗。先生洗盏酌桂醑，冰盘荐此赪虬珠。似闻江鳐斫玉柱，更洗河豚烹腹腴。（予尝谓荔支厚味高格两绝，果中无比，惟江鳐柱、河豚鱼近之耳。）我生涉世本为口，一官久已轻莼鲈。人间何者非梦幻，南来万里真良图。【桄榔杖寄张文潜一首时初闻黄鲁直迁黔南范淳父九疑也】睡起风清酒在亡，身随残梦两茫茫。江边曳杖桄榔瘦，林下寻苗荜拨香。独步倘逢勾漏令，远来莫恨曲江张。遥知鲁国真男子，独忆平生盛孝章。【答周循州】蔬饭藜床破衲衣，扫除习气不吟诗。前生似是卢行者，后学过呼韩退之。未敢叩门求夜话，时叨送米续晨炊。知君清俸难多辍，且觅黄精与疗饥。【次韵程正辅游碧落洞】空山不难到，绝境未易名。何时谪仙人，来作钧天声。胸中几云梦，余地方恢宏。长庚与北斗，错落缀冠缨。黄公献紫芝，赤松馈青精。溪山久寂寞，请续离骚经。抱枝寒蜩咽，绕耳飞蚊清。谪仙抚掌笑，笑此羽皇铭。我顷尝独游，自适孤云情。君今又继往，雾雨愁青冥。感君兄弟意，寻羊问初平。玉床分箭镞，不忍独长生。诗成辄寄我，妙绝陶谢并。孤鸿方避弋，老骥犹在坰。鸟兽如可群，永寄槁木形。何山不堪隐，饮水自修龄。【六月十二日酒醒步月理发而寝】羽虫见月争翾翻，我亦散发虚明轩。千梳冷快肌骨醒，风露气入霜蓬根。起舞三人漫相属，停杯一问终无言。曲肱薤簟有佳处，梦觉瑶楼空断魂。【荔支叹】十里一置飞尘灰，五里一堠兵火催。颠坑仆谷相枕藉，知是荔支龙眼来。飞车跨山鹘横海，风枝露叶如新采。宫中美人一破颜，惊尘溅血流千载。永元荔支来交州，天宝岁贡取之涪。至今欲食林甫肉，无人举觞酹伯游。（汉永元中交州进荔支龙眼，十里一置，五里一堠，奔驰死亡，罹猛兽毒虫之害者无数。唐羌字伯游，为临武长，上书言状，和帝罢之。唐天宝中盖取涪州荔支，自子午谷路进入。）我愿天公怜赤子，莫生尤物为疮痏。〔雨顺风调百谷登，民不饥寒为上瑞。〕君不见武夷溪边粟粒芽，前丁后蔡相笼加。争新买宠各出意，今年斗品充官茶。吾君所乏岂此物，致养口体何陋耶。洛阳相君忠孝家，可怜亦进姚黄花。（洛阳贡花自钱惟演始。大小龙茶始于丁晋公，成于蔡君谟。欧阳永叔闻君谟进小龙团，惊叹曰：君谟士人也，何至作此事！今年闽中监司乞进斗茶，许之。）【江月五首（并引）】岭南气候不常。吾尝云：菊花开时乃重阳，凉天佳月即中秋，不须以日月为断也。今岁九月，残暑方退，既望之后，月出愈迟。予尝夜起登合江楼，或与客游丰湖，入栖禅寺，叩罗浮道院，登逍遥堂，逮晓乃归。杜子美云：四更山吐月，残夜水明楼。此殆古今绝唱也。因其句作五首，仍以“残夜水明楼”为韵。一更山吐月，玉塔卧微澜。正似西湖上，涌金门外看。冰轮横海阔，香雾入楼寒。停鞭且莫上，照我一杯残。二更山吐月，幽人方独夜。可怜人与月，夜夜江楼下。风枝夕未停。露草不可籍。归来掩关卧，唧唧虫夜话。三更山吐月，栖鸟亦惊起。起寻梦中游，清绝正如此。驱云扫众宿，俯仰迷空水。幸可饮我牛，不须违洗耳。四更山吐月，皎皎为谁明。幽人赴我约，坐待玉绳横。野桥多断板，山寺有微行。今夕定何夕，梦中游化城。五更山吐月，窗迥室幽幽。玉钩还挂户，江练却明楼。星河澹欲晓，鼓角冷知秋。不眠翻五咏，清切变蛮讴。【闻正辅表兄将至以诗迎之】生逢尧舜仁，得作岭海游。虽怀跫然喜，岂免跕堕忧。暮雨侵重膇，晓烟腾郁攸。朝盘见蜜唧，夜枕闻鸺<留鸟>。几欲烹郁屈，固尝馔钩辀。舌音渐獠变，面汗尝骍羞。赖我存《黄庭》，有时仍丹丘。目听不任耳，踵息殆废喉。稍欣素月夜，遂度黄茅秋。我兄清庙器，持节瘴海头。萧然三家步，横此万斛舟。人言得汉吏，天遣活楚囚。惠然再过我，乐哉十日留。但恨参语贤，忽潜九原幽。万里倘同归，两鳏当对耰。（轼丧妇已三年矣，正辅近有亡嫂之戚，故云。）强歌非真达，何必师庄周。【正辅既见和复次前韵慰鼓盆劝学佛】稚川真长生，少从郑公游。孝章偶不死，免为文举忧。馀龄会有适，独往岂相攸。由来警露鹤，不羡撮蚤<留鸟>。愿加视后鞭，同驾躅空辀。宁餐堕齿堇，勿忆齐眉羞。何时遂纵壑，归路同首丘。东冈松柏老，西岭橘柚秋。著意寻弥明，长颈高结喉。无心逐定远，燕颔飞虎头。君方卒功名，一泛范蠡舟。我亦沾沛渥，渐解钟仪囚。宁须张子房，万户自择留。犹胜嵇叔夜，孤愤甘长幽。南窗可寄傲，北山早归耰。此语君勿疑，老彭跨商周。【同正辅表兄游白水山】伟哉造物真豪纵，攫土抟沙为此弄。劈开翠峡走云雷，截破奔流作潭洞。因随化人履巨迹，得与仙兄蹑飞鞚。曳杖不知岩谷深，穿云但觉衣裘重。坐看惊鸟投霜叶，知有老蛟蟠石瓮。金沙玉砾粲可数，古镜宝奁寒不动。念兄独立与世疏，绝境难到惟我共。永辞角上两蛮触，一洗胸中九云梦。浮来山高回望失，武陵路绝无人送。筠篮撷翠爪甲香，素绠分碧银瓶冻。归路霏霏汤谷暗，野堂活活神泉涌。解衣浴此无垢人，身轻可试云间凤。【与正辅游香积寺】越山少松竹，常苦野火厄。此峰独苍然，感荷佛祖力。茯苓无人采，千岁化琥珀。幽光发中夜，见者惟木客。我岂无长镵，真赝苦难识。灵苗与毒草，疑似在毫发。把玩竟不食，弃置长太息。山僧类有道，辛苦常谷汲。我惭作机舂，凿破混沌穴。幽寻恐不继，书板记岁月。【次韵正辅同游白水山】只知楚越为天涯，不知肝胆非一家。此身如线自萦绕，左旋右转随缫车。误抛山林入朝市，平地咫尺千褒斜。欲从稚川隐罗浮，先与灵运开永嘉。首参虞舜款韶石，次谒六祖登南华。仙山一见五色羽，雪树两摘南枝花。赤鱼白蟹箸屡下，黄柑绿橘笾常加。糖霜不待蜀客寄，荔支莫信闽人夸。恣倾白蜜收五棱，细劚黄土栽三桠。（正辅分人参一苗，归种韶阳。来诗本用<石亚>字，惠州无书，不见此字所出，故且从木奉和。）朱明洞里得灵草，翩然放杖凌苍霞。岂无轩车驾熟鹿，亦有鼓吹号寒蛙。仙人劝酒不用勺，石上自有樽罍洼。径从此路朝玉阙，千里莫遣毫厘差。故人日夜望我归，相迎欲到长风沙。岂知乘槎天女侧，独倚云机看织纱。世间谁似老兄弟，笃爱不复相疵瑕。相携行到水穷处，庶几一见留子嗟。千年枸杞常夜吠，无数草棘工藏遮。但令凡心一洗濯，神人仙药不我遐。山中归来万想灭，岂复回顾双云鸦。【和子由次月中梳头韵】夏畦流膏白雨翻，北窗幽人卧羲轩。风轮晓入春笋节，露珠夜上秋禾根。（或为予言：草木之长常在昧明间，早作而伺之，乃见其枝起数寸，竹笋尤甚。又夏秋之交，稻方含秀，黄昏月出，露珠起于其根，累累然忽自腾上，若有推之者，或入于茎心，或垂于叶端，稻乃秀实，验之信然。此二事与子由养生之说契，故以此为寄。）从来白发有公道，始信丹经非妄言。此身法报本无二，他年妙绝兼形魂。（《传灯录》有形神俱妙者，乃不复有解化之事。）【十一月九日夜梦与人论神仙道术因作一诗八句即觉颇记其语录呈子由弟后四句不甚明了今足成之耳】析尘妙质本来空，（梦中于此句若了然有所得者。）更积微阳一线功。照夜一灯长耿耿，闭门千息自濛濛。养成丹灶无烟火，点尽人间有晕铜。寄语山神停伎俩，不闻不见我何穷。【章质夫送酒六壶书至而酒不达戏作小诗问之】白衣送酒舞渊明，急扫风轩洗破觥。岂意青州六从事，化为乌有一先生。空烦左手持新蟹，漫绕东篱嗅落英。南海使君今北海，定分百榼饷春耕。【小圃五咏·人参】上党天下脊，辽东真井底。玄泉倾海腴，白露洒天醴。灵苗此孕毓，肩肢或具体。移根到罗浮，越水灌清泚。地殊风雨隔，臭味终祖祢。青桠缀紫萼，圆实堕红米。穷年生意足，黄土手自启。上药无炮炙，龁啮尽根柢。开心定魂魄，忧恚何足洗。糜身辅吾生，既食首重稽。【小圃五咏·地黄】地黄饲老马，可使光鉴人。吾闻乐天语，喻马施之身。我衰正伏枥，垂耳气不振。移栽附沃壤，蕃茂争新春。沉水得稚根，重汤养陈薪。投以东阿清，和以北海醇。崖蜜助甘冷，山姜发芳辛。融为寒食饧，嚥作瑞露珍。丹田自宿火，渴肺还生津。愿饷内热子，一洗胸中尘。【小圃五咏·枸杞】神药不自閟，罗生满山泽。日有牛羊忧，岁有野火厄。越俗不好事，过眼等茨棘。青荑春自长，绛珠烂莫摘。短篱护新植，紫笋生卧节。根茎与花实，收拾无弃物。大将玄吾鬓，小则饷我客。似闻朱明洞，中有千岁质。灵庞或夜吠，可见不可索。仙人倘许我，借杖扶衰疾。【小圃五咏·甘菊】越山春始寒，霜菊晚愈好。朝来出细粟，稍觉芳岁老。孤根荫长松，独秀无众草。晨光虽照耀，秋雨半摧倒。先生卧不出，黄叶纷可扫。无人送酒壶，空腹嚼珠宝。香风入牙颊，楚些发天藻。新荑蔚已满，宿根寒不槁。扬扬弄芳蝶，生死何足道。颇讶昌黎翁，恨尔生不早。【小圃五咏·薏苡】伏波饭薏苡，御瘴传神良。能除五溪毒，不救谗言伤。谗言风雨过，瘴疠久亦亡。两俱不足治，但爱草木长。草木各有宜，珍产骈南荒。绛囊悬荔支，雪粉剖桄榔。不谓蓬荻姿，中有药与粮。舂为芡珠圆，炊作菰米香。子美拾橡栗，黄精诳空肠。今吾独何者，玉粒照座光。【雨后行菜圃】梦回闻雨声，喜我菜甲长。平明江路湿，并岸飞两桨。天公真富有，膏乳泻黄壤。霜根一蕃滋，风叶渐俯仰。未任筐筥载，已作杯案想。艰难生理窄，一味敢专飨。小摘饭山僧，清安寄真赏。芥蓝如菌蕈，脆美牙颊响。白菘类羔豚，冒土出蹯掌。谁能视火候，小灶当自养。【残腊独出二首】幽寻本无事，独往意自长。钓鱼丰乐桥，采杞逍遥堂。罗浮春欲动，云日有清光。处处野梅开，家家腊酒香。路逢眇道士，疑是左元放。我欲从之语，恐复化为羊。江边偶微行，诘曲背城市。平湖春草合，步到栖禅寺。堂空不见人，老稚掩关睡。所营在一食，食已宁复事。客来岂无得，施子净扫地。风松独不静，送我作鼓吹。【新年五首】晓雨暗人日，春愁连上元。水生挑菜渚，烟湿落梅村。小市人归尽，孤舟鹤踏翻。犹堪慰寂寞，渔火乱黄昏。北渚集群鹭，新年何所之。尽归乔木寺，分占结巢枝。生物会有役，谋身各及时。何当禁结弋，看引雪衣儿。海国空自暖，春山无限清。冰溪结瘅雨，雪菌到江城。更待轻雷发，先催冻笋生。丰湖有藤菜，似可敌莼羹。小邑浮桥外，青山石岸东。茶枪烧后有，麦浪水前空。万户不禁酒，三年真识翁。结茅来此住，岁晚有谁同。荔子几时熟，花头今已繁。探春先拣树，买夏欲论园。居士常摧客，参军许扣门。明年更有味，怀抱带诸孙。【二月八日与黄焘僧昙颖过逍遥堂何道士宗一问疾】安心守玄牝，闭眼觅《黄庭》。问疾来三士，浇愁有半瓶。风权时落蕊，病鹤不梳翎。樽空我归去，山月照君醒。【次韵高要令刘湜峡山寺见寄】新闻妙无多，旧学闲可束。犹当隐季主，未遽逃梅福。空肠吐馀思，静似蚕缀簇。寸田结初果，秀若铜生绿。荆棘扫诚尽，梨枣忧不熟。高人宁铸金，下士乃服玉。君看岭峤隘，我欲巾笥蓄。曾攀罗浮顶，亦到朱明谷。旋观真历块，归卧甘破屋。故人老犹仕，世味薄如縠，偶从越女笑，不怕蛮江浴。惊闻尺书到，喜有新诗辱。应怜五管客，曾作八州督。骨销谗口铄，胆破狱吏酷。陇云不易寄，江月乃可掬。遥千清远寺，不称空洞腹。蹇驴步武碎，短瑟弦柱促。仰看泉落珮，俯听石响毂。千峰泻清驶，一往无回躅。狂雷失晤语，过电不容目。要知僧长饥，正坐山少肉。人间无南北，蜗角空出缩。仇池九十九，（仇池有九十九泉，予尝梦至，有诗。嵩少三十六。子由近买田阳翟，北望嵩山，甚近。）天人同一梦，仙凡无两录。陋邦真可老，生理亦粗足。便回爇天焰，长作照海独。（爇天焰见退之诗。近黄鲁直寄诗云：莲花合里一寸烛，牝马海中烧百川。鲁直盖近有得也。）【食荔支二首（并引）】惠州太守东堂，祠故相陈文惠公，堂下有公手植荔支一株，郡人谓将军枝。今风大熟，赏啖之馀，下逮吏卒，其高不可致者，纵猿取之。丞相祠堂下，将军大树旁。炎云骈火实，瑞露酌天浆。料紫垂先熟，高红挂远扬。分甘遍铃下，也到黑衣郎。罗浮山下四时春，卢橘杨梅次第新。日啖荔支三百颗，不妨长作岭南人。【和子由盆中石菖蒲忽生九花】春荑秋夹两臾，神药人间果有无。无鼻何由识薝卜，有花今始信菖蒲。芳心未饱两蛱蝶，寒意知鸣几蟪蛄。记取明年十二节，小儿休更籋霜须。【迁居（有引）】吾绍圣元年十月二日至惠州，寓合江楼，是月十八日迁于嘉祐寺。二年三月十九日复迁于合江楼，三年四月二十日复归于嘉祐寺。时方卜筑白鹤峰之上，新居成，庶几其少安乎。前年家水东，回首夕阳丽。去年家水西，湿面春雨细。东西两无择，缘尽我辄逝。今年复东徙，旧馆聊一憩。已买白鹤峰，规作终老计。长江在北户，雪浪舞吾砌。青山满墙头，{髟委}鬌几云髻。虽惭抱朴子，金鼎陋蝉蜕。犹贤柳柳州，庙俎荐丹荔。吾生本无待，俯仰了此世。念念自成劫，尘尘各有际。下观生物息，相吹等蚊蚋。【两桥诗（并引）】惠州之东，江溪合流，有桥，多废坏，以小舟渡。罗浮道士邓守安始作浮桥，以四十舟为二十舫，铁销石矴，随水涨落，榜曰东新桥。州西丰湖上有长桥，屡作屡坏，栖禅院僧希固筑进两岸，为飞阁九间，尽用石盐木，坚若铁石，榜曰西新桥。皆以绍圣三年六月毕工，作二诗落之。【东新桥】群鲸贯铁索，背负横空霓。首摇翻雪江，尾插崩云溪。机牙任信缩。涨落随高低。辘轳卷巨索，青蛟挂长堤。奔舟免狂触，脱筏防撞挤。一桥何足云，欢传广东西。父老有不识，喜笑争攀跻。鱼龙亦惊逃，雷雹生马蹄。嗟此病涉久，公私困留稽。奸民食此险，出没如凫鹥。似卖失船壶，如去登楼梯。不知百年来，几人陨沙泥。岂知涛澜上，安若堂与闺。往来无晨夜，醉病休扶携。使君饮我言，妙割无牛鸡。不云二子劳，叹我捐腰犀。（二士造桥，余尝助施犀带。）我亦寿使君，一言听扶藜。常当修未坏，勿使后噬脐。【西新桥】昔桥本千柱，挂湖如断霓。浮梁陷积淖，破板随奔溪。笑看远岸没，坐觉孤城低。聊因三农隙，稍进百步堤。炎州无坚植，潦水轻推挤。千年谁在者，铁柱罗浮西。独有石盐木，白蚁不敢跻。似开铜驼峰，如凿铁马蹄。岌岌类鞭石，山川非会稽。嗟我久阁笔，不书纸尾鹥。萧然无尺箠，欲构飞空梯。百夫下一<木戈>，椓此百尺泥。（桥柱石磉下，皆有坚木，椓入泥中丈馀，谓之顶桩。）探囊赖故侯，宝钱出金闺。（子由之妇史，顷入内，得赐黄金钱数千助施。）父老喜云集，箪壶无空携。三日饮不散，杀尽西村鸡。似闻百岁前，海近湖有犀。（丰湖旧名鳄湖，盖尝有鲛鳄之类。）那知陵谷变，枯渎生茭藜。后来勿忘今，冬涉水过脐。【悼朝云诗（并引）】绍圣元年十一月，戏作《朝云诗》。三年七月五日，朝云病亡于惠州，葬之栖禅寺松林中东南，直大圣塔。予既铭其墓，且和前诗以自解。朝云始不识字，晚忽学书，粗有楷法。盖尝从泗上比丘尼义冲学佛，亦略闻大义，且死，诵《金刚经》四句偈而绝。苗而不秀岂其天，不使童乌与我玄。驻景恨无千岁药，赠行惟有小乘袢。伤心一念偿前债，弹指三生断后缘。归卧竹根无远近，夜灯勤礼塔中仙。<hr>
