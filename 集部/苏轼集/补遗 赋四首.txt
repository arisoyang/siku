<h4>《集部·苏轼集·补遗 赋四首》<b class="x">作者：苏轼</b></h4>
<br>【酒隐赋（并叙）】<br>．凤山之阳，有逸人焉，以酒自晦。久之，士大夫知其名，谓之酒隐君，目<br>其居曰酒隐堂，从而歌咏者不可胜纪。隐者患其名之著也，于是投迹仕途，即以<br>混世，官于合肥郡之舒城。尝与游，因与作赋，归书其堂云。<br>世事悠悠，浮云聚沤。昔日浚壑，今为崇丘。眇万事于一瞬，孰能兼忘而独<br>游？爰有达人，泛观天地。不择山林，而能避世。引壶觞以自娱，期隐身于一醉。<br>且曰封侯万里，赐璧一双。从使秦帝，横令楚王。飞鸟已尽，弯弓不藏。至於血<br>刃膏鼎，家夷族亡。与夫洗耳颍尾，食薇首阳。抱信秋溺，徇名立僵。臧穀之异，<br>尚同归于亡羊。于是笑蹑糟丘，揖精立粕。酣羲皇之真味，反太初之至乐。烹混<br>沌以调羹，竭沧溟而反爵。邀同归而无徒，每踌躇而自酌。若乃池边倒载，瓮下<br>高眠。背后持锸，杖头挂钱。遇故人而腐胁，逢曲车而流涎。暂托物以排意，岂<br>胸中而洞然。使其推虚破梦，则扰扰万绪起矣，乌足以名世而称贤者耶？<br>通其变使民不倦赋（通物之变民用无倦。）<br>物不可久，势将自穷。欲民生而无倦，在世变以能通。器当极弊之时，因而<br>改作；众得日新之用，乐以移风。昔者世朴未分，民愚多屈，有大人卓尔以运智，<br>使天下群然而胜物。凡可养生之具，莫不便安；然亦有时而穷，使之弗郁。下迄<br>尧舜，上从轩羲。作纲罟以绝禽兽之害，服牛马以纾手足之疲。田焉而尽百谷之<br>利，市焉而交四方之宜。神农既没，而舟楫以济也；后圣有作，而弧矢以威之。<br>至贵也，而衣裳之有法；至贱也，而臼杵之不遗。居穴告劳，易以屋庐之美；结<br>绳既厌，改从书契之为。如地也，草木之有盛衰；如天也，日星之有晦见。皆利<br>也，孰识其所以为利；皆变也，孰诘其所以制变？五材天生而并用，或革或因；<br>百姓日用而不知，以歌以抃。岂不以俗狃其事，化难以神。疾从古之多弊，俾由<br>吾而一新。观《易》之卦，则圣人之时可以见；观卦之象，则君子之动可以循。<br>备物致功，盖适推移之用；乐生兴事，故无怠惰之民。及夫古帝既遥，后王继踵。<br>虽或不由于圣作，而皆有适于民用。以瓦屋则无茅茨之敝漏，以骑战则无军徒之<br>错综。更皮弁以圜法，周世所宜；易古篆以隶书，秦民咸共。乃知制器者皆出于<br>先圣，泥古者盖生于俗儒。昔之然今或以否，昔之有今或以无。将何以鼓舞民志，<br>周流化区？王莽之复井田，世滋以惑；房琯之用车战，众病其拘。是知作法何常，<br>视民所便。苟新令之可复，虽旧章而必擅。神而化之，使民宜之，夫何懈倦？<br>三法求民情赋（王用三法断民得中。）<br>民之枉直难其辩，王有刑罚从其公。用三法而下究，求舆情而上通。司刺所<br>专，精测浅深之量；人心易晓，断依狱讼之中。民也性失而习奸邪，讼兴而干狱<br>犴。残而肌肤，不足使之畏；酷而宪令，不足制其乱。故先王致忠羲以核其实，<br>悉聪明以神其断。盖一成不可变，所以尽心于刑；此三法以求民情，孰有不平之<br>叹？若夫老幼之类，蠢愚之人。或过失而冒罪，或遗忘而无伦。或顽而不识，或<br>冤而未伸。一蹈禁网，利口不能肆其辩；一定刑辟，士师不得私其仁。孰究枉弊，<br>孰明伪真？刑宥舍以尽公，与原其实；轻重中而制法，何滥于民。虽入钩金，未<br>可谓之坚；虽入束矢，孰可然其直？召伯之明，犹恐不能以意察；皋陶之贤，犹<br>恐不能以情得。必也有秋官之联，赞司寇之职。臣民以讯，谳国宪以何疑；宽恕<br>其愆，断人中而无惑。然则圜土之内，听有狱正之良。棘木之下，议有九卿之详。<br>五辞以原其诚伪，五声以观其否臧。尚由哀矜而不喜，悼痛以如伤。三宽然后制<br>邦辟，三舍然后施刑章。盖念罚一非辜，则民情郁而多怨；法一滥举，则治道汩<br>而不纲。故折狱致刑，本丰亨而御世；赦过宥罪，取解象以为王。得非君示天下<br>公，法与天下共？当赦则赦，奸不吾惠；可杀则杀，恶非汝纵。议狱缓死，以<br>《中孚》之意；明罚敕法，以《噬嗑》之用。彼吕侯作训，赦者止五刑之疑；而<br>《王制》有言，本此听庶人之讼。噫，刑德济而阴阳合，生杀当而天地参。后世<br>不此务，百姓无以堪。有苗之暴，以虐民者五；叔世之乱，以酷民者三。因嗟秦<br>氏之峻刑，丧邦甚速；傥踵周家之故事，永世何惭。大哉！唐之兴三覆其刑，汉<br>之起三章而法。皆除三代之酷暴，率定一时之检押。然其犹夷族之令而断趾之刑，<br>故不及前王之浃洽。<br>六事廉为本赋（先圣之贵廉也如此。）<br>事有六者，本归一焉。各以廉而为首，盖尚德以求全。官继条分，虽等差而<br>立制；吏功旌别，皆清慎以居先。器尔众才，由吾先圣。人各有能，我官其任。<br>人各有德，我目其行。是故分为六事，悉本廉而作程；用启庶官，俾厉节而为政。<br>善者善立事，能者能制宜。或靖恭而不懈，或正直而不随。法则不失，辨别不疑。<br>第其课兮，事区别矣；举其要兮，廉一贯之。蔽吏治之否臧，必旌美效；为民极<br>之介洁，斯作丕基。所谓事者，各一人之攸能；所谓贤者，通众贤之咸暨。拟之<br>网罟，先纲而后目；况之布帛，先经而后纬。于冢宰处八法之末，厥执既分；在<br>西京同大孝之科，于斯为贵。乃知功废于贪，行成于廉。苟务渎货，都忘属厌。<br>若是则善与能者为汗而为滥，恭且正者为诐而为憸。法焉不能守节，辨焉不<br>能明贤。故圣人恶彼败官，虽百能而莫赎；上兹洁行，在六计以相兼。此盖周公<br>差次之，小宰分掌者。考课则以是黜陟，大比则以为用舍。彼六条四曰洁，晋法<br>有所亏焉；四善二为清，唐制未之得也。曷曰独摽兹道，分贯其余？始于善而迄<br>辨，皆以廉而为初。念厥德之至贵，故他功之莫如。譬夫五事冠于周家，闻之诗<br>雅；九畴统之皇极，载自箕书。噫，绩效皆烦，清名至美。故先责其立操，然后<br>褒其善理。是以古者之治，必简而明，其术由此。<br><hr>
