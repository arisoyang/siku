<h4>《集部·苏轼集·卷五》<b class="x">作者：苏轼</b></h4>
◎诗一百三首【僧清顺新作垂云亭】江山虽有余，亭榭苦难稳。登临不得要，万象各偃蹇。惜哉垂云轩，此地得何晚。天功争向背，诗眼巧增损。路穷朱栏出，山破石壁狠。海门浸坤轴，湖尾抱云巘。葱葱城郭丽，淡淡烟村远。纷纷乌鹊去，一一渔樵返。雄观快新获，微景收昔遁。道人真古人，啸咏慕嵇阮。空斋卧蒲褐，芒屦每自捆。天怜诗人穷，乞与供诗本。我诗久不作，荒涩旋锄垦。从君觅佳句，咀嚼废朝饭。【五月十日与吕仲甫周邠僧惠勤惠思清顺可久惟肃义诠同泛湖游北山】三吴雨连月，湖水日夜添。寻僧去无路，潋潋水拍檐。驾言徂北山，得与幽人兼。清风洗昏翳，晚景分浓纤。缥缈朱楼人，斜阳半疏帘。临风一挥手，怅焉起遐瞻。世人骛朝市，独向溪山廉。此乐得有命，轻薄神所歼。【会客有美堂周邠长官与数僧同泛湖往北山湖中闻堂上歌笑声以诗见寄因和二首时周有服】蔼蔼君诗似岭云，从来不许醉红裙。不知野屐穿山翠，惟见轻桡破浪纹。颇忆呼卢袁彦道，难邀骂座灌将军。（皆取其有服也。）晚风落日元无主，不惜清凉与子分。载酒无人过子云，掩关昼卧客书裙。歌喉不共听珠贯，醉面何因作缬纹。僧侣且陪香火社，诗坛欲敛鹳鹅军。凭君遍绕湖边寺，涨渌晴来已十分。【席上代人赠别三首】凄音怨乱不成歌，纵使重来奈老何。泪眼无穷似梅雨，一番匀了一番多。天上麒麟岂混尘，笼中翡翠不由身。那知昨夜香闺里，更有偷啼暗别人。莲子劈开须见臆，楸枰著尽更无期。破衫却有重逢处，一饭何曾忘却时。【唐道人言天目山上俯视雷雨每大雷电但闻云中如婴儿声殊不闻雷震也】已外浮名更外身，区区雷电若为神。山头只作婴儿看，无限人间失箸人。【追和子由去岁试举人洛下所寄诗五首暴雨初晴楼上晚景】秋后风光雨后山，满城流水碧潺潺。烟云好处无多子，及取昏鸦未到间。洛邑从来天地中，嵩高苍翠北邙红。风流耆旧消磨尽，只有青山对病翁。（谓富公也。）白汗翻浆午景前，雨余风物便萧然。应倾半熟鹅黄酒，照见新晴水碧天。疾雷破屋雨翻河，一扫清风未觉多。应似画师吴道子，高堂巨壁写降魔。客路三年不见山，上楼相对梦魂间。明朝却踏红尘去，羞向清伊照病颜。【过广爱寺见三学演师观杨惠之塑宝山朱瑶画文殊普贤三首】寓世身如梦，安闲日似年。败蒲翻覆卧，破裓再三连。劝客眠风竹，长斋饮石泉。回头万事错，自笑觉师贤。妙迹苦难寻，兹山见几层。乱峰螺髻出，绝涧阵云崩。措意元同画，观空欲问僧。莫教林下意，终老叹何曾。朱瑶唐晚辈，得法尚雄深。满寺空遗迹，何人识苦心。长廊欹雨脚，破壁撼钟音。成败无穷事，他年复吊今。【韩子华石淙庄】绛侯百万兵，尚畏书牍背。功名意不已，数与危机会。我公抱绝识，凛凛镇横溃。欲收伊吕迹，远与巢由对。誓言虽未从，久已断诸内。区区为怀祖，颇觉羲之隘。此身随造物，一叶舞澎湃。田园不早定，归宿终安在。彼美石淙庄，每到百事废。泉流知人意，屈折作涛濑。寒光洗肝膈，清响跨竽籁。我旧门前客，放言不自外。园中亦何有，薈蔚可胜计。请公试回首，岁晚余苍桧。【立秋日祷雨宿灵隐寺同周徐二令】百重堆案掣身闲，一叶秋声对榻眠。床下雪霜侵户月，枕中琴筑落阶泉。崎岖世味尝应遍，寂寞山栖老渐便。惟有悯农心尚在，起瞻云汉更茫然。【病中独游净慈谒本长老周长官以诗见寄仍邀游灵隐因次韵答之】卧闻禅老入南山，净扫清风五百间。我与世疏宜独往，君缘诗好不容攀。自知乐事年年减，难得高人日日闲。欲问云公觅心地，要知何处是无还。（《楞严经》云：我今示汝无所还地。）【病中游祖塔院】紫李黄瓜村路香，乌纱白葛道衣凉。闭门野寺松阴转，欹枕风轩客梦长。因病得闲殊不恶，安心是药更无方。道人不惜阶前水，借与匏樽自在尝。【虎跑泉】亭亭石塔东峰上，此老初来百神仰。虎移泉眼趁行脚，龙作浪花供抚掌。至今游人灌濯罢，卧听空阶环玦响。故知此老如此泉，莫作人间去来想。【佛日山荣长老方丈五绝】陶令思归久未成，远公不出但闻名。山中只有苍髯叟，数里萧萧管送迎。千株玉槊搀云立，一穗珠旒落镜寒。何处霜眉碧眼客，结为三友冷相看。东麓云根露角牙，细泉幽咽走金沙。不堪土肉埋山骨，未放苍龙浴渥洼。食罢茶瓯未要深，清风一榻抵千金。腹摇鼻息庭花落，还尽平生未足心。日射回廊午枕明，水沉销尽碧烟横。山人睡觉无人见，只有飞蚊绕鬓鸣。【癸丑春分后雪】雪入春分省见稀，半开桃李不胜威。应惭落地梅花识，却作漫天柳絮飞。不分东君专节物，故将新巧发阴机。从今造物尤难料，更暖须留御腊衣。【孤山二咏（并引）】孤山有陈时柏二株。其一为人所薪，山下老人自为儿已见其枯矣，然坚悍如金石，愈于未枯者。僧志诠作堂于其侧，名之曰柏堂。堂与白公居易竹阁相连。属余作二诗以记之。柏堂道人手种几生前，鹤骨龙姿尚宛然。双干一先神物化，九朝三见太平年。忽惊华构依岩出，乞与佳名到处传。此柏未枯君记取，灰心聊伴小乘禅。竹阁海山兜率两茫然，古寺无人竹满轩。白鹤不留归后语，苍龙犹是种时孙。两丛却似萧郎笔，千亩空怀渭上村。欲把新诗问遗像，病维摩诘更无言。【与述古自有美堂乘月夜归】娟娟云月稍侵轩，潋潋星河半隐山。鱼钥未收清夜永，凤箫犹在翠微间。凄风瑟缩经纟玄柱，香雾凄迷着髻鬟。共喜使君能鼓乐，万人争看火城还。【有美堂暴雨】游人脚底一声雷，满座顽云拨不开。天外黑风吹海立，浙东飞雨过江来。十分潋滟金樽凸，千杖敲铿羯鼓催。唤起谪仙泉洒面，倒倾蛟室泻琼瑰。【八月十五日看潮五绝】定知玉兔十分圆，已作霜风九月寒。寄语重门休上钥，夜潮留向月中看。万人鼓噪慑吴侬，犹似浮江老阿童。欲识潮头高几许，越山浑在浪花中。江边身世两悠悠，久与沧波共白头。造物亦知人易老，故教江水更西流。吴儿生长狎涛渊，冒利轻生不自怜。东海若知明主意，应教斥卤变桑田。（是时新有旨禁弄潮。）江神河伯两醯鸡，海若东来气吐霓。安得夫差水犀手，三千强弩射潮低。（吴越王尝以弓弩射潮头，与海神战，自尔水不近城。）【东阳水乐亭（为东阳令王都官概作。）】君不学白公引泾东注渭，五斗黄泥一钟水。又不学哥舒横行西海头，归来羯鼓打凉州。但向空山石壁下，爱此有声无用之清流。流泉无纟玄石无窍，强名水乐人人笑。惯见山僧已厌听，多情海月空留照。洞庭不复来轩辕，至今鱼龙舞钧天。闻道磬襄东入海，遗声恐在海山间。锵然涧谷含宫徵，节奏未成君独喜。不须写入薰风纟玄，纵有此声无此耳。【与周长官李秀才游径山二君先以诗见寄次其韵二首】少年饮红裙，酒尽推不去。呼来径山下，试与洗尘雾。瘦马惜障泥，临流不肯渡。独有汝南君，从我无朝暮。肯将红尘脚，暂着白云屦。嗟我与世人，何异笑百步。功名一破甑，弃置何用顾。更凭陶靖节，往问征夫路。龙亦恋故居，百年尚来去。至今雨雹夜，殿暗风缠雾。而我弃乡国，大江忘北渡。便欲此山前，筑室安迟暮。又恐太幽独，岁晚霜入屦。同游得李生，仄足随蹇步。孔明不自爱，临老起三顾。吾归便却扫，谁踏门前路。【临安三绝·将军树】阿坚泽畔菰蒲节，玄德墙头羽葆桑。不会世间闲草木，与人何事管兴亡。【临安三绝·锦溪】楚人休笑沐猴冠，越俗徒夸翁子贤。五百年间异人出，尽将锦绣裹山川。【临安三绝·石镜】山鸡舞破半岩云，菱叶开残野水春。应笑武都山下土，枉教明月殉佳人。【登玲珑山】何年僵立两苍龙，瘦脊盘盘尚倚空。翠浪舞翻红罢亚，白云穿破碧玲珑。三休亭上工延月，九折岩前巧贮风。脚力尽时山更好，莫将有限趁无穷。【宿九仙山（九仙谓左元放、许迈、王、谢之流。）】风流王谢古仙真，一去空山五百春。玉室金堂馀汉士，桃花流水失秦人。困眠一榻香凝帐，梦绕千岩冷逼身。夜半老僧呼客起，云峰缺处涌冰轮。【陌上花三首（并引）】游九仙山，闻里中儿歌《陌上花》。父老云：吴越王妃每岁春必归临安，王以书遗妃曰：“陌上花开，可缓缓归矣。”吴人用其语为歌，含思宛转，听之凄然，而其词鄙野，为易之云。陌上花开蝴蝶飞，江山犹是昔人非。遗民几度垂垂老，游女长歌缓缓归。陌上山花无数开，路人争看翠骈来。若为留得堂堂去，且更从教缓缓回。生前富贵草头露，身后风流陌上花。已作迟迟君去鲁，犹歌缓缓妾回家。【游东西岩（即谢安东山也。）】谢公含雅量，世运属艰难。况复情所钟，感慨萃中年。正赖丝与竹，陶写有馀欢。尝恐儿辈觉，坐令高趣阑。独携缥缈人，来上东西山。放怀事物外，徙倚弄云泉。一旦功业成，管蔡复流言。慷慨桓野王，哀歌和清弹。挽须起流涕，始知使君贤。意长日月促，卧病已辛酸。恸哭西州门，往驾那复还。空馀行乐处，古木昏苍烟。【宿海会寺】篮舆三日山中行，山中信美少旷平。下投黄泉上青冥，线路每与猿猱争。重楼束缚遭涧坑，两股酸辛饥肠鸣。北度飞桥踏彭铿，缭垣百步如古城。大钟横撞千指迎，高堂延客夜不扃。杉槽漆斛江河倾，本来无垢洗更轻。倒床鼻息四邻惊，紞如五鼓天未明。木鱼呼粥亮且清，不闻人声闻履声。【海会寺清心堂】南郭子綦初丧我，西来达摩尚求心。此堂不说有清浊，游客自观随浅深。两岁频为山水役，一溪长照雪霜侵。纷纷无补竟何事，惭愧高人闭户吟。【径山道中次韵答周长官兼赠苏寺丞】年来战纷华，渐觉夫子胜。欲求五亩宅，洒扫乐清净。学道恨日浅，问禅惭听莹。聊为山水行，遂此麋鹿性。独游吾未果，觅伴谁复听。吾宗古遗直，穷达付前定。餔糟醉方熟，洒面呼不醒。奈何效燕蝠，屡欲争晨暝。不如从我游，高论发犀柄。溪南渡横木，山寺称小径。（太平寺，俗号小径山。）幽寻自兹始，归路微月映。南望功臣山，云外盘飞磴。三更渡锦水，再宿留石镜。缅怀周与李，能作洛生咏。明朝二子至，诗律严号令。篮舆置纸笔，得句轻千乘。玲珑苦奇秀，名实巧相称。九仙更幽绝，笑语千山应。空岩侧破瓮，飞流洒浮磬。山前见亦，候吏铙鼓竞。我生本艰奇，尘土满釜甑。山禽与野兽，知我久蹭蹬。笑谓候吏还，御虎吾有命。径山虽云远，行李稍可并。颇讶王子猷，忽起山阴兴。但报菊花开，吾当理归榜。【汪覃秀才久留山中以诗见寄次其韵】季子应嗔不下机，弃家来伴碧云师。中秋冷坐无因醉，半月长斋未肯辞。掷简摇毫无忤色，（汪善书，托写诸人诗。）投名入社有新诗。飞腾桂籍他年事，莫忘山中采药时。【再游径山】老人登山汗如濯，到山困卧呼不觉。觉来五鼓日三竿，始信孤云天一握。（古语云：孤云两角，去天一握。）平生未省出艰险，两足惯曾行荦确。含晖亭上望东溟，凌霄峰头挹南岳。共爱丝杉翠丝乱，谁见玉芝红玉琢。白云何事自来往，明月长圆无晦朔。（山有白云峰、明月庵。）冢上鸡鸣犹忆钦，山前凤舞远征璞。雪窗驯兔元不死，烟岭孤猿苦难捉。从来白足傲死生，不怕黄巾把刀槊。榻上双痕凛然在，剑头一吷何须角。（以上皆山中故事。）嗟我昏顽晚闻道，与世龃龉空多学。灵水先除眼界花，（龙井水洗眼有效。）清诗为洗心源浊。骚人未要逃竞病，禅老但喜闻剥啄。此生更得几回来，从今有暇无辞数。【洞霄宫】上帝高居愍世顽，故留琼馆在凡间。青山九锁不易到，作者七人相对闲。（《论语》云作者七人矣，今监宫凡七人。）庭下流泉翠蛟舞，洞中飞鼠白鸦翻。长松怪石宜霜鬓，不用金丹苦驻颜。【初自径山归述古召饮介亭以病先起】西风初作十分凉，喜见新橙透甲香。迟暮赏心惊节物，登临病眼怯秋光。惯眠处士云庵里，倦醉佳人锦瑟旁。犹有梦回清兴在，卧闻归路乐声长。【明日重九亦以病不赴述古会再用前韵】月入秋帷病枕凉，霜飞夜簟故衾香。可怜吹帽狂司马，空对亲舂老孟光。不作雍容倾座上，翻成肮脏倚门旁。人间此会论今古，细看茱萸感叹长。【九日寻臻阇梨遂泛小舟至勤师院二首】白发长嫌岁月侵，病眸兼怕酒杯深。南屏老宿闲相过，东阁郎君懒重寻。试碾露芽烹白雪，休拈霜蕊嚼黄金。扁舟又截平湖去，欲访孤山支道林。湖上青山翠作堆，葱葱郁郁气佳哉。笙歌丛里抽身出，云水光中洗眼来。白足赤髭迎我笑，拒霜黄菊为谁开。明年桑苎煎茶处，忆著衰翁首重回。（皎然有《九日与陆羽煎茶》诗，羽自号桑苎翁。馀来年九日去此久矣。）【九日舟中望见有美堂上鲁少卿饮处以诗戏之】指点云间数点红，笙歌正拥紫髯翁。谁知爱酒龙山客，却在渔舟一叶中。西阁珠帘卷落晖，水沉烟断佩声微。遥知通德凄凉甚，拥髻无言怨未归。【游诸佛舍一日饮酽茶七盏戏书勤师壁】（一作六月六日以病在告，独游湖上诸寺，晚谒损之，戏留七绝）示病维摩元不病，在家灵运已忘家。何烦魏帝一丸药，且尽卢仝七碗茶。【九日湖上寻周李二君不见君亦见寻于湖上以诗见寄明日乃次其韵】湖上野芙蓉，含思愁脉脉。娟然如静女，不肯傍阡陌。诗人杳未来，霜艳冷难宅。君行逐鸥鹭，出处浩莫测。苇间闻拏音，云表已飞屐。使我终日寻，逢花不忍摘。人生如朝露，要作百年客。喟彼终岁劳，幸兹一日泽。愿言竟不遂，人事多乖隔。悟此知有命，沉忧伤魂魄。【送杭州杜戚陈三掾罢官归乡】秋风摵摵鸣枯蓼，船阁荒村夜悄悄。正当逐客断肠时，君独歌呼醉连晓。老夫平生齐得丧，尚恋微官失轻矫。君今憔悴归无食，五斗未可秋毫小。君言失意能几时，月啖虾蟆行复皎。杀人无验中不快，此恨终身恐难了。徇时所得无几何，随手已遭忧患绕。期君正似种宿麦，忍饥待食明年麦。【次韵周长官寿星院同饯鲁少卿】琉璃百顷水仙家，风静湖平响钓车。寂历疏松欹晚照，伶俜寒蝶抱秋花。困眠不觉依蒲褐，归路相将踏桂华。更著纶巾披鹤氅，他年应作画图夸。【次韵述古过周长官夜饮】二更铙鼓动诸邻，百首新诗间八珍。已遣乱蛙成两部，更邀明月作三人。云烟湖寺家家境，灯火沙河夜夜春。曷不劝公勤秉烛，老来光景似奔轮。【述古以诗见责屡不赴会复次前韵】我生孤癖本无邻，老病年来益自珍。肯对红裙辞白酒，但愁新进笑陈人。北山怨鹤休惊夜，南亩巾车欲及春。多谢清诗屡推毂，犭希膏那解转方轮。（来诗有云霄满轮之句。）【金门寺中见李西台与二钱（惟演易）唱和四绝句戏用其韵跋之】帝城春日帽檐斜，二陆初来尚忆家。未肯将盐下莼菜，已应知雪似杨花。生平贺老惯乘舟，骑马风前怕打头。欲问君王乞符竹，但忧无蟹有监州。（皆世所传钱氏故事。）西台妙迹继杨风，（凝式）。无限龙蛇洛寺中。一纸清诗吊兴废，尘埃零落梵王宫。五季文章堕劫灰，升平格力未全回。故知前辈宗徐庚，数首风流似玉台。【胡穆秀才遗古铜器似鼎而小上有两柱可以覆而不蹶以为鼎则不足疑其饮器也胡有诗答之】只耳兽啮环，长唇鹅擘喙。三趾下锐春蒲短，两柱高张秋菌细。君看翻覆俯仰间，覆成三角翻两髻。古书虽满腹，（古有篆五字不可识）。苟有用我亦随世。嗟君一见呼作鼎，才注升合已漂逝。不如学鸱夷，尽日盛酒真良计。【贺陈述古弟章生子】郁葱佳气夜充闾，始见徐卿第二雏。甚欲去为汤饼客，惟愁错写弄獐书。参军新妇贤相敌，阿大中郎喜有馀。我亦从来识英物，试教啼看定何如。【赠治易僧智周】寒窗孤坐冻生瓶，尚把遗编照露萤。阁束九师新得妙，梦吞三画旧通灵。断弦挂壁知音丧，（师与契嵩深相知，时已逝矣。）挥麈空山乱石听。斋罢何须更临水，胸中自有洗心经。【张子野年八十五尚闻买妾述古令作诗】锦里先生自笑狂，莫欺九尺鬓眉苍。诗人老去莺莺在，公子归来燕燕忙。柱下相君犹有齿，江南刺史已无肠。平生谬作安昌客，略遣彭宣到后堂。【书双竹湛师房二首】我本江湖一钓舟，意嫌高屋冷飕飕。羡师此室才方丈，一炷清香尽日留。暮鼓朝钟自击撞，闭门孤枕对残釭。白灰旋拨通红火，卧听萧萧雨打窗。【宝山新开径】藤梢橘刺元无路，竹杖棕鞋不用扶。风自远来闻笑语，水分流处见江湖。回观佛骨青螺髻，踏遍仙人碧玉壶。野客归时山月上，棠梨叶战暝禽呼。【和述古冬日牡丹四首】一朵妖红翠欲流，春光回照雪霜羞。化工只欲呈新巧，不放闲花得少休。花开时节雨连风，却向霜余染烂红。漏泄春光私一物，此心未信出天工。当时只道鹤林仙，能遣秋花发杜鹃。谁信诗能回造化，直教霜卉放春妍。不分清霜入小园，故将诗律变寒暄。使君欲见蓝关咏，更倩韩郎为染根。【和钱安道寄惠建茶】我官于南今几时，尝尽溪茶与山茗。胸中似记故人面，口不能言心自省。为君细说我未暇，试评其略差可听。建溪所产虽不同，一一天与君子性。森然可爱不可慢，骨清肉腻和且正。雪花雨脚何足道，啜过始知真味永。纵复苦硬终可录，汲黯少戆宽饶猛。草茶无赖空有名，高者妖邪次顽懭。体轻虽复强浮泛，性滞偏工呕酸冷。其间绝品岂不佳，张禹纵贤非骨鲠。葵花玉<革夸>不易致，道路幽险隔云岭。谁知使者来自西，开缄磊落收百饼。嗅香嚼味本非别，透纸自觉光炯炯。粃糠团凤友小龙，奴隶日注臣双井。收藏爱惜待佳客，不敢包裹钻权幸。此诗有味君勿传，空使时人怒生癭。【和柳子玉喜雪次韵仍呈述古】诗翁爱酒长如渴，瓶尽欲沽囊已竭。灯青火冷不成眠，一夜捻须吟喜雪。诗成就我觅欢处，我穷正与君仿佛。曷不走投陈孟公，有酒醉君仍饱德。琼瑶欲尽天应惜，更遣清光续残月。安得佳人擢素手，笑捧玉碗两奇绝。艳歌一曲回阳春，坐使高堂生暖热。【吊天竺海月辩师三首】欲寻遗迹强沾裳，本自无生可得亡。今夜生公讲堂月，满庭依旧冷如霜。生死犹如臂屈伸，情钟我辈一酸辛。乐天不是蓬莱客，凭仗西方作主人。欲访浮云起灭因，无缘却见梦中身。安心好住王文度，此理何须更问人。【李颀秀才善画山以两轴见寄仍有诗次韵答之】平生自是个中人，欲向渔舟便写真。诗句对君难出手，云泉劝我早抽身。年来白发惊秋速，长恐青山与世新。从此北归休怅望，囊中收得武林春。【雪后至临平与柳子玉同至僧舍见陈尉列】落帆古戍下，积雪高如丘。强邀诗老出，疏髯散飕飗。僧房有宿火，手足渐和柔。静士素寡言，相对自忘忧。铜炉擢烟穗，石鼎浮霜沤。征夫念前路，急鼓催行舟。我行虽有程，坐稳且复留。大哉天地间，此生得浮游。【夜至永乐文长老院文时卧病退院】愁闻巴叟卧荒村，来打三更月下门。往事过年如昨日，此身未死得重论。老非怀土情相得，病不开堂道益尊。惟有孤栖旧时鹤，举头见客似长言。【柳氏二外甥求笔迹】退笔成山未足珍，读书万卷始通神。君家自有元和脚，莫厌家鸡更问人。一纸行书两绝诗，遂良须鬓已如丝。何当火急传家法，欲见诚悬笔谏时。【钱安道席上令歌者道服】乌府先生铁作肝，霜风卷地不知寒。犹嫌白发年前少，故点红灯雪里看。他日卜邻先有约，待君投绂我休官。如今且作华阳服，醉唱侬家七返丹。【除夜野宿常州城外二首】行歌野哭两堪悲，远火低星渐向微。病眼不眠非守岁，乡音无伴苦思归。重衾脚冷知霜重，新沐头轻感发稀。多谢残灯不嫌客，孤舟一夜许相依。南来三见岁云徂，直恐终身走道途。老去怕看新历日，退归拟学旧桃符。烟花已作青春意，霜雪偏寻病客须。但把穷愁博长健，不辞醉后饮屠苏。【元日过丹阳明日立春寄鲁元翰】堆盘红缕细茵陈，巧与椒花两斗新。竹马异时宁信老，土牛明日莫辞春。西湖弄水犹应早，北寺观灯欲及辰。白发苍颜谁肯记，晓来频嚏为何人。【古缠头曲】鹍弦铁拨世无有，乐府旧工惟尚叟。一生喙硬眼无人，坐此困穷今白首。翠鬟女子年十七，指法已似呼韩妇。轻帆渡海风掣回，满面尘沙和泪垢。青衫不逢湓浦客，红袖漫插曹纲手。尔来一见哀骀佗，便著臂韝躬井臼。我惭贫病百不足，强对黄花饮白酒。转关护索动有神，雷辊空堂战窗牖。四弦一抹拥袂立，再拜十分为我寿。世人只解锦缠头，与汝作诗传不朽。【刁同年草堂】不用长竿矫绣衣，南园北第两参差。青山有约长当户，流水无情自入池。岁久酴<酉縻>浑欲合，春来杨柳不胜垂。主人不用匆匆去，正是红梅着子时。【惠山谒钱道人烹小龙团登绝顶望太湖】踏遍江南南岸山，逢山未免更留连。独携天上小团月，来试人间第二泉。石路萦回九龙脊，水光翻动五湖天。孙登无语空归去，半岭松声万壑传。【钱道人有诗云直须认取主人翁作两绝戏之】首断故应无断者，冰销那复有冰知。主人苦苦令侬认，认主人人竟是谁。有主还须更有宾，不如无境自无尘。只从半夜安心后，失却当前觉痛人。【和苏州太守王规甫侍太夫人观灯之什余时以刘道原见访滞留京口不及赴此会二首】不觉朱幡辗后尘，争看绣幰锦缠轮。洛滨侍从三人贵，京兆平反一笑春。但逐东山携妓女，那知后阁走穷宾。滞留不见荣华事，空作赓诗第七人。翻翻缇骑走香尘，激激飞涛射火轮。美酒留连三夜月，丰年倾倒五州春。（时浙西皆以不熟罢灯，惟苏独盛。）安排诗律追强对，蹭蹬归期为恶宾。堕珥遗簪想无限，华胥犹见梦回人。【成都进士杜暹伯升出家名法通往来吴中】欲识当年杜伯升，飘然云水一孤僧。若教俯首随缰锁，料得如今似我能。（柳子玉云，通若及第，不过似我。）<hr>
