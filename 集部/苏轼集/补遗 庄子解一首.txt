<h4>《集部·苏轼集·补遗 庄子解一首》<b class="x">作者：苏轼</b></h4>
<br>【广成子解】<br>黄帝立为天子，十九年，令行天下，闻广成子在于崆峒之山，故往见之。曰：<br>“我闻吾子达于至道。敢问至道之精。吾欲取天地之精，以佐五谷，以养民人，<br>吾又欲官阴阳，以遂群生，为之奈何？”<br>道固有是也。然自是为之，则道不成。<br>广成子曰：“而所欲问者，物之质也，而所欲官者，物之残也。<br>得道者不问，问道者未得也。得道者无物无我，未得者固将先我而后物。夫<br>苟得道，则我有余而物自足，岂固先之耶。令乃舍己而问物，恶其不情也。故曰<br>“而所欲问者，物之质也，而所欲官者，物之残也”。言其情在于欲己长生，而<br>外托于养民人、遂群生也。夫长生不死，岂非物之实，而所谓养民人、遂群生，<br>岂非道之余乎？<br>“自而治天下也，云气不待族而雨，草木不待黄而落，日月之光，益以荒矣。”<br>天作时雨，山川出云。云行雨施，而山川不以为劳者，以其不得已而后雨，<br>非雨之也。春夏发生，秋冬黄落，而草木不以为病者，以其不得已而后落，非落<br>之也。今云不待族而雨，草木不待黄而落，虽天地之精，不能供此有心之耗，故<br>荒亡之符，先见于日月，以一身占之，则耳目先病矣。<br>“而佞人之心，翦翦者，又奚足以语至道？”<br>真人之与佞人，犹谷之与稗也。所种者谷，虽瘠土堕农，不生稗也。所种者<br>稗，虽美田疾耕，不生谷也。今始学道，而问已不情。佞伪之种，道何从生！<br>黄帝退，捐天下，筑特室，席白茅，间居三月，复往邀之。广成子南首而卧，<br>黄帝顺下风，膝行而进，再拜稽首而问曰：“闻吾子达于至道，敢问治身奈何而<br>可以长久？”<br>弃世独居，则先物后己之心，无所复施，故其问也情。<br>广成子蹶然而起曰：“善哉问乎！来，吾语汝至道。”<br>广成子至此，始以道语黄帝乎？曰：否。人如黄帝而不足以语道，则天下无<br>足语者矣。吾观广成子之拒黄帝也，其语至道已悉矣。是以间居三月而复往见，<br>蹶然为之变，其受道岂始于此乎？<br>“至道之精，窈窈冥冥，至道之极，昏昏默默。”<br>窈窈冥冥者，其状如登高望远，察千里之毫末，如临深俯幽，玩万仞之藏宝<br>也。昏昏默默者，其状如枯木死灰，无可生可然之道也。曰：道止于此乎？曰：<br>此窈冥昏默之状，乃致道之方也。如指以为道，则窈冥昏默者，可得谓之道乎？<br>人能弃世独居，体窈冥昏默之状，以入于精极之渊，本有不得于道者也。学道者<br>患其散且伪也，故窈窈冥冥者，所以致一也，昏昏默默者，所以全真也。<br>“无视无听，抱神以静，形将自正。必静必清，无劳汝形，无摇汝精，乃可<br>以长生。目无所见，耳无所闻，心无所知，汝神将守形，形乃长生。慎汝内，闭<br>汝外，多知为败。”<br>自此以上，皆真实语，广成子提耳画一以教人者。无视无听，抱神以静，则<br>无为也。心无所知，则无思也。必静必清，无劳汝形，无摇汝精，则无欲也。三<br>者具而形神一，形神一而长生矣。内不慎，外不闭，二者不去，而形神离矣。或<br>曰：广成子之于道，若是数数欤？曰：谷之不为稗，在种者一粒耳，何数不数之<br>有。然力耕疾耘，不可废也。<br>“我为汝遂于大明之上矣，至彼至阳之原也，为汝入于窈冥之门矣，至彼至<br>阴之原也。”<br>窈冥昏默，长生之本。长生之本既立，亦必有坚凝之者。二者如日月水火之<br>用。所以修炼变化，坚气而凝物者也，盖必有方矣。然皆必至其极，不极不化也。<br>“天地有官，阴阳有藏。”<br>广成子以窈冥昏默立长生之本，以无思无为无欲去长生之害，又以至阴至阳<br>坚凝之，吾事足于此矣。天地有官，自为我治之，阴阳有藏，自为我蓄之。为之<br>者在我，成之者在彼。<br>“慎守汝身，物将自壮。”<br>言长生可必也，物岂有稚而不壮者哉。<br>“我守其一，以处其和。故我修身千二百岁矣，吾形未尝衰。”黄帝再拜稽<br>首曰：“广成子之谓天矣。”广成子曰：“来，余语汝。彼其物无穷，而人皆以<br>为终，彼其物无测，而人皆以为极。<br>物本无终极，其分也成也，其成也毁也。物未尝有死，故长生者物之固然，<br>非我独能。我能守一而处和，故不见其分成与毁尔。<br>“得吾道者，上为皇而下为王。失吾道者，上见光而下见土。”<br>皇者其精也，王者其粗也，生者明，死者幽，幽者不知明，明者不知幽。<br>“今天百昌皆生于土，而反于土。故余将去汝，入无穷之门，人其尽死而我<br>独存呼！”<br>【盖将有以示化去世形解入土之意也欤？】<br>“吾与日月参光，吾与天地为常，当我缗乎，远我昏乎，人其尽死而我独存<br>乎！”<br>南荣AA66挟三人以见老子，老子诃之，则矍然自失，人我皆丧。夫挟人以往<br>固非也，人我皆丧亦非也。故学道能尽死其人独存其我者寡矣。可见、可言、可<br>取、可去者，皆人也，非我也。不可见、不可言、不可取、不可去者，真我也。<br>近是则智，远是则愚，得是则得道矣。故人其尽死而我独存者，此之谓也。古今<br>虽异，吾不知缗之所谓也。以文意求之，其犹曰明也欤？<br><hr>
