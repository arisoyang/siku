<h4>《集部·苏轼集·卷一百十二》<b class="x">作者：苏轼</b></h4>
◎内制口宣一百二十二首【赐大辽贺兴龙节人使雄州回程御筵口宣（元祐二年十二月二十八日）】有敕。卿等聘事既成，归途尚邈。属此冰霜之候，眷言来往之勤。宜锡燕私，少纾行役。【赐大辽贺正旦使副春幡胜口宣（元祐二年十二月二十九日）】有敕。剪刻之工，风俗惟旧。眷皇华之在馆，属春阳之肇新。宜有分颁，以增贲饰。【赐大辽贺正旦使副射弓例物口宣（元祐二年十二月二十九日）】有敕。卿等出游禁御，观艺射侯。弓矢既均，礼义卒度。宜加宠锡，以侑燕欢。【瀛洲赐大辽贺正旦人使回程御筵口宣（元祐三年正月五日）】有敕。卿等来修旧好，远冒初寒。涉历冬春，服勤邮传。示颁嘉燕，以答久劳。【赐宰相吕公著上第二表乞致仕不允批答口宣（元祐三年三月二十九日）】有敕。朕以冲眇，垂拱仰成。卿以耇老，图任共政。无故而去，于义未安。【赐宰相吕公著乞致仕不允断来章批答口宣（元祐三年四月一日）】有敕。卿望重缙绅，义均休戚。如左右手，可须臾离。虽屡形于恳词，必难移于朕意。【阁门赐新除守司空同平章军国事吕公著诰口宣（元祐三年四月七日）】有敕。卿正位三公，具瞻多士。式资坐论，以副仰成。体朕眷怀，服此明命。【阁门赐新除宰相吕大防范纯仁诰口宣（元祐三年四月七日）】有敕。朕稽参众庶，登用俊良。并建宰司，同升揆路。祗承明命，仰副眷怀。【赐新除尚书左仆射吕大防尚书右仆射范纯仁辞免恩命不允批答口宣】（元祐三年四月十一日）有敕。卿望重缙绅，才兼文武。弼亮之选，中外同然。毋或固辞，以称朕意。【赐吕公著辞恩命上第二表不允断来章批答口宣（元祐三年四月十三日）】有敕。卿以全德，式符具瞻。宜与师臣，共为民表。钦承明命，伫听嘉谟。【赐范纯仁吕大防辞恩命上第二表不允断来章批答口宣】（元祐三年四月十三日）有敕。卿以宏材，久与大政。擢升宰辅，实慰具瞻。宜速拜嘉，毋烦谦避。【赐新除门下侍郎孙固辞免恩命不允断来章批答口宣（元祐三年四月十四日）】有敕。卿金华隽老，西枢旧臣。与政东台，实慰舆议。祗膺成命，毋复固辞。【赐刘挚辞免恩命不允断来章批答口宣（元祐三年四月十四日）】有敕。稽参众言，蔽自朕志。西台之贰，无以逾卿。亟践厥官，毋烦固避。【赐王存辞免恩命不允断来章批答口宣（元祐三年四月十四日）】有敕。卿纯忠许国，雅望在人。官以次升，义无足避。其承休宠，以副眷怀。【赐胡宗愈辞免恩命不允断来章批答口宣（元祐三年四月十四日）】有敕。卿雅望在人，纯忠许国。既以汇进，胡为力辞。宜体至怀，即膺成命。【赐赵瞻辞免恩命不允断来章批答口宣（元祐三年四月十四日）】有敕。朝廷用人，议论先定。不次之举，非卿孰宜。亟服休恩，毋烦固避。【赐河北西路诸军秋季银鞋兼传宣抚问臣寮将校口宣（元祐三年四月十八日）】有敕。卿等忧寄之深，疆事靡盬。眷言劳勚，想各平宁。体我至怀，受兹时赐。【宣诏许内翰入院口宣（元祐三年四月十九日）】有敕。卿拔自循良，老于文学。禁林之命，儒者所荣。往祗厥司，以究所蕴。【白沟驿赐大辽贺坤成节人使御筵兼传宣抚问口宣（元祐三年四月二十二日）】有敕。卿等远涉暑途，来陈庆币。眷言徒御，久犯风埃。往赐燕娱，少休行役。【赐大辽贺坤成节人使生饩口宣（元祐三年五月十日）】有敕。卿等肃将邻好，来庆诞辰。徒驭久劳，馆宇初定。宜颁委积，以示宠章。【赐安焘乞退不允断来章批答口宣（元祐三年六月一日）】有敕。卿以旧德，首冠西枢。雅望既隆，仰成弥重。宜安厥位，以卒辅予。【赐北京恩冀等州修河官吏及都转运使运判监丞等银合茶药并兵级等夏药特支兼】传宣抚问口宣（元祐三年六月十四日）有敕。卿等夙夜河壖，暴露野次。属兹暑雨，深轸予怀。往示宠颁，少慰劳苦。【抚问保宁军节度使知大名府冯京兼赐银合茶药口宣（元祐三年六月十四日）】有敕。河役方兴，吏士在野。暑雨之际，绥御为劳。膺此宠颁，尚加慎护。【赐太中大夫守尚书左仆射兼门下侍郎吕大防生日礼物口宣（元祐三年六月二十】二日）有敕。乃眷良辰，笃生元辅。岂独缙绅之望，允为河岳之英。今遣尔甥，往致朕命。受兹休宠，永介寿祺。【赐皇弟山南东道节度使开府仪同三司大宁郡王佖生日礼物口宣（元祐三年六】月二十二日）有敕。乃眷贤王，笃生兹日。本枝之庆，华萼相承。宜分厩库之良，以致乔松之寿。【赐大辽人使贺坤成节入见讫归驿御筵口宣（元祐三年七月八日）】有敕。卿等初柅使车，已陈庆币。退安馆舍，往锡燕觞。式示眷怀，且旌劳勚。【赐大辽人使贺坤成节入见讫归驿酒果口宣（元祐三年七月八日）】有敕。卿等趋庭致命，就馆即安。少休行役之劳，宜示眷怀之异。式昭宠数，往锡甘芳。【班荆馆赐大辽贺坤成节人使回程御筵口宣（元祐三年七月八日）】有敕。卿等使事毕陈，还车载启。改辕而北，弭节少留。就锡燕嘉，式昭礼遇。【玉津园赐大辽贺坤成节人使射弓例物口宣（元祐三年七月九日）】有敕。卿等既陈庆币，复展射侯。岂独娱宾，亦将观德。宜有珍良之锡，以旌审固之能。【赐殿前司罢散坤成节道场香酒果口宣（元祐三年七月九日）】有敕。卿忠存卫上，义切戴君。爰祝寿山，克成梵供。宜加宠锡，以示眷怀。【赐宗室开府仪同三司以下罢散坤成节道场香酒果口宣（元祐三年七月九日）】有敕。卿以令德懿亲，共输诚悃。名蓝法供，虔祝寿祺。既彻净筵，宜加宠锡。【赐马步军司罢散坤成节道场香酒果口宣（元祐三年七月十二日）】有敕。卿等共罄臣衷，力祈慈寿。爰修法会，亦既告成。宜有宠颁，以旌诚悫。【赐知枢密院事安焘已下罢散坤成节道场香酒果口宣（元祐三年七月十二日）】有敕。卿等忠存庙社，义笃君亲。嘉法会之有成，祝圣龄于无极。宜加宠赉，以示眷怀。【赐皇伯祖嗣濮王宗晖已下罢散坤成节道场香酒果口宣（元祐三年七月十二日）】有敕。卿等为国懿亲，助我孝治。祝慈闱之永寿，成法会于兹辰。宜有宠颁，以精忠悃。【赐皇叔扬王醴泉观罢散坤成节道场香酒果口宣（元祐三年三月十二日）】有敕。卿等以周邵之亲，躬任姒之眷（一作养。）力祈寿嘏，祗扣佛乘。既彻净筵，宜膺宠眷。【赐太师文彦博已下罢散坤成节道场香酒果口宣（元祐三年七月十二日）】有敕。元老在廷，百官承式。启法筵于梵宇，祝寿嘏于慈闱。宜有宠颁，以助燕喜。【相州赐大辽贺坤成节人使却回御筵口宣（元祐三年七月十三日）】有敕。卿等远饬征骖，少休近郡。载惟勤勚，良极轸怀。往锡宴觞，以华归骑。【瀛洲赐大辽贺坤成节人使回程御筵口宣（元祐三年七月十三日）】有敕。卿等远聘通欢，言归复命。改辕北道，弭节边城。宜锡燕觞，少休行役。【赐护国军节度使济阳郡王曹佾罢散坤成节道场香酒果口宣】（元祐三年七月十三日）有敕。卿以耆德，首冠戚藩。虔祝寿祺，告成法会。宜加宠赉，以助燕私。【班荆馆赐大辽贺坤成节人使回程酒果口宣（元祐三年七月十三日）】有敕。卿等致命言还，改辕伊始。暑雨方作，徒驭实劳，宜有宠颁，以昭眷遇。【就驿赐大辽国贺坤成节人使宴口宣（元祐三年七月十六日）】有敕。卿等远驰使传，来会诞辰。言念勤劳，宜加旌宠。特颁燕喜，以示眷怀。【就驿赐大辽国贺坤成节人使花酒果口宣（元祐三年七月十六日）】有敕。卿等肃将庆币，来举寿觞。临遣辅臣，往颁燕豆。仍加宠赉，以示眷怀。【赐新除殿前副都指挥使武泰军节度使苗授辞免恩命第二表不允批答口宣（元祐】三年七月二十日）有敕。卿早练武经，晚著边效。进持帅节，实允佥言。矧以次迁，无烦恳避。【抚问秦凤路臣寮口宣（元祐三年七月二十四日）】有敕。卿等久以选抡，出分忧寄。疆场之重，绥御为劳。宜示眷怀，往宣指谕。【阁门赐新除徐王诰口宣（元祐三年八月十二日）】有敕。卿望隆尊属，德冠宗藩。改殿大邦，实谐群议。往服朕命，以为国华。【赐皇叔新封徐王上第二表辞免恩命不允断来章批答口宣（元祐三年八月十五日）】有敕。朕始升徐方，以胙叔父。庶几大彭之寿，罔愧元王之贤。毋复屡辞，亟膺成命。【赐太师文彦博乞致仕不允断来章批答口宣（元祐三年九月五日）】有敕。耆老在位，华夷耸观。若听公归，恐失民望。朕命不再，公其少留。【相州赐大辽贺兴龙节使副御筵口宣（元祐三年十一月六日）】有敕，卿等将命邻邦，服勤邮传。久薄风雾，少休车徒。宜体眷怀，式同燕衎。【赐皇伯祖宗晟辞免起复恩命不允批答口宣（元祐三年十一月十日）】有敕。官不可旷，礼有从权。苟爱君如爱亲，则王事为家事，勉遵旧服，少屈私诚。【赐皇伯祖宗晟辞免起复恩命不允断来章批答口宣（元祐三年十一月十八日）】有敕。卿哀慕未衰，恳辞弥切，既寒暑之一变，宜忠孝之两全。勉从朕言，起服乃事。【赐驸马都尉李玮已下罢散兴龙节道场香酒果口宣（元祐三年十月三十日）】有敕。震夙纪辰，迩遐同祝。乃眷戚藩之重，预修净供之严。亦既告成，宜膺宠锡。【赐殿前副都指挥使苗授已下罢散兴龙节道场香酒果口宣（元祐三年十一月三十】日）有敕。卿等以卫上之忠，属诞弥之庆。预严净会，以荐寿祺。及此告成，宜加宠赉。【赐权管勾马军司公事姚麟已下罢散兴龙节道场酒果口宣（元祐三年十一月三十】日）有敕。卿等率职周庐，归诚梵宇。共致延鸿之祝，出于忠爱之深。宜锡珍芳，以助燕衎。【兴龙节尚书省赐知枢密院事安焘已下酒果口宣（元祐三年十一月三十日）】有敕。卿等任重枢机，忠存庙社。属诞辰之荐寿，修法会以告成。锡以珍芳，助其燕喜。【赐大辽贺兴龙节人使生饩口宣（元祐三年十二月一日）】有敕。卿等远持庆币，申讲邻欢。徒驭有华，舍馆方定。宜往饩牵之锡，以旌邮传之勤。【赐济阳郡王曹佾罢散兴龙节道场香酒果口宣（元祐三年十二月一日）】有敕。卿宠冠戚藩，望隆旧德。将祝无疆之寿，故修最上之乘。既彻净筵，宜膺宠锡。【赐皇伯祖嗣濮王宗晖已下罢散兴龙节道场香酒果口宣（元祐三年十二月一日）】有敕。眷我宗英，乃心王室。修彼龙天之供，庆兹虹电之祥。宜有颁分，以成燕喜。【赐皇叔祖同知大宗正事宗景罢散兴龙节道场香酒果口宣（元祐三年十二月一日）】有敕。乃眷宗英，祗率藩服。庆诞辰而荐寿，修净会以告成。宜有分颁，以助燕喜。【赐皇叔徐王罢散兴龙节道场香酒果口宣（元祐三年十二月二日）】有敕。卿望隆周、召，德迈间、平。属诞庆之纪辰，仗佛乘而荐祉。助兹宴喜，锡以柔嘉。【赐文太师已下罢散兴龙节道场香酒果口宣（元祐三年十二月二日）】有敕。乃眷师臣，身先百辟。有严净供，祗荐万龄。宜有分颁，以助燕喜。【赐枢密安焘以下罢散兴龙节道场香酒果口宣（元祐三年十二月二日）】有敕。枢机之臣，社稷是卫。夙设人天之供，共祈箕翼之祥。宜膺宠颁，式助燕喜。【班荆馆赐大辽贺兴龙节人使到阙御筵口宣（元祐三年十二月五日）】有敕。卿等远将邻好，至止都门。属霜雾之严凝，念车徒之勤瘁。宜伸燕衎，以示眷怀。【赐大辽贺兴龙节人使朝辞讫就驿酒果口宣（元祐三年十二月五日）】有敕。卿等毕事告旋，指期言迈。念征途之劳瘁，迫徂岁之冱寒。体我至怀，膺兹宠锡。【赐大辽贺兴龙节人使朝辞讫归驿御筵口宣（元祐三年十二月五日）】有敕。卿等聘事告成，陛辞言迈，念归途之云远，复宾馆之少留。体我眷怀，共兹宴喜。【七日赐大辽贺兴龙节人使内中酒果口宣（元祐三年十二月五日）】有敕。卿等柅车就馆，布币造廷。既欣邻好之修，复叹使华之美。就加宠赉，式示眷存。【玉津园赐大辽贺兴龙节人使射弓御筵口宣（元祐三年十二月五日）】有敕。卿等使节有华，邻欢载讲。既娱宾于灵囿，将观德于射侯。宜有宠颁，以旌命中。【相州赐大辽贺正旦人使御筵口宣（元祐三年十二月六日）】有敕。卿等春朝毕会，邻聘交驰。属徂岁之冱寒，念远勤于行李。往颁燕衎，以重使华。【班荆馆赐大辽贺兴龙节人使回程御筵口宣（元祐三年十二月六日）】有敕。卿等告辞中禁，改乘北辕。属晚岁之严凝，念征途之悠缅。往颁嘉燕，可复少留。【十日赐大辽贺兴龙节人使内中酒果口宣（元祐三年十二月七日）】有敕。卿等造廷称寿，率礼可观。岂惟邻好之修，亦见使华之美。且膺宠锡，以示至恩。【班荆馆赐大辽贺兴龙节人使却回酒果口宣（元祐三年十二月七日）】有敕。卿等改辕北路，供帐都门。风埃浩然，徒驭勤止。宜膺宠锡，以示恩华。【瀛洲赐大辽贺兴龙节人使回程御筵口宣（元祐三年十二月七日）】有敕。卿等回车北道，弭节边亭。使事已终，归骖少憩。往颁燕衎，益厚眷存。【赐皇弟普宁郡王似生日礼物口宣（元祐三年十二月七日）】有敕。朕之介弟，生以兹辰。眷棣萼之相辉，祝椿龄之难老。宜同庆喜，往致宠颁。【相州赐大辽贺兴龙节人使回程御筵口宣（元祐三年十二月九日）】有敕。卿等夙驾归轩，少休旁郡。眷言劳勚，良极顾怀。往银燕嘉，以旌恩眷。【赵州赐大辽贺正旦使副茶药口宣（元祐三年十二月十日）】有敕。卿等远修旧好，属此冱寒。载历山川，久蒙霜露。宜有精良之赐，式彰轸念之怀。【赵州赐大辽贺太皇太后正旦使副茶药口宣（元祐三年十二月十日）】有敕。卿等远驰四牡，来庆三朝。属此岁寒，劳于行役。宜膺宠锡，以示眷存。【兴龙节尚书省赐宰相已下酒果口宣（元祐三年十二月十日）】有敕。诞弥之庆，中外所同。眷我臣邻，共兹燕喜。宜加宠赉，以示眷怀。【就驿赐大辽贺兴龙节使副钅沙锣等口宣（元祐三年十二月二十二日）】有敕。卿等肃将邻好，远涉寒途。眷言授馆之初，宜有劳来之礼。往加宠锡，以示眷怀。【玉津园赐大辽贺正旦人使射弓例物口宣（元祐三年闰十二月三日）】有敕。射以娱宾，抑将观德。发而命中，曾不出正。宜旌审固之能，膺受珍良之赐。【抚问知大名府冯京口宣（元祐三年闰十二月八日）】有敕。卿等夙分重寄，言念久劳。岁聿云周，王事靡祐。益加辅养，以副眷怀。【冬季传宣抚问河北东路沿边臣寮口宣（元祐三年闰十二月八日）】有敕。疆场之守，职思其忧。霜露既凝，岁聿云暮。宜加厚爱，以副眷怀。【赐大辽贺正旦人使银钅沙锣唾盂子锦被等口宣（元祐三年闰十二月十八日）】有敕。卿等远将邻好，来庆春期。眷言跋履之勤，宜有珍华之赐。受兹异宠，体我至怀。【雄州抚问大辽贺正旦人使口宣（元祐三年闰十二月二十五日）】有敕。卿等肃将庆币，来会春朝。远犯风埃，实劳徒驭。欣闻入境，良慰眷怀。【赐大辽贺正旦人使正月一日就驿御筵口宣（元祐三年闰十二月二十五日）】有敕。使华远至，春律肇新。即卿舍馆之安，昭我惠慈之眷。往陈燕豆，以乐佳辰。【赐大辽贺正旦人使内中酒果口宣（元祐三年闰十二月二十五日）】有敕。卿等瑞节华轩，来修旧好。醇醪珍实，以荐新春。膺此宠颁，体予异眷。【班荆馆赐大辽贺正旦使回程御筵口宣（元祐三年闰十二月二十五日）】有敕。卿等使事告成，旋车言迈。方改辕于北道，暂弭节于都门。昭示眷怀，少留宴衎。【赐于阗国进奉人使正旦就驿御筵口宣（元祐三年闰十二月二十五日）】有敕。重译远来，观光戾止。属人正之改律，乐天叙之发春。宜示宠休，式同燕喜。【雄州赐大辽国贺正旦人使回程御筵兼传宣抚问口宣（元祐三年闰十二月二十五】日）有敕。卿等已事告归，柅车少憩。眷言长道，远犯余寒。宜锡燕喜，以旌劳勚。【瀛洲赐大辽贺正旦人使回程御筵口宣（元祐三年闰十二月二十九日）】有敕。卿等已聘言还，犯寒远迈。方脂车于北道，复弭节于边城，宜锡宴嘉，以旌劳勚。【班荆馆赐大辽贺正旦人使却回酒果口宣（元祐四年正月一日）】有敕。卿等还璋言迈，弭节少留。念鞭辔之方勤，涉冰霜之余凛。宜陈燕俎，以宠归轩。【正月六日朝辞讫就驿赐大辽贺正旦人使御筵口宣（元祐四年正月一日）】有敕。卿等使事告成，陛辞言迈。命近臣之往劳，庶远道之少留。体我眷怀，共兹宴衎。【抚问鄜延路臣寮口宣（元祐四年正月八日）】有敕。卿等分寄边陲，辑宁吏士。眷言勤勚，良极轸怀。往致朕言，各宜尚慎。【抚问鄜延路臣寮口宣（元祐四年六月十一日）】有敕。卿等各膺器使，祗服边陲。眷兹靖安，时乃忠力。特加劳问，以示顾怀。【赐右正议大夫守尚书左仆射吕大防生日礼物口宣（元祐四年六月十一日）】有敕。惟兹穀旦，生我元臣。爰分服食之良，往助闺门之喜。式为尔寿，宜识朕心。【赐皇叔徐王颢生日礼物口宣（元祐四年六月二十一日）】有敕。乃眷贤王，实为社稷之卫；载临诞日，永集邦家之休。临遣使车，往致眉寿。【就驿赐大辽贺坤成节人使银钅沙锣等口宣（元祐四年六月二十三日）】有敕。卿等远勤使节，展庆诞辰。畏暑长途，方即安于舍馆；精金良币，宜往致于恩私。【赐皇弟大宁郡王佖生日礼物口宣（元祐四年六月二十五日下院）】有敕。桑蓬示喜，复临载育之辰；金币展亲，往致友于之爱。膺予宠赉，俾尔寿昌。【班荆馆赐大辽贺坤成节国信使副到阙酒果口宣（元祐四年七月四日下院）】有敕。卿等抗旃远道，解鞅近郊。念馆舍之未安，宜骖騑之少憩。式颁芳旨，以示眷怀。【赐马步军太尉姚麟已下罢散坤成节道场香酒果口宣（元祐四年七月四日下院）】有敕。卿等诞辰祗庆，法会告成。嘉与函生，同跻寿域。往颁芳旨，以劳忠勤。【赐大辽坤成节使副生饩口宣（元祐四年七月七日下院）】有敕。卿等抗旃暑路，弭节驿亭。眷惟行李之勤，往致珍鲜之馈。膺兹宠数，明我眷怀。【雄州白沟驿赐大辽贺坤成节人使却回御筵兼传宣抚问口宣（元祐四年七月七日）】有敕。卿等飞盖西风，改辕北道。喜山川之渐近，忘徒御之久劳。往致眷怀，少留燕衎。【玉津园赐大辽贺坤成节人使射弓例物口宣（元祐四年七月八日下院）】有敕。卿等圭璋致命，既已讲欢。弓矢娱宾，亦将观德。宜有珍华之赐，以旌审固之能。【赐殿前都指挥使以下罢散坤成节道场香酒果口宣（元祐四年七月九日下院）】有敕。诞弥之庆，海宇攸同。嘉将帅之协恭，设人天之妙果。宜均宠锡，以示褒优。【赐皇伯祖高密郡王宗晟以下罢散坤成节道场香酒果口宣（元祐四年七月九日下】院）有敕。眷我宗英，志存忠报。修等慈之妙供，祝难老之昌期。嘉此精诚，均其庆赐。【赐同知枢密院事韩忠彦已下罢散坤成节道场香酒果口宣（元祐四年七月九日）】有敕。嘉我枢臣，义均一体。修兹净供，庆续千龄。不有宠颁，曷旌忠报。【相州赐大辽贺坤成节人使却回御筵口宣（元祐四年七月九日）】有敕。邻好既成，使华有耀。眷邦畿之渐远，念邮传之方勤。服我恩私，少留燕喜。【赐大辽国贺坤成节使副时花酒果口宣（元祐四年七月十日）】有敕。邻欢既展，宾馆归休。宜命盏斝之醇，复致瓜华之侑。少将至意，其服茂恩。【赐平海军节度使驸马都尉李玮已下罢散坤成节道场香酒果口宣（元祐四年七月】十日）有敕。卿等义重戚藩，志同忠报。属诞辰之均庆，嘉法会之告成。宜示褒优，特加宠赉。【坤成节尚书省赐宰臣已下御筵酒果口宣（元祐四年七月十一日）】有敕。忠存柱石，诚贯人天。共欣诞日之临，既毕祇园之会。宜颁芳旨，以助燕私。【坤成节赐同知枢密院事韩忠彦已下尚书省御筵酒果口宣（元祐四年七月十二日）】有敕。修佛胜因，祈天永命。既肃成于梵供，益表见于忠诚。宜有宠颁，以同燕喜。【赐徐王罢散坤成节道场香酒果口宣（元祐四年七月十二日）】有敕。卿亲贤莫二，忠孝实兼。馔蒲塞于祇园，荐椿龄于崇庆。喜成法会，宜有宠颁。【赐大辽贺坤成节人使朝辞讫归驿御筵口宣（元祐四年七月十二日）】有敕。卿等已聘告归，少休就馆。即颁燕俎，临遣辅臣。式示异恩，以荣回驭。【班荆馆赐大辽贺坤成节人使回程御筵口宣（元祐四年七月十二日）】有敕。卿等方事回辕，聊兹弭盖。念征途之尚永，加秋暑之未衰。往锡燕嘉，少休徒驭。【赐宰相吕大防已下罢散坤成节道场香酒果口宣（元祐四年七月十二日）】有敕。卿等竭诚卫上，体国均休。恪修西竺之仪，仰献南山之祝。宜膺宠锡，以示褒优。【赐大辽贺坤成节使副内中酒果口宣（元祐四年七月十二日）】有敕。卿等来陈庆币，克讲邻欢。载嘉远聘之勤，宜示宠绥之意。颁兹芳旨，服我恩私。【赐大辽贺坤成节人使朝辞讫归驿酒果口宣（元祐四年七月十二日）】有敕。卿等远敦使事，率礼无违。既上谒辞，言还有日。宜加颁锡，益示宠荣。【坤成节就驿赐阿里骨进奉人使御筵口宣（元祐四年七月十四日）】有敕。汝等来修贡篚，适遘诞辰。宜均庆赐之恩，共乐亨嘉之会。往颁燕俎，咸极欢心。【瀛洲赐大辽贺坤成节人使回程御筵口宣（元祐四年七月十四日）】有敕。鞭辔既劳，封疆渐迩。虽勤归念，少憩暑途。服我恩私，式同燕喜。【坤成节就驿赐于阗国进奉人使御筵口宣（元祐四年七月十四日）】有敕。汝等奉琛远至，授馆少留。适遘诞辰，宜均庆泽。钦承恩渥，共乐燕私。【班荆馆赐大辽贺坤成节人使回程酒果口宣（元祐四年七月十七日）】有敕。卿等奉璋来聘，弭节言还。眷此暑途，少留归驭。往颁燕俎，式示恩私。【赐新除守司空同平章军国事吕公著辞免不允批答口宣】有敕。朕图任元老，以表四方。以卿望在士民，心存社稷。勉膺异数，式副佥言。【赐皇弟普宁郡王似生日礼物口宣】有敕。岁将更端，月亦既望。实以兹日，笃生贤王。宜厚宠颁，以介多福。【班荆馆赐大辽贺坤成节人使回程香酒果口宣】有敕。卿等讲成聘礼，归次都门。复此少留，逝将言迈。宜颁饯斝，以宠行骖。<hr>
