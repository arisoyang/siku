<h4>《集部·苏轼集·卷九十八》<b class="x">作者：苏轼</b></h4>
<br>◎颂十七首<br>【仁宗皇帝御书颂（并叙）】<br>天禧中，仁宗皇帝在东宫。故太傅邓国张文懿公讳士逊为太子谕德，帝亲书<br>十二字以赐之，曰“寅亮天地，弼余一人”，又曰“日新其德”。公之曾孙假承<br>务郎臣钦臣，以属翰林学士臣苏轼为之颂二篇。<br>其一曰：天地不言，付之人君。明其德刑，物自秋春。人君无心，属之辅弼。<br>信其赏罚，身为衡石。惟天惟君，与相为三。孰能俯仰？其德不惭。於皇仁宗，<br>恭己无为。以天为心，以民为师。其相邓公，履信思顺。天下颂之，以退为进。<br>寿考百年，以没元身，呜呼休哉！寅亮天地，弼余一人。<br>其二曰：圣人如天，时杀时生。君子如水，因物赋形。天不违仁，水不失平。<br>惟一故新，惟新故一。一故不流，新故无斁。伊尹暨汤，咸有一德。“周虽旧邦，<br>其命维新”。孰知此言，若出一人。小臣稽首，敬颂遗墨。呜呼休哉！日新其德。<br>【英宗皇帝御书颂】<br>嘉祐中，太常博士周秉，以文行选为诸王记室，宗室之贤者多爱敬之。时英<br>宗皇帝龙潜藩邸，尝赐秉手书，其家宝之。臣过曲江，见其孙袁州司法参军超，<br>出以示臣。谨稽首再拜，为之颂曰：<br>云汉之章，融为庆云，结为甘露。融而不晞，结而不散，以焘冒其子孙。<br>【东坡羹颂（并引）】<br>东坡羹，盖东坡居士所煮菜羹也。不用鱼肉五味，有自然之甘。其法以菘若<br>蔓菁、若芦菔、若荠，皆揉洗数过，去辛苦汁。先以生油少许涂釜缘及瓷碗，下<br>菜汤中。人生米为糁，及少生姜，以油碗覆之，不得触，触则生油气，至熟不除。<br>其上置甑，炊饭如常法，既不可遽覆，须生菜气出尽乃覆之。羹每沸涌。遇油辄<br>下，又为碗所压，故终不得上。不尔，羹上薄饭，则气不得达而饭不熟矣。饭熟<br>羹亦烂可食。若无菜，用瓜、茄，皆切破，不揉洗，入罨，熟赤豆与粳米半为糁。<br>余如煮菜法。应纯道人将适庐山，求其法以遗山中好事者。以颂问之：<br>甘甘尝从极处回，咸酸未必是盐梅。问师此个天真味，根上来么尘上来？<br>【桂酒颂】<br>《礼》曰：“丧有疾，饮酒食肉，必有草木之滋焉。姜桂之谓也。”古者非<br>丧食，不彻姜桂。《楚辞》曰：“奠桂酒兮椒浆。”是桂可以为酒也。《本草》：<br>桂有小毒，而菌桂、牡桂皆无毒，大略皆主温中，利肝肺气，杀三虫，轻身坚骨，<br>养神发色，使常如童子，疗心腹冷疾，为百药先，无所畏。陶隐居云：《仙经》，<br>服三桂，以葱涕合云母，蒸为水。而孙思邈亦云：久服，可行水。此轻身之效也。<br>吾谪居海上，法当数饮酒以御瘴，而岭南无酒禁。有隐者，以桂酒方授吾，酿成<br>而玉色，香味超然，非人间物也。东坡先生曰：“酒，天禄也。其成坏美恶，世<br>以兆主人之吉凶，吾得此，岂非天哉？”故为之颂，以遗后之有道而居夷者。其<br>法盖刻石置之罗浮铁桥之下，非忘世求道者莫至焉。其词曰：<br>中原百国东南倾，流膏输液归南溟。祝融司方发其英，沐日浴月百宝生。水<br>娠黄金山空青，丹砂昼晒（一作晨暾）。百卉甘辛角芳馨，旃檀沈水乃公卿。大<br>夫芝兰士蕙蘅，桂君独立冬鲜荣。无所摄畏时靡争，酿为我醪淳而清。甘终不坏<br>醉不醒，辅安五神伐三彭。肌肤渥丹身毛轻，冷然风飞罔水行。谁其传者疑方平，<br>教我常作醉中醒（一作教我醒醉醉时醒。）<br>【油水颂】<br>熙宁元年七月二十八日，元叔设食嘉祐（院，见召，）谒长老，观佛牙。赵<br>郡苏轼为之颂曰：<br>水在油中，见火则起。油水相搏，水去油往。湛然光明，不知有火。在火能<br>宝，内外净故。若不经火，油水同定。非真定故，见火复起。<br>【猪肉颂】<br>净洗铛，少著水，柴头罨烟焰不起。待他自熟莫催他，火侯足时他自美。黄<br>州好猪肉，价贱如泥土。贵者不肯吃，贫者不解煮，早辰起来打两碗，饱得自家<br>君莫管。<br>【食豆粥颂】<br>道人亲煮豆粥。大众齐念《般若》。老夫试挑一口，已觉西家作马。<br>【答子由颂】<br>子由问黄檗和老疾云：五蕴皆非四大空，身心河岳尽圆融。病根何处容他住，<br>日夜还将药石攻。<br>不知黄檗如何答？老僧代云：有病宜须著药攻，寒时火烛热时风。病根既是<br>地容处，药石还同四大空。六月二十日。<br>【禅戏颂】<br>已熟之肉，无复活埋。投在东坡无碍羹釜中，有何不可。问天下禅和子，且<br>道是肉是素，吃得是吃不得是？大奇大奇，一碗羹，勘破天下禅和子。<br>【答孔子君颂】<br>梦中投井，入半而止。出入不能，本非住处。我今何为，自此作苦。忽然梦<br>觉，身在床上。不知向来，本元无井。不应复作，出入住想。道无深浅，亦无远<br>近。见物失空，空未尝灭。物去空现，亦未尝生。应当正远，作如是观。<br>【醉僧图颂】<br>人生得坐且稳坐，劫劫地走觅什么。今年且屙东禅屎，明年去拽西林磨。<br>【石恪画维摩颂】<br>我观众工工一师，人持一药疗一病。风劳欲寒气欲暖，肺肝胃肾更相克。挟<br>方储药如丘山，卒无一药堪施用。有大医王拊掌笑，谢遣众工病随愈。问大医王<br>以何药，还是众工所用者。我观三十二菩萨，各以意谈不二门。而维摩诘默无语，<br>三十二义一时堕。我观此义亦不堕，维摩初不离是说。譬如油蜡作灯烛，不以火<br>点终不明。忽见默然无语处，三十二说皆光焰。佛子若读维摩经，当作是念为正<br>念。我观维摩方丈室，能受九百万菩萨。三万三千师子坐，皆悉容受不迫迮。又<br>能分布一钵饭，餍饱十方无量众。断取妙喜佛世界，如持针锋一枣叶。云是菩萨<br>不思议，住大解脱神通力。我观石子一处士，麻鞋破帽露两肘。能使笔端出维摩，<br>神力又过维摩诘。若云此画无实相，毗耶城中亦非实。佛子若作维摩像，应作此<br>观为正观。<br>【阿弥陀佛颂（并叙）】<br>钱塘圆照律师，普劝道俗归命西方极乐世界阿弥陀佛。眉山苏轼敬舍亡母蜀<br>郡太君程氏遗留簪珥，命工胡锡采画佛像，以荐父母冥福。谨再拜稽首而献颂曰：<br>佛以大圆觉，充满河沙界。我以颠倒想，出没生死中。云何以一念，得往生<br>净土。我造无始业，本从一念生。既从一念生，还从一念灭。生灭灭尽处，则我<br>与佛同。如投水海中，如风中鼓橐。虽有大圣智，亦不能分别。愿我先父母，与<br>一切众生，在处为西方，所遇皆极乐。人人无量寿，无往亦无来。<br>【鱼枕冠颂】<br>莹净鱼枕冠，细观初何物。形气偶相值，忽然而为鱼。不幸遭纲罟，剖鱼而<br>得枕。方其得枕时，是枕非复鱼。汤火就模范，巉然冠五岳。方其为冠时，是冠<br>非复枕。成坏无穷已，究竟亦非冠。假使未变坏，送与无发人。簪导无所施，是<br>名为何物。我观此幻身，已作露电观。而况身外物，露电亦无有。佛子慈闵故，<br>愿爱我此冠。若见冠非冠，即知我非我。五浊烦恼中，清净常欢喜。<br>【释迦文佛颂（并引）】<br>端明殿学士兼翰林侍读学士苏轼，为亡妻同安郡君王氏闰之，请奉议郎李公<br>麟敬画释迦文佛及十大弟子。元祐八年十一月十一日，设水陆道场供养。轼拜手<br>稽首而作颂曰：<br>我愿世尊，足指按地。三千大千，净琉璃色。其中众生，靡不解脱。如日出<br>时，眠者皆作。如雷震时，蛰者皆动。同证无上，永不退转。<br>【观世音菩萨颂（并引）】<br>金陵崇因禅院长老宗袭，自以衣钵造观世音像，极相好之妙。余南迁，过而<br>祷焉，曰：“吾北归当复过此，而为之颂。”建中靖国元年五月日，自海南归至<br>金陵。乃作颂曰：<br>慈近乎仁，悲近乎义。忍近乎勇，忧近乎智。四者似之，而卒非是。有大圆<br>觉，平等无二。无冤故仁，无亲故义。无人故勇，无我故智。彼四虽近，有作有<br>止。此四本无，有取无匮。有二长者，皆乐檀施。其一大富，千金日费。其一甚<br>贫，百钱而已。我说二人，等无有异。吁观世音，净圣大士。遍满空界，挈携天<br>地。大解脱力，非我敢议。若其四无，我亦如此。<br>【十八大阿罗汉颂】<br>蜀金水张氏，画十八大阿罗汉。轼谪居儋耳，得之民间。海南荒陋，不类人<br>世，此画何自至哉！久逃空谷，如见师友，乃命过躬易其装标，设灯涂香果以礼<br>之。张氏以画罗汉有名，唐末盖世擅其艺，今成都僧敏行，其玄孙也。梵相奇古，<br>学术渊博，蜀人皆曰：“此罗汉化生其家也。”轼外祖父程公少时游京师，还遇<br>蜀乱，绝粮不能归，因卧旅舍。有僧十六人往见之，曰：“我，公之邑人也。”<br>各以钱二百贷之，公以是得归，竟不知僧所在。公曰：“此阿罗汉也。”岁设大<br>供四。公年九十，凡设二百馀供。今轼虽不亲睹至人，而困厄九死之馀，鸟言卉<br>服之间，获此奇胜，岂非希阔之遇也哉？乃各即其体像，而穷其思致，以为之颂。<br>§第一尊者，结跏正坐，蛮奴侧立。有鬼使者，稽颡于前，侍者取其书通之。<br>颂曰<br>月明星稀，孰在孰亡。煌煌东方，惟有启明。咨尔上座，及阿阇黎。代佛出<br>世，惟大弟子。<br>§第二尊者，合掌趺坐，蛮奴捧牍于前。老人发之。中有琉璃器，贮舍利十<br>数。颂曰<br>佛无灭生，通塞在人。墙壁瓦砾，谁非法身。尊者敛手，不起于坐。示有敬<br>耳，起心则那。<br>§第三尊者，抹乌木养和。正坐。下有白沐猴献果，侍者执盘受之。颂曰<br>我非标人，人莫吾识。是雪衣者，岂具眼只。方食知献，何愧于猿。为语柳<br>子，勿憎王孙。<br>§第四尊者，侧坐屈三指，答胡人之问。下有蛮奴捧函，童子戏捕龟者。颂<br>曰<br>彼问云何，计数以对。为三为七，莫有知者。雷动风行，屈信指间。汝观明<br>月，在我指端。<br>§第五尊者，临渊涛，抱膝而坐。神女出水中，蛮奴受其书。颂曰<br>形与道一，道无不在。天宫鬼府，奚往而碍。婉彼奇女，跃于涛泷。神马<br>凥舆，摄衣从之。<br>§第六尊者，右手支颐，左手拊稚师子。顾视侍者，择瓜而剖之。颂曰<br>手拊雏猊，目视瓜献。甘芳之意，若达于面。六尘并入，心亦遍知。即此知<br>者，为大摩尼。<br>§第七尊者，临水侧坐。有龙出焉，吐珠其手中。胡人持短锡杖，蛮奴捧钵<br>而立。颂曰<br>我以道眼，为传法宗。尔以愿力，为护法龙。道成愿满，见佛不怍。尽取玉<br>函，以畀思邈。<br>§第八尊者，并膝而坐，加肘其上。侍者汲水过前，有神人涌出于地，捧盘<br>献宝。颂曰<br>尔以舍来，我以慈受。各获其心，宝则谁有。视我如尔，取与则同。我尔福<br>德，如四方空。<br>§第九尊者，食已袱钵，持数珠，诵咒而坐。下有童子，构火具茶，又有埋<br>筒注水莲池中者。颂曰<br>饭食已异，袱钵而坐。童子茗供，吹龠发火。我作佛事，渊乎妙哉。空山无<br>人，水流花开。<br>§第十尊者，执经正坐。有仙人侍女焚香于前，颂曰<br>飞仙玉洁，侍女云眇。稽首炷香，敢问至道。我道大同，有觉无修。岂不长<br>生？非我所求。<br>§第十一尊者，趺坐焚香。侍者拱手，胡人捧函而立。颂曰<br>前圣后圣，相喻以言，口如布谷，而意莫传。鼻观寂如，诸根自例。孰知此<br>香，一炷千偈。<br>§第十二尊者，正坐入定枯木中，其神腾出于上，有大蟒出其下。颂曰<br>默坐者形，空飞者神。二俱非是，孰为此身？佛子何为？怀毒不已。愿解此<br>相，问谁缚尔。<br>§第十三尊者，倚杖垂足侧坐。侍者捧函而立，有虎过前，有童子怖匿而窃<br>窥之。颂曰<br>是与我同，不噬其妃。一念之差，堕此髬髵。导师悲愍，为尔颦叹。<br>以尔猛烈，复性不难。<br>§第十四尊者，持铃杵，正坐诵咒。侍者整衣于右，胡人横短锡跪坐于左。<br>有虬一角，若仰诉者。颂曰<br>彼髯而虬，长跪自言。特角亦来，身移怨存。以无言音，诵无说法。风止火<br>灭，无相仇者。<br>§第十五尊者，须眉皆白，袖手趺坐。胡人拜伏于前，蛮奴手持拄杖，侍者<br>合掌而立。颂曰<br>闻法最先，事佛亦久。耄然众中，是大长老。薪水井臼，老矣不能。摧伏魔<br>军，不战而胜。<br>§第十六尊者，横如意趺坐。下有童子发香篆，侍者注水花盆中。颂曰<br>盆花浮红，篆烟缭青。无问无答，如意自横。点瑟既希，昭琴不鼓。此间有<br>曲，可歌可舞。<br>§第十七尊者，临水侧坐，仰观飞鹤。其一既下集矣，侍者以手拊之。有童<br>子提竹篮，取果实投水中。颂曰<br>引之浩茫，与鹤皆翔。藏之幽深，与鱼皆沉。大阿罗汉，入佛三昧。俯仰之<br>间，再拊海外。<br>§第十八尊者，植拂支颐，瞪目而坐。下有二童子，破石榴以献。颂曰<br>植拂支颐，寂然跏趺。尊者所游，物之初耶。闻之于佛，及吾子思。名不用<br>处，是未发时。<br>§跋尾<br>佛灭度后，阎浮提众生刚狠自用，莫肯信入。故诸贤圣皆隐不现，独以像设<br>遗言，提引未悟而峨眉、五台、庐山、天台犹出光景变异，使人了然见之。轼家<br>藏十六罗汉像，每设茶供，则化为白乳，或凝为雪花桃李芍药，仅可指名。或云：<br>罗汉慈悲深重，急于接物，故多现神变。倘其然乎？今于海南得此十八罗汉像，<br>以授子由弟，使以时修敬，遇夫妇生日，辄设供以祈年集福，并以前所作颂寄之。<br>子由以二月二十日生，其妇德阳郡夫人史氏，以十一月十七日生。是岁中元日题。<br>【箴一首·东交门箴】<br>汉武帝为窦太主置酒宣室，使谒者引纳董偃。东方朔以谓有斩罪三，安得入<br>宣室。上为更置酒北宫而引偃，从东司马门而前，更无讥焉。作《东交门箴》：<br>上所好恶，民实趋之。风俗厚薄，君实驱之。道之以正，民俗罔中。唱之以<br>淫，实烦有从。帝于馆陶，在齐文姜。矧董外人，干国乱常。既不能戮，反以为<br>好。予饮予燕，宣室是傲。伟彼臣朔，辟戟趋陛。鬻拳是效，刚而有礼。改馆彻<br>馔，北宫东门。虽曰从谏，东交实存。维藩维戚，礼法遂恣。延及齐民，惟上所<br>使。昔在季孙，赏盗以邑。鲁遂多盗，而罔敢诘。矧兹王宫，奸人是纳。昭示来<br>世，有惭斯阖。蕢也扬觯，杜举得名。殿槛勿辑，直臣是旌。人孰无过，过而勿<br>贰。宣室东交，实同名异。<br>【疏二首·请净慈法涌禅师入都疏】<br>京师禅学之盛，发于本、秀二公。本既还山，秀复入寂。驸马都尉张君予来<br>聘法涌，继扬宗风；东坡居士适在钱塘，实为敦劝。太丘道广，广则难周；仲举<br>性峻，峻则少通。法涌童子画沙，已具佛智；维摩无语，犹涉二门。虽吾先师，<br>不异是说；质之孔子，盖有成言。不为穿窬，仁义不可胜用；博施济众，尧舜其<br>犹病诸。愿法涌广大慈悲，印宗仁得仁之侣；深严峻峙，诃未证谓证之人。本自<br>不然，伏惟珍重。<br>【疏二首·重请戒长老住石塔疏】<br>大士未曾说法，谁作金毛之声；众生各自开堂，何关石塔之事。去无作相，<br>住亦随缘。长老戒公，开不二门，施无尽藏。念西湖之久别，本是偶然；为东坡<br>而少留，无不可者。一时作礼，重听白椎。渡口船回，依旧云山之色；秋来雨过，<br>一新钟鼓之音。<br>【青词七首·凤翔醮土火星青词】<br>呜呼！天之保佑下民罔不至，所资以生罔不蕃。育民既不知德，天亦维不倦。<br>乃朝夕戕取，以厚厥躬。天既不我咎，乃不恭畏于神祇，不修敕厥心，骄淫矜夸，<br>以干上帝威命。帝用不赦，丕降罪疾于下，则惟雨旸，常以讫我黍、稷、禾、菽、<br>麻、麦，我民用荡析陨越。天亦终哀矜，其忍翦弃其命罔孑遗。今秦民既不获于<br>秋，乃十旬弗雨，曰：“其尚克有夏。”走于山川鬼神，亦罔不至。既不获，乃<br>曰：“维荧惑镇星次于井，秦民其亦应受多罪。”兹用即于斋宫为坛位，以与百<br>姓请命。呜呼！其庶几哀之。俾克有夏，亦克蓺厥秋。民今其栗栗，朝不谋夕。<br>【青词七首·徐州祈雨青词】<br>河失故道，遗患及于东方；徐居下流，受害甲于他郡。田庐漂荡，父子流离。<br>饥寒顿仆于沟坑，盗贼充盈于犴狱。人穷计迫，理极词危。望二麦之一登，救饥<br>民于垂死。而天未悔祸，岁仍大荒。水未落而旱已成，冬无雪而春不雨。烟尘蓬<br>勃，草木焦枯。今者麦已过期，获不偿种。禾未入土，忧及明年。臣等恭循旧章，<br>并走群望。意水旱之有数，非鬼神之得专。是用稽首告哀，吁天请命。若其赋政<br>多辟，以谪见于阴阳；事神不恭，以获戾于上下。臣实有罪，罚其敢辞。小民无<br>知，大命近止。愿下雷霆之诏，分敕山川之神。朝隮寸云，暮洽千里。使岁得<br>中熟，则民犹小康。<br>【青词七首·诸宫观等处祈雨青词】<br>饥馑之患，民流者期年；吁嗟之求，词穷于是日。仰惟至道之助，推广上天<br>之仁。召呼群龙，时赐霈泽。罔以不德，而废其言。<br>【青词七首·醮北岳青词】<br>少年出仕，本有志于救人；晚节倦游，了无心于交物。蠢冥多罪，忧患再罹。<br>飘然流行，靡所归宿。仰止高真之驭，降于乔岳之阳。稽首投诚，斋心悔过。庶<br>一念之清净，洗千劫之尘劳。妙用无方，先解缠身之网；灵光所烛，幸逢出世之<br>师。誓此余生，永依至道。<br>【青词七首·醮上帝青词三首】<br>臣闻报应如响，天无妄降之灾；恐惧自修，人有可延之寿。敢倾微悃，仰渎<br>大钧。臣两遇祸灾，皆由满溢。早窃人间之美仕，多收天下之虚名。溢取三科，<br>叨临八郡。少年多欲，沉湎以自残；褊性不容，刚愎而好胜。积为咎厉，遘此艰屯。<br>臣今稽首投诚，洗心归命。誓除骄慢，永断贪嗔。幸不死于岭南，得退归于林下。<br>少驻桑榆之暮景，庶几松柏之后凋。<br>【青词七首·醮上帝青词三首（代子骏）】<br>切以洪覆至神，固不期于报谢；群生多故，实有赖于祈禳。切输悃愊之私，<br>仰渎高明之听。伏念某遭逢盛际，蒙被余恩。赋形宇宙之中，殆将四纪；窃禄江<br>淮之上，几及二年。身虽曲尽于勤劳，事岂举无于过误。虑愆尤之浸广，恐谴责<br>之阴加。粤自先朝，当聿修于醮事；及兹岁暮，辄谨按于科文。祗建坛场，肃陈<br>香火。伏愿上真保佑，列圣扶持。宦路亨通，无谤伤之横至；私门安燕，绝灾衅<br>之潜生。福逮亲闱，庆延子舍。<br>【青词七首·醮上帝青词三首（代陆和叔）】<br>伏闻妙道渊微，非尘凡之可测；圆穹杳邈，有诚信之能通。辄伸悃愊之私，<br>上渎高明之德。切念臣叨司三局，从事六官。勤劳更历于岁终，修省每恭于夙夜。<br>昨于正旦，尝启愿心。许大醮之祈禳，乞灵庇之保护。今逢诞日，恭按科文。集<br>道侣于坛场，顶晬容于香火。仰回圣驭，曲享清羞。伏望上帝垂慈，列圣降佑。<br>延偏亲之寿考，茂合族之禧祥。三考书成，祈有更代之庆；百神来相，俾无灾滞<br>之虞。<br>◎疏文十四首<br>【兴龙节功德疏五首】<br>右伏以上帝垂休，真人诞降。乾坤合契，永为庆喜之辰；草木何知？举有欣<br>荣之意。矧惟遭遇，获侍清闲。不缘梵释之因，曷致涓尘之效？伏愿皇帝陛下，<br>受天之禄，如川方增。奄有汉唐之封疆，倍万唐虞之寿考。永均介福，下及函生。<br>右伏以三王之乐，固常与天下同；四海之心，莫不欲吾君寿。以兹愿力，扣<br>彼佛乘。仰惟无碍之慈，副我必从之欲。伏愿皇帝陛下，配天而治，如日之中。<br>安乐延年，锡帝龄之无算；寅畏享福，过周历以常新。下及海隅，同跻寿域。<br>右伏以候嘉平之腊，协气充流；歌长发之祥，群心踊跃。华夷交庆，草木增<br>荣。矧惟扈从之私，获在封疆之守。敢缘愿力，祗叩佛乘。仰惟无碍之慈，副我<br>必从之欲。伏愿皇帝陛下，配天而治，如日之中。安乐延年，赐帝龄之无算；寅<br>畏享福，过周历以常新。下及海隅，同踌寿域。<br>右伏以瑞乙来翔，共纪生商之兆；群龙下集，适同浴佛之辰。爰崇胜因，以<br>荐多祉。伏愿皇帝陛下，立民之极，先天不违。福如南山之不骞，寿等西方之无<br>量。集宁海宇，永庇神天。<br>右伏以上帝立子，将开太平之基；下民归仁，自享延鸿之寿。不假龙天之会，<br>曷旌臣子之心？伏愿皇帝陛下，受禄无疆，如川方至。五兵不用，同万国之车书；<br>多士克生，达四门之耳目。永均介福，普及函生。<br>【坤成节功德疏文七首】<br>右伏以功存社稷，庆钟高密之门；泽及本枝，天胙大任之德。候西风之协应，<br>占南极之嘉祥。特启真坛，仰祈睿算。顺帝之则，固不待于祷求；应地无疆，亦<br>难忘于祝颂。臣无任恳祷激切之至。<br>右伏以慈俭之化，无得而名；保祐之功，云何可报？仰首云天之望，倾心草<br>木之微。至哉坤元，德既超于载籍；养以天下，福宜冠于古今。敢冀神休，永为<br>民极。臣无任。<br>右伏以宝俭以慈，地无私载；履信思顺，天且不违。眷惟江海之邦，日蒙雨<br>露之施。民心所祝，神听必临。祈万寿于无疆，庶群生之永赖。臣无任。<br>右伏以上帝储休，遗宝龟而降圣；群方仰德，执瑞玉以来宾。恪修臣子之诚，<br>虔奉天人之祷。供精蒲塞，文演贝多。致海众之庄严，广潮音之清净。胜因所集，<br>睿算日隆。恭惟太皇太后陛下，伏愿大安大荣，永对无穷之问；时万时亿，独观<br>有道之长。臣无任。<br>右伏以玉胜发祥，金行正候。合天人之宝运，实华夏之昌辰。已格鸿休，犹<br>资善祷。展祗园之净供，发秘藏之真乘。庶假良因，盖崇睿算。恭惟太皇太后陛<br>下，伏愿威神有截，尽龙象以瞻依；寿考无疆，等乾坤之久大。臣无任。<br>右伏以神圣在御，天地无可报之恩；臣子何知，佛老有归诚之法。敢缘净供，<br>仰祝遐龄。恭惟太皇太后陛下，伏愿日照月临，海涵岳峙。帝简好生之德，锡寿<br>无疆；民衔既富之仁，保邦何极。臣无任。<br>右伏以星火西流，方岁功之平秩；夕月既望，昭阴德之致隆。凡我有生，归<br>诚兹日。佛身充满，天鉴聪明。恭惟太皇太后陛下，伏愿享德三灵，齐光两曜。<br>坐俟云来之养，受禄无疆；屡观甲子之周，与民同乐。臣无任。<br>【太皇太后本命岁功德疏文】<br>右伏以天人合契，辅成继照之明；岁月袭祥，允协重坤之象。肇临正旦，寅<br>奉德音。尽海宇之无疆，集缁黄而来会。旁推舜孝，仰叩佛乘。伏愿太皇太后陛<br>下，下顺民心，仰膺天保。配西方之无量，与南山而不倾。岂独五音六律之旋，<br>再临此岁；将推三统九会之复，以卜其年。永与函生，共兹介福。谨疏。<br>【景灵宫祈福道场功德疏文】<br>右伏以仁心浃物，自然忧乐之同；孝治格天，宜尔感通之速。庶殚精恳，仰<br>叩上真。恭惟太皇太后陛下，保佑圣神，勤劳夙夜。偶倦东朝之御，未复太官之<br>常。爰即珠庭，大陈妙供。法音上达，虽有假于云章；民志下同，自不劳于秘祝。<br>愿膺勿药之喜，永保无疆之休。<br><hr>
