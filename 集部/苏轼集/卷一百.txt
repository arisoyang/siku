<h4>《集部·苏轼集·卷一百》<b class="x">作者：苏轼</b></h4>
<br>◎杂文十八首<br>【明正（送于伋失官东归）】<br>世俗之患，患在悲乐不以其正，非不以其正，其所取以为正者非也，请借子<br>以明其正。子之失官，有为子悲如子之自悲者乎？有如子之父兄妻子之为子悲者<br>乎？子之所以悲者，惑于得也。父兄妻子之所以悲者，惑于爱也。惟不与于己者，<br>则不惑亦不悲。夫惑则悲，不惑则不悲，人宜以惑者为正欤，抑将以不惑者为正<br>欤？以不惑者为正，则不悲者正也。然子亦有所乐者，曰：吾之所以为吾者，岂<br>以是哉。虽失是，其所以为吾者犹存，则吾犹可乐焉已。而不乐，又从而悲之，<br>则亦不忍夫天下之凡爱我者之悲而不释夫天下之凡恶我者之喜也。夫爱我而悲，<br>恶我而喜，是知我之粗也。乐其所以为吾者存，是自知之深也。人不以自知之深<br>为正，而以知我之粗者为正，是得为正也欤？故吾愿为子言其正。子将终身乐而<br>不悲。《诗》云：“优哉游哉，聊以卒岁。”<br>【慎改窜】<br>近世人轻以意改书，鄙浅之人好恶多同，故从而和之者众，遂使古书日就讹<br>舛，深可忿疾。孔子曰：“吾犹及史之阙文也。”自予少时，见前辈皆不敢轻改<br>书。故蜀本大字书皆善本。蜀本《庄子》云：“用志不分，及疑于神。”此与<br>《易》阴疑于阳、《礼》使人疑汝于夫子同。今四方本皆作“凝”。陶潜诗“采<br>菊东篱下，悠然见南山。”，采菊之次偶然见山，初不用意；而境与意会，故可<br>喜也。今皆作“望南山”。杜子美云：“白鸥没浩荡，万里谁能驯。”盖灭没于<br>烟波间耳。而宋敏求谓予云：“鸥不善没，改作波字。”二诗改两字，便觉一篇<br>神气索然也。<br>【舍铜龟子文】<br>苏州报恩寺重造古塔，诸公皆舍所藏舍利。予无舍利可舍，独舍盛舍利者，<br>敬为四恩三有舍之。故人王颐为武功宰，长安有修古塔者，发旧葬，得之以遗予，<br>予以藏私印。成坏者有形之所不免，而以藏舍利则可以久存，藏私印或以速坏。<br>贵舍利而贱私印，乐久存而悲速坏，物岂有是哉。予其并舍之。<br>【日喻】<br>生而眇者不识日，问之有目者。或告之曰：“日之状如铜槃。”扣槃而得其<br>声。他日闻钟，以为日也。或告之曰：“日之光如烛。”扪烛而得其形。他日揣<br>籥，以为日也。日之与钟、籥亦远矣，而眇者不知其异，以其未尝见而求之人也。<br>道之难见也甚于日，而人之未达也，无以异于眇。达者告之，虽有巧譬善导，亦<br>无以过于槃与烛也。自槃而之钟，自烛而之籥，转而相之，岂有既乎！故世之言<br>道者，或即其所见而名之，或莫之见而意之，皆求道之过也。然则道卒不可求欤？<br>苏子曰：“道可致而不可求。”何谓致？孙武曰：“善战者致人，不致于人。”<br>子夏曰：“百工居肆以成其事，君子学以致其道。”莫之求而自至，斯以为致也<br>欤？南方多没人，日与水居也，七岁而能涉，十岁而能浮，十五而能浮没矣。夫<br>没者，岂苟然哉，必将有得于水之道者。日与水居，则十五而得其道。生不识水，<br>则虽壮，见舟而畏之。故北方之勇者，问于没人，而求其所以没，以其言试之河，<br>未有不溺者也。故凡不学而务求道，皆北方之学没者也。昔者以声律取士，士杂<br>学而不志于道。今者以经术取士，士求道而不务学。渤海吴君彦律，有志于学者<br>也，方求举于礼部，作《日喻》以告之。<br>【问养生】<br>余问养生于吴子，得二言焉。曰和。曰安。何谓和？曰：子不见天地之为寒<br>暑乎？寒暑之极，至于折胶流金，而物不以为病，其变者微也。寒暑之变，昼与<br>日俱逝，夜与月并驰，俯仰之间，屡变而人不知者，微之至，和之极也。使此二<br>极者，相寻而狎至，则人之死久矣。何谓安？曰：吾尝自牢山浮海达于淮，遇大<br>风焉，舟中之人，如附于桔槔，而与之上下，如蹈车轮而行，反逆眩乱不可止。<br>而吾饮食起居如他日。吾非有异术也，惟莫与之争，而听其所为。故凡病我者，<br>举非物也。食中有蛆，人之见者必呕也。其不见而食者，未尝呕也。请察其所从<br>生。论八珍者必咽，言粪秽者必唾。二者未尝与我接也，唾与咽何从生哉。果生<br>于物乎？果生于我乎？知其生于我也，则虽与之接而不变，安之至也。安则物之<br>感我者轻，和则我之应物者顺。外轻内顺，而生理备矣。吴子，古之静者也。其<br>观于物也，审矣。是以私识其言，而时省观焉。<br>【怪石供】<br>《禹贡》：“青州有铅松怪石。”解者曰：怪石，石似玉者。今齐安江上往<br>往得美石，与玉无辨，多红黄白色。其文如人指上螺，清明可爱，虽巧者以意绘<br>画有不能及。岂古所谓怪石者耶？凡物之丑好，生于相形，吾未知其果安在也。<br>使世间石皆若此，则今之凡石复为怪矣。海外有形语之国，口不能言，而相喻以<br>形。其以形语也，捷于口，使吾为之，不已难乎？故夫天机之动，忽焉而成，而<br>人真以为巧也。虽然，自禹以来怪之矣。齐安小儿浴于江，时有得之者。戏以饼<br>饵易之。既久，得二百九十有八枚。大者兼寸，小者如枣、栗、菱、芡，其一如<br>虎豹，首有口、鼻、眼处，以为群石之长。又得古铜盆一枚，以盛石，挹水注之<br>粲然。而庐山归宗佛印禅师适有使至，遂以为供。禅师尝以道眼观一切，世间混<br>沦空洞，了无一物，虽夜光尺璧与瓦砾等，而况此石；虽然，愿受此供。灌以墨<br>池水，强为一笑。使自今以往，山僧野人，欲供禅师，而力不能办衣服饮食卧具<br>者，皆得以净水注石为供，盖自苏子瞻始。时元丰五年五月，黄州东坡雪堂书。<br>【后怪石供】<br>苏子既以怪石供佛印，佛印以其言刻诸石。苏子闻而笑曰：“是安所从来哉？<br>予以饼易诸小儿者也。以可食易无用，予既足笑矣，彼又从而刻之。今以饼供佛<br>印，佛印必不刻也，石与饼何异？”参寥子曰：“然。供者，幻也。受者，亦幻<br>也。刻其言者，亦幻也。夫幻何适而不可。”举手而示苏子曰：“拱此而揖人，<br>人莫不喜。戟此而詈人，人莫不怒。同是手也，而喜异，世未有非之者也。子诚<br>知拱、戟之皆幻，则喜怒虽存而根亡。刻与不刻，无不可者。”苏子大笑曰：<br>“子欲之耶？”乃亦以供之。凡二百五十，并二石槃去。<br>【太息送秦少章】<br>孔北海与曹公论盛孝章云：“孝章，实丈夫之雄者也。游谈之士，依以成声。<br>今之少年喜谤前辈，或讥评孝章，孝章要为有天下重名，九牧之人，所共称叹。”<br>吾读至此，未尝不废书太息也。曰：嗟乎，英伟奇逸之士不容于世俗也久矣。虽<br>然，自今观之，孔北海、盛孝章犹在世，而向之讥评者与草木同腐久矣。昔吾举<br>进士，试于礼部，欧阳文忠公见吾文，曰：“此我辈人也，吾当避之。”方是时，<br>士以剽裂为文，聚而见讪，且讪公者所在成市。曾未数年，忽然若潦水之归壑，<br>无复见一人者，此岂复待后世哉。今吾衰老废学，自视缺然，而天下士不吾弃，<br>以为可以与于斯文者，犹以文忠公之故也。张文潜、秦少游此两人者，士之超逸<br>绝尘者也，非独吾云尔。二三子亦自以为莫及也。士骇于所未闻，不能无异同，<br>故纷纷之言，常及吾与二子，吾策之审矣。士如良金美玉，市有定价，岂可以爱<br>憎口舌贵贱之欤？少游之弟少章，复从吾游，不及期年，而论议日新，若将施于<br>用者。欲归省其亲，且不忍去。呜呼，子行矣，归而求诸兄，吾何加焉。作《太<br>息》一篇，以饯其行，使藏于家，三年然后出之。<br>【药诵】<br>嵇中散作《幽愤》诗，知不免矣，而卒章乃曰“采薇山阿，散发岩岫，永啸<br>长吟，颐性养寿”者，悼此志之不遂也。司马景王既杀中散而悔，使悔于未杀之<br>前，中散得免于死者，吾知其扫迹灭景于人世，如脱兔之投林也，采薇散发，岂<br>其所难哉。孙真人著《大风恶疾论》曰：《神仙传》有数十人，皆因恶疾而得仙<br>道。何者？割弃尘累，怀颍阳之风，所以因祸而取福也。吾始得罪迁岭表，不自<br>意全，既逾年无后命，知不死矣。然旧苦痔，至是大作，呻呼几百日。地无医药，<br>有亦不效。道士教吾去滋味，绝薰血，以清净胜之。痔有虫馆于吾后，滋味薰血，<br>既以自养，亦以养虫。自今日以往，旦夕食淡面四两，犹复念食，则以胡麻、茯<br>苓麨足之。饮食之外，不啖一物。主人枯槁，则客自弃去。尚恐习性易流，故取<br>中散真人之言，对病为药，使人诵之日三。曰：东坡居士，汝忘逾年之忧，百日<br>之苦乎？使汝不幸而有中散之祸，伯牛之疾，虽欲采薇散发，岂可得哉，今食麻、<br>麦、茯苓多矣。居士则歌以答之曰：事无事之事，百事治兮。味无味之味，五味<br>备兮。茯苓、麻、麦，有时而匮兮。有则食无则已者，与我无既兮。呜呼噫嘻，<br>馆客不终，以是为愧兮。<br>【补龙山文（并引）】<br>．丙子重九，客有言桓温龙山之盛会，风吹孟嘉帽落，温遣孙盛嘲之。嘉作<br>《解嘲》，文辞超卓，四坐叹伏，恨今世不见此文。予乃戏为补之曰：<br>征西天府，重九令节。驾言龙山，燕凯群哲。壶歌雅奏，缓带轻帢。胡为<br>中觞，一笑粲发。楩楠竞秀，榆柳独脱。骥騄交骛，驽蹇先蹶。楚狂醉乱，陨<br>帽莫觉。戎服囚首，枯颅茁发。维明将军，度量闳达。容此下士，颠倒冠袜。<br>宰夫扬觯，兕觥举罚。请歌《相鼠》，以侑此爵。（右嘲。）<br>吾闻君子，蹈常履素。晦明风雨，不改其度。平生丘壑，散发箕踞。坠车天<br>全，颠沛何惧。腰适忘带，足适忘履。不知有我，帽复奚数。流水莫系，浮云暂<br>寓。飘然随风，非去非取。我冠明月，被服宝璐。不缨而结，不簪而附。歌诗宁<br>择，请歌《相鼠》。罚此陋人，俾出童羖。（右解嘲。）<br>【东坡酒经】<br>南方之氓，以糯与粇，杂以卉药而为饼。嗅之香，嚼之辣，揣之枵然而轻，<br>此饼之良者也。吾始取面而起肥之，和之以姜液，烝之使十裂，绳穿而风戾之，<br>愈久而益悍，此曲之精者也。米五斗以为率，而五分之，为三斗者一，为五升者<br>四。三斗者以酿，五升者以投，三投而止，尚有五升之赢也。始酿以四两之饼，<br>而每投以二两之曲，皆泽以少水，取足以散解而匀停也。酿者必瓮按而并泓之，<br>三日而并溢，此吾酒之萌也。酒之始萌也，甚烈而微苦，盖三投而后平也。凡饼<br>烈而曲和，投者必屡尝而增损之，以舌为权衡也。既溢之，三日乃投，九日三投，<br>通十有五日而后定也。既定乃注以斗水，凡水必熟而冷者也。凡酿与投，必寒之<br>而后下，此炎州之令也。既水五日乃篘，得二斗有半，此吾酒之正也。先篘，半<br>日，取所谓赢者为粥，米一而水三之，揉以饼曲，凡四两，二物并也。投之糟中，<br>熟撋而再酿之，五日压得斗有半，此吾酒之少劲者也。劲正合为四斗，又五日<br>而饮，则和而力严而不猛也。篘绝不旋踵而粥投之，少留，则糟枯中风而酒病也。<br>酿久者酒醇而丰，速者反是，故吾酒三十日而成也。<br>【罪言】<br>吾闻肉食之忧，非藿食者所宜虑也。府居之谋，非巷居者所宜处也。分之所<br>不及，义之所弗出也。义之所弗出，利之所不释也。犯义者惑，维卒不自克，作<br>《罪言》。<br>万夫之望，万夫所依，匪才尚之，而量包之。丘山之憾，一笑可散；芥蒂之<br>仇，千河不收。呜呼！宁我容汝，岂汝不可，神之听之，终和而同乎？乘人之气，<br>决人易耳；解忮触猜，是惟艰哉。水激则旱，其伤淫夷；矢激则远，行将安追。<br>呜呼！佐涉者湍，佐斗者呼。柴不立，其愚乃可以须。爱心之偏，其辞溢妍；恶<br>心之厚，其辞溢丑。惟仁人之言，爱恶两捐，广大恬愉，上通于天。呜呼！善言<br>未升，贫客瞰门，曷以寿我，公侯承之，天道好还，莫适后先。人事喜复，无常<br>倚伏。前之所是，事定而偷；今之所是，后当焉如。呜呼！祸不在先，亦不在人，<br>还隐其心，有万其全。疾恶过义，美恶易位；矫枉过直，美恶同则。如食宜饇，<br>餍则为度；如酌孔取，剧则荒舞。呜呼！乃阴乃阳，神理所藏；一弛一张，人道<br>之常。<br>【论文（一作自评文）】<br>吾文如万斛泉源，不择地皆可出，在平地滔滔汩汩，虽一日千里无难。及其<br>与山石曲折，随物赋形，而不可知也。所可知者，常行于所当行，常止于不可不<br>止，如是而已矣。其他虽吾亦不能知也。<br>【记讲筵】<br>（此文重见于卷一百二，删。）<br>【天华宫】<br>天华宫在罗浮山之西。苏轼曰：南汉主建有甘露、羽盖等亭，云华阁，命中<br>书舍人钟有章作记。初，南汉主梦神人指罗浮山之西，去延祥寺西北，有两峰相<br>叠，一洞对流，可以为宫。访之，得其地。又梦金龙起于宫所，遂改为黄龙洞。<br>此地即葛仙西庵。至宋朝革命，四方僣叛以次诛服，刘氏惧焉。将欲潜遁罗浮，<br>为狡兔之穴，又命于增江水口，凿濠通山，往来山洞，仓卒为航舟之计。开宝四<br>年，乃始归命。则知刘氏为宝宫于山间，无事则为临赏之乐，警急则为捕逃之所，<br>其计窘矣。<br>【锡杖泉】<br>锡杖泉在罗浮宝积寺，即景泰禅师卓锡之地，亦谓之卓锡泉。苏轼曰：予昔<br>自汴入淮，泛江氵斥汉归蜀，饮江淮水盖弥年，既至，觉井水腥涩，百余日然后<br>安之。以此知江水之甘于井也审矣。予来岭外，自扬子始饮江水，及至南康，江<br>益清驶，水益甘，则又知南江贤于北江也。近度岭入清远峡，水色如碧玉，味亦<br>益胜。今游罗浮，酌景泰禅师锡杖泉，则清远水又在其下矣。岭外惟惠人喜斗茶，<br>此水不虚出也。<br>【白水山】<br>白水山在象头南。苏轼曰：罗浮之东麓也，有悬泉百仞，山八九折，折处辄<br>为潭，深者缒石四五丈不能及。旁有巨人夹数十，谓之佛迹岩。岩西故有院亦<br>曰“佛迹”。<br>【县榜】<br>先朝值边庭怀服，兵革寝息，而又体质恭俭，在位四十有二年，宫室苑囿无<br>所益，故民无暴赋横徭而生齿岁登，垦田日广。至于法令则去苛惨、尚宽简，守<br>令则进贤良、退贪残，牛酒以礼高年，粟帛以旌孝行，广惠以廪茕独，宽恤以省<br>力役，除身丁之算，驰盐榷之利。故能道迎休祥，年谷登衍，其裕民之德，固已<br>浃肌肤而沦骨髓矣。然犹慊然忧下民之疾AA82无良剂以全济，于是诏太医集名方，<br>曰“简要济众”。凡五卷，三册，镂板模印，以赐郡县，俾人得传录，用广拯疗，<br>意欲锡以康宁之福，跻之仁寿之域。已而县与律令同藏，殆逾一纪，穷远之民，<br>或莫闻知。圣泽壅而不宣，吏之罪也，乃书以方板，揭之通会。不独流传民间，<br>痊疴愈疾，亦欲人人知上恩也。后之君子倘不以是为诮，岁一检案之，使无遗毁<br>焉。嘉祐七年正月日。<br>◎拟作二首<br>【代侯公说项羽辞（并叙）】<br>．汉与楚战，败于彭城。太公间走，见获于楚。项羽常置军中以为质。汉王<br>遣辩士陆贾说项羽请之，不听。后遣侯公，羽许之，遂归太公。侯公之辩，过陆<br>生矣。而史阙其所以说羽之辞，遂探其事情以补之，作《代侯公说项羽辞》。<br>汉王四年，遣辩士陆贾东说项王，请还太公。项羽弗听，贾还。汉王不怿者<br>累日。左右计无所出。侯公在军中，而未知名，乃超进而言曰：“秦为无道，荼<br>毒天下，戮人之父，刑人之子，如刈草菅。大王奋不顾身，建大义，除残贼，为<br>万民请命。今秦氏已诛，天下且定，民之父子室家，皆得保完以相守也，其庆大<br>矣。宜与太公享万岁无穷之欢。不幸太公拘于强仇，以重大王夙夜之忧。臣闻主<br>忧臣辱，主辱臣死。大王诸臣，未有输忠出奇，以还太公之属车，蹈义死节，以<br>折项羽之狼心者，臣恐天下有以议汉为无人矣，此臣等之罪也。臣愿先即辱国之<br>诛。”汉王嘻戏曰：“吾惟不孝不武，而太公暴露拘辱于楚者，三年矣。吾重念<br>天下大计，未获即死之，此吾所以早夜痛心疾首东向而不忘也。顾为之奈何？”<br>侯公曰：“臣虽不敏，愿大王假臣革车一乘，骑卒十人，臣朝驰至楚壁，而暮与<br>太公骖乘而归，可乎？”汉王慢骂曰：“腐儒，何言之易也。夫陆贾天下之辩士，<br>吾前日遣之，智穷辞屈，抱头鼠窜，颠狈而归，仅以身免。若何言之易也！”侯<br>公曰：“待人以必能者，不能，则丧气。倚事之必集者，不集，则挫心。大王前<br>日之遣贾也，恃之为必能之人，望之有必集之事。今贾乃困辱而归，是大王气丧<br>而心挫也，宜有以深鄙臣也。且大王一失任于陆贾，乃遂惩艾以为无足使令者，<br>是大王示太公之无还期，待天下为无士也。”汉王曰：“吾岂忘亲者耶，顾若岂<br>足以办此？且项王阴忮不仁，徒触其锋，与之俱靡耳。”侯公曰：“昔赵平原君<br>苦秦之侵，欲结楚从也，求其可与从适楚者二十人。盖择于门下也，食客数千，<br>得十九焉，其一人无得也，最下客毛遂请行。平原君不择而与之俱，卒至强楚，<br>廷叱其王，而定从于立谈之间者，毛遂功也。日者，赵王武臣见获于燕，以其臣<br>陈余、张耳之贤，择人请王，往者十辈，无一返者。终于养卒请行，朝炊未终，<br>乃与赵王同载而归。此大王之所知者。臣乃今日愿为大王之毛遂、养卒，大王何<br>慊不辱平原、余、耳之听哉。”汉王曰：“善。”即饬车十乘，骑卒百人，以遣<br>侯公。<br>侯公至楚，晨扣军门，谒项王曰：“臣闻汉王之父太公为俘囚，臣窃庆大王<br>获所以胜于汉者。前日汉王遣使请之，而大王不与，至将烹焉，臣窃吊大王似不<br>恤楚矣。”项王嗔目大怒，叱侯公曰：“若自荐死，乃欲为而主行说以侥幸也。<br>且吾亲与人角，而获其父，固将甘心焉。今乃言无恤者，何也？”侯公曰：“臣<br>以区区之身，备汉之使，而有谒于大王，故大王以臣为汉游说而忘忠楚也。大王<br>试幸听之。使其言有可用，则楚汉之大利，两君之至欢，岂臣之私幸也。使其言<br>无可用，则臣徐蹈鼎镬，以从太公之烹，盖未晚也。”<br>项王曰：“太公之不得归必矣，若将何言？”侯公曰：“夫汉王失职，怏怏<br>而西，因思归之士，收豪杰之伍，举梁汉之师，下巴蜀之粟，并三秦，定齐魏，<br>日引而东，以与大王决一旦之命，大王视其志，固将一天下，朝诸侯，建七庙，<br>定大号，为万世基业耶？抑将区区狥匹夫之节，为曾参之孝而已者耶？且连兵<br>带垒，与楚百战以决雌雄，乃有天下三分之二，大王军覆将死，自救不暇，凡所<br>以运奇决胜为大王之勍敌者，在汉王与诸将了事耶？抑太公实为之也耶？虽庸人<br>孺子固知之。然则太公，独一亡似人耳，不足为楚、汉之轻重。大王幸虏获之，<br>而祸福实系焉，视其用之如何耳。得所以用而用之者强，失所以用而用之者亡。<br>苟为失其所用，未若不获之为善也。大王所以久拘而不归者，固以要之。诚是也。<br>且要而能致之，则权在我。要而不能致，则权在人。权之所在，以战必克。则要<br>者，名也；归者，实也。大王苟不得志于名，当速收效于实，无为两失而自遗其<br>患。是以臣窃为大王慎惜此举也。大王固尝置之俎上而命之矣，彼报之曰：‘必<br>欲烹之，愿分羹焉。’且父子相爱之情，岂相远哉。方汉王窘于彭城，二子同载，<br>推堕捐之，弗顾也，安知其视父不与子同也。太公之囚楚者，三年矣，彼诚笃于<br>爱父，固将捐兵解甲，膝行顿颡楚之辕门，为之请一旦之命，今励士方力，督战<br>方急，无一日而忘与楚从事，此其志在天下，无以亲为也。大王今不归之，以收<br>其实，将久留之，以执其名，故曰似不恤楚也。”<br>项王怒气少息，徐曰：“顾吾所仇者汉王尔，其父何与耶？且汉王亲以其身<br>投吾掌握者，数矣，我常易而释之，今乃曰东向必欲亡楚而后已，故吾深仇之，<br>欲菹醢其父，聊快于一时，况与之归耶？”侯公曰：“辱大王幸赐听臣，臣请言<br>其不可者。夫首建大义诛暴秦者，惟楚。世为贤明显名于天下者，惟楚。天下豪<br>杰乐从而争赴者，惟楚。被坚执锐为士卒先，所向摧靡，莫如大王。兵强将武，<br>百战百胜，莫如大王。诸侯畏惧，惟所号令，莫如大王。割地据国，连城数十，<br>莫如大王。大王持此数者以令天下，朝诸侯，建大号，何待于今。然而为之八年，<br>智穷兵败，土疆日促，反为汉雌。大王尝自知其所以失乎？”项王曰：“吾诚每<br>不自知，如公言焉，公试论吾所以失者。”侯公曰：“大王知夫博者事乎？夫财<br>均则气均，气均则敌偶，然后胜负之势，决于一时。今大王求与汉博，方布席徒<br>手未及投地，而骤以己资推遗之，已而财索气竭，徒手而校之，则大王之胜势去<br>矣。夫仁义礼智，所以取天下之资，而制敌之具也。大王乃弃资委具，以为无所<br>事，以故汉皆获而收执之，此所以自引而东，视大王如无也。”项王曰：“何谓<br>弃资委具？”侯公曰：“夫秦民之不聊生久矣。汉王之入关也，秋毫无所犯，解<br>秦之罟，约法三章，民大庆悦，惟恐其不王秦也。大王之至，燔烧屠戮，酷甚于<br>秦，秦人失望，何以为仁？大王始与诸侯受约怀王，先入关者，王之，汉王出万<br>死不顾一生之计，叩关决战，降俘其主，以待大王，而大王背约，迁之南郑，何<br>以为信？大王以世为楚将，方举大义，不立其后，无以令天下，遂共立怀王而禀<br>听之，及天下且定，乃阳尊为帝而放杀之，何以为义？以范增之忠，陈平之智，<br>韩信之勇，皆人杰。争天下者，视此三人为之存亡。然而增死于疑，平、信去而<br>不用，何以为智？是以汉王于其入关也，天下归其仁。其还定三秦也，天下归其<br>信。为义帝缟素也，天下归其义。其用平、信也，天下归其智。此四者，大王素<br>有之资，可畜之具，惟其委弃而不用，故汉皆得而收执之，是以大王未得所以税<br>驾也。方今之势，汉王者，高资富室也。大王者，窭人也。天下者，市人也。市<br>人不趋窭人而趋高资富室，明矣。然则大王今日之资，恃有一太公尔。天所以相<br>楚也。今不归之，以伸区区之信义，纾旦夕之急，臣恐汉人怒气益奋，战士倍我，<br>是大王又以其资遗汉，且将索然而为穷人矣。此臣所以为大王寒心也。夫制人之<br>与见制于人，克人之与见克于人，岂同日而语哉。愿大王熟计之。”<br>项王曰：“孤所以恩汉者亦至矣。然去辄背我，今其父在此，犹日急斗，诚<br>一旦归之，徒益其气尔。”侯公曰：“不然。臣闻怀敌者强，怒敌者亡。大王于<br>汉，有足怀而制之，乃欲怒而斗之，臣意天溺大王之衷，将遂孤楚矣。大王诚惠<br>辱一介之使护太公，且致言汉王曰：‘前日太公播越于外，羁旅敝军，获侍盥沐<br>者三年于兹，而君王方深督过之，是以下国君臣未敢议太公之归。今君王敕驾迎<br>之，孤恐久稽君王旦暮问安侍膳之欢，敢不承令，敬遣下臣卫送太公之属车以还<br>行宫。孤亦愿自今之日，与君王捐忿与瑕，继平昔之欢，君王有以报不谷者，皇<br>天后土，实与闻之。’如此而汉不解甲罢兵以答大义，则曲在彼矣。大王因之号<br>令士卒，以趋汉王，此秦所以获晋惠公也。今大王不辱听臣，臣无所受命而归，<br>汉王固将恸哭于军曰：‘楚之仇我者深矣，使者再返，而太公不归矣，且号为举<br>大义，除残贼，拯万民，终之有不共戴天之仇，何面目以视天下，今日之事，有<br>楚无汉，有汉无楚，吾将前死楚军，不返顾矣。’汉王持此感怒士心，整甲而趋<br>楚军，此伍子胥所以鞭平王之尸也。”<br>项王曰：“善。吾听公，姑无烹。公第还，语而王令罢兵，吾今归之矣。”<br>侯公曰：“此又不可。夫智贵乎早决，勇贵乎必为。早决者无后悔，必为者无弃<br>功。王陵，楚之骁将也，一旦亡去汉，大王拘执其母，将以还陵也，而其母慷慨<br>对使者为陵陈去就之义，敕陵无还，遂伏剑而死。故天下皆贤智其母，而莫不哀<br>其死也。今太公幽囚郁抑于大王之军，久矣。今闻使者再返，而大王无意幸赦还<br>之，臣窃意其变生于无聊，不胜恚辱之积，一旦引决，以蹈陵母之义，则大王悔<br>恐自失，虽欲回汉军之锋，不可得矣。臣闻来而不可失者，时也。蹈而不可失者，<br>机也。方今大王粮匮师老，无以支汉，而韩信之军，乘胜之锋，亦且至矣，大王<br>虽欲解而东归，不可得矣。臣愿大王因其时而用其机，急归太公，与汉王约，中<br>分天下，割鸿沟以西为汉，以东为楚。大王解甲登坛，建号东帝，以抚东方之诸<br>侯，亦休兵储粟，以待天下之变。汉王老，且厌兵，尚何求哉，固将世为西藩，<br>以事楚矣。”项王大悦。听其计，引侯生为上客，召太公，置酒高会三日而归之。<br>太公、吕后既至，汉王大悦，军皆称万岁。即日封侯公平国君，曰：“此天<br>下辩士，所居倾国者，故号平国君焉。”<br>【拟孙权答曹操书】<br>权白孟德足下。辱书开示祸福，使之内杀子布，外擒刘备以自效。书辞勤<br>AA83，若出至诚，虽三尺童子，亦晓然知利害所在矣。然仆怀固陋，敢略布。<br>昔田横，齐之遗虏，汉高祖释郦生之憾，遣使海岛，谓横来大者王，小者侯，<br>犹能以力自刭，不肯以身辱于刘氏。韩信以全齐之地，束手于汉，而不能死于牖<br>下。自古同功一体之人，英雄豪杰之士，世乱则藉以剪伐，承平则理必猜疑，与<br>其受韩信之诛，岂若死田横之节也哉。<br>仆先将军破虏，遭汉陵夷，董卓僣乱，焚烧宗庙，发掘陵寝，故依袁术以举<br>义师，所指城邑响应，天下思得董卓而食之不厌。不幸此志未遂，而无禄早世。<br>先兄伯符嗣命，驰驱锋镝，周旋江汉，岂有他哉？上以雪天子之耻，下以毕先将<br>军之志耳。不意袁术亦僣位号，污辱义师，又闻诸君各盗名字，伯符提偏师，进<br>无所归，退无所守，故资江东为之业耳，不幸有荆轲、舞阳之变。不以权不肖，<br>使统士卒，以卒先臣之志。仆受遗以来，卧薪尝胆，悼日月之逾迈，而叹功名之<br>不立，上负先臣未报之忠，下忝伯符知人之明。且权先世以德显于吴，权若效诸<br>君有非常之志，纵不蒙显戮，岂不坠其家声耶？<br>汉自桓、灵以来，上失其道，政出多门，宦官之乱才息，董卓之祸复兴，<br>傕、汜未诛，袁、刘割据，天下所恃，惟权与公及刘备三人耳。比闻卓已鲸鲵，<br>天子反正，仆意公当扫除余孽，同奖王室，上助天子，与宗庙社稷之灵，退守藩<br>国，无失春秋朝觐之节。而足下乃有欺孤之志，威挟天子，以令天下，妄引历数，<br>阴构符命，昔笑王莽之愚，今窃叹足下蹈覆车也。仆与公有婚姻之旧，加之同好<br>相求，然自闻求九锡，纳椒房，不唯同志失望，天下甚籍籍也。刘备之兵虽少，<br>然仆观其为人，雄材大略，宽而有容，拙于攻取，巧于驭人，有汉高祖之余风，<br>辅以孔明，未可量也，且以忠义不替曩昔，仆以为今海内所望，惟我二人耳。仆<br>之有张昭，正如备之孔明，左提右挈，以就大事，国中文武之事，尽以委之，而<br>见教杀昭与备，仆岂病狂也哉。古谚有之：“辅车相依，唇亡齿寒。”仆与刘备，<br>实有唇齿相须之势。足下所以不能取武昌，又不能到成都者，吴、蜀皆存也。今<br>使仆取蜀，是吴不得独存也。蜀亡，吴亦随之矣。晋以垂棘屈产，假道于虞以伐<br>虢，夫灭虢是所以取虞，虞以不知，故及祸。足下意何以异此。<br>古人有言曰：“白首如新，倾盖如故。”言以身托人，必择所安。孟德视仆，<br>岂惜此尺寸之土者哉，特以公非所托故也。荀文若与公共起艰危，一旦劝公让九<br>锡，意便憾，使卒忧死。矧仆与公有赤壁之隙，虽复尽释前憾，然岂敢必公不食<br>斯言乎？今日归朝，一匹夫耳，何能为哉。纵公不见害，交锋两阵之间，所杀过<br>当，今其父兄子弟，实在公侧，怨仇多矣，其能安乎？季布数窘汉王，及即位，<br>犹下三族之令，矧足下记人之过，忘人之功，不肯忘文若于九锡，其肯赦仆于赤<br>壁乎？孔文举与杨德祖，海内奇士，足下杀之如皂隶，岂复有爱于权！天下之才<br>在公右者，即害之矣，一失江东，岂容复悔耶？甘言重币，幸勿复再。<br><hr>
