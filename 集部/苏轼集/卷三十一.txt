<h4>《集部·苏轼集·卷三十一》<b class="x">作者：苏轼</b></h4>
◎和陶诗七十八首【追和陶渊明诗引（子由作。此引因对理解和陶诗大有帮助，故保留）】东坡先生谪居儋耳，置家罗浮之下，独与幼子过负担度海。葺茅竹而居之，日啖薯芋，而华屋玉食之念不存于胸中。平生无所嗜好，以图史为园囿，文章为鼓吹，至是亦皆罢去。独犹喜为诗，精深华妙，不见老人衰惫之气。是时，辙亦迁海康，书来告曰：“古之诗人有拟古之作矣，未有追和古人者也。追和古人则始于吾。吾于诗人，无所甚好，独好渊明之诗。渊明作诗不多，然其诗质而实绮，癯而实腴。自曹、刘、鲍、谢、李、杜诸人皆莫及也。吾前后和其诗凡一百有九，至其得意，自谓不甚愧渊明。今将集而并录之，以遗后之君子。其为我志之。然吾于渊明，岂独好其诗也哉？如其为人，实有感焉。渊明临终，疏告俨等：‘吾少而穷苦，每以家弊，东西游走。性刚才拙，与物多忤，自量为己必贻俗患，黾勉辞世，使汝等幼而饥寒。’渊明此语，盖实录也。吾真有此病而不早自知，平生出仕，以犯世患，此所以深愧渊明，欲以晚节师范其万一也。”嗟乎！渊明不肯为五斗米一束带见乡里小儿，而子瞻出仕三十余年，为狱吏所折困，终不能悛，以陷大难，乃欲以桑榆之末景，自托于渊明，其谁肯信之？虽然，子瞻之仕，其出处进退，犹可考也。后之君子其必有以处之矣。孔子曰：“述而不作，信而好古，窃比于我老彭。”孟子曰：“曾子、子思同道。”区区之迹，盖未足以论士也。辙少而无师，子瞻既冠而学成，先君命辙师焉。子瞻尝称辙诗有古人之风，自以为不若也。然自其斥居东坡，其学日进，沛然如川之方至。其诗比李太白、杜子美有余，遂与渊明比。辙虽驰骤从之，而常出其后。其和渊明，辙继之者，亦一二焉。丁丑十二月海康城南东斋引。【和时运四首】．丁丑二月十四日，白鹤峰新居成，自嘉祐寺迁入。咏渊明《时运》诗云：斯晨斯夕，言息其庐。似为余发也，乃次其韵。长子迈，与余别三年矣，挈携诸孙，万里远至，老朽忧患之余，不能无欣然。我卜我居，居非一朝。龟不吾欺，食此江郊。废井已塞，乔木干霄。昔人伊何，谁其裔苗。下有碧潭，可饮可濯。江山千里，供我遐瞩。木固无胫，瓦岂有足。陶匠自至，啸歌相乐。我视此邦，如洙如沂。邦人劝我，老矣安归。自我幽独，倚门或挥。岂无亲友，云散莫追。旦朝丁丁，谁款我庐。子孙远至，笑语纷如。剪发垂髻（一作剪彩垂髫），覆此瓠壶。三年一梦，乃复见余。【和劝农六首】．海南多荒田，俗以留香为业，所产粳稌不足于食，乃以薯芋杂米作粥糜以取饱。余既哀之，乃和渊明《劝农》诗，以告其有知者。咨尔汉黎，均是一民。鄙夷不训，夫岂其真。怨忿劫质，寻戈相因。欺谩莫诉，曲自我人。天祸尔土，不麦不稷。民无用物，怪珍是殖。播厥熏木，腐余是穑。贪夫污吏，鹰鸷狼食。岂无良田，膴膴平陆。兽踪交缔。鸟喙谐穆。惊麏朝射，猛犭希夜逐。芋羹薯糜，以饱耆宿。听我苦言，其福永久。利尔鉏耜，好尔邻偶。斩艾蓬藋，南东其亩。父兄搢梃，以抶游手。天不假易，亦不汝匮。春无遗勤，秋有厚冀。云举雨决，妇姑毕至。我良孝爱，袒跣何愧。逸谚戏侮，博弈顽鄙。投之生黎，俾勿冠履。霜降稻实，千箱一轨。大作尔社，一醉醇美。【和停云四首】．自立冬以来，风雨无虚日，海道断绝，不得子由书。乃和渊明《停云》诗以寄。停云在空，黯其将雨。嗟我怀人，道修且阻。眷此区区，俯仰再抚。良辰过鸟，逝不我伫。飓作海浑，天水溟濛。云屯九河，雪立三江。我不出门，寤寐北窗。念彼海康，神驰往从。凛然清癯，落其骄荣。馈奠化之，廓兮忘情。万里迟子，晨兴宵征。远虎在侧，以宁先生。对弈未终，摧然斧柯。再游兰亭，默数永和。梦幻去来，谁少谁多。弹指太息，浮云几何。【和归园田居六首】．三月四日，游白水山佛迹岩，沐浴於汤泉，晞发于悬瀑之下，浩歌而归，肩舆却行，以与客言，不觉至水北荔枝浦上。晚日葱昽，竹阴萧然，时荔子累累如芡实矣。有父老年八十五，指以告余曰：及是可食，公能携酒来游乎？意忻然许之。归卧既觉，闻儿子过诵渊明《归园田居》诗六首，乃悉次其韵。始余在广陵和渊明《饮酒二十首》，今复为此，要当尽和其诗乃已耳。今书以寄妙总大士参寥子。环州多白水，际海皆苍山。以彼无尽景，寓我有限年。东家著孔丘，西家著颜渊。市为不二价，农为不争田。周公与管蔡，恨不茆三间。我饱一饭足，薇蕨补食前。门生馈薪米，救我厨无烟。斗酒与只鸡，酣歌饯华颠。禽鱼岂知道，我适物自闲。悠悠未必尔，聊乐我所然。穷猿既投林，疲马初解鞅。心空饱新得，境熟梦余想。江鸥渐驯集，蜒叟已还往。南池绿钱生，北岭紫笋长。提壶岂解饮，好语时见广。春江有佳句，我醉堕渺莽。新浴觉身轻，新沐感发稀。风乎悬瀑下，却行咏而归。仰观江摇山，俯见月在衣。步从父老语，有约吾敢违。老人八十余，不识城市娱。造物偶遗漏，同侪尽丘墟。平生不渡江，水北有幽居。手插荔枝子，合抱三百株，莫言陈家紫，甘冷恐不如。君来坐树下，饱食携其余。归舍遗儿子，怀抱不可虚。有酒持饮我，不问钱有无。坐倚朱藤杖，行歌紫芝曲。不逢商山翁，见此野老足。愿同荔枝社，长作鸡黍局。教我同光尘，月固不胜烛。霜飙散氛AA47，廓然似朝旭。（《庄子》云：月固不胜火。郭象曰：大而暗，不若小而明。陋哉斯言也。余为更之曰：明于大者，必晦于小，月能烛天地而不能烛毫厘，此其所以不胜火也。然卒之火胜月胜耶？）昔我在广陵，怅望柴桑陌。长吟饮酒诗，颇获一笑适。当时已放浪，朝坐夕不夕。矧今长闲人，一劫展过隙。江山互隐见，出没为我役。斜川追渊明，东皋友王绩。诗成竟何为，六博本无益。【五月旦日作和戴主簿】海南无冬夏，安知岁将穷。时时小摇落，荣瘁俯仰中。上天信包荒，佳植无由丰。鉏耰代肃杀，有择非霜风。手栽兰与菊，侑我清宴终。撷芳眼已明，饮酒腹尚冲。草去土自隤，井深墙愈隆。勿笑一亩园，蚁垤齐衡嵩。【酬刘柴桑】红薯与紫芋，远插墙四周。且放幽兰香，莫争霜菊秋。穷冬出瓮盎，磊落胜农畴。淇上白玉延，（淇上出山药，一名玉延。）能复过此不。一饱忘故山，不思马少游。【与殷晋安别（和送昌化军使张中罢官赴阙）】孤生知永弃，末路嗟长勤。久安儋耳陋，日与雕题亲。海国此奇士，官居我东邻。卯酒无虚日，夜棋有达晨。小瓮多自酿，一瓢时见分。仍将对床梦，伴我五更春。暂聚水上萍，忽散风中云。恐无再见日，笑谈来生因。空吟清诗送，不救归装贫。【和王抚军座送客（再送张中）】胸中有佳处，海瘴不能腓。三年无所愧，十口今同归。汝去莫相怜，我生本无依。相从大块中，几合几分违。莫作往来相，而生爱见悲。悠悠含山日，炯炯留清晖。悬知冬夜长，不恨晨光迟。梦中无与别，作诗记忘遗。【和答庞参军（三送张中）】留灯坐达晓，要与影晤言。下帷对古人，何暇复窥园。使君本学武，少诵十三篇。颇能口击贼，戈戟亦森然。才智谁不如，功名叹无缘。独来向我说，愤懑当奚宣。一见胜百闻，往鏖皋兰山。白衣挟三矢，趁此征辽年。【形赠影】天地有常运，日月无闲时。孰居无事中，作止推行之。细察我与汝，相因以成兹。忽然乘物化，岂与生灭期。梦时我方寂，偃然无所思。胡为有哀乐，辄复随涟洏。我舞汝凌乱，相应不少疑。还将醉时语，答我梦中辞。【影答形】丹青写君容，常恐画师拙。我依月灯出，相肖两奇绝。妍媸本在君，我岂相媚悦。君如火上烟，火尽君乃别。我如镜中像，镜坏我不灭。虽云附阴晴，了不受寒热。无心但因物，万变岂有竭。醉醒皆梦尔，未用议优劣。【神释】二子本无我，其初因物著。岂惟老变衰，念念不如故。知君非金石，安足长托附。莫从老君言，亦莫用佛语。仙山与佛国，终恐无是处。甚欲随陶翁，移家酒中住。醉醒要有尽，未易逃诸数。平生逐儿戏，处处余作具。所至人聚观，指目生毁誉。如今一弄火，好恶都焚去。既无负载劳，又无寇攘惧。仲尼晚乃觉，天下何思虑。【怨诗楚调示庞主簿邓治中】当欢有余乐，在戚亦颓然。渊明得此理，安处故有年。嗟我与先生，所赋良奇偏。人间少宜适，惟有归耘田。我昔堕轩冕，毫厘真市廛。困来卧重裀，忧愧自不眠。如今破茅屋，一夕或三迁。风雨睡不知，黄叶满枕前。宁当出怨句，惨惨如孤烟。但恨不早悟，犹推渊明贤。【九日闲居】．明日重九，雨甚，展转不能寐。起坐索酒和渊明一篇，醉熟昏然，殆不能佳也。九日独何日，欣然惬平生。四时靡不佳，乐此古所名。龙山忆孟子，栗里怀渊明。鲜鲜霜菊艳，溜溜糟床声。闲居知令节，乐事满余龄。登高望云海，醉觉三山倾。长歌振履商，起舞带索荣。坎轲识天意，淹留见人情。但愿饱粳稌，年年乐秋成。【和移居二首】．余去岁三月，自水东嘉祐寺迁居合江楼，迨今一年，多病寡欢，颇怀水东之乐也。得归善县后隙地数亩，父老云古白鹤观也，意欣然，欲居之，乃和此诗。昔我初来时，水东有幽宅。晨与乌鹊朝，暮与牛羊夕。谁令迁近市，日有造请役。歌呼杂闾巷，鼓角鸣枕席。出门无所诣，乐事非宿昔。病瘦独弥年，束薪与谁析。洄潭转碕岸，我作江郊诗。今为一廛氓，此地乃得之。葺为无邪斋，思我无所思。古观废已久，白鹤归何时。我岂丁令威，千岁复还兹。江山朝福地，古人不吾欺。【岁暮作和张常侍】．十二月二十五日酒尽，取米欲酿，米亦竭。时吴远游、陆道士客于余，因读渊明《岁暮和张常侍》诗，亦以无酒为叹，乃用其韵赠二子。我生有天禄，玄膺流玉泉。何事陶彭泽，乏酒每形言。仙人与道士，自养岂在繁。但使荆棘除，不忧梨枣愆。我年六十一，颓景薄西山。岁暮似有得，稍觉散亡还。有如千丈松，常苦弱蔓缠。养我岁寒枝，会有解脱年。米尽初不知，但怪饥鼠迁。二子真我客，不醉亦陶然。【和郭主簿二首】．清明日闻过诵书，声节闲美，感念少时，怅然追怀先君宫师之遗意，且念淮、德二幼孙。无以自遣，乃和渊明二篇，随意所寓，无复伦次也。今日复何日，高槐布初阴。良辰非虚名，清和盈我襟。孺子卷书坐，诵诗如鼓琴。却念四十年，玉颜如汝今。闭户未尝出，出为邻里钦。家世事酌古，百史手自斟。当年二老人，喜我作此音。淮德入我梦，角羁未胜簪。孺子笑问我，君何念之深。雀鷇含淳音，竹萌抱静节。（此两句先君少时诗，失其全首。）诵我先君时，肝肺为澄澈。犹为鸣鹤和，未作获麟绝。愿因骑鲸李，追此御风列。丈夫贵出世，功名岂人杰。家书三万卷，独取服食诀。地行即空飞，何必挟日月。【示周掾祖谢和游城东学舍作】闻有古学舍，窃怀渊明欣。摄衣造两塾，窥户无一人。邦风方杞夷，庙貌犹殷因。先生馔已缺，弟子散莫臻。忍饥坐谈道，嗟我亦晚闻。永言百世祀，未补平生勤。今此复何国，岂与陈蔡邻。永愧虞仲翔，弦歌沧海滨。【和答庞参军六首】．周循州彦质，在郡二年，书问无虚日，罢归过惠，为余留半月。既别，和此诗送之。我见异人，且得异书。挟书从人，何适不娱。罗浮之趾，卜我新居。而为非玄德，三顾我庐。旨酒荔蕉，绝甘分珍。虽云晚接，数面自亲。海隅一笑，岂云无人。无酒酤我，或乞其邻。将行复止，眷言孜孜。苟有于中，倾倒出之。奕奕千言，粲焉陈诗。觞行笔落，了不容思。丱妙侍侧，两髦丫分。歌舞寿我，永为欢欣。曲终凄然，仰视浮云。此曲此声，何时复闻。击鼓其镗，船开舻鸣。顾我而言，雨泣载零。子卿白首，当还西京。辽东万里，亦归管宁。感子至意，托辞西风。吾生一尘，寓形空中。愿言谦亨，君子有终。功名在子，何吊我躬。【和连雨独饮二首】．吾谪海南，尽卖酒器以供衣食，独有一荷叶杯工制美妙，留以自娱。乃和渊明《连雨独饮》。平生我与我，举意辄自然。岂止磁石针，虽合犹有间。此外一子由，出处同偏仙。晚景最可惜，分飞海南天。纠缠（一作躔）不吾欺，宁此忧患先。顾影一杯酒，谁谓无往还。寄语海北人，今日为何年。醉里有独觉，梦中无杂言。阿堵不解醉，谁欤此颓然。误入无功乡，掉臂嵇阮间。饮中八仙人，与我俱得仙。渊明岂知道，醉语忽谈天。偶见此物真，遂超天地先。醉醒可还酒，此觉无所还。清风洗徂暑，连雨催丰年。床头伯雅君，此子可与言。【和赠羊长史】．得郑嘉会靖老书，欲于海舶载书千余卷见借。因读渊明《赠羊长史》诗云：愚生三季后，慨然念黄虞。得知千载事，上赖古人书。次其韵以谢郑君。我非皇甫谧，门人如挚虞。不持两鸱酒，肯借一车书。欲令海外士，观经似鸿都。结发事文史，俯仰六十余。老马不耐放，长鸣思服舆。故知根尘在，未免病药俱。念君千里足，历块犹踟蹰。好学真伯业，比肩可相如。此书久已熟，救我今荒芜。顾惭桑榆迫，岂厌诗酒娱。奏赋病未能，草玄老更疏。犹当距杨墨，稍欲惩荆舒。【和乞食】庄周昔贷粟，犹欲舂脱之。鲁公亦乞米，炊煮尚不辞。渊明端乞食，亦不避嗟来。呜呼天下士，死生寄一杯。斗水何所直，远汲苦姜诗。幸有余薪米，养此老不才。至味久不坏，可为子孙贻。【和胡西曹示顾贼曹】长春如稚女，飘飘倚轻飔。卯酒晕玉颊，红绡卷生衣。低颜香自敛，含睇意颇微。宁当娣黄菊，未肯似戎葵。谁言此弱质，阅岁观盛衰。頩然疑薄怒，沃盥未可挥。瘴雨吹蛮风，凋零岂容迟。老人不解饮，短句余清悲。【和游斜川正月五日与儿子过出游作】谪居澹无事，何异老且休。虽过靖节年，未失斜川游。春江绿未波，人卧船自流。我本无所适，泛泛随鸣鸥。中流遇洑洄，舍舟步层丘。有口可与饮，何必逢我俦。过子诗似翁，我唱儿辄酬。未知陶彭泽，颇有此乐不。问点尔何如，不与圣同忧。问翁何所笑，不为由与求。【和己酉岁九月九日】．十月初吉菊始开，乃与客作重九，因次韵渊明《己酉岁九月九日》一首。胡广饮菊潭水而寿，然《李固传赞》云：其视胡广赵戒，犹粪土也。今日我重九，谁谓秋冬交。黄花与我期，草中实后凋。香余白露干，色映青松高。怅望南阳野，古潭霏庆霄。伯始真粪土，平生夏畦劳。饮此亦何益，内热中自焦。持我万家春，一酬五柳陶。夕英幸可掇，继此木兰朝。【和癸卯岁始春怀古田舍】．儋人黎子云兄弟，居城东南，躬农圃之劳。偶与军使张中同访之，居临大池，水木幽茂，坐客欲为醵钱作屋，余亦欣然许之。名其屋曰载酒堂，用渊明《始春怀古田舍》韵，作二首。退居有成言，垂老竟未践。何曾渊明归，屡作敬通免。休闲等一味，妄想生愧靦。（渊明本用缅字，今聊取其同音字。）聊将自知明，稍积在家善。城东两黎子，室迩人自远。呼我钓其池，人鱼两忘返。使君亦命驾，恨子林塘浅。茅茨破不补，嗟子乃尔贫。菜肥人愈瘦，宅闲井常勤。我欲致薄少，解衣劝坐人。临池作虚堂，雨急瓦声新。客来有美载，果熟多幽欣。丹荔破玉肤，黄柑溢芳津。借我三亩地，结茅为子邻。鴂舌傥可学，化为黎母民。【和饮酒二十首】．吾饮酒至少，常以把杯为乐。往往颓然坐睡，人见其醉，而吾中了然，盖莫能名其为醉为醒也。在扬州时，饮酒过午辄罢，客去，解衣盘礴，终日欢不足而适有余。因和渊明《饮酒》二十首，庶以仿佛其不可名者，示舍弟子由、晁无咎学士。我不如陶生，世事缠绵之。云何得一适，亦有如生时。寸田无荆棘，佳处正在兹。纵心与事往，所遇无复疑。偶得酒中趣，空杯亦常持。二豪诋醉客，气涌胸中山。漼然忽冰释，亦复在一言。啬气实其腹，云当享长年。少饮得径醉，此秘君勿传。道丧士失己，出语辄不情。江左风流人，醉中亦求名。渊明独清真，谈笑得此生。身如受风竹，掩冉众叶惊。俯仰各有态，得酒诗自成。蠢蠕食叶虫，仰空慕高飞。一朝传两翅，乃得粘网悲。啁啾厌巢雀，沮泽疑可依。赴水生两壳，遭闭何时归。二虫竟谁是，一笑百念衰。幸此未化间，有酒君莫违。小舟真一叶，下有暗浪喧。夜棹醉中发，不知枕几偏。天明问前路，已度千金山。嗟我亦何为，此道常往还。未来宁早计，既往复何言。百年六十化，念念竟非是。是身如虚空，谁受誉与毁。得酒未举杯，丧我固忘尔。倒床自甘寝，不择菅与绮。顷者大雪年，海波翻玉英。有士常痛饮，饥寒见真情。床头有败榼，孤坐时一倾。未能平体粟，且复浇肠鸣。脱衣裹冻酒，每醉念此生。我坐华堂上，不改麋鹿姿。时来蜀冈头，喜见霜松枝。心知百尺底，已结千岁奇。煌煌凌霄花，缠绕复何为。举觞酹其根，无事莫相羁。芙蓉在秋水，时节自阖开。清风亦何意，入我芝兰怀。一随采折去，永与江湖乖。断丝不复续，斗水何足栖。不如玉井莲，结根天池泥。感此每自慰，吾事幸不谐。醉中有归路，了了初不迷。乘流且复逝，抵曲吾当回。篮舆兀醉守，路转古城隅。酒力如过雨，清风消半途。前山正可数，后骑且勿驱。我缘在东南，往寄白发余。遥知万松岭，下有三亩居。民劳吏无德，岁美天有道。暑雨避麦秋，温风送蚕老。三咽初有闻，一溉未濡槁。诏书宽积欠，父老颜色好。再拜贺吾君，获此不贪宝。颓然笑阮籍，醉几书谢表。我梦入小学，自谓总角时。不谓有白发，犹诵论语辞。人间本儿戏，颠倒略似兹。惟有醉时真，空洞了无疑。坠车终无伤，庄叟不吾欺。呼儿具纸笔，醉语辄录之。醉中虽可乐，犹是生灭境。云何得此身，不醉亦不醒。痴如景升牛，莫保尻与领。点如东郭<夋免>，束缚作毛颖。乃知嵇叔夜，非坐虎文炳。我家小冯君，天性颇纯至。清坐不饮酒，而能容我醉。归休要相依，谢病当以次。岂知山林士，肮脏乃尔贵。乞身当念早，过是恐少味。去乡三十年，风雨荒旧宅。惟存一束书，寄食无定迹。每用愧渊明，尚取禾三百。颀然六男子，粗可传清白。于吾岂不多，何事复叹息。哓哓六男子，弦诵各一经。复生五丈夫，戢戢丁欲成。归田了门户，与国充践更。普儿初学语，玉骨开天庭。淮老如鹤雏，破壳已能鸣。举酒属千里，一欢愧凡情。淮海虽故楚，无复轻扬风。斋厨圣贤杂，无事时一中。谁言大道远，正赖三杯通。使君不夕坐，衙门散刀弓。何人恐东台，一郡坐可得。亭亭古浮图，独立表众惑。芜城阅兴废，雷塘几开塞。明年起华堂，置酒吊亡国。无令竹西路，歌吹久寂默。晁子天麒麟，结交及未仕。高才固难及，雅志或类己。各怀伯业能，共有丘明耻。歌呼时就君，指我醉乡里。吴公门下客，贾谊独见纪。请作鵩鸟赋，我亦得坎止。行乐当及时，绿发不可恃。盖公偶谈道，齐相独适真。颓然不事事，客至先饮醇。当时刘项罢，四海创痍新。三杯洗战国，一斗销强秦。寂寥千载后，阳公嗣前尘。醉卧客怀中，言笑徒多勤。我时阅旧史，独与三人亲。未暇餐脱粟，苦心学平津。草书亦何用，醉墨淋衣巾。一挥三十幅，持去听坐人。【和止酒】．丁丑岁，余谪海南，子由亦贬雷州。五月十一日相遇于藤，同行至雷。六月十一日相别，渡海。余时病痔呻吟，子由亦终夕不寐。因诵渊明诗，劝余止酒。乃和原韵，因以赠别，庶几真止矣。时来与物逝，路穷非我止。与子各意行，同落百蛮里。萧然两别驾，各携一稚子。子室有孟光，我室惟法喜。相逢山谷间，一月同卧起。茫茫海南北，粗亦足生理。劝我师渊明，力薄且为己。微疴坐杯酌，止酒则瘳矣。望道虽未济，隐约见津涘。从今东坡室，不立杜康祀。【和还旧居梦归惠州白鹤山居作】痿人常念起，夫我岂忘归。不敢梦故山，恐兴坟墓悲。生世本暂寓，此身念念非。鹅城亦何有，偶拾鹤毳遣。穷鱼守故沼，聚沫犹相依。大儿当门户，时节供丁推。梦与邻翁言，悯然怜我衰。往来付造物，未用相招麾。【和始经曲阿】虞人非其招，欲往畏简书。穆生责醴酒，先见我不如。江左古弱国，强臣擅天衢。渊明堕诗酒，遂与功名疏。我生值良时，朱金义当纡。天命适如此，幸收废弃余。独有愧此翁，大名难久居。不思犠牛龟，兼取熊掌鱼。北郊有大赍，南冠解囚拘。眷言罗浮下，白鹤返故庐。【和庚戌岁九月中于西田获早稻】（小圃栽植渐成，取渊明诗有及草木蔬谷者五篇，次其韵。）蓬头三獠奴，谁谓愿且端。晨兴洒扫罢，饱食不自安。愿治此圃畦，少资主游观。昼功不自觉，夜气乃潜还。早韭欲争春，晚菘先破寒。人间无正味，美好出艰难。早知农圃乐，岂有非意干。尚恨不持鉏，未免骍我颜。此心苟未降，何适不间关。休去复歇去，菜食何所叹。【和丙辰岁八月中于下噀田舍获】聚粪西垣下，凿泉东垣隈。劳辱何时休，宴安不可怀。天公岂相喜，雨霁与意谐。黄菘养土羔，老楮生树鸡。未忍便烹煮，绕观日百回。跨海得远信，冰盘鸣玉哀。茵蔯点脍缕，照坐如花开。一与蜒叟辞，苍颜两摧颓。齿根日浮动，自与粱肉乖。食菜岂不足（一作好），呼儿拆鸡栖。【和乙酉岁三月为建威参军使都经钱溪（和游城北谢氏废园作）】乔木卷苍藤，浩浩崩云积。谢家堂前燕，对语悲宿昔。仰看桄榔树，玄鹤舞长翮。新年结荔子，主人黄壤隔。溪阴宜馆我，稍省薪水役。相如卖车骑，五亩亦可易。但恐鵩鸟来，此生还荡析。谁能插篱槿，护此残竹柏。【辛丑七月赴假还江陵夜行途中作口号（和郊行步月作）】缺月不早出，长林踏青冥。犬吠主人怒，愧此闾里情。怪我夜不归，茜袂窥柴荆。云间与地上，待我两友生。惊鹊再三起，树端已微明。白露净原野，始觉丘陵平。暗蛩方夜绩，孤萤亦宵征。归来闭户坐，寸田且默耕。莫赴花月期，免为诗酒萦。诗人如布谷，聒聒常自名。<hr>
