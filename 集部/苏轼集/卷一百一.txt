<h4>《集部·苏轼集·卷一百一》<b class="x">作者：苏轼</b></h4>
<br>◎志林五十五条·记游<br>○记过合浦<br>余自海康适合浦，连日大雨，桥梁大坏，水无津涯。自兴廉村净行院下乘小<br>舟至官寨，闻自此西皆涨水，无复桥船，或劝乘并蜑海即白石。是日六月晦，无<br>月，碇宿大海中。天水相接，星河满天，起坐四顾太息：“吾何数乘此险也！已<br>济徐闻，复厄于此乎？”稚子过在旁鼾睡，呼不应。所撰《书》、《易》、《论<br>语》皆以自随，而世未有别本。抚之而叹曰：“天未欲使从是也，吾辈必济！”<br>已而果然。七月四日合浦记，时元符三年也。<br>○逸人游浙东<br>到杭州一游龙井，谒辨才遗像，仍持密云团为献龙井。孤山下有石室，室前<br>有六一泉，白而甘，当往一酌。湖上寿院竹极伟，其傍智果院有参寥泉及新泉，<br>皆甘冷异常，当时往一酌，仍寻参寥子妙总师之遗迹，见颖沙弥亦当致意。灵隐<br>寺后高峰塔一上五里，上有僧不下三十余年矣，不知今在否？亦可一往。<br>○记承天寺夜游<br>元丰六年十月十二日夜，解衣欲睡，月色入户，欣然起行。念无与乐者，遂<br>至承天寺寻张怀民。怀民亦未寝，相与步于中庭。庭下如积水空明，水中藻荇交<br>横，盖竹柏影也。何夜无月，何处无竹柏，但少闲人如吾两人耳。<br>○游沙湖<br>黄州东南三十里为沙湖，亦曰螺师店，予买田其间。因往相田得疾，闻麻桥<br>人庞安常善医而聋，遂往求疗。安常虽聋，而颖悟绝人，以纸画字，书不数字，<br>辄深了人意。余戏之曰：“余以手为口，君以眼为耳，皆一时异人也。”疾愈，<br>与之同游清泉寺。寺在蕲水郭门外二里许，有王逸少洗笔泉，水极甘，下临兰溪，<br>溪水西流。余作歌云：“山下兰芽短浸溪，松间沙路净无泥，萧萧暮雨子规啼。<br>谁道人生无再少？君看流水尚能西！休将白发唱黄鸡。”是日剧饮而归。<br>○记游松江<br>吾昔自杭移高密，与杨元素同舟，而陈令举、张子野皆从余过李公择于湖，<br>遂与刘孝叔俱至松江。夜半月出，置酒垂虹亭上。子野年八十五，以歌词闻于天<br>下，作定风波令，其略云：“见说贤人聚吴分，试问，也应傍有老人星。”坐客<br>欢甚，有醉倒者，此乐未尝忘也。今七年耳，子野、孝叔、令举皆为异物，而松<br>江桥亭，今岁七月九日海风架潮，平地丈余，荡尽无复孑遗矣。追思曩时，真一<br>梦耳。元丰四年十二月十二日，黄州临皋亭夜坐书。<br>○游白水书付过<br>绍圣元年十月十二日，与幼子过游白水佛迹院，浴于汤池，热甚，其源殆可<br>熟物。循山而东，少北，有悬水百仞，山八九折，折处辄为潭，深者磓石五丈，<br>不得其所止。雪溅雷怒，可喜可畏。水厓有巨人迹数十，所谓佛迹也。暮归倒行，<br>观山烧火，甚俯仰，度数谷。至江山月出，击汰中流，掬弄珠璧。到家二鼓，复<br>与过饮酒，食余甘煮菜，顾影颓然，不复甚寐，书以付过。东坡翁。<br>○记游庐山<br>仆初入庐山，山谷奇秀，平生所未见，殆应接不暇，遂发意不欲作诗。已而<br>见山中僧俗，皆云：“苏子瞻来矣！”不觉作一绝云：“芒鞋青竹杖，自挂百钱<br>游。可怪深山里，人人识故侯。”既自哂前言之谬，又复作两绝云：“青山若无<br>素，偃蹇不相亲。要识庐山面，他年是故人。”又云：“自昔忆清赏，初游杳霭<br>间。如今不是梦，真个是庐山”。是日有以陈令举《庐山记》见寄者，且行且读，<br>见其中云徐凝、李白之诗，不觉失笑。旋入门先寺，主僧求诗，因作一绝云：<br>“帝遣银河一泒垂，古来惟有谪仙辞。飞流溅沫知多少，不与徐凝洗恶诗。”<br>往来山南地十余日，以为胜绝不可胜谈，择其尤者，莫如漱玉亭、三陕桥，故作<br>此二诗。最后与总老同游西林，又作一绝云：“横看成岭侧成峰，到处看山了不<br>同。不识庐山真面目，只缘身在此山中。”仆庐山诗尽于此矣。<br>○记游松风亭<br>余尝寓居惠州嘉祐寺，纵步松风亭下，足力疲乏，思欲就林止息。望亭宇尚<br>在木末，意谓是如何得到？良久忽曰：“此间有甚么歇不得处！”由是如挂钩之<br>鱼，忽得解脱。若人悟此，虽兵阵相接，鼓声如雷霆，进则死敌，退则死法，当<br>甚么时也不妨熟歇。<br>○儋耳夜书<br>己卯上元，余在儋耳，有老书生数人来过，曰：“良月佳夜，先生能一出乎？”<br>予欣然从之。步城西，入僧舍，历小巷，民夷杂揉，屠酤纷然，归舍已三鼓矣。<br>舍中掩关熟寝，已再鼾矣。放杖而笑，孰为得失？问先生何笑；盖自笑也，然亦<br>笑韩退之钓鱼，无得更欲远去。不知钓者，未必得大鱼也。<br>○忆王子立<br>仆在徐州，王子立、子敏皆馆于官舍，而蜀人张师厚来过，二王方年少，吹<br>洞箫饮酒杏花下。明年，余谪黄州，对月独饮，尝有诗云：“去年花落在徐州，<br>对月酣歌美清夜。今日黄州见花发，小院闭门风露下。”盖忆与二王饮时也。张<br>师厚久已死，今年子立复为古人，哀哉！<br>○黎<禾蒙>子<br>吾故人黎錞，字希声，治《春秋》有家法，欧阳文忠公喜之。然为人质木<br>迟缓，刘贡父戏之为“黎<禾蒙>子”，以谓指其德，不知果木中真有是也。一日联<br>骑出，闻市人有唱是果鬻之者，大笑，几落马。今吾谪海南，所居有此，霜实累<br>累，然二君皆入鬼录。坐念故友之风味，岂复可见！刘固不泯于世者，黎亦能文<br>守道不苟随者也。<br>○记刘原父语<br>昔为凤翔幕，过长安，见刘原父，留吾剧饮数日。酒酣，谓吾曰：“昔陈季<br>弼告陈元龙曰：‘闻远近之论，谓明府骄而自矜。’元龙曰：‘夫闺门雍穆，有<br>德有行，吾敬陈元方兄弟；渊清玉洁，有礼有法，吾敬华子鱼；清修疾恶，有识<br>有义，吾敬赵元达；博闻强记，奇逸卓荦，吾敬孔文举；雄姿杰出，有王霸之略，<br>吾敬刘玄德。所敬如此，何骄之有？余子琐琐，亦安足录哉！’”因仰天太息。<br>此亦原父之雅趣也。吾后在黄州，作诗云：“平生我亦轻余子，晚岁谁人念此翁？”<br>盖记原父语也。原父既没久矣，尚有贡父在，每与语，今复死矣，何时复见此俊<br>杰人乎？悲夫！<br>◎志林五十五条·怀古<br>○广武叹<br>昔先友史经臣彦辅谓余：“阮籍登广武而叹曰：‘时无英雄，使竖子成其名！’<br>岂谓沛公竖子乎？”余曰：“非也，伤时无刘、项也，竖子指魏、晋间人耳。”<br>其后余游润州甘露寺有孔明、孙权、梁武、李德裕之遗迹，余感之赋诗，其略曰：<br>“四雄皆龙虎，遗迹俨未刓。方其盛壮时，争夺肯少安！废兴属造化，迁逝谁<br>控抟？况彼妄庸子，而欲事所难。聊兴广武叹，不得雍门弹。”则犹此意也。今<br>日读李太白《登古战场》诗云：“沈湎呼竖子，狂言非至公。”乃知太白亦误认<br>嗣宗语，与先友之意无异也。嗣宗虽放荡，本有意于世，以魏、晋间多故，故一<br>放于酒，何至以沛公为竖子乎？<br>○涂巷小儿听说三国语<br>王彭尝云：“涂巷中小儿薄劣，其家所厌苦，辄与钱，令聚坐听说古话。至<br>说三国事，闻刘玄德败，颦蹙有出涕者；闻曹操败，即喜唱快。以是知君子小人<br>之泽，百世不斩。”彭，恺之子，辜式吏，颇知文章，余尝为作哀辞，字大年。<br>◎志林五十五条·修养<br>○养生说<br>已饥方食，未饱先止。散步逍遥，务令腹空。当腹空时，即便入室，不拘昼<br>夜，坐卧自便，惟在摄身，使如木偶。常自念言：“今我此身，若少动摇，如毛<br>发许，便堕地狱！如商君法，如孙武令，事在必行，有犯无恕！”又用佛语及老<br>聃语，视鼻端白，数出入息，绵绵若存，用之不勤。数至数百，此心寂然，此身<br>兀然，与虚空等，不烦禁制，自然不动。数至数千，或不能数，则有一法，其名<br>曰“随”：与息俱出，复与俱入，或觉此息，从毛窍中，八万四千，云蒸雾散，<br>无始以来，诸病自除，诸障渐灭，自然明悟。譬如盲人，忽然有眼，此时何用求<br>人指路！是故老人言尽于此。<br>○论雨井水<br>时雨降，多置器广庭中，所得甘滑不可名，以泼茶煮药，皆美而有益，正尔<br>食之不辍，可以长生。其次井泉甘冷者，皆良药也《乾》以九二化，《坤》之六<br>二为《坎》，故天一为水。吾闻之道士，人能服井花水，其热与石硫黄钟乳等，<br>非其人而服之，亦能发背脑为疽，盖尝观之。又分、至日取井水，储之有方，后<br>七日辄生物如云母状，道士谓“水中金”，可养炼为丹，此固常见之者。此至浅<br>近，世独不能为，况所谓玄者乎！<br>○论修养帖寄子由<br>任性逍遥，随缘放旷，但尽凡心，别无胜解。以我观之，凡心尽处，胜解卓<br>然。但此胜解不属有无，不通言语，故祖师教人到此便住。如眼翳尽，眼自有明，<br>医师只有除翳药，何曾有求明药？明若可求，即还是翳。固不可于翳中求明，即<br>不可言翳外无明。而世之昧者，便将颓然无知认作佛地，若如此是佛，猫儿狗儿<br>得饱熟睡，腹摇鼻息，与土木同，当恁么时，可谓无一毫思念，岂谓猫狗已入佛<br>地？故凡学者，观妄除爱，自粗及细，念念不忘，会作一日，得无所住。弟所教<br>我者，是如此否？因见二偈警策，孔君不觉耸然，更以闻之。书至此，墙外有悍<br>妇与夫相殴，詈声飞灰火，如猪嘶狗嗥。因念他一点圆明，正在猪嘶狗嗥里面，<br>譬如江河鉴物之性，长在飞砂走石之中。寻常静中推求，常患不见，今日闹里忽<br>捉得些子。元丰六年三月二十五日。<br>○导引语<br>导引家云：“心不离田，手不离宅。”此语极有理。又云：“真人之心，如<br>珠在渊，众人之心，如泡在水。”此善譬喻者。<br>○录赵贫子语<br>赵贫子谓人曰：“子神不全。”其人不服，曰：“吾僚友万乘，蝼蚁三军，<br>糠粃富贵而昼夜生死，何谓神不全乎？”贫子笑曰：“是血气所扶，名义所激，<br>非神之功也。”明日问其人曰：“子父母在乎？”曰：“亡久矣。”“尝梦见乎？”<br>曰：“多矣。”“梦中知其亡乎？抑以为存也？”曰：“皆有之。”贫子曰：<br>“父母之存亡，不待计议而知者也。昼日问子，则不思而对；夜梦见之，则以亡<br>为存。死生之于梦觉有间矣，物之眩子而难知者，甚于父母之存亡。子自以神全<br>而不学，可忧也哉！”予尝与其语，故录之。<br>○养生难在去欲<br>昨日太守杨君采、通判张公规邀余出游安国寺，坐中论调气养生之事。余云：<br>“皆不足道，难在去欲。”张云：“苏子卿啮雪啖毡，蹈背出血，无一语少屈，<br>可谓了生死之际矣。然不免为胡妇生子，穷居海上，而况洞房绮縠之下乎？乃知<br>此事不易消除。”众客皆大笑。余爱其语有理，故为记之。<br>○阳丹诀<br>冬至后斋居，常吸鼻液，漱炼令甘，乃咽下丹田。以三十瓷器，皆有盖，溺<br>其中，已，随手盖之，书识其上，自一至三十。置净室，选谨朴者守之。满三十<br>日开视，其上当结细砂如浮蚁状，或黄或赤，密绢帕滤取。新汲水净，淘澄无度，<br>以秽气尽为度，净瓷瓶合贮之。夏至后取细研，枣肉丸如梧桐子大，空心酒吞下，<br>不限丸数，三五日后服尽。夏至后仍依前法采取，却候冬至后服。此名阳卉阴炼，<br>须清净绝欲，若不绝欲，其砂不结。<br>○阴丹诀<br>取首生男子之乳，父母皆无疾恙者，并养其子，善饮食之，日取其乳一升，<br>只半升已来亦可。以朱砂银作鼎与匙，如无朱砂银，山泽银亦得。慢火熬炼，不<br>住手搅如淡金色，可丸即丸如桐子大，空心酒吞下，亦不限丸数。此名阴丹阳炼。<br>世人亦知服秋石，然皆非清净所结；又此阳物也，须复经火，经火之余皆其糟粕，<br>与烧盐无异也。世人亦知服乳，乳，阴物，不经火炼则冷滑而漏精气也。此阳丹<br>阴炼、阴丹阳炼，盖道士灵智妙用，沉机捷法，非其人不可轻泄，慎之！慎之！<br>○乐天烧丹<br>乐天作庐山草堂，盖亦烧丹也，欲成而炉鼎败。来日，忠州刺史除书到。乃<br>知世间、出世间事，不两立也。仆有此志久矣，而终无成者，亦以世间事未败故<br>也，今日真败矣。《书》曰：“民之所欲，天必从也。”信而有徵。<br>○赠张鹗<br>张君持此纸求仆书，且欲发药，君当以何品？吾闻战国中有一方，吾服之有<br>效，故以奉传。其药四味而已：一曰无事以当贵，二曰早寝以当富，三曰安步以<br>当车，四曰晚食以当肉。夫已饥而食，蔬食有过于八珍，而既饱之余，虽刍豢满<br>前，惟恐其不持去也。若此可谓善处穷者矣，然而于道则未也。安步自佚，晚食<br>为美，安以当车与肉为哉？车与肉犹存于胸中，是以有此言也。<br>○记三养<br>东坡居士自今日以往，不过一爵一肉。有尊客，盛馔则三之，可损不可增。<br>有召我者，预以此先之，主人不从而过是者，乃止。一曰安分以养福，二曰宽胃<br>以养气，三曰省费以养财。元符三年八月。<br>○谢鲁元翰寄暖肚饼<br>公昔遗余以暖肚饼，其直万钱。我今报公亦以暖肚饼，其价不可言。中空而<br>无眼，故不漏；上直而无耳，故不悬；以活泼泼为内，非汤非水；以赤历历为外，<br>非铜非铅；以念念不忘为项，不解不缚；以了了常知为腹，不方不圆。到希领取，<br>如不肯承当，却以见还。（谢鲁元翰。）<br>○辟谷说<br>洛下有洞穴，深不可测。有人堕其中不能出，饥甚，见龟蛇无数，每旦辄引<br>首东望，吸初日光咽之，其人亦随其所向，效之不已，遂不复饥，身轻力强。后<br>卒还家，不食，不知其所终。此晋武帝时事。辟谷之法以百数，此为上，妙法止<br>于此。能服玉泉，使铅汞具体，去仙不远矣。此法甚易知易行，天下莫能知，知<br>者莫能行，何则？虚一而静者，世无有也。元符二年，儋耳米贵，吾方有绝粮之<br>忧，欲与过子共行此法，故书以授之。四月十九日记。<br>○记服绢<br>医官张君传服绢方，真神仙上药也。然绢本以御寒，今乃以充服食，至寒时<br>当盖稻草席耳。世言著衣吃饭，今乃吃衣著饭耶？<br>○记养黄中<br>元符三年，岁次庚辰；正月朔，戊辰；是日辰时，则丙辰也。三辰一戊，四<br>土会焉，而加丙与庚：丙，土母，而庚其子也。土之富，未有过于斯时也。吾当<br>以斯时肇养黄中之气，过此又欲以时取薤姜蜜作粥以啖。吾终日默坐，以守黄中，<br>非谪居海外，安得此庆耶？东坡居士记。<br>◎志林五十五条·疾病<br>○子瞻患赤眼<br>余患赤目，或言不可食脍。余欲听之，而口不可，曰：“我与子为口，彼与<br>子为眼，彼何厚，我何薄？以彼患而废我食，不可。”子瞻不能决。口谓眼曰：<br>“他日我痁，汝视物吾不禁也。”管仲有言：“畏威如疾，民之上也；从怀如流，<br>民之下也。”又曰：“燕安鸩毒，不可怀也。”《礼》曰：“君子庄敬日强，安<br>肆日偷。”此语乃当书诸绅，故余以“畏威如疾”为私记云。<br>○治眼齿<br>前日，与欧阳叔弼、晁无咎、张文潜同在戒坛。余病目昏，将以热水洗之。<br>文潜曰：“目忌点洗。目有病，当存之，齿有病，当劳之，不可同也。又记鲁直<br>语云：‘眼恶剔决，齿便漱洁’。治目当如治民，治齿当如治军，治民当如曹参<br>之治齐，治军当如商鞅之治秦。颇有理，故追录之。<br>◎志林五十五条·梦寐<br>○记梦参寥茶诗<br>昨夜梦参寥师携一轴诗见过，觉而记其《饮茶诗》两句云：“寒食清明都过<br>了，石泉槐火一时新。”梦中问：“火固新矣，泉何故新？”答曰：“俗以清明<br>淘井。”当续成诗，以记其事。<br>○记梦赋诗<br>轼初自蜀应举京师，道过华清宫，梦明皇令赋《太真妃裙带词》，觉而记之。<br>今书赠何山潘大临邠老，云：“百叠漪漪水皱，六铢纵纵云轻。植立含风广殿，<br>微闻环佩摇声。”元丰五年十月七日。<br>○记子由梦<br>元丰八年正月旦日，子由梦李士宁，草草为具，梦中赠一绝句云：“先生惠<br>然肯见客，旋买鸡豚旋烹炙。人间饮酒未须嫌，归去蓬莱却无吃。”明年闰二月<br>六日为予道之，书以遗过子。<br>○记子由梦塔<br>明日兄之生日，昨夜梦与弟同自眉入京，行利州峡，路见二僧，其一僧须发<br>皆深青，与同行。问其向去灾福，答云：“向去甚好，无灾。”问其京师所需，<br>“要好朱砂五六钱。”又手擎一小卯塔，云：“中有舍利。”兄接得，卯塔自开，<br>其中舍利灿然如花，兄与弟请吞之。僧遂分为三分，僧先吞，兄弟继吞之，各一<br>两，细大等，皆明莹而白，亦有飞迸空中者。僧言：“本欲起塔，却吃了！”弟<br>云：“吾三人肩上各置一小塔便了。”兄言：“吾等三人，便是三所无缝塔。”<br>僧笑，遂觉。觉后胸中噎噎然，微似含物。梦中甚明，故闲报为笑耳。书遗子由。<br>○梦中作祭春牛文<br>元丰六年十二月二十七日，天欲明，梦数吏人持纸一幅，其上题云：“请<br>《祭春牛文》。予取笔疾书其上，云：“三阳既至，庶草将兴，爰出土牛，以戒<br>农事。衣被丹青之好，本出泥涂；成毁须臾之间，谁为喜愠？”吏微笑曰：“此<br>两句复当有怒者。”旁一吏云：“不妨，此是唤醒他。”<br>○梦中论左传<br>元祐六年十一月十九日五更，梦数人论《左传》，云：“《祈招》之诗固善<br>讽，然未见所以感切穆王之心，已其车辙马迹之意者。”有答者曰：“以民力从<br>王事，当如饮酒，适于饥饱之度而已。若过于醉饱，则民不堪命，王不获没矣。”<br>觉而念其言似有理，故录之。<br>○梦中作靴铭<br>轼倅武林日，梦神宗召入禁中，宫女围侍，一红衣女童捧红靴一只，命轼铭<br>之。觉而记其一联云：“寒女之丝，铢积寸累；天步所临，云蒸雷起。”既毕进<br>御，上极叹其敏，使宫女送出。睇眎裙带间有六言诗一首，云：“百叠漪漪风<br>皱，六珠纵纵云轻。植立含风广殿，微闻环佩摇声。”<br>○记梦<br>予尝梦客有携诗相过者，觉而记其一诗云：“道恶贼其身，忠先爱厥亲。谁<br>知畏九折，亦自是忠臣。”文有数句若铭赞者，云：“道之所以成，不害其耕；<br>德之所以修，不贼其牛。”<br>予在黄州，梦至西湖上，梦中亦知其为梦也。湖上有大殿三重，其东一殿题<br>其额云“弥勒下生。”梦中云：“是仆昔年所书。”众僧往来行道，太半相识，<br>辨才、海月皆在，相见惊异。仆散衫策杖，谢诸人曰：“梦中来游，不及冠带。”<br>既觉，亡之。明日得芝上人信，乃复理前梦，因书以寄之。<br>宣德郎、广陵郡王完大小学教授眉山任伯雨德公，丧其母吕夫人，六十四日<br>号踊稍间，欲从事于佛。或劝诵《金光明经》，具言世所传本多误，惟咸平六年<br>刊行者最为善本，又备载张居道再生事。德公欲访此本而不可得，方苫卧柩前，<br>而外甥进士师续假寐于侧，忽惊觉曰：“吾梦至相国寺东门，有鬻姜者云：‘有<br>此经。’梦中问曰：‘非咸平六年本乎？’曰：‘然。’‘有《居道传》乎？’<br>曰：‘然。’此大非梦也！”德公大惊，即使续以梦求之，而获睹鬻姜者之状，<br>则梦中所见也。德公舟行扶柩归葬于蜀，余方眨岭外，遇吊德公楚、泗间，乃为<br>之记。<br>昨日梦有人告我云：“如真飨佛寿，识妄吃天厨。”予甚领其意。或曰：<br>“真即飨佛寿，不妄吃天厨？”予曰：“真即是佛，不妄即是天，何但飨而吃之<br>乎？”其人甚可予言。<br>○梦南轩<br>元祐八年八月十一日将朝尚早，假寐，梦归谷行宅，遍历蔬圃中。已而坐于<br>南轩，见庄客数人方运土塞小池，土中得两芦菔根，客喜食之。予取笔作一篇文，<br>有数句云：“坐于南轩，对修竹数百，野鸟数千。”既觉，惘然思之。南轩，先<br>君名之曰“来风”者也。<br>○措大吃饭<br>有二措大相与言志，一云：“我平生不足惟饭与睡耳，他日得志，当饱吃饭<br>了便睡，睡了又吃饭。”一云：“我则异于是，当吃了又吃，何暇复睡耶！”吾<br>来庐山，闻马道士嗜睡，于睡中得妙。然吾观之，终不如彼措大得吃饭三昧也。<br>○题李岩老<br>南岳李岩老好睡，众人食饱下棋，岩老辄就枕，阅数局乃一展转，云（一本<br>云字下曰我始一局）：“君几局矣？东坡曰：“岩老常用四脚棋盘，只著一色黑<br>子。昔与边韶敌手，今被陈抟饶先。著时自有输赢，著了并无一物。”欧阳公诗<br>云：“夜凉吹笛千山月，路暗迷人百种花。棋罢不知人换世，酒阑无奈客思家。”<br>殆是类也。<br>◎志林五十五条·学问<br>○记六一语<br>顷岁孙莘老识欧阳文忠公，尝乘间以文字问之，云：“无它术，惟勤读书而<br>多为之，自工。世人患作文字少，又懒读书，每一篇出，即求过人，如此少有至<br>者。疵病不必待人指摘，多作自能见之。”此公以其尝试者告人，故尤有味。<br>◎志林五十五条·命分<br>○退之平生多得谤誉<br>退之诗云：“我生之辰，月宿直斗。”乃知退之磨蝎为身宫，而仆乃以磨蝎<br>为命，平生多得谤誉，殆是同病也。<br>○马梦得同岁<br>马梦得与仆同岁月生，少仆八日。是岁生者，无富贵人，而仆与梦得为穷之<br>冠。即吾二人而观之，当推梦得为首。<br>○人生有定分<br>吾无求于世矣，所须二顷田以足饘粥耳，而所至访问，终不可得。岂吾道<br>方艰难，无适而可耶？抑人生自有定分，虽一饱亦如功名富贵不可轻得也？<br>◎志林五十五条·送别<br>○别子开<br>子开将往河北，相度河宁。以冬至前一日被旨，过节遂行。仆以节日来贺，<br>且别之，留饮数盏，颓然竟醉。案上有此佳纸，故为作草，露书数纸。迟其北还，<br>则又春矣，当为我置酒蟹山药桃杏，是时当复从公饮也。<br>○昙秀相别<br>昙秀来惠州见予，将去，予曰：“山中见公还，必求一物，何以与之？”秀<br>曰：“鹅城清风，鹤岭明月，人人送与，只恐它无著处。”予曰：“不如将几纸<br>字去，每人与一纸，但向道：此是言《法华》书里头有灾福。”<br>○别王子直<br>绍圣元年十月三日，始至惠州，寓于嘉祐寺松风亭，杖履所及，鸡犬相识。<br>明年，迁于合江之行馆，得江楼豁彻之观，忘幽谷窈窕之趣，未见其所休戚，峤<br>南、江北何以异也！虔州鹤田处士王原子直不远千里访予于此，留七十日而去。<br>东坡居士书。<br>○别石塔<br>石塔别东坡，予云：“经过草草，恨不一见石塔。”塔起立云：“遮著是砖<br>浮图耶？”予云：“有缝塔。”塔云：“若无缝，何以容世间蝼蚁？”予首肯之。<br>○别姜君<br>元符己卯闰九月，琼本姜君来儋耳，日与予相从，庚辰三月乃归。无以赠行，<br>书柳子厚《饮酒》、《读书》二诗，以见别意。子归，吾无以遣日，独此二事日<br>相与往还耳。二十一日书。<br>○别文甫子辩<br>仆以元丰三年二月一日至黄州，时家在南都，独与儿子迈来，郡中无一人旧<br>识者。时时策杖在江上，望云涛渺然，亦不知有文甫兄弟在江南也。居十余日，<br>有长髯者惠然见过，乃文甫之弟子辩。留语半日，云：“迫寒食，且归东湖。”<br>仆送之江上，微风细雨，叶舟横江而去。仆登夏隩尾高邱以望之，仿佛见舟及<br>武昌，步乃还。尔后遂相往来，及今四周岁，相过殆百数。遂欲买田而老焉，然<br>竟不遂。近忽量移临汝，念将复去，而后期未可必。感物凄然，有不胜怀。浮屠<br>不三宿桑下者，有以也哉。七年三月九日。<br><hr>
