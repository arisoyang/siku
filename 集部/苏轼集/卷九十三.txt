<h4>《集部·苏轼集·卷九十三》<b class="x">作者：苏轼</b></h4>
<br>◎书后二十八首<br>【书王奥所藏太宗御书后】<br>日行于天，委照万物之上，光气所及，或流为庆云，结为丹砂，初岂有意哉！<br>太宗皇帝以武功定祸乱，以文德致太平，天纵之能，溢于笔墨，摛藻尺素之上，<br>弄翰团扇之中，散流人间者几何矣。而三槐王氏，得之为多，子孙世守之，遂为<br>希代之宝。文正之孙、懿敏之子奥，出以示。臣轼敬拜手稽首书其后。<br>【书诸公送周梓州诗后】<br>予自元祐之初，备位从官，日与正孺游。三年，予既有江海之意，而正孺亦<br>慨然有归欤之叹，遂请梓州，得之。予时以诗送行，有“扫棠阴”、“踵画像”<br>之语。旋出领杭州二年，还朝，老病日加，方上章请郡，曰：“正孺已及瓜矣，<br>盍往代之，遂归老眉山乎？”或曰：“不可，梓人之安正孺甚矣，其去正孺，如<br>去父母，子其忍夺之！”乃止，不敢乞。梓人愿复借留正孺数年，诏许之。而大<br>丞相吕公典领实录，见熙宁中正孺为御史时所言事，叹曰：“君子哉，斯人也。”<br>因言于上，除正孺直秘阁。士大夫以才能论议，取合一时可也，使人于十年之后，<br>徐观其所为，心服而无异议，我亦无愧，难矣。正孺有书来，欲刻诸公送行诗于<br>石，求予为跋尾，乃记所闻以遗之，且使梓人知予前诗卒章之意，未始一日忘也。<br>【书孟德传后】<br>子由书孟德事见寄。余既闻而异之，以为虎畏不惧己者，其理似可信。然世<br>未有见虎而不惧者，则斯言之有无，终无所试之。然曩余闻忠、万、云安多虎。<br>有妇人昼日置二小儿沙上而浣衣于水者。虎自山上驰来，妇人仓皇沉水避之。二<br>小儿戏沙上自若。虎熟视久之，至以首抵触，庶几其一惧，而儿痴，竟不知怪，<br>虎亦卒去。意虎之食人，必先被之以威，而不惧之人，威无所从施欤？有言虎不<br>食醉人，必坐守之，以俟其醒。非俟其醒，俟其惧也。有人夜自外归，见有物蹲<br>其门，以为猪狗类也。以杖击之，即逸去。至山下月明处，则虎也。是人非有以<br>胜虎，而气已盖之矣。使人之不惧，皆如婴儿、醉人与其未及知之时，则虎畏之，<br>无足怪者。故书其末，以信子由之说。<br>【书六一居士传后】<br>苏子曰：居士可谓有道者也。或曰：居士非有道者也。有道者，无所挟而安，<br>居士之于五物，捐世俗之所争，而拾其所弃者也。乌得为有道乎？苏子曰：不然。<br>挟五物而后安者，惑也。释五物而后安者，又惑也。且物未始能累人也，轩裳圭<br>组，且不能为累，而况此五物乎？物之所以能累人者，以吾有之也。吾与物俱不<br>得已而受形于天地之间，其孰能有之？而或者以为己有，得之则喜，丧之则悲。<br>今居士自谓六一，是其身均与五物为一也。不知其有物耶，物有之也？居士与物<br>均为不能有，其孰能置得丧于其间？故曰：居士可谓有道者也。虽然，自一观五，<br>居士犹可见也。与五为六，居士不可见也。居士殆将隐矣。<br>【书琅琊篆后】<br>秦始皇帝二十六年，初并天下。二十八年，亲巡东方海上，登琅琊台，观出<br>日，乐之忘归，徙黔首三万家台下，刻石颂秦德焉，二世元年，复刻诏书其旁。<br>今颂诗亡矣，其从臣姓名仅有存者，而二世诏书具在。自始皇帝二十八年，岁在<br>壬午，至今熙宁九年丙辰，凡千二百九十五年。而蜀人苏轼来守高密，得旧纸本<br>于民间，比今所见，犹为完好，知其存者，磨灭无日矣。而庐江文勋适以事至密。<br>勋好善篆，得李斯用笔意，乃摹诸石，置之超然台上。夫秦虽无道，然所立有绝<br>人者。其文字之工，世亦莫及，皆不可废。后有君子，得以览观焉。正月七日甲<br>子记。<br>【书鲜于子骏楚词后】<br>鲜于子骏作楚词《九诵》以示轼。轼读之，茫然而思，喟然而叹，曰：嗟乎，<br>此声之不作也久矣，虽欲作之，而听者谁乎？譬之于乐，变乱之极，而至于今，<br>凡世俗之所用，皆夷声夷器也，求所谓郑、卫者，且不可得，而况于雅音乎？学<br>者方欲陈六代之物，弦匏三百五篇，犁然如戛釜灶，撞瓮盎，未有不坐睡窃笑者<br>也。好之而欲学者无其师，知之而欲传者无其徒，可不悲哉？今子骏独行吟坐思，<br>寤寐于千载之上，追古屈原、宋玉，友其人于冥寞，续微学之将坠，可谓至矣。<br>而览者不知甚贵，盖亦无足怪者。彼必尝从事于此，而后知其难且工。其不学者，<br>以为苟然而已。元丰元年四月九日，赵郡苏轼书。<br>【书游汤泉诗后】<br>余之所闻汤泉七，其五则今三子之所游，与秦君之赋所谓匡庐、汝水、尉氏、<br>骊山，其二则余之所见凤翔之骆谷与渝州之陈氏山居也。皆弃于穷山之中，山僧<br>野人之所浴，麋鹿猿猱之所饮，惟骊山当往来之冲，华堂玉甃，独为胜绝。然坐<br>明皇之累，为杨、李、禄山所污，使口舌之士，援笔唾骂，以为亡国之馀，辱莫<br>大焉。今惠济之泉，独为三子者咏叹如此，岂非所寄僻远，不为当途者所慁，而<br>后得为高人逸士，与世异趣者之所乐乎？或曰：明皇之累，杨、李、禄山之污，<br>泉岂知恶之？然则幽远僻陋之叹，亦非泉之所病也。泉固无知于荣辱，特以人意<br>推之，可以为抱器适用而不择所处者之戒。元丰元年十月五日。<br>【书欧阳公黄牛庙诗后】<br>右欧阳文忠公为峡州夷陵令日所作《黄牛庙》诗也。轼尝闻之于公：“予昔<br>以西京留守推官，为馆阁较勘，时同年丁宝臣元珍适来京师，梦与予同舟溯江，<br>入一庙中，拜谒堂下。予班元珍下，元珍固辞，予不可。方拜时，神像为起，鞠<br>躬堂上，且使人邀予上，耳语久之。元珍私念，神亦如世俗待馆阁，乃尔异礼耶？<br>既出门，见一马只耳，觉而语予，固莫识也。不数日，元珍除峡州判官。已而，<br>余亦贬夷陵令。日与元珍处，不复记前梦云。一日，与元珍溯峡谒黄牛庙，入门<br>惘然，皆梦中所见。予为县令，固班元珍下，而门外镌石为马，缺一耳。相视大<br>惊，乃留诗庙中，有‘石马系祠门’之句，盖私识其事也。”元丰五年，轼谪居<br>黄州，宜都令朱君嗣先见过，因语峡中山水，偶及之。朱君请书其事与诗：“当<br>刻石于庙，使人知进退出处，皆非人力。如石马一耳，何与公事，而亦前定，况<br>其大者。公既为神所礼，而犹谓之淫祀，以见其直气不阿如此。”感其言有味，<br>故为录之。正月二日，眉山苏轼书。<br>【书蒲永升画后】<br>古今画水，多作平远细皱，其善者不过能为波头起伏。使人至以手扪之，谓<br>有洼隆，以为至妙矣。然其品格，特与印板水纸争工拙于毫厘间耳。唐广明中，<br>处逸士孙位始出新意，画奔湍巨浪，与山石曲折，随物赋形，尽水之变，号称神<br>逸。其后蜀人黄筌、孙知微，皆得其笔法。始，知微欲于大慈寺寿宁院壁作湖滩<br>水石四堵，营度经岁，终不肯下笔。一日，仓皇入寺，索笔墨甚急，奋袂如风，<br>须臾而成。作轮泻跳蹙之势，汹汹欲崩屋也。知微既死，笔法中绝五十余年。近<br>岁成都人蒲永升，嗜酒放浪，性与画会，始作活水，得二孙本意。自黄居寀兄弟、<br>李怀衮之流，皆不及也。王公富人或以势力使之，永升辄嘻笑舍去。遇其欲画，<br>不择贵贱，顷刻而成。尝与余临寿宁院水，作二十四幅，每夏日挂之高堂素壁，<br>即阴风袭人，毛发为立。永升今老矣，画益难得，而世之识真者亦少。如往时董<br>羽，近日常州戚氏画水，世或传宝之。如董、戚之流，可谓死水，未可与永升同<br>年而语也。元丰三年十二月十八日夜，黄州临皋亭西斋戏书。<br>【书乐毅论后】<br>《魏氏春秋》云：“夏侯玄著《乐毅》、《张良》及《本无肉刑论》，辞旨<br>通元，传于世。”然以余观之，燕师之伐齐，犹未及桓文之举也，而以为几汤武，<br>岂不过甚矣乎？初，玄好老、庄道德之言，与何晏等皆有盛名。然卒陷曹爽党中。<br>玄亦不免李丰之祸。晏目玄以《易》之所谓深者，而玄目晏以神。及其遇祸，深<br>与神皆安在乎？群儿妄作名字，自相刻画，类皆如此，可以发千载一笑。<br>【书韩魏公黄州诗后】<br>黄州山水清远，土风厚善，其民寡求而不争，其士静而文，朴而不陋。虽闾<br>巷小民，知尊爱贤者，曰：“吾州虽远小，然王元之、韩魏公，尝辱居焉。”以<br>夸于四方之人。元之自黄迁蕲州，没于蕲，然世之称元之者，必曰黄州，而黄人<br>亦曰“吾元之也”。魏公去黄四十馀年，而思之不忘，至以为诗。夫贤人君子，<br>天下之所以遗斯民，天下之所共有，而黄人独私以为宠，岂其尊德乐道，独异于<br>他邦也欤？抑二公与此州之人，有宿昔之契，不可知也？元之为郡守，有德于民，<br>民怀之不忘也固宜。魏公以家艰，从其兄居耳，民何自知之？《诗》云：“有匪<br>君子，如金如锡，如圭如璧。”金锡圭璧之所在，瓦石草木被其光泽矣，何必施<br>于用？奉议郎孙贲公素，黄人也，而客于公。公知之深，盖所谓教授书记者也。<br>而轼亦公之门人，谪居于黄五年，治东坡，筑雪堂，盖将老焉，则亦黄人也。于<br>是相与摹公之诗而刻之石，以为黄人无穷之思。而吾二人者，亦庶几托此以不忘<br>乎？元丰七年十月二十六日，汝州团练副使苏轼记。<br>【书李伯时山庄图后】<br>或曰：“龙眠居士作《山庄图》，使后来入山者信足而行，自得道路，如见<br>所梦，如悟前世，见山中泉石草木，不问而知其名，遇山中渔樵隐逸，不名而识<br>其人，此岂强记不忘者乎？”曰：“非也。画日者常疑饼，非忘日也。醉中不以<br>鼻饮，梦中不以趾捉，天机之所合，不强而自记也。居士之在山也，不留于一物，<br>故其神与万物交，其智与百工通。虽然，有道有艺，有道而不艺，则物虽形于心，<br>不形于手。吾尝见居士作华严相，皆以意造，而与佛合。佛菩萨言之，居士画之，<br>若出一人，况自画其所见者乎？”<br>【书唐氏六家书后】<br>永禅师书，骨气深稳，体兼众妙，精能之至，反造疏淡。如观陶彭泽诗，初<br>若散缓不收，反覆不已，乃识其奇趣。今法贴中有云“不具释智永白”者，误收<br>在逸少部中，然亦非禅师书也。云“谨此代申”，此乃唐末五代流俗之语耳，而<br>书亦不工。欧阳率更书，妍紧拔群，尤工于小楷，高丽遣使购其书，高祖叹曰：<br>“彼观其书，以为魁梧奇伟人也。”此非知书者。凡书象其为人。率更貌寒寝，<br>敏悟绝人，今观其书，劲险刻厉，正称其貌耳。褚河南书，清远萧散，微杂隶体。<br>古之论书者，兼论其平生，苟非其人，虽工不贵也。河南固忠臣，但有谮杀刘洎<br>一事，使人怏怏。然余尝考其实，恐刘洎末年褊忿，实有伊、霍之语，非谮也。<br>若不然，马周明其无此语，太宗独诛洎而不问周，何哉？此殆天后朝许、李所诬，<br>而史官不能辨也。张长史草书，颓然天放，略有点画处，而意态自足，号称神逸。<br>今世称善草书者或不能真、行，此大妄也。真生行，行生草，真如立，行如行，<br>草如走，未有未能行立而能走者也。今长安犹有长史真书《郎官石柱记》，作字<br>简远，如晋、宋间人。颜鲁公书雄秀独出，一变古法，如杜子美诗，格力天纵，<br>奄有汉、魏、晋、宋以来风流，后之作者，殆难复措手。柳少师书，本出于颜，<br>而能自出新意，一字百金，非虚语也。其言心正则笔正者，非独讽谏，理固然也。<br>世之小人，书字虽工，而其神情终有睢盱侧媚之态，不知人情随想而见，如韩子<br>所谓窃斧者乎，抑真尔也？然至使人见其书而犹憎之，则其人可知矣。余谪居黄<br>州，唐林夫自湖口以书遗余，云：“吾家有此六人书，子为我略评之而书其后。”<br>林夫之书过我远矣，而反求于予，何哉？此又未可晓也。元丰四年五月十一日，<br>眉山苏轼书。<br>【书篆髓后】<br>荥阳郑惇方，字希道，作《篆髓》六卷，《字义》一篇。凡古今字说，班、<br>扬、贾、许、二李、二徐之学，其精者皆在。间有未尽，傅以新意，然皆有所考<br>本，不用意断曲说，其疑者盖阙焉。凡学术之邪正，视其为人。郑君信厚君子也，<br>其言宜可信。余尝论学者之有《说文》，如医之有《本草》，虽草木金石，各有<br>本性，而医者用之，所配不同，则寒温补泻之效，随用各别。而自汉以来，学者<br>多以一字考经，字同义异，皆欲一之，雕刻采绘，必成其说。是以六经不胜异说，<br>而学者疑焉。孔子曰：“夫闻也者，色取仁而行违，居之不疑。”则闻为小人。<br>而《诗》曰：“允矣君子，展也大成。之子于征，有闻无声。”则闻为君子。又<br>曰：“君子周而不比。”则比为恶。而《易》曰：“地上有水比。以建万国亲诸<br>侯。”则比为善。有子曰：“知和而和，不以礼节之，亦不可行也。”则所谓和<br>者，同而已矣。而孔子曰：“君子和而不同。”若此者多矣。丧欲速贫，死欲速<br>朽，此以八字成文，然犹不可一，曰言各有当也，而况欲以一字一之耶？余爱郑<br>君之学简而通，故私附其后。<br>【书吴道子画后】<br>知者创物，能者述焉，非一人而成也。君子之于学，百工之于技，自三代历<br>汉至唐而备矣。故诗至于杜子美，文至于韩退之，书至于颜鲁公，画至于吴道子，<br>而古今之变，天下之能事毕矣。道子画人物，如以灯取影，逆来顺往，旁见侧出，<br>横斜平直，各相乘除，得自然之数，不差毫末，出新意于法度之中，寄妙理于豪<br>放之外，所谓游刃余地，运斤成风，盖古今一人而已。余于他画，或不能必其主<br>名，至于道子，望而知其真伪也。然世罕有真者，如史全叔所藏，平生盖一二见<br>而巳。元丰八年十一月七日书。<br>【书朱象先画后】<br>松陵人朱君象先，能文而不求举，善画而不求售。曰：“文以达吾心，画以<br>适吾意而已。”昔阎立本始以文学进身，卒蒙画师之耻。或者以是为君病，余以<br>谓不然。谢安石欲使王子敬书太极殿榜，以韦仲将事讽之。子敬曰：“仲将，魏<br>之大臣，理必不尔。若然者，有以知魏德之不长也。”使立本如子敬之高，其谁<br>敢以画师使之。阮千里善弹琴，无贵贱长幼皆为弹，神气冲和，不知向人所在。<br>内兄潘岳使弹，终日达夜无忤色，识者知其不可荣辱也。使立本如千里之达，其<br>谁能以画师辱之。今朱君无求于世，虽王公贵人，其何道使之，遇其解衣盘礴，<br>虽余亦得攫攘其旁也。元祐五年九月十八日，东坡居士书。<br>【书楞伽经后】<br>《楞伽阿跋多罗宝经》，先佛所说，微妙第一，真实了义，故谓之佛语。心<br>品祖师达磨以付二祖曰：吾观震旦所有经教，惟《楞伽》四卷可以印心，祖祖相<br>受，以为心法。如医之有《难经》，句句皆理，字字皆法，后世达者神而明之，<br>如盘走珠，如珠走盘，无不可者。若出新意而弃旧学，以为无用，非愚无知，则<br>狂而已。近岁学者各宗其师，务从简便，得一句一偈，自谓了证，至使妇人孺子，<br>抵掌嬉笑，争谈禅悦，高者为名，下者为利，馀波末流，无所不至，而佛法微矣。<br>譬如俚俗医师，不由经论，直授方药，以之疗病，非不或中，至于遇病辄应，悬<br>断死生，则与知经学古者不可同日语矣。世人徒见其有一至之功，或捷于古人，<br>因谓《难经》不学而可，岂不误哉！《楞伽》义趣幽眇，文字简古，读者或不能<br>句，而况遗文以得义，忘义以了心者乎？此其所以寂寥于是，几废而仅存也。太<br>子太保乐全先生张公安道，以广大心，得清净觉。庆历中尝为滁州，至一僧舍，<br>偶见此经，入手恍然，如获旧物，开卷未终，夙障冰解，细视笔画，手迹宛然，<br>悲喜太息，从是悟入。常以经首四偈，发明心要。轼游于公之门三十年矣，今年<br>二月，过南都见公于私第。公时年七十九，幻灭都尽，惠光浑圜；而轼亦老于忧<br>患，百念灰冷。公以为可教者，乃授此经，且以钱三十万使印施于江淮间。而金<br>山长老佛印大师了元曰：“印施有尽，若书而刻之则无尽。”轼乃为书之，而元<br>使其侍者晓机走钱塘求善工刻之板，遂以为金山常住。元丰八年九月日，朝奉郎、<br>新差知登州军州兼管内劝农事骑都尉借绯苏轼书。<br>【书黄鲁直李氏传后】<br>无所厌离，何从出世？无所欣慕，何从入道？欣慕之至，亡子见父。厌离之<br>极，燅鸡出汤。不极不至，心地不净。如饭中沙，与饭皆熟。若不含糊，与饭俱<br>咽。即须吐出，与沙俱弃。善哉佛子，作清净饭。淘米去沙，终不能尽。不如即<br>用，本所自种。元无沙米，此米无沙。亦不受沙，非不受也，无受处故。<br>【书正信和尚塔铭后】<br>太安杨氏，世出名僧。正信表公兄弟三人，其一曰仁庆，故眉僧正。其一曰<br>元俊，故极乐院主，今太安治平院也。皆有高行。而表公行解超然，晚以静觉。<br>三人皆与吾先大父职方公、吾先君中大夫游，相善也。熙宁初，轼以服除，将入<br>朝，表公适卧病，入室告别。霜发寸余，目光了然，骨尽出，如画须菩提像，可<br>畏也。轼盘桓不忍去。表曰：“行矣，何处不相见。”轼曰：“公能不远千里相<br>从乎？”表笑曰：“佛言生正信家，千里从公，无不可者，然吾盖未也。”已而<br>果无恙，至六年乃寂。是岁，轼在钱塘，梦表若告别者。又十五年，其徒法用以<br>其所作偈、颂及塔记相示，乃书其末。<br>【书晁无咎所作杜舆子师字说后】<br>《易》曰：“君子得舆，民所载也。小人剥庐，终不可用也。”夫君子得舆，<br>下完而上未具也。小人剥庐，上壮而下挠也。下完而上未具，吾安寝其中，民将<br>载之。上壮而下挠，疾走不顾，犹惧压焉。今君学修于身，行修于家，而禄未及，<br>既完其下矣，故予以是名字之，与无咎意初无异者。而其文约，其义近，不足以<br>发夫人之志。若无咎者，可谓富于言而妙于理者也。<br>【书东皋子传后】<br>予饮酒终日，不过五合，天下之不能饮，无在予下者。然喜人饮酒，见客举<br>杯徐引，则予胸中为之浩浩焉，落落焉，酣适之味，乃过于客。闲居未尝一日无<br>客，客至，未尝不置酒。天下之好饮，亦无在予上者。常以谓人之至乐，莫若身<br>无病而心无忧。我则无是二者矣。然人之有是者，接于予前，则予安得全其乐乎？<br>故所至，常蓄善药，有求者则与之，而尤喜酿酒以饮客。或曰：“子无病而多蓄<br>药，不饮而多酿酒，劳己以为人，何也？”予笑曰：“病者得药，吾为之体轻，<br>饮者困于酒，吾为之酣适，盖专以自为也。”东皋子待诏门下省，日给酒三升。<br>其弟静问曰：“待诏乐乎？”曰：“待诏何所乐？但美酝三升，殊可恋耳。”今<br>岭南，法不禁酒，予既得自酿，月用米一斛，得酒六斗。而南雄、广、惠、循、<br>梅五太守，间复以酒遗予。略计其所获，殆过于东皋子矣。然东皋子自谓五斗先<br>生，则日给三升，救口不暇，安能及客乎？若予者，乃日有二升五合，入野人、<br>道士腹中矣。东皋子与仲长子光游，好养性服食，预刻死日，自为墓志。予盖友<br>其人于千载，或庶几焉。<br>【书黄子思诗集后】<br>予尝论书，以谓钟、王之迹，萧散简远，妙在笔画之外。至唐颜、柳，始集<br>古今笔法而尽发之，极书之变，天下翕然以为宗师，而钟、王之法益微。至于诗<br>亦然。苏、李之天成，曹、刘之自得，陶、谢之超然，盖亦至矣。而李太白、杜<br>子美以英玮绝世之姿，凌跨百代，古今诗人尽废，然魏、晋以来高风绝尘，亦少<br>衰矣。李、杜之后，诗人继作，虽间有远韵，而才不逮意，独韦应物、柳宗元发<br>纤秾于简古，寄至味于澹泊，非馀子所及也。唐末司空图，崎岖兵乱之间，而诗<br>文高雅，犹有承平之遗风。其论诗曰：“梅止于酸，盐止于咸。”饮食不可无盐、<br>梅，而其美常在咸、酸之外。盖自列其诗之有得于文字之表者二十四韵，恨当时<br>不识其妙。予三复其言而悲之。闽人黄子思，庆历、皇佑间号能文者。予尝闻前<br>辈诵其诗，每得佳句妙语，反复数四，乃识其所谓，信乎表圣之言，美在咸酸之<br>外，可以一唱而三叹也。予既与其子几道、其孙师是游，得窥其家集，而子思笃<br>行高志，为吏有异材，见于墓志详矣，予不复论，独评其诗如此。<br>【书柳子厚牛赋后】<br>岭外俗皆恬杀牛，而海南为甚。客自高化载牛渡海，百尾一舟，遇风不顺，<br>渴饥相倚以死者无数。牛登舟皆哀鸣出涕。既至海南，耕者与屠者常相半。病不<br>饮药，但杀牛以祷，富者至杀十数牛。死者不复云，幸而不死，即归德于巫。以<br>巫为医，以牛为药。间有饮药者，巫辄云：“神怒，病不可复治。”亲戚皆为却<br>药，禁医不得入门，人、牛皆死而后已。地产沈水香，香必以牛易之黎。黎人得<br>牛，皆以祭鬼，无脱者。中国人以沈水香供佛，燎帝求福；此皆烧牛肉也，何福<br>之能得，哀哉！予莫能救，故书柳子厚《牛赋》以遗琼州僧道赟，使以晓喻其乡<br>人之有知者，庶几其少衰乎？庚辰三月十五日记。<br>【书若逵所书经后】<br>楚怀比丘，示我若逵所书二经。经为几品，品为几偈，偈为几句，句为几字，<br>字为几画，其数无量。而此字画。平等若一，无有高下，轻重大小。云何能一？<br>以忘我故。若不忘我，一画之中，已现二相，而况多画。如海上沙，是谁磋磨，<br>自然匀平，无有粗细。如空中雨，是谁挥酒，自然萧散，无有疏密。咨尔楚、逵，<br>若能一念，了是法门，于刹那顷，转八十藏，无有忘失，一句一偈。东坡居士，<br>说是法已，复还其经。<br>【书孙元忠所书华严经后】<br>余闻世间凡富贵人及诸天龙鬼神具大威力者，修无上道难，造种种福业易。<br>所发菩提心，旋发旋忘，如饱满人，厌弃饮食。所作福业，举意便成，如一滴水，<br>流入世间，即为江河。是故佛说此等，真可畏怖，一念差失，万劫堕坏，一切龙<br>服，地行天飞，佛在依佛，佛成依僧，皆以是故。维镇阳平山子龙，灵变莫测，<br>常依觉实，二大比丘。有大檀越，孙温靖公，实能致龙，与相宾友。曰雨曰霁，<br>惟公所欲。公之与此，二大比丘，及此二龙必同事佛，皆受佛记。故能于未来世，<br>各以愿力，而作佛事。观公奏疏，本欲为龙作庙，又恐血食，与龙增业，故上乞<br>度僧，以奉祠宇。公之爱龙，如爱其身，只令作福，不令造业。若推此心，以及<br>世间，待物如我，待我如物。予知此人，与佛无二，觉既圆寂，公亦弃世。其子<br>元忠，为公亲书《华严经》八十卷，累万字，无有一点一画，见怠惰相。人能摄<br>心，一念专静，便有无量应感。而元忠此心尽八十卷，终始若一。予知诸佛，悉<br>已见闻，若以此经，置此山中，则公与二士若龙，在在处处，皆当相见。共度众<br>生，无有穷尽，而元忠与予，亦当与焉。<br>【书柳子厚大鉴禅师碑后】<br>释迦以文教，其译于中国，必托于儒之能言者，然后传远。故《大乘》诸经<br>至《楞严》，则委曲精尽胜妙独出者，以房融笔授故也。柳子厚南迁，始究佛法，<br>作曹溪、南岳诸碑，妙绝古今，而南华今无刻石者。长老重辩师，儒释兼通，道<br>学纯备，以谓自唐至今，颂述祖师者多矣，未有通亮简正如子厚者。盖推本其言，<br>与孟轲氏合，其可不使学者昼见而夜诵之。故具石请予书其文。《唐史》：元和<br>中，马总自虔州刺史，迁安南都护，徙桂管经略观察使，入为刑部侍郎。今以碑<br>考之，盖自安南迁南海，非桂管也。韩退之《祭马公文》亦云：“自交州抗节番<br>禺，曹溪谥号，决非桂帅所当请。”以是知《唐史》之误，当以《碑》为正。绍<br>圣二年六月九日。<br>【书金光明经后】<br>轼之幼子过，其母同安郡君王氏讳闰之，字季章，享年四十有六。以元祐八<br>年八月一日，卒于京师，殡于城西惠济院。过未免丧，而从轼迁于惠州，日以远<br>去其母之殡为恨也。念将祥除，无以申罔极之痛，故亲书《金光明经》四卷，手<br>自装治，送虔州崇庆禅院新经藏中，欲以资其母之往生也。泣而言于轼曰：“书<br>经之劳微矣，不足以望丰报，要当口诵而心通，手书而身履之，乃能感通佛祖，<br>升济神明，而小子愚冥，不知此经皆真实语耶，抑寓言也？当云何见云何行？”<br>轼曰：“善哉问也。吾常闻之张文定公安道曰：佛乘无大小，言亦非虚实，顾我<br>所见如何耳。万法一致也，我若有见，寓言即是实语；若无所见，实寓皆非。故<br>《楞严经》云：若一众生未成佛，终不于此取涅槃。若诸菩萨急于度人，不急于<br>成佛，尽三界众生皆成佛已，我乃涅槃。若诸菩萨觉知此身，无始以来，皆众生<br>相。冤亲拒受，内外障护，即卵生相。坏彼成此，损人益己，即胎生相。爱染留<br>连，附记有无，即湿生相。一切勿变，为己主宰，即化生相。此四众生相者，与<br>我流转，不觉不知，勤苦修行，幻力成就。由此四相，伏我诸根，为涅槃相。以<br>此成佛，无有是处。此二菩萨，皆是正见。乃知佛语，非寓非实。今汝若能为流<br>水长者，以大愿力，象取无碍法水，以救汝流浪渴涸之鱼，又能观诸世间，虽甚<br>可爱，而虚幻无实，终非我有者，汝即舍离。如萨埵王子舍身，虽甚可恶，而<br>业所驱迫，深可怜悯者，汝即布施。如萨埵王子施虎，行此舍施，如饥就食，<br>如渴求饮，则道可得，佛可成，母可拔也。”过再拜稽首，愿书其末。绍圣二年<br>八月一日。<br>【金刚经跋尾】<br>闻昔有人，受持诸经，摄心专妙。常以手指，作捉笔状。于虚空中，写诸经<br>法。是人去后，此写经处，自然严净，雨不能湿。凡见闻者，孰不赞叹，此希有<br>事。有一比丘，独拊掌言，惜此藏经，止有半藏。乃知此法，有一念在，即为尘<br>劳。而况可以，声求色见。今此长者，谭君文初，以念亲故，示入诸相。取黄金<br>屑，书《金刚经》，以四句偈，悟入本心。灌流诸根，六尘清净。方此之时，不<br>见有经，而况其字。字不可见，何者为金。我观谭君，孝慈忠信，内行纯备。以<br>是众善，庄严此经，色相之外，炳然焕发。诸世间眼，不具正见，使此经法，缺<br>陷不全。是故我说，应如是见。东坡居士，说是法已，复还其经。<br>◎书事四首<br>【书刘庭式事】<br>予昔为密州，殿中丞刘庭式为通判。庭式，齐人也。而子由为齐州掌书记，<br>得其乡闾之言以告予，曰：“庭式通礼学究。未及第时，议娶其乡人之女，既约<br>而未纳币也。庭式及第，其女以疾，两目皆盲。女家躬耕，贫甚，不敢复言。或<br>劝纳其幼女。庭式笑曰：‘吾心已许之矣。虽盲，岂负吾初心哉！’卒娶盲女，<br>与之偕老。”盲女死于密，庭式丧之，逾年而哀不衰，不肯复娶。予偶问之：<br>“哀生于爱，爱生于色。子娶盲女，与之偕老，义也。爱从何生，哀从何出乎？”<br>庭式曰：“吾知丧吾妻而已，有目亦吾妻也，无目亦吾妻也。吾若缘色而生爱，<br>缘爱而生哀，色衰爱驰，吾哀亦忘。则凡扬袂倚市，目挑而心招者，皆可以为妻<br>也耶？”予深感其言，曰：“子功名富贵人也。”或笑予言之过，予曰：“不然，<br>昔羊叔子娶夏侯霸女，霸叛入蜀，亲友皆告绝，而叔子独安其室，恩礼有加焉。<br>君子是以知叔子之贵也，其后卒为晋元臣。今庭式亦庶几焉，若不贵，必且得道。”<br>时坐客皆怃然不信也。昨日有人自庐山来，云：“庭式今在山中，监太平观，面<br>目奕奕有紫光，步上下峻坂，往复六十里如飞，绝粒不食，已数年矣。此岂无得<br>而然哉！”闻之喜甚，自以吾言之不妄也，乃书以寄密人赵杲卿。杲卿与庭式善，<br>且皆尝闻余言者。庭式，字得之，今为朝请郎。杲卿，字明叔，乡贡进士，亦有<br>行义。元丰六年七月十五日，东坡居士书。<br>【书狄武襄事】<br>狄武襄公者，本农家子。年十六时，其兄素，与里人失其姓名号铁罗汉者，<br>斗于水滨，至溺杀之。保伍方缚素，公适饷田，见之，曰：“杀罗汉者，我也。”<br>人皆释素而缚公。公曰：“我不逃死。然待我救罗汉，庶几复活。若决死者，缚<br>我未晚也。”众从之。公默祝曰：“我若贵，罗汉当苏。”乃举其尸，出水数斗<br>而活。其后人无知者。公薨，其子谘、咏护丧归葬西河，父老为言此。元祐元年<br>十二月五日，与咏同馆北客，夜话及之。眉山苏轼记。<br>【外曾祖程公逸事】<br>公讳仁霸，眉山人。以仁厚信于乡里。蜀平，中朝士大夫惮远宦，官阙，选<br>土人有行义者摄。公摄录参军。眉山尉有得盗芦菔根者，实窃，而所持刃误中主<br>人。尉幸赏，以劫闻。狱掾受赇，掠成之。太守将虑囚，囚坐庑下泣涕，衣尽湿。<br>公适过之，知其冤，咋谓盗曰：“汝冤，盍自言，吾为汝直之。”盗果称冤，移<br>狱。公既直其事，而尉、掾争不已，复移狱，竟杀盗。公坐逸囚罢归。不及月，<br>尉、掾皆暴卒。后三十余年，公昼日见盗拜庭下，曰：“尉、掾未伏，待公而决。<br>前此地府欲召公暂对，我扣头争之，曰：‘不可以我故惊公。’是以至今。公寿<br>尽今日，我为公荷担而往。暂对，即生人天，子孙寿禄，朱紫满门矣。”公具以<br>语家人，沐浴衣冠就寝而卒。轼幼时闻此语。已而外祖父寿九十。舅氏始贵显，<br>寿八十五。曾孙皆仕有声，同时为监司者三人。玄孙宦学益盛。而尉、掾之子孙<br>微矣。或谓盗德公之深，不忍烦公，暂对可也，而狱久不决，岂主者亦因以苦尉、<br>掾也欤？绍圣二年三月九日，轼在惠州，读陶潜所作外祖《孟嘉传》，云：“凯<br>风寒泉之思，实钟厥心。”意凄然悲之。乃记公之逸事以遗程氏，庶几渊明之心<br>也。<br><hr>
