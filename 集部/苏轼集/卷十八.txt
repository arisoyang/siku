<h4>《集部·苏轼集·卷十八》<b class="x">作者：苏轼</b></h4>
◎诗一百十八首【次韵秦少章和钱蒙仲】碧畦黄陇稻如京，岁美人和易得情。鉴里移舟天外思，地中鸣角古来声。山围故国城空在，潮打西陵意未平。二子有如双白鹭，隔江相照雪衣明。【次韵钱越州】髯尹超然定逸群，南游端为访云门。谪仙归侍玉皇案，老鹤来乘刺史轓。已觉簿书哀老子，故知笾豆有司存。年来齿颊生荆棘，习气因君又一言。【同秦仲二子雨中游宝山】平明已报百吏散，半日来陪二子闲。立鹊低昂烟雨里，行人出没树林间。【去杭十五年复游西湖用欧阳察判韵】我识南屏金鲫鱼，重来拊槛散斋余。还从旧社得心印，似省前生觅手书。葑合平湖久芜漫，人经丰岁尚凋疏。谁怜寂寞高常侍，老去狂歌忆孟诸。【与莫同年雨中饮湖上】到处相逢是偶然，梦中相对各华颠。还来一醉西湖雨，不见跳珠十五年。【送子由使契丹】云海相望寄此身，那因远适更沾巾。不辞驿骑凌风雪，要使天骄识凤麟。沙漠回看清禁月，湖山应梦武林春。单于若问君家世，莫道中朝第一人。【次韵答刘景文左藏（有美堂燕集，景文有诗。）】我老诗坛仆鼓旗，借君佳句发良时。但空贺监杯中物，莫示孙郎帐下儿。夜烛催诗金烬落，秋芳压帽露华滋。故应好语如爬痒，有味难名只自知。【座上复借韵送岢岚军通判叶朝奉】云间踏白看缠旗，莫忘西湖把酒时。梦里吴山连越峤，樽前羌妇杂胡儿。夕烽过后人初醉，春雁来时雪未滋。为问从军真乐否，书来粗遣故人知。【轼始于文登海上得白石数升如芡实可作枕闻梅丈嗜石故以遗其子子明学士子明有诗次其韵】海隅荒怪有谁珍，零落珊瑚泣季伦。法供坐令微物重，（轼旧有怪石供。）色难归致孝心纯。只疑薏苡来交趾，未信玭珠出泗滨。愿子聚为江夏枕，不劳麾扇自宁亲。【次韵钱越州见寄】莫将牛弩射羊群，卧治何妨昼掩门。稍喜使君无疾病，时因送客见车轓。搔头白朆秋无数，闭眼丹田夜自存。欲息波澜须引去，吾侪岂独坐多言。【文登蓬莱阁下石壁千丈为海浪所战时有碎裂淘洒岁久皆圜熟可爱土人谓此弹子涡也取数百枚以养石菖蒲且作诗遗垂慈堂老人】蓬莱海上峰，玉立色不改。孤根捍滔天，云骨有破碎。阳侯杀廉角，阴火发光彩。累累弹丸间，琐细成珠琲。阎浮一沤耳，真妄果安在。我持此石归，袖中有东海。垂慈老人眼，俯仰了大块。置之盆盎中，日与山海对。明年菖蒲根，连络不可解。倘有蟠桃生，旦暮犹可待。【次韵毛滂法曹感雨诗】江南佳公子，遗我锦绣端。揽之温如春，公子焉得寒。兴雨自有时，肤寸便濛{雨漫}。敛藏以自润，牛斗何足干。空庭月与影，强结三友欢。我岂不足欤，要此清团团。所欢在一醉，常恐樽中干。舍酒尚可乐，明珠如弹丸。但恐千仞雀，忽忽发虚弹。迨子闲暇时，种子田中丹。一朝涉世故，空腹容欺谩。我顷在东坡，秋菊为夕餐。永愧坡间人，布褐为我完。雪堂初覆瓦，上簟无下莞。时时亦设客，每醉筒辄殚。一笑便倾倒，五年得轻安。公子岂我徒，衣钵传一箪。定非郊与岛，笔势江河宽。悲吟古寺中，穿帷雪漫漫。他年记此味，芋火对懒残。【送邓宗古还乡】广汉有姜子，孝弟行里闾。赤眉虽豺虎，弛兵过其墟。至今空清泉，无复双鲤鱼。南郑有李郃，得妙甘公书。夜坐指流星，惊倒两使车。抱关不肯仕，布褐蒙璠玙。西南固多士，君得二子余。凛凛忠文公，搜士及樵渔。涧溪有幽讨，蘋芷真嘉蔬。岁晚终不食，心恻当何如。【参寥上人初得智果院会者十六人分韵赋诗轼得心字】涨水返旧壑，飞云思故岑。念君忘家客，亦有怀归心。三间得幽寂，数步藏清深。攒金卢橘坞，散火杨梅林。茶笋尽禅味，松杉真法音。云崖有浅井，玉醴常半寻。遂名参寥泉，可濯幽人襟。相携横岭上，未觉衰年侵。一眼吞江湖，万象涵古今。愿君更小筑，岁晚解我簪。【哭王子立次儿子迨韵三首】彭城初识子，照眼白而长。异梦成先兆，（予为密州，子立未尝相识，忽告同舍生曰：“吾梦为密州婿，何也？”已而果以子由之子妻之。）清言得未尝。岂惟知礼意，遂欲补诗亡。（子立能诗，而有礼学。）咄咄真相逼，诸生敢雁行。非无伯鸾志，独有子云悲。恨子非天合，犹能使我思。儿曹莫凄恸。老眼欲枯萎。会哭皆豪杰，谁为感旧诗。（子立与黄鲁直、张文潜、晁无咎、秦少游、陈无己皆友善。）龙困尝鱼服，羊儇或虎蒙。匆匆成鬼录，愦愦到天公。偶落藩墙上，同游羿彀中。回看十年事，黄叶卷秋风。【异鹊（并叙）】熙宁中，柯侯仲常通守漳州，以救饥得民。有二鹊栖其厅事，讫侯之去，鹊亦送之，漳人异焉。为赋此诗。昔我先君子，仁孝行于家。家有五亩园，幺凤集桐花。是时乌与鹊，巢鷇可俯拏。忆我与诸儿，饲食观群呀。里人惊瑞异，野老笑而嗟。云此方乳哺，甚畏鸢与蛇。手足之所及，二物不敢加。主人若可信，众鸟不我遐。故知中孚化，可及鱼与豭。柯侯古循吏，悃愊真无华。临漳所全活，数等江干沙。仁心格异族，两鹊栖其衙。但恨不能言，相对空楂楂。善恶以类应，古语良非夸。君看彼酷吏，所至号鬼车。【次韵詹适宣德小饮巽亭】君方梦谪仙，（来诗记李白郎官湖事。）我亦吊文园。江上同三黜，天涯又一樽。涛雷殷白昼，梅雪耿黄昏。归去多情雨，应随御史轩。（詹为御史主簿。）【东川清丝寄鲁冀州戏赠】鹅溪清丝清如冰，上有千岁交枝藤。藤生谷底饱风雪，岁晚忽作龙蛇升。嗟我虽为老侍从，骨寒只爱布与缯。床头锦衾未还客，坐觉芒刺在背膺。岂如髯卿晚乃贵，福禄正似川方增。醉中倒著紫绮裘，下有半臂出缥绫。封题不敢妄裁剪，刀尺自有佳人能。遥知千骑出清晓，积雪未放游尘兴。白须红带柳丝下，老弱空巷人相登。但放奇纹出领袖，吾髯虽老无人憎。【怡然以垂云新茶见饷报以大龙团仍戏作小诗】妙供来香积，珍烹具大官。拣芽分雀舌，赐茗出龙团。晓日云庵暖，春风浴殿寒。聊将试道眼，莫作两般看。【次韵王忠玉游虎丘绝句三首】当年大白此相浮，老守娱宾得二丘。（郡人有闾丘公。太守王规父尝云：不谒虎丘，即谒闾丘。规父，忠玉伯父也。）白发重来故人尽，空余丛桂小山幽。青盖红旗映玉山，新诗小草落玄泉。风流使者人争看，知有真娘立道边。（虎丘中路有真娘墓。）舞衣歌扇转头空，只有青山杳霭中。莫共吴王斗百草，使君未敢借惊鸿。【寄蔡子华】故人送我东来时，手栽荔子待我归。荔子已丹吾发白，犹作江南未归客。江南春尽水如天，肠断西湖春水船。想见青衣江畔路，白鱼紫笋不论钱。霜髯三老如霜桧，旧交零落今谁在。莫从唐举问封侯，但遣麻姑更爬背。【和钱四寄其弟龢】再见涛头涌玉轮，烦君久驻浙江春。年来总作维摩病，堪笑东西二老人。【臣病弥月闻垂云花开顺阇黎以诗见招次韵答之】道人心似水，不碍照花妍。燕坐春强半，清阴月屡迁。平生无起灭，一念有陈鲜。袅袅风枝举，离离日萼蔫。病吟终少味，老醉不成颠。何必遨头出，湖中有散仙。【故周茂叔先生濂溪（溪在庐山下。）】世俗眩名实，至人疑有无。怒移水中蟹，爱及屋上乌。坐令此溪水，名与先生俱。先生本全德，廉退乃一隅。因抛彭泽米，偶似西山夫。遂即世所知，以为溪之呼。先生岂我辈，造物乃其徒。应同柳州柳，聊使愚溪愚。【次韵子由使契丹至涿州见寄四首】老人痴钝已逃寒，子复辞行理亦难。要到卢龙看古塞，投文易水吊燕丹。（余昔年辞免使北。）胡羊代马得安眠，穷发之南共一天。又见子卿持汉节，遥知遗老泣山前。毡毳年来亦甚都，时时鴂舌问三苏。（予与子由入京时，北使已问所在。后余馆伴，北使屡诵三苏文。）那知老病浑无用，欲问君王乞镜湖。始忆庚寅降屈原，旋看蜡凤戏僧虔。随翁万里心如铁，此子何劳为买田。（时犹子迟侍行。）【雪后便欲与同僚寻春一病弥月杂花都尽独牡丹在尔刘景文左藏和顺阇黎诗见赠次韵答之】残花怨久病，剩雨泣余妍。不见双旌出，空令九陌迁。（开园时市井皆入。）知君苦寂寞，妙语嚼芳鲜。浅紫从争发，深红任蚤蔫。天葩尚青萼，国色待华颠。载酒邀诗将，癯儒不是仙。【次韵刘景文周次元寒食同游西湖】絮飞春减不成年，老境同乘下濑船。蓝尾忽惊新火后，（白乐天《寒食》诗云：三杯蓝尾酒，一碟胶牙饧。）遨头要及浣花前。（成都太守自正月二日出游，谓之遨头，至四月十九日浣花乃止。）山西老将诗无敌，洛下书生语更妍。共向北山寻二士，画桡鼍鼓聒清眠。【连日与王忠玉张全翁游西湖访北山清顺道潜二诗僧登垂云亭饮参寥泉最后过唐州陈使君夜饮忠玉有诗次韵答之】北山非自高，千仞付我足。西湖亦何有，万象生我目。云深人在坞，风静响应谷。与君皆无心，信步行看竹。竹间逢诗鸣，眼色夺湖渌。百篇成俯仰，二老相追逐。故应千顷池，养此一双鹄。山高路已断，亭小膝屡促。夜寻三尺井，渴饮半瓯玉。明朝闹丝管，寒食杂歌哭。使君坐无聊，狂客来不速。载酒有鸱夷，扣门非啄木。浮蛆滟金碗，翠羽出华屋。须臾便陈迹，觉梦那可续。及君未渡江，过我勤秉烛。一笑换人爵，百年终鬼录。【新茶送签判程朝奉以馈其母有诗相谢次韵答之】缝衣付与溧阳尉，舍肉怀归颍谷封。闻道平反供一笑，会须难老待千钟。火燧试焙分新胯，雪里头纲辍赐龙。从此升堂是兄弟，一瓯林下记相逢。【次韵送张山人归彭城】羡君飘荡一虚舟，来作钱塘十日游。水洗禅心都眼净，山供诗笔总眉愁。雪中乘兴真聊尔，春尽思归却罢休。何日五湖从范蠡，种鱼万尾橘千头。【次韵林子中王彦祖唱酬】早知身寄一沤中，晚节尤惊落木风。（近闻莘老、公择皆逝，故有此句。）昨梦已论三世事，岁寒犹喜五人同。（轼与子中、彦祖、子敦、完夫同试举人景德寺，今皆健。）雨余北固山围座，春尽西湖水映空。差胜四明狂监在，更将老眼犯尘红。【寿星院寒碧轩】清风肃肃摇窗扉，窗前修竹一尺围。纷纷苍雪落夏簟，冉冉绿雾沾人衣。日高山蝉抱叶响，人静翠羽穿林飞。道人绝粒对寒碧，为问鹤骨何缘肥。【书刘景文所藏王子敬帖绝句】家鸡野鹜同登俎，春蚓秋蛇总入奁。君家两行十二字，气压邺侯三万签。【书刘景文所藏宗少文一笔画】宛转回纹锦，萦盈连理花。何须郭忠恕，匹素画缫车。【真觉院有洛花花时不暇往四月十八日与刘景文同往赏枇杷】绿暗初迎夏，红残不及春。魏花非老伴，卢橘是乡人。井落依山尽，岩崖发兴新。岁寒君记取，松雪看苍鳞。【又和刘景文韵】牡丹松桧一时栽，付与春风自在开。试问壁间题字客，几人不为看花来。【西湖寿星院此君轩】卧听谡谡碎龙鳞，俯看苍苍立玉身。一舸鸱夷江海去，尚余君子六千人。【仲天贶王元直自眉山来见余钱塘留半岁既行作绝句五首送之】仲君岂弟多学，王子清修寡言。病后空惊鹤瘦，时来或作鹏骞。海角烦君远访，江源与我同来。剩作数诗相送，莫教万里空回。三人一旦同行，（二子与秦少章同寓高斋，复同舟北行。）留下高斋月明。遥想扁舟京口，尚余孤枕潮声。更欲留君久住，念君去国弥年。空使犀颅玉颊，长怀髯舅凄然。为予远致殷勤，瑞草桥边老人。红带雅宜华发，白醪光泛新春。（老人，王庆源也。）【赠善相程杰】心传异学不谋身，自要清时阅搢绅。火色上腾虽有数，急流勇退岂无人。书中苦觅元非诀，醉里微言却近真。我似乐天君记取，华颠赏遍洛阳春。【次韵林子中蒜山亭见寄】奇逸多闻老敬通，何人慷慨解怜翁。十年簿领催衰白，一笑江山发醉红。闻道赋诗临北固，未应举扇向西风。叩头莫唤无家客，归扫岷峨一亩宫。【再和并答杨次公】昆卢海上妙高峰，二老遥知说此翁。聊复舣舟寻紫翠，不妨持节散陈红。高怀却有云门兴，好句真传雪窦风。唱我三人无谱曲，冯夷亦合舞幽宫。【次韵刘景文送钱蒙仲三首】谁识天闲老骥，不争日暮长途。送尽青云九子，归去扁舟五湖。寄语竹林社友，同书桂籍天伦。王郎独为鬼录，世间无此玉人。五字古原春草，千金汉殿长门。经纬尚余三策，典刑留与诸孙。【菩提寺南漪堂杜鹃花】南漪杜鹃天下无，披香殿上红氍毹。鹤林兵火真一梦，不归阆苑归西湖。【题杨次公春兰】春兰如美人，不采羞自献。时闻风露香，蓬艾深不见。丹青写真色，欲补离骚传。对之如灵均，冠佩不敢燕。【题杨次公蕙】蕙本兰之族，依然臭味同。曾为水仙佩，相识楚词中。幻色虽非实，真香亦竟空。发何起微馥，鼻观已先通。【次韵曹辅寄壑源试焙新芽】仙山灵雨湿行云，洗遍香肌粉未匀。明月来投玉川子，清风吹破武林春。要知玉雪心肠好，不是膏油首面新。戏作小诗君一笑，从来佳茗似佳人。【次韵袁公济谢芎椒诗】燥吻时时著酒濡，要令卧疾致文殊。河鱼溃腹空号楚，汗水流骹始信吴。（《吴真君服椒法》云：半年脚心汗如水。）自笑方求三岁艾，不如长作独眠夫。羡君清瘦真仙骨，更助飘飘鹤背躯。【次韵杨次公惠径山龙井水（龙井水洗病眼有效）】漏尽鸡号厌夜行，年来小器溢瓶罂。弃官纵未归东海，罢郡犹堪作水衡。幻色将空眼先暗，胜游无碍脚殊轻。空烦远致龙渊水，宁复临池似伯英。【次韵刘景文登介亭】泽国梅雨余，衰年困蒸溽。高堂磨新塼，颇觉利腰足。松根百尺井，两绠飞净渌。流觞聚儿童，一笑为捧腹。清风信可御，刚气在岩麓。始知共此世，物外无三伏。长歌入云去，不待弦管逐。西湖真西子，烟树点眉目。涛沙少酝籍，高浪翻雪屋。俯仰拊四海，百世飞鸟速。远追钱氏余，近吊祖侯躅。吾生如寄耳，寸晷轻尺玉。谁似刘将军，逸韵谢边幅。千言一挥手，五车不再读。春岩彩鸡舞，月峡哀猿哭。朝先鶗鴂起，暮与寒螀续。我老废吟哦，赖君时击触。从今事远览，发轫此幽谷。清游得三昧，至乐谢五欲。莫作狂道士，气压刘师服。【袁公济和刘景文登介亭诗复次韵答之】昏昏堕醉梦，奈此六月溽。君诗如清风，吹我朝睡足。登临得佳句，江白照湖渌。袖手独不言，默稿已在腹。是时风雨过，蔼蔼云归麓。疏星带微月，金火争见伏。惜哉此清景，变灭不可逐。归来读君诗，耿耿犹在目。却思少年日，声价争场屋。文如翻水成，赋作叉手速。秋风起鸿雁，我亦继华躅。那知君蹭蹬，独泣荆山玉。相见南新道，青衫垂破幅。早知事大缪，恨不十年读。莫嫌冯唐老，终胜贾谊哭。今年复为僚，旧好许重续。升沉何足道，等是蛮与触。共为湖山主，出入穷涧谷。众驰君不争，人弃我所欲。何时神武门，相约挂冠服。【介亭饯杨杰次公】篮舆西出登山门，嘉与我友寻仙村。丹青明灭风篁岭，环珮空响桃花源。（郡人谓介亭山下为桃源路。）前朝欲上已蜡屐，黑云白雨如倾盆。今晨积雾卷千里，岂畏触热生病根。在家头陀无为子，久与青山为弟昆。孤峰尽处亦何有，西湖镜天江抹坤。临高麾手谢好住，清风万壑传其言。风回响答君听取，我亦到处随君轩。【次京师韵送表弟程懿叔赴夔州运判】与子甥舅氏，摧颓各苍颜。并为东诸侯，长此佳江山。寒松无时花，安得插髻鬟。惟将老不死，一笑荣枯间。我甚似乐天，但无素与蛮。挂冠及未耄，当获一纪闲。子亦拙进取，才高命坚顽。譬如万斛舟，行此九折湾。仲氏新得道，一沤自尘寰。（君之兄德孺，自言近于佛法有得。）岁晚家乡路，莫遣生榛菅。【叶教授和溽字韵诗复次韵为戏记龙井之游】先生鲁诸儒，饮食清不溽。空肠出秀句，吟嚼五味足。华堂闹丝管，眸子涨春渌。先生疾走避，面冷毒在腹。归来煮瓠叶，弟子歌旱麓。声淫及灵台，中有麀鹿伏。功名一走兔，何用千人逐。故应容我辈，清坐时闭目。高亭石排衙，木杪挂飞屋。我来无时节，客亦不待速。似闻雪髯叟，西岭访遗躅。朝阳入潭洞，金碧涵水玉。泉扉夜不扃，云袂本无幅。慈皇付宝偈，神侣得幽读。讷庵有老人，宴坐天魔哭。时来献缨络，法供灯相续。吾侪诗酒污，欲往无乃触。斋厨费晨炊，车骑满山谷。愿闻第一义，钵饭非所欲。便投切云冠，予幼好奇服。【次韵林子中见寄】飘零洛社数遗民，诗酒当年困恶宾。元亮本无适俗韵，孝章要是有名人。蒜山小隐虽为客，江水西来亦带岷。卷却西湖千顷葑，笑看鱼尾更莘莘。【安州老人食蜜歌（赠僧仲殊。）】安州老人心似铁，老人心肝小儿舌。不食五谷惟食蜜，笑指蜜蜂作檀越。蜜中有诗人不知，千花百草争含姿。老人咀嚼时一吐，还引世间痴小儿。小儿得诗如得蜜，蜜中有药治百疾。正当狂走捉风时，一笑看诗百忧失。东坡先生取人廉，几人相欢几人嫌。恰似饮茶甘苦杂，不如食蜜中边甜。（佛云：吾言譬如食蜜，中边皆甜。）因君寄与双龙饼，镜空一照双龙影。三吴六月水如汤，老人心似双龙井。【次韵钱穆父紫薇花二首】虚白堂前合抱花，秋风落日照横斜。阅人此地知多少，物化无涯生有涯。（虚白堂前紫薇两株，俗云乐天所种。）折得芳蕤两眼花，题诗相报字倾斜。箧中尚有丝纶句，坐觉天光照海涯。（乐天诗云：丝纶阁下文章静，钟鼓楼中刻漏长。独坐黄昏谁是伴，紫薇花对紫薇郎。上尝书此诗以赐轼。）【送张嘉州】少年不愿万户侯，亦不愿识韩荆州。颇愿身为汉嘉守，载酒时作凌云游。虚名无用今白首，梦中却到龙泓口。浮云轩冕何足言，惟有江山难入手。峨眉山月半轮秋，影入平羌江水流。谪仙此语谁解道，请君见月时登楼。笑谈万事真何有，一时付与东岩酒。（佛峡人家白酒旧有名。）归来还受一大钱，好意莫违黄发叟。【次韵苏伯固主簿重九】云间朱袖拂云和，知是长松挂女萝。髻重不嫌黄菊满，手香新喜绿橙搓。墨翻衫袖吾方醉，纸落云烟子患多。只有黄鸡与白发，玲珑应识使君歌。【送李陶通直赴清溪】忠文文正二大老，（司马温公、范蜀公，君之师友。）苏李广平三舍人。（苏子容、宋次道与先公才元，熙宁中封还李定词头，天下谓之三舍人。）喜见通家贤子弟，自言得邑少风尘。从来势利关心薄，此去溪山琢句新。肯向西湖留数月，钱塘初识小麒麟。【次韵杨公济奉议梅花十首】梅梢春色弄微和，作意南枝剪刻多。月黑林间逢缟袂，霸陵醉尉误谁何。相逢月下是瑶台，藉草清樽连夜开。明日酒醒应满地，空令饥鹤啄莓苔。绿发寻春湖畔回，万松岭上一枝开。而今纵老霜根在，得见刘郎又独来。月地云阶漫一樽，玉奴终不负东昏。临春结绮荒荆棘，谁信幽香是返魂。日出冰湖散水花，野梅官柳渐欹斜。西郊欲就诗人饮，黄四娘东子美家。君知早落坐先开，莫著新诗句句催。岭北霜枝最多思，忍寒留待使君来。冰盘未荐含酸子，雪岭先看耐冻枝。应笑春风木芍药，丰肌弱骨要人医。寒雀喧喧冻不飞，绕林空啅未开枝。多情好与风流伴，不到双双燕诗时。鲛绡剪碎玉簪轻，檀晕妆成雪月明。肯伴老人春一醉，悬知欲落更多情。缟裙练帨玉川家，肝胆清新冷不邪。秾李争春犹办此，更教踏雪看梅花。【赠刘景文】荷尽已无擎雨盖，菊残犹有傲霜枝。一年好景君须记，最是橙黄橘绿时。【谢关景仁送红梅栽二首】年年芳信负红梅，江畔垂垂又欲开。珍重多情关令尹，直和根拨送春来。为君栽向南堂下，记取他年著子时。酸酽不堪调众口，使君风味好攒眉。【辩才老师退居龙井不复出入轼往见之常出至风篁岭左右惊曰远公复过虎溪矣辩才笑曰杜子美不云乎与子成二老来往亦风流因作亭岭上名之曰过溪亦曰二老谨次辩才韵赋诗一首】日月转双毂，古今同一丘。惟此鹤骨老，凛然不知秋。去住两无碍，人天争挽留。去如龙出山，雷雨卷潭湫。来如珠还浦，鱼鳖争骈头。此生暂寄寓，常恐名实浮。我比陶令愧，师为远公优。送我还过溪，溪水当逆流。聊使此山人，永记二老游。大千在掌握，宁有离别忧。送程之邵签判赴阙夜光不自献，天骥良难知。从来一狐腋，或出五羖皮。贤哉江东守，收此幕中奇。无华岂易识，既得不自随。留君望此府，助我怜其衰。二年促膝语，一旦长揖辞。林深伏猛在，岸改潜珍移。去此当安从，失君徒自悲。念君瑚琏质，当今台阁宜。去矣会有合，岂常怀其私。寄题梅宣义园亭仙人子真后，还隐吴市门。不惜十年力，治此五亩园。初期橘为奴，渐见桐有孙。清池压丘虎，异石来湖鼋。敲门无贵贱，遂性各琴樽。我本放浪人，家寄西南坤。敝庐虽尚在，小圃谁当樊。羡君欲归去，奈此未报恩。爱子幸僚友，久要疑弟昆。明年过君西，饮我空瓶盆。【熙宁中轼通守此郡除夜直都厅囚系皆满日暮不得返舍因题一诗于壁今二十年矣衰病之余复忝郡寄再经除夜庭事萧然三圄皆空盖同僚之力非拙朽所致因和前篇呈公济子侔二通守·前诗】除日当早归，官事乃见留。执笔对之泣，哀此系中囚。小人营糇粮，堕网不知羞。我亦恋薄禄，因循失归休。不须论贤愚，均是为食谋。谁能暂纵遣。闵默愧前修。【今和】山川不改旧，岁月逝肯留。百年一俯仰，五胜更王囚。同僚比岑范，德业前人羞。坐令老钝守，啸诺获少休。却思二十年，出处非人谋。齿发付天公，缺坏不可修。【游宝云寺得唐彦猷为杭州日送客舟中手书一绝句云山雨霏微不满空画船来往疾轻鸿谁知独卧朱帘里一榻无尘四面风明日送彦猷之子坰赴鄂州舟中遇微雨感叹前事因和其韵作两首送之且归其书唐氏】二妙凋零笔法空，忽惊云海戏群鸿。清诗不敢私囊箧，人道黄门有父风。（黄门，卫恒也。）出处荣枯一笑空，十年社燕与秋鸿。谁知白首长河路，还卧当时送客风。【送江公著知吉州】三吴行尽千山水，犹道桐庐更清美。岂惟浊世隐狂奴，时平亦出佳公子。初冠惠文读城旦，晚入奉常陪剑履。方将华省起弹冠，忽忆钓台归洗耳。未应良木弃大匠，要使名驹试千里。奉亲官舍当有择，得郡江南差可喜。白粲连樯一万艘，红妆执乐三千指。簿书期会得余闲，亦念人生行乐耳。（二耳义不同，故得重用。）【闻钱道士与越守穆父饮酒送二壶】龙根为脯玉为浆，下界寒醅亦漫尝。一纸鹅经逸少醉，他年鹏赋谪仙狂。金丹自足留衰鬓，苦泪何须点别肠。吴越旧邦遗泽在，定应符竹付诸郎。【次韵刘景文路分上元】华灯閟艰岁，冷月挂空府。三吴重时节，九陌自歌舞。云从月几望，遂至一百五。嘉辰可屈指，乐事相继武。今宵扫云阵，极目净天宇。嬉游各忘归，阗咽顷未睹。飞球互明灭，激水相吞吐。老去反儿童，归来尚铙鼓。新年消暗雪，旧岁添丝缕。何时九江城，相对两渔父。（予旧欲卜居庐山，景文近买宅江州。）【再和杨公济梅花十绝】一枝风物便清和，看尽千林未觉多。结习已空从著袂，不须天女问云何。天教桃李作舆台，故遣寒梅第一开。凭仗幽人收艾纳，国香和雨入青苔。白发思家万里回，小轩临水为花开。故凭剩作诗千首，知是多情得得来。人去残英满酒樽，不堪细雨湿黄昏。夜寒那得穿花蝶，知是风流楚客魂。春入西湖到处花，裙腰芳草抱山斜。盈盈解佩临烟浦，脉脉当垆傍酒家。莫向霜晨怨未开，白头朝夕自相催。斩新一朵含风露，恰似西厢待月来。洗尽铅华见雪肌，要将真色斗生枝。檀心已作龙涎吐，玉颊何劳獭髓医。湖面初惊片片飞，樽前吹折最繁枝。何人会得春风意，怕见梅黄雨细时。长恨漫天柳絮轻，只将飞舞占清明。寒梅似与春相避，未解无私造物情。北客南来岂是家，醉看参月半横斜。他年欲识吴姬面，秉烛三更对此花。【与叶淳老侯敦夫张秉道同相视新河秉道有诗次韵二首】君不见元帅府前罗万戟，涛头未顺千弩射。至今凤凰山下路，长借一箭开两翼。我凿西湖还旧观，一眼已尽西南碧。又将回夺浮山险，千艘夜下无南北。坐陈三策本人谋，惟留一诺待我画。老病思归真暂寓，功名如幻终何得。从来自笑画蛇足，此事何殊食鸡肋。怜君嗜好更迂阔，得我新诗喜折屐。江湖粗了我径归，余事后来当润色。一庵闲卧洞霄宫，井有丹砂水长赤。荆溪父老愁三害，下斩长蛟本无赖。平生倔强韩退之，文字犹为鳄鱼戒。石门之役万金耳，首鼠不为吾已隘。江湖开塞古有数，两鹄飞来告成坏。劝农使者非常人，一言已破黎民骇。上饶使君更超逸，坐睨浮山如累块。髯张乃我结袜生，诗酒淋漓出狂怪。我作水衡生作丞，他日归朝同此拜。【椶笋（并叙）】椶笋，状如鱼，剖之得鱼子，味如苦笋而加甘芳。蜀人以馔佛，僧甚贵之，而南方不知也。笋生肤毳中，盖花之方孕者，正二月间可剥取，过此苦涩不可食矣。取之无害于木，而宜于饮食，法当蒸熟，所施略与笋同，蜜煮酢浸，可致千里外。今以饷殊长老。赠君木鱼三百尾，中有鹅黄子鱼子。夜叉剖癭欲分甘，箨龙藏头敢言美。愿随蔬果得自用，勿使山林空老死。问君何事食木鱼，烹不能鸣固其理。【次韵曹子方龙山真觉院瑞香花】幽香结浅紫，来自孤云岑。骨香不自知，色浅意殊深。移栽青莲宇，遂冠薝卜林。纫为楚臣佩，散落天女襟。君持风霜节，耳冷歌笑音。一逢兰蕙质，稍回铁石心。置酒要妍暖，养花须晏阴。及此阴晴间，恐致慳啬霖。彩云知易散，鷤<圭鸟>忧先吟。明朝便陈迹，试著丹青临。【次韵曹子方运判雪中同游西湖】词源滟滟波头展，清唱一声岩谷满。未容雪积句先高，岂独湖开心自远。云山已作歌眉浅，山下碧流清似眼。樽前侑酒只新诗，何异书鱼餐蠹简。【次韵仲殊雪中游西湖二首】夜半幽梦觉，稍闻竹苇声。起续冻折弦，为鼓一再行。曲终天自明，玉楼已峥嵘。有怀二三子，落笔先飞霙。共为竹林会，身与孤鸿轻。秀语出寒饿，身穷诗乃亨。禅老复何为，笑指孤烟生。我独念粲者，谁与予目成。宝云楼阁闹千门，林静初无一鸟喧。闭户莫教风扫地，卷帘疑有月临轩。水光潋滟犹浮碧，山色空濛已敛昏。乞得汤休奇绝句，始知盐絮是陈言。【次韵参寥同前】朝来处处白毡铺，楼阁山川尽一如。总是烂银并白玉，不知奇货有谁居。【送小本禅师赴法云】寓形天宇间，出处会有役。澹然都无营，百年何由毕。山林等忧患，轩冕亦戏剧。我未即归休，师宁便安逸。王城满豪杰，议论纷黑白。圣谛第一义，对面谁不识。师来亦何事，孤月挂空碧。是身如浮云，安可限南北。出岫本无心，既雨归亦得。珠泉有旧约，何年挂瓶锡。【书浑令公燕鱼朝恩图】咸宁英气似汾阳，夜饮军容出红妆。不须缠头万匹锦，知卿未办作吕强。【息壤诗（并引）】《淮南子》曰：鲧湮洪水，盗帝之息壤，帝使祝融杀之于羽渊。今荆州南门外，有状若屋宇陷入地中，而犹见其脊者。旁有石记，云不可犯。畚锸所及，辄复如故。又颇以致雷雨，岁大旱，屡发有应。予感之，乃为作诗。其辞曰：帝息此壤，以藩幽台。有神司之，随取而培。帝敕下民，无取或开。惟帝不言，以雷以雨。惟民知之，幸帝之恕。帝茫不知，谁敢以告。帝怒不常，下土是震。使民前知，是役于民。无是坟者，谁取谁予。惟其的之，是以射之。【新渠诗（并叙）】庚子正月，予过唐州。太守赵侯始复三陂，疏召渠，招怀远人散耕于唐。予方为旅人，不得亲执壶浆箪食，以与侯劝逆四方之来者，独为《新渠》诗五章，以告于道路，致侯之意。其词曰：新渠之水，其来舒舒。溢流于野，至于通衢。渠成如神，民始不知。问谁为之，邦君赵侯。新渠之田，在渠左右。渠来奕奕，如赴如凑。如云斯积，如屋斯溜。嗟唐之人，始识秔稌。新渠之民，自淮及潭。挈其妇姑，或走而颠。王命赵侯，宥我新民。无与王事，以讫七年。侯调新民，尔既来止。其归尔邑，告尔邻里。良田千万，尔择尔取。尔耕尔食，遂为尔有。筑室于唐，孔硕且坚。生为唐民，饱粥与饘。死葬于唐，祭有雉豚。天子有命，我惟尔安。【颜乐亭诗（并叙）】颜子之故居所谓陋巷者，有井存焉，而不在颜氏久矣。胶西太守孔君宗翰始得其地，浚治其井，作亭于其上，命之曰颜乐。昔夫子以箪食瓢饮贤颜子，而韩子乃以为哲人之细事，何哉？苏子曰：古之观人也，必于其小者观之，其大者容有伪焉。人能碎千金之璧，不能无失声于破釜；能搏猛虎，不能无变色于蜂虿。孰知箪食瓢饮之为哲人之大事乎？乃作《颜乐亭诗》以遗孔君，正韩子之说，且以自警云。天生烝民，为之鼻口。美者可嚼，芬者可嗅。美必有恶，芬必有臭。我无天游，六凿交斗。鹜而不返，跬步商受。伟哉先师，安此微陋。孟贲股栗，虎豹却走。眇然其身，中亦何有。我求至乐，千载无偶。执瓢从之，忽焉在后。<hr>
