<h4>《集部·苏轼集·卷一百四》<b class="x">作者：苏轼</b></h4>
<br>◎志林四十六条·古迹<br>○铁墓厄台<br>余旧过陈州，留七十余日，近城可游观者无不至。柳湖旁有丘，俗谓之“铁<br>墓”，云陈胡公墓也，城濠水往啮其址，见有铁锢之。又有寺曰：“厄台”，云<br>孔子厄于陈、蔡所居者，其说荒唐，在不可信。或曰东汉陈愍王宠“散弩台”，<br>以控黄巾者，此说为近之。<br>○黄州隋永安郡<br>昨日读《隋书地理志》，黄州乃永安郡。今黄州东十五里许有永安城，而俗<br>谓之“女王城”，其说甚鄙野。而《图经》以为春申君故城，亦非是。春申君所<br>都，乃故吴国，今无锡惠山上有春申庙，庶几是乎？<br>○汉讲堂<br>汉时讲堂今犹在，画固俨然。丹青之古，无复前比。<br>○记樊山<br>自余所居临皋亭下，乱流而西，泊于樊山，为樊口，或曰“燔山”，岁旱燔<br>之，起龙致雨；或曰樊氏居之，不知孰是。其上为卢洲，孙仲谋泛江遇大风，<br>杝师请所之，仲谋欲往卢洲，其仆谷利以刀拟杝师，使泊樊口。遂自樊口凿<br>山通路归武昌，今犹谓之“吴王岘”。有洞穴，土紫色，可以磨镜。循山而南至<br>寒溪寺，上有曲山，山顶即位坛、九曲亭，皆孙氏遗迹。西山寺泉水白而甘，名<br>菩萨泉，泉所出石，如人垂手也。山下有陶母庙，陶公治武昌，既病登舟，而死<br>于樊口。寻绎故迹，使人凄然。仲谋猎于樊口，得一豹，见老母曰：“何不逮其<br>尾？”忽然不见。今山中有圣母庙，予十五年前过之，见彼板仿佛有“得一豹”<br>三字，今亡矣。<br>○赤壁洞穴<br>黄州守居之数百步为赤壁，或言即周瑜破曹公处，不知果是否？断崖壁立，<br>江水深碧，二鹘巢其上，有二蛇，或见之。遇风浪静，辄乘小舟至其下，舍舟登<br>岸，入徐公洞。非有洞穴也，但山崦深邃耳。《图经》云：“是徐邈不知何时人，<br>非魏之徐邈也。”岸多细石，往往有温莹如玉者，深浅红黄之色，或细纹如人手<br>指螺纹也。既数游，得二百七十枚，大者如枣栗，小者如芡实，又得一古铜盆盛<br>之，注水粲然。有一枚如虎豹首，在口鼻眼处，以为群石之长。<br>◎志林四十六条·玉石<br>○辨真玉<br>今世真玉甚少，虽金铁不可近，须沙碾而后成者，世以为真玉矣，然犹未也，<br>特珉之精者。真玉须定州磁芒所不能伤者，乃是云。问后苑老玉工，亦莫知其信<br>否。<br>○红丝石<br>唐彦猷以青州红丝石为甲。或云：“惟堪作骰盆，盖亦不见佳者。”今观雪<br>庵所藏，乃知前人不妄许尔。<br>◎志林四十六条·井河<br>○筒井用水鞴法<br>蜀去海远，取盐于井。陵州井最古，淯井、富顺盐亦久矣，惟邛州蒲江县<br>井，乃祥符中民王鸾所开，利入至厚。自庆历、皇祐以来，蜀始创“筒井”，用<br>圜刃凿如碗大，深者数十丈，以巨竹去节，牝牡相衔为井，以隔横入淡水，则咸<br>泉自上。又以竹之差小者出入井中为桶，无底而窍其上，悬熟皮数寸，出入水中，<br>气自呼吸而启闭之，一筒致水数斗。凡筒井皆用机械，利之所在，人无不知。<br>《后汉书》有“水鞴”，此法惟蜀中铁冶用之，大略似盐井取水筒。太子贤不识，<br>妄以意解，非也。<br>○汴河斗门<br>数年前朝廷作汴河斗门以淤田，识者皆以为不可，竟为之，然卒亦无功。方<br>樊山水盛时放斗门，则河田坟墓庐舍皆被害，及秋深水退而放，则淤不能厚，谓<br>之“蒸饼淤”，朝廷亦厌之而罢。偶读白居易《甲乙判》，有云：“得转运使以<br>汴河水浅不通运，请筑塞两河斗门，节度使以当管营田悉在河次，在斗门筑塞，<br>无以供军。”乃知唐时汴河两岸皆有营田斗门，若运水不乏，即可沃灌。古有之<br>而今不能，何也？当更问知者。<br>◎志林四十六条·卜居<br>○太行卜居<br>柳仲举自共城来，抟大官米作饭食我，且言百泉之奇胜，劝我卜邻。此心飘<br>然已在太行之麓矣！元祐三年九月七日，东坡居士书。<br>○范蜀公呼我卜邻<br>范蜀公呼我卜邻许下，许下多公卿，而我蓑衣箬笠，放荡于东坡之上，岂复<br>能事公卿哉？若人久放浪，不觉有病，或然持养，百病皆作。如州县久不治，因<br>循苟简，亦曰无事，忽遇能吏，百弊纷然，非数月不能清净也。要且坚忍不退，<br>所谓一劳永逸也。<br>○合江楼下戏<br>合江楼下，秋碧浮空，光摇几席之上，而有茅店庐屋七八间，横斜砌下。今<br>岁大水再至，居人散避不暇。岂无寸土可迁，而乃眷眷不去，常为人眼中沙乎？<br>○名西阁<br>元丰七年冬至，过山阳，登西阁，时景繁出巡未归。轼方乞归常州，得请，<br>春中方当复过此。故有阁欲名，思之未有佳者。蔡廓，谟之子也，晋、宋间第一<br>流，辄以似公家，不知可否？<br>◎志林四十六条·亭堂<br>○临皋闲题<br>临皋亭下八十数步，便是大江，其半是峨嵋雪水，吾饮食沐浴皆取焉，何必<br>归乡哉！江山风月，本无常主，闲者便是主人。闻范子丰新第园池，与此孰胜？<br>所以不如君子，上无两税及助役钱尔。<br>○名容安亭<br>陶靖节云：“倚南窗以寄傲，审容膝之易安。”故常欲作小轩，以容安名之。<br>○陈氏草堂<br>慈湖陈氏草堂，瀑流出两山间，落于堂后，如悬布崩雪，如风中絮，如群鹤<br>舞。参寥子问主人乞此地养老，主人许之。东坡居士投名作供养主，龙丘子欲作<br>库头。参寥不纳，云：“待汝一口吸尽此水，令汝作。”<br>○雪堂问潘邠老<br>苏子得废园于东坡之胁，筑而垣之，作堂焉，号其正曰“雪堂”。堂以大雪<br>中为，因绘雪于四壁之间，无容隙也。起居偃仰，环顾睥睨，无非雪者，苏子居<br>之，真得其所居者也。苏子隐几而昼瞑，栩栩然若有所适，而方兴也，未觉，为<br>物触而寤。其适未厌也，若有失焉，以掌抵目，以足就履，曳于堂下。客有至而<br>问者，曰：“子世之散人耶？拘人耶？散人也而未能，拘人也而嗜欲深。今似系<br>马止也，有得乎？而有失乎？”苏子心若省而口未尝言，徐思其应，揖而进之堂<br>上。客曰：“嘻，是矣！子之欲为散人而未得者也。予今告子以散人之道：夫禹<br>之行水，庖丁之投刀，避众碍而散其智者也。是故以至柔驰至刚，故石有时以泐；<br>以至刚遇至柔，故未尝见全牛也。予能散也，物固不能缚；不能散也，物固不能<br>释。子有惠矣，用之于内可也，今也如蝟之在囊，而时动其脊胁，见于外者不<br>特一毛二毛而已。风不可搏，影不可捕，童子知之。名之于人，犹风之与影也，<br>子独留之。故愚者视而惊，智者起而轧。吾固怪子为今日之晚也，子之遇我，幸<br>矣！吾今邀子为藩外之游，可乎？”苏子曰：“予之于此，自以为藩外久矣，子<br>又将安之乎？”客曰：“甚矣，子之难晓也！夫势利不足以为藩也，名誉不足以<br>为藩也，阴阳不足以为？？也，人道不足以为藩也，所以藩子者，特智也尔。智<br>存诸内，发而为言，则言有谓也，形而为行，则行有谓也。使子欲嘿不欲嘿，欲<br>息不欲息，如醉者之恚言，如狂者之妄行，虽掩其口，执其臂，犹且喑呜跼蹙之<br>不已。则藩之于人，抑又固矣。人之为患以有身，身之为患以有心。是圃之构堂，<br>将以佚子之身也，是堂之绘雪，将以佚子之心也。身待堂而安，则形固不能释，<br>心以雪而警，则神固不能凝。子之知既焚而烬矣，烬又复然，则是堂之作也，非<br>徒无益，而又重子蔽蒙也。子见雪之白乎？则恍然而目眩。子见雪之寒乎？则竦<br>然而毛起。五官之为害，惟目为甚，故圣人不为。雪乎雪乎，吾见子知为目也，<br>子其殆矣！”客又举杖而指诸壁，曰：“此凹也，此凸也。方雪之杂下也，均矣，<br>厉风过焉，则凹者留而凸者散。天岂私于凹凸哉？势使然也。势之所在，天且不<br>能违，而况于人乎！子之居此，虽远人也，而圃有是堂，堂有是名，实碍人耳，<br>不犹雪之在凹者乎？”苏子曰：“予之所为，适然而已，岂有心哉？殆也，奈何？”<br>客曰：“子之适然也？适有雨，则将绘以雨乎？适有风，则将绘以风乎？雨不可<br>绘也，观云气之汹涌，则使子有怒心；风不可绘也，见草木之披靡，则使子有惧<br>意。睹是雪也，子之内亦不能无动矣。苟有动焉，丹青之有靡丽，冰雪之有水石，<br>一也。德有心，心有眼，物之所袭，岂有异哉！”苏子曰：“子之所言是也，敢<br>不闻命？然未尽也，予不能默，此正如与人讼者，其理虽已屈，犹未能绝辞者也。<br>子以为登春台与入雪堂，有以异乎？以雪观春，则雪为静，以台观堂，则堂为静。<br>静则得，动则失。黄帝，古之神也，游乎赤水之北，登乎昆仑之丘，南望而还，<br>遗其玄珠焉。游以适意也，望以寓情也，意适于游，情寓于望，则意畅情出而忘<br>其本矣，虽有良贵，岂得而宝哉？是以不免有遗珠之失也。虽然，意不久留，情<br>不再至，必复其初而已矣，是又惊其遗而索之也。余之此堂，追其远者近之，收<br>其近者内之，求之眉睫之间，是有八荒之趣。人而有知也，升是堂者，将见其不<br>溯而僾，不寒而栗，凄凛其肌肤，洗涤其烦郁，既无炙手之讥，又免饮冰之疾。<br>彼其趑趄利害之徒，猖狂忧患之域者，何异探汤执热之俟濯乎？子之所言者，上<br>也；余之所言者，下也。我将能为子之所为，而子不能为我之为矣。譬之厌膏粱<br>者与之糟糠，则必有忿词；衣文绣者被之以皮弁，则必有愧色。子之于道，膏粱<br>文绣之谓也，得其上者耳。我以子为师，子以我为资，犹人之于衣食，缺一不可。<br>将其与子游，今日之事姑置之以待后论，予且为子作歌以道之。”歌曰：<br>雪堂之前后兮春草齐，雪堂之左右兮斜径微。雪堂之上兮有硕人之颀颀，考<br>槃于此兮芒鞋而葛衣。挹清泉兮，抱瓮而忘其机；负顷筐兮，行歌而采薇。吾不<br>知五十九年之非而今日之是，又不知五十九年之是而今日之非，吾不知天地之大<br>也寒暑之变，悟昔日之癯而今日之肥。感子之言兮，始也抑吾之纵而鞭吾之口，<br>终也释吾之缚而脱吾之鞿。是堂之作也，吾非取雪之势，而取雪之意；吾非逃<br>世之事，而逃世之机。吾不知雪之为可观赏，吾不知世之为可依违。性之便，意<br>之适，不在于他，在于群息已动，大明既升，吾方辗转一观晓隙之尘飞。子不弃<br>兮，我其子归！<br>客忻然而笑，唯然而出，苏子随之。客顾而颔之曰：“有若人哉！”<br>◎志林四十六条·人物<br>○尧舜之事<br>夫学者载籍极博，犹考信于六艺。《诗》、《书》虽阙，然虞、夏之文可知<br>也。尧将逊位，让于虞舜，舜、禹之间，岳牧咸荐，乃试之于位，典职数十年，<br>功用既兴，然后授政。示天下重器，王者大统，传天下若斯之难也。而说者曰尧<br>让天下于许由，由不受，耻之，逃隐。及夏之时，有卞随、务光者。此何以称焉？<br>东坡先生曰：士有以箪食豆羹见于色者。自吾观之，亦不信也。<br>○论汉高祖羹颉侯事<br>高祖微时，尝避事，时时与宾客过其丘嫂食。嫂厌叔与客来，阳为羹尽转釜，<br>客以故去。已而视其釜中有羹，由是怨嫂。及立齐、代王，而伯子独不侯。太上<br>皇以为言，高祖曰：“非敢忘之也，为其母不长者。”封其子信为羹颉侯。高祖<br>号为大度不记人过者，然不置转釜之怨，独不畏太上皇缘此记分杯之语乎？（转<br>釜一作轑）<br>○武帝踞厕见卫青<br>汉武帝无道，无足观者，惟踞厕见卫青，不冠不见汲长孺，为可佳耳。若青<br>奴才，雅宜舐痔，踞厕见之，正其宜也。<br>○元孝诏与论语孝经小异<br>楚孝王嚣疾，成帝诏云：“夫子所痛，‘蔑之，命矣夫’！”东平王不得于<br>太后，元帝诏曰：“诸侯在位不骄，然后富贵离其身，而社稷可保。”皆与今<br>《论语》、《孝经》小异。离，附离也，今作“不离于身”，疑为俗儒所增也。<br>○跋李主词<br>“三十余年家国，数千里地山河，几曾惯干戈？一旦归为臣虏，沈腰潘鬓消<br>磨。最是仓惶辞庙日，教坊犹奏别离歌，挥泪对宫娥。”后主既为樊若水所卖，<br>举国与人，故当恸哭于九庙之外，谢其民而后行，顾乃挥泪宫娥，听教坊离曲！<br>（跋陈后主词。）<br>○真宗仁宗之信任<br>真宗时，或荐梅询可用者，上曰：“李沆尝言其非君子。”时沆之没，盖二<br>十于年矣。欧阳文忠公尝问苏子容曰：“宰相没二十年，能使人主追信其言，以<br>何道？”子容言：“独以无心，故尔。”轼因赞其语，且言：“陈执中俗吏耳，<br>持至公犹能取信主上，况如李公之才识，而济之以无心耶！”时元祐三年兴龙节，<br>赐宴尚书省，论此。是日，又见王巩云其父仲仪言：“陈执中罢相，仁宗问：<br>‘谁可代卿者？’执中举吴育，上即召赴阙。会乾元节侍宴，偶醉坐睡，忽惊顾<br>拊床呼其从者。上愕然，即除西京留台。”以此观之，执中虽俗吏，亦可贤也。<br>育之不相，命矣夫！然晚节有心疾，亦难大用，仁宗非弃材之主也。<br>○孔子诛少正卯<br>孔子为鲁司寇七日而诛少正卯，或以为太速。此叟盖自知其头方命薄，必不<br>久在相位，故汲汲及其未去发之。使更迟疑两三日，已为少正卯所图矣。<br>○戏书颜回事<br>颜回箪食瓢饮，其为造物者费亦省矣，然且不免于夭折。使回更吃得两箪食<br>半瓢饮，当更不活得二十九岁？然造物者辄支盗跖两日禄料，足为回七十年粮矣，<br>但恐回不要耳。<br>○辨荀卿言青出于蓝<br>荀卿云：“青出于蓝而青于蓝，冰生于水而寒于水。”世之言弟子胜师者，<br>辄以此为口实，此无异梦中语！青即蓝也，冰即水也。酿米为酒，杀羊豕以为膳<br>羞，曰：“酒甘于米，膳羞美于羊”，虽儿童必笑之，而荀卿以是为辨，信其醉<br>梦颠倒之言！以至论人之性，皆此类也。<br>○颜蠋巧于安贫<br>颜蠋与齐王游，食必太牢，出必乘车，妻子衣服丽都。蠋辞去，曰：“玉生<br>于山，制则破焉，非不宝贵也，然而太璞不完。士生于鄙野，推选则禄焉，非不<br>尊遂也，然而形神不全。蠋愿得归，晚食以当肉，安步以当车，无罪以当贵，清<br>静贞正以自娱。”嗟乎，战国之士未有如鲁连、颜蠋之贤者也，然而未闻道也。<br>晚食以当肉，安步以当车，是犹有意于肉于车也。晚食自美，安步自适，取其美<br>与适足矣，何以当肉与车为哉！虽然，蠋可谓巧于居贫者也。未饥而食，虽八珍<br>犹草木也；使草木如八珍，惟晚食为然。蠋固巧矣，然非我之久于贫，不能知蠋<br>之巧也。<br>○张仪欺楚商于地<br>张仪欺楚王以商于之地六百里，既而曰：“臣有奉邑六里。”此与儿戏无异，<br>天下无不疾张子之诈而笑楚王之愚也，夫六百里岂足道哉！而张又非楚之臣，为<br>秦谋耳，何足深过？若后世之臣欺其君者，曰：“行吾言，天下举安，四夷毕服，<br>礼乐兴而刑罚措。”其君之所欲得者，非特欲六百里也，而卒无丝毫之获，岂特<br>无所获，丧已不胜言矣。则其所以事君者，乃不如张仪之事楚。因读《晁错论》，<br>书此。<br>○赵尧设计代周昌<br>方与公谓周昌之吏赵尧年虽少，奇士，“君必异之，且代君”。昌笑曰：<br>“尧，刀笔吏尔，何至是！”居顷之，尧说高祖为赵王贵强相，独周昌为可。高<br>祖用其策，尧竟代昌为御史大夫。吕后杀赵王，昌亦无能为，特谢病不朝尔。由<br>此观之，尧特为此计代昌尔，安能为高祖谋哉！吕后怨尧为此计，亦抵尧罪。尧<br>非特不能为高祖谋，其自为谋亦不善矣，昌谓之刀笔吏，岂诬也哉！<br>○黄霸以鹖为神爵<br>吾先君友人史经臣彦辅，豪伟人也，尝言：“黄霸本尚教化，庶几于富，而<br>教之者乃复用乌攫小数，陋哉！颍川凤皇，盖可疑也，霸以鹖为神爵，不知颍川<br>之凤以何物为之？”虽近于戏，亦有理也。<br>○王嘉轻减法律事见梁统传<br>汉仍秦法，至重。高、惠固非虐主，然习所见以为常，不知其重也，至孝文<br>始罢肉刑与参夷之诛。景帝复孥戮晁错，武帝罪戾有增无损，宣帝治尚严，因武<br>之旧。至王嘉为相，始轻减法律，遂至东京，因而不改。班固不记其事，事见<br>《梁统传》，固可谓疏略矣。嘉，贤相也，轻刑，又其盛德之事，可不记乎？统<br>乃言高、惠、文、景以重法兴，哀、平以轻法衰，因上书乞增重法律，赖当时不<br>从其议。此如人年少时不节酒色而安，老后虽节而病，见此便谓酒可以延年，可<br>乎？统亦东京名臣，一出此言，遂获罪于天，其子松、竦皆以非命而死，冀卒灭<br>族。呜呼，悲夫，戒哉！“疏而不漏”，可不惧乎？<br>○李邦直言周瑜<br>李邦直言：周瑜二十四经略中原，今吾四十，但多睡善饭，贤愚相远。如此<br>安上言吾子似快活，未知孰贤与否？<br>○勃逊之<br>与朱勃逊之会议于颍，或言洛人善接花，岁出新枝，而菊品尤多。逊之曰：<br>“菊当以黄为正，余可鄙也。”昔叔向闻鬷蔑一言，得其为人，予于逊之亦云然。<br>○刘聪吴中高士二事<br>刘聪闻当为须遮国王，则不复惧死，人之爱富贵，有甚于生者。月犯少微，<br>吴中高士求死不得，人之好名，有甚于生者。<br>○郄超出与桓温密谋书以解父<br>郄超虽为桓温腹心，以其父愔忠于王室，不知之。将死，出一箱付门生，曰：<br>“本欲焚之，恐公年尊，必以相伤为毙。我死后，公若大损眠食，可呈此箱，不<br>尔便烧之。”愔后果哀悼成疾，门生依指呈之，则悉与温往反密计。愔大怒，曰：<br>“小子死晚矣！”更不复哭矣。若方回者，可谓忠臣矣，当与石碏比。然超谓<br>之不孝，可乎？使超知君子之孝，则不从温矣。东坡先生曰：超，小人之孝也。<br>○论桓范陈宫<br>司马懿讨曹爽，桓范往奔之。懿谓蒋济曰：“智囊往矣！”济曰：“范则智<br>矣，驽马恋栈豆，必不能用也。”范说爽移车驾幸许昌，招外兵，爽不从。范曰：<br>“所忧在兵食，而大司农印在吾许。”爽不能用。陈宫、吕布既擒，曹操谓宫曰：<br>“公台平生自谓智有余，今日何如？”宫曰：“此子不用宫言，不然，未可知也！”<br>仆尝论此二人：吕布、曹爽，何人也？而为之用，尚何言知！臧武仲曰：“抑君<br>似鼠，此之谓智。”元祐三年九月十八日书。<br>○录温峤问郭文语<br>温峤问郭文曰：“人皆有六亲相容，先生弃之，何乐？”文曰：“李行学道，<br>不谓遭世乱，欲归无路耳。”又曰：“饥思食，壮思室，自然之理，先生独无情<br>乎？”曰：“情由忆生，不忆故无情。”又问：“先生独处穷山，死为乌鸢所食，<br>奈何？”曰：“埋藏者食于蝼蚁，复何异？”又问：“猛虎害人，先生独不畏耶？”<br>曰：“人无害兽心，则兽亦不害人。”又问：“世不宁则身不安，先生不出济世<br>乎？”曰：“非野人之所知也。”予尝监钱塘郡，游余杭九镇山，访大涤洞天，<br>即郭生之旧隐。洞大，有巨壑，深不可测，盖尝有敕使投龙简云。戊寅九月七日<br>书。（李行一作季行。）<br>○刘伯伦<br>刘伯伦常以锸自随，曰：“死即埋我。”苏子曰，伯伦非达者也，棺椁衣<br>衾，不害为达。苟为不然，死则已矣，何必更埋！<br>○房琯陈涛斜事<br>房次律败于陈涛斜，杀四万人，悲哉！世之言兵者，或取《通典》，《通典》<br>虽杜佑所集，然其源出于刘秩。陈涛之败，秩有力焉。次律云：“曳洛河虽多，<br>安能当我刘秩！”区区之辨以待曳洛河，疏矣。<br>○张华鹪鹩赋<br>阮籍见张华《鹪鹩赋》，叹曰：“此王佐才也！”观其意，独欲自全于祸福<br>之间耳，何足为王佐乎？华不从刘卞言，竟与贾氏之祸，畏八王之难，而不免伦、<br>秀之虐。此正求全之过，失《鹪鹩》之本意。<br>○王济王恺<br>王济以人乳蒸豚，王恺使妓吹笛，小失声韵便杀之，使美人饮酒，客饮不尽，<br>亦杀之。时武帝在也，而贵戚敢如此，知晋室之乱也久矣。<br>○王夷甫<br>王夷甫既降石勒，自解无罪，且劝僣号。其女惠风为愍怀太子妃，刘曜陷洛，<br>以惠风赐其将高属。将妻之，惠风杖剑大骂而死。乃知王夷甫之死，非独惭见晋<br>公卿，乃当羞见其女也。<br>○卫瓘欲废晋惠帝<br>晋惠帝为太子，卫瓘欲陈启废立之策而未敢发。会燕凌云台，瓘托醉跪帝前，<br>曰：“臣欲有所启”，欲言之而止者三，因拊床曰：“此坐可惜！”帝意乃悟，<br>曰：“公真大醉。”贾后由是怨之。此何等语，乃于众中言之，岂所谓“不密失<br>身”者耶？以瓘之智，不宜暗此，殆邓艾之冤，天夺其魄尔。（魄或作识。）<br>○裴頠对武帝<br>晋武帝探策，岂亦如签也耶？惠帝不肖，得一，盖神以实告。裴頠谄对，士<br>君子耻之，而史以为美谈，鄙哉！惠、怀、愍皆不终，牛系马后，岂及亡乎！<br>○刘凝之沈麟士<br>《南史》：刘凝之为人认所著履，即与之，此人后得所失履，送还，不肯复<br>取。又沈麟士亦为邻人认所著履，麟士笑曰：“是卿履耶？”即与之。邻人得所<br>失履，送还，麟士曰：“非卿履耶？”笑而受之。此虽小事，然处事当如麟士，<br>不当如凝之也。<br>○柳宗元敢为诞妄<br>柳宗元敢为诞妄，居之不疑。吕温为道州、衡州，及死，二州之人哭之逾月，<br>客舟之过于此者，必呱呱然。虽子产不至此，温何以得之！其称温之弟恭亦贤豪<br>绝人者，又云恭之妻裴延龄之女也。孰有士君子肯为裴延龄婿者乎？柳宗元与<br>伾、叔文交，盖亦不差于延龄姻也。恭为延龄婿不见于史，宜表而出之，见宗<br>元文集恭墓志云。<br><hr>
