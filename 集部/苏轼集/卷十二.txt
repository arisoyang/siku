<h4>《集部·苏轼集·卷十二》<b class="x">作者：苏轼</b></h4>
◎诗四十九首【游武昌寒溪西山寺】连山蟠武昌，翠木蔚樊口。我来已百日，欲济空搔首。坐看鸥鸟没，梦逐麏走。今朝横江来，一苇寄衰朽。高谈破巨浪，飞屦轻重阜。去人曾几何，绝壁寒溪吼。风泉两部乐，松竹三益友。徐行欣有得，芝朮在蓬莠。西上九曲亭，众山皆培塿。却看江北路，云水渺何有。离离见吴宫，莽莽真楚薮。空传孙郎石，无复陶公柳。尔来风流人，惟有漫浪叟。买田吾已决，乳水况宜酒。所须修竹林，深处安井臼。相将踏胜绝，更裹三日糗。【武昌铜剑歌（并叙）】供奉官郑文，尝官于武昌。江岸裂，出古铜剑，文得之以遗余。冶铸精巧，非锻冶所成者。雨余江清风卷沙，雷公蹑云捕黄蛇。蛇行空中如枉矢，电光煜煜烧蛇尾。或投以块铿有声，雷飞上天蛇入水。水上青山如削铁，神物欲出山自裂。细看两肋生碧花，犹是西江老蛟血。苏子得之何所为，蒯缑弹铗咏新诗。君不见凌烟功臣长九尺，腰间玉具高拄颐。【定惠颙师为余竹下开啸轩】啼鴂催天明，喧喧相诋谯。暗蛩泣夜永，唧唧自相吊。饮风蝉至洁，长吟不改调。食土蚓无肠，亦自终夕叫。鸢贪声最鄙，鹊喜意可料。皆缘不平鸣，恸哭等嬉笑。阮生已粗率，孙子亦未妙。道人开此轩，清坐默自照。冲风振河海，不能号无窍。累尽吾何言，风来竹自啸。【石芝（并叙）】元丰三年五月十一日癸酉，夜梦游何人家，开堂西门有小园古井，井上皆苍石，石上生紫藤如龙蛇，枝叶如赤箭。主人言，此石芝也。余率尔折食一枝，众皆惊笑，其味如鸡苏而甘，明日作此诗。空堂明月清且新，幽人睡息来初匀。了然非梦亦非觉，有人夜呼祁孔宾。披衣相从到何许，朱栏碧井开琼户。忽惊石上堆龙蛇，玉芝紫笋生无数。锵然敲折青珊瑚，味如蜜藕和鸡苏。主人相顾一抚掌，满堂坐客皆卢胡。亦知洞府嘲轻脱，终胜嵇康羡王烈。神山一合五百年，风吹石髓坚如铁。【今年正月十四日与子由别于陈州五月子由复至齐安未至以诗迎之】惊尘急雪满貂裘，泪洒东风别宛丘。又向邯郸枕中见，却来云梦泽南州。暌离动作三年计，牵挽当为十日留。早晚青山映黄发，相看万事一时休。（柳子厚《别刘梦得》诗云：皇恩若许归田去，黄发相看万事休。〔此注二句诗，上句为柳诗，下句为刘诗，东坡误记，合二为一。〕）【迁居临皋亭】我生天地间，一蚁寄大磨。区区欲右行，不救风轮左。虽云走仁义，未免违寒饿。剑米有危炊，针毡无稳坐。岂无佳山水，借眼风雨过。归田不待老，勇决凡几个。幸兹废弃余，疲马解鞍驮。全家占江驿，绝境天为破。饥贫相乘除，未见可吊贺。澹然无忧乐，苦语不成些。【晓至巴河口迎子由】去年御史府，举动触四壁。幽幽百尺井，仰天无一席。隔墙闻歌呼，自恨计之失。留诗不忍写，苦泪渍纸笔。余生复何幸，乐事有今日。江流镜面净，烟雨轻幂幂。孤舟如凫鹥，点破千顷碧。闻君在磁湖，欲见隔咫尺。朝来好风色，旗尾西北掷。行当中流见，笑脸清光溢。此邦疑可老，修竹带泉石。欲买柯氏林，兹谋待君必。【与子由同游寒溪西山】散人出入无町畦，朝游湖北暮淮西。高安酒官虽未上，两脚垂欲穿尘泥。与君聚散若云雨，共惜此日相提携。千摇万兀到樊口，一箭放溜先凫鹥。层层草木暗西岭，浏浏霜雪鸣寒溪。空山古寺亦何有，归路万顷青玻璃。我今漂泊等鸿雁，江南江北无常栖。幅巾不拟过城市，欲踏径路开新蹊。（路有直入寒溪不过武昌者。）却忧别后不忍到，见子行迹空余悽。吾侪流落岂天意，自坐迂阔非人挤。行逢山水辄羞叹，此去未免勤盐齑。何当一遇李八百，相哀白发分刀圭。（李八百宅在筠州，〔相传能拄拐日八百里。〕）【次韵答子由】平生弱羽寄冲风，此去归飞识所从。好语似珠穿一一，妄心如膜退重重。山僧有味宁知子，泷吏无言只笑侬。尚有读书清净业，未容春睡敌千钟。【和何长官六言次韵】作邑君真伯厚，去官我岂曼容。一廛愿托仁政，六字难赓变风。五噫已出东洛，三复愿比南容。学道未从潘盎，（南海谓狂为盎，潘近世得道者也。）草书犹似杨风。（杨凝式也。）石渠何须反顾，水驿幸足相容。长江大欲见庇，探支八月凉风。清风初号地籁，明月自写天容。贫家何以娱客，但知抹月批风。青山自是绝色，无人谁与为容。说向市朝公子，何殊马耳东风。【观张师正所蓄辰砂】将军结发战蛮溪，箧有殊珍胜象犀。漫说玉床分箭镞，何曾金鼎识刀圭。近闻猛士收丹穴，欲助君王铸褭蹄。多少空岩人不见，自随初日吐虹蜺。【五禽言（并叙）】梅圣俞尝作《四禽言》。余谪黄州，寓居定惠院，绕舍皆茂林修竹，荒池蒲苇。春夏之交，鸣鸟百族，土人多以其声之似者名之，遂用圣俞体作《五禽言》。使君向蕲州，更唱蕲州鬼。我不识使君，宁知使君死。人生作鬼会不免，使君已老知何晚。（王元之自黄移蕲州，闻啼鸟，问其名。或对曰：“此名蕲州鬼。”元之大恶之，果卒于蕲。）南山昨夜雨，西溪不可渡。溪边布谷儿，劝我脱破礻夸。不辞脱袴溪水寒，水中照见催租瘢。（士人谓布谷为脱却破袴。）去年麦不熟，挟弹规我肉。今年麦上场，处处有残粟。丰年无象何处寻，听取林间快活吟。（此鸟声云：麦饭熟，即快活。）力作力作，蚕丝一百箔。垅上麦头昂，林间桑子落。愿侬一箔千两丝，缫丝得蛹饲尔雏。（此鸟声云：蚕丝一百箔。）姑恶姑恶，姑不恶，妾命薄。君不见东海孝妇死作三年乾，不如广汉庞姑去却还。（姑恶，水鸟也。俗云妇以姑虐死，故其声云。）【次韵子由病酒肺疾发】忆子少年时，肺喘疲坐卧。喊呀或终日，势若风雨过。虚阳作浮涨，客冷仍下堕。妻孥恐怅望，脍炙不登坐。终年禁晚食，半夜发清饿。胃强鬲苦满，肺敛腹辄破。三彭恣啖啮，二竖肯逋播。寸田可治生，谁劝耕黄糯。（新法方田谓上腴为黄糯。）探怀得真药，不待君臣佐。初如雪花积，渐作樱珠大。隔墙闻三咽，隐隐如转磨。自兹失故疾，阳唱阴辄和。神仙多历试，中路或坎坷。平生不尽器，痛饮知无奈。旧人眼看尽，老伴余几个。残年一斗粟，待子同舂簸。云何不自珍，醉病又一挫。真源结梨枣，世味等糠莝。耕耘当待获，愿子勤自课。相将赋远游，仙语不用些。【正月二十日往岐亭郡人潘古郭三人送余于女王城东禅庄院】（一本作代书寄桃山居士张圣可）十日春寒不出门，不知江柳已摇村。稍闻决决流冰谷，尽放青青没烧痕。数亩荒园留我住，半瓶浊酒待君温。去年今日关山路，细雨梅花正断魂。【铁拄杖（并叙）】柳真龄字安期，闽人也。家宝一铁拄杖，如楖栗木，牙节宛转天成，中空有簧，行辄微响。柳云得之浙中，相传王审知以遗钱镠，镠以赐一僧。柳偶得之以遗余，作此诗谢之。柳公手中黑蛇滑，千年老根生乳节。忽闻铿然爪甲声，四坐惊顾知是铁。含簧腹中细泉语，迸火石上飞星裂。公言此物老有神，自昔闽王饷吴越。不知流落几人手，坐看变灭如春雪。忽然赠我意安在，两脚未许甘衰歇。便寻辙迹访崆峒，径渡洞庭探禹穴。披榛觅药采芝菌，刺虎鏦蛟擉蛇蝎。会教化作两钱锥，归来见公未华发。问我铁君无恙否，取出摩挲向公说。【与潘三失解后饮酒】千金敝帚人谁买，半额蛾眉世所妍。顾我自为都矂眊，怜君欲斗小婵娟。青云岂易量他日，黄菊犹应似去年。醉里未知谁得丧，满江风月不论钱。【东坡八首（并叙）】余至黄州二年，日以困匮，故人马正卿哀余乏食，为于郡中请故营地数十亩，使得躬耕其中。地既久荒为茨棘瓦砾之场，而岁又大旱，垦辟之劳，筋力殆尽。释耒而叹，乃作是诗，自愍其勤，庶几来岁之入以忘其劳焉。废垒无人顾，颓垣满蓬蒿。谁能捐筋力，岁晚不偿劳。独有孤旅人，天穷无所逃。端来拾瓦砾，岁旱土不膏。崎岖草棘中，欲刮一寸毛，喟焉释耒叹，我廪何时高。荒田虽浪莽，高庳各有适。下隰种秔稌，东原莳枣栗。江南有蜀士，桑果已许乞。好竹不难栽，但恐鞭横逸。仍须卜佳处，规以安我室。家童烧枯草，走报暗井出。一饱未敢期，瓢饮已可必。自昔有微泉，来从远岭背。穿城过聚落，流恶壮蓬艾。去为柯氏陂，十亩鱼虾会。岁旱泉亦竭，枯萍黏破块。昨夜南山云，雨到一犁外。泫然寻故渎，知我理荒薈。泥芹有宿根，一寸嗟独在。雪芽何时动，春鸠行可脍。（蜀人贵芹芽脍，杂鸠肉作之。）种稻清明前，乐事我能数。毛空暗春泽，针水闻好语。（蜀人以细雨为雨毛。稻初生时，农夫相语稻针出矣。）分秧及初夏，渐喜风叶举。月明看露上，一一珠垂缕。秋来霜穗重，颠倒相撑拄。但闻畦陇间，蚱蜢如风雨。（蜀中稻熟时，蚱蜢群飞田间，如小蝗状，而不害稻。）新舂便入甑，玉粒照筐筥。我久食官仓，红腐等泥土。行当知此味，口腹吾已许。良农惜地力，幸此十年荒。桑柘未及成，一麦庶可望。投种未逾月，覆块已苍苍。农夫告我言，勿使苗叶昌。君欲富饼饵，要须纵牛羊。再拜谢苦言，得饱不敢忘。种枣期可剥，种松期可斫。事在十年外，吾计亦已悫。十年何足道，千载如风雹。旧闻李衡奴，此策疑可学。我有同舍郎，官居在灊岳。（李公择也。）遗我三寸甘，照座光卓荦。百栽倘可致，当及春冰渥。想见竹篱间，青黄垂屋角。潘子久不调，沽酒江南村。郭生本将种，卖药西市垣。古生亦好事，恐是押牙孙。家有十亩竹，无时客叩门。我穷交旧绝，三子独见存。从我于东坡，劳饷同一餐。可怜杜拾遗，事与朱阮论。吾师卜子夏，四海皆弟昆。马生本穷士，从我二十年。日夜望我贵，求分买山钱。我今反累生，借耕辍兹田。刮毛龟背上，何时得成毡。可怜马生痴，至今夸我贤。众笑终不悔，施一当获千。【题织锦图上回文三首】春晚落花余碧草，夜凉低月半枯桐。人随远雁边城暮，雨映疏帘绣阁空。红手素丝千字锦，故人新曲九回肠。风吹絮雪愁萦骨，泪洒缣书恨见郎。羞看一首回文锦，锦似文君别恨深。头白自吟悲赋客，断肠愁是断弦琴。【侄安节远来夜坐三首】南来不觉岁峥嵘，坐拨寒灰听雨声。遮眼文书元不读，伴人灯火亦多情。嗟予潦倒无归日，今蹉跎已半生。免使韩公悲世事，白头还对短灯檠。心衰面改瘦峥嵘，相见惟应识旧声。永夜思家在何处，残年知汝远来情。畏人默坐成痴钝，问旧惊呼半死生。梦断酒醒山雨绝，笑看饥鼠上灯檠。落第汝为中酒味，吟诗我作忍饥声。便思绝粒真无策，苦说归田似不情。腰下牛闲方解佩，洲中奴长足为生。大弨一弛何缘彀，已觉翻翻不受檠。【冬至日赠安节】我生几冬至，少小如昨日。当时事父兄，上寿拜脱膝。十年阅凋谢，白发催衰疾。瞻前惟兄三，顾后子由一。近者隔涛江，远者天一壁。今朝复何幸，见此万里侄。忆汝总角时，啼笑为梨栗。今来能慷慨，志气坚铁石。诸孙行复尔，世事何时毕。诗成却超然，老泪不成滴。【岐亭道上见梅花戏赠季常】蕙死兰枯菊亦摧，返魂香入岭头梅。数枝残绿风吹尽，一点芳心雀啅开。野店初尝竹叶酒，江云欲落豆稭灰。行当更向钗头见，病起乌云正作堆。【乐全先生生日以铁拄杖为寿二首】先生真是地行仙，住世因循五百年。每向铜人话畴昔，故教铁杖斗清坚。入怀冰雪生秋思，倚壁蛟龙护昼眠。遥想人天会方丈，众中惊倒野狐禅。三年相伴影随身，踏遍江湖草木春。擿石旧痕犹作眼，闭门高节欲生鳞。畏途自卫真无敌，捷径争先却累人。远寄知公不嫌重，笔端犹自斡千钧。【杭州故人信至齐安】昨夜风月清，梦到西湖上。朝来闻好语，扣户得吴饷。轻圆白晒荔，脆酽红螺酱。更将西庵茶，劝我洗江瘴。故人情义重，说我必西向。一年两仆夫，千里问无恙。相期结书社，（故人相约醵钱雇仆夫，一岁再至黄。）未怕供诗帐。（仆顷以诗得罪，有司移杭取境内所留诗，杭州供数百首，谓之诗帐。）还将梦魂去，一夜到江涨。（江涨，杭州桥名。）【送牛尾狸与徐使君（时大雪中。）】风卷飞花自入帷，一樽遥想破愁眉。泥深厌听鸡头鹘，（蜀人谓泥滑滑为鸡头鹘。）酒浅欣尝牛尾狸。通印子鱼犹带骨，披绵黄雀漫多脂。殷勤送去烦纤手，为我磨刀削玉肌。【四时词】春云阴阴雪欲落，东风和冷惊罗幕。渐看远水绿生漪，未放小桃红入萼。佳人瘦尽雪肤肌，眉敛春愁知为谁。深院无人剪刀响，应将白纻作春衣。垂柳阴阴日初永，蔗浆酪粉金盘冷。帘额低垂紫燕忙，蜜脾已满黄蜂静。高楼睡起翠眉嚬，枕破斜红未肯匀。玉腕半揎云碧袖，楼前知有断肠人。新愁旧恨眉生绿，粉汗余香在蕲竹。象床素手熨寒衣，烁烁风灯动华屋。夜香烧罢掩重扃，香雾空濛月满庭，抱琴转轴无人见，门外空闻裂帛声。霜叶萧萧鸣屋角，黄昏斗觉罗衾薄。夜风摇动镇帷犀，酒醒梦回闻雪落。起来呵手画双鸦，醉脸轻匀衬眼霞。真态香生谁画得，玉如纤手嗅梅花。【太守徐君猷通守孟亨之皆不饮酒以诗戏之云】孟嘉嗜酒桓温笑，徐邈狂言孟德疑。公独未知其趣尔，臣今时复一中之。风流自有高人识，通介宁随薄俗移。二子有灵应抚掌，吾孙还有独醒时。【雪后到乾明寺遂宿】门外山光马亦惊，阶前屐齿我先行。风花误入长春苑，云月长临不夜城。未许牛羊伤至洁，且看鸦鹊弄新晴。更须携被留僧榻，待听催檐泻竹声。【伯父送先人下第归蜀诗云人稀野店休安枕路入灵关稳跨驴安节将去为诵此句因以为韵作小诗十四首送之】索漠齐安郡，从来著放臣。如何风雪里，更送独归人。瘦骨寒将断，衰髯摘更稀。未甘为死别，犹恐得生归。日上气暾江，雪晴光眩野。记取到家时，锄耰吾正把。月明穿破裘，霜雪涩孤剑。归来闭户坐，默数来时店。诸兄无可寄，一语会须酬。晚岁俱黄发，相看万事休。故人如念我，为说瘦栾栾。尚有身为患，已无心可安。吾兄喜酒人，今汝亦能饮。一杯归诵此，万事邯郸枕。东阡在何许，寒食江头路。哀哉魏城君，宿草荒新墓。临分亦泫然，不为穷途泣。东阡时一到，莫遣牛羊入。我梦随汝去，东阡松柏青。却入西州门，永愧北山灵。乞墦何足羡，负米可忘艰。莫为无车马，含羞入剑关。我坐名过实，欢哗自招损。汝幸无人知，莫厌家山稳。竹笥与练裙，随时毕婚嫁。无事若相思，征鞍还一跨。万里却来日，一庵仍独居。应笑谋生拙，团团如磨驴。【和王巩六首并次韵】君谈阳朔山，不作一钱直。岩藏两头虺，瘴落千仞翼。雅宜驩兜放，颇讶虞舜陟。暂来已可畏，览镜忧面黑。况子三年囚，苦雾变饮食。吉人终不死，仰荷天地德。我来黄冈下，欹枕江流碧。江南武昌山，向我如咫尺。春蔬黄土软，冻笋苍崖拆。此行我累君，乃反得安宅。遥知丹穴近，为劚勾漏石。他年分刀圭，名字挂仙籍。（君许惠桂州丹砂。）少年带刀剑，但识从军乐。老大服犁锄，解佩付镕铄。虽无献捷功，会赐力田爵。敲冰春捣纸，刈苇秋织箔。栎林斩冬炭，竹坞收夏箨。四时俯有取，一饱天所酢。君生纨绮间，欲学非其脚。左右玉纤纤，束薪谁为缚。勿令闻此语，翠黛頩将恶。笑我一间茅，妇姑纷六凿。欲结千年实，先摧二月花。故教穷到骨，要使寿无涯。久已逃天网，何须服日华。宾州在何处，为子上栖霞。（楼名。）邻里有异趣，何妨倾盖新。殊方君莫厌，数面自成亲。默坐无余事，回光照此身。他年赤墀下，玉立看垂绅。平生我亦轻余子，晚岁人谁念此翁。巧语屡曾遭薏苡，瘦词聊复托芎藭。子还可责同元亮，妻却差贤胜敬通。若问我贫天所赋，不因迁谪始囊空。君家玉臂贯铜青，下客何时见目成。勤把铅黄记宫样，莫教弦管作蛮声。熏衣渐叹衙香少，拥髻遥怜夜语清。记取北归携过我，南江风浪雪山倾。（君自南江赴任，不一过我。）【记梦回文二首（并叙）】十二月二十五日，大雪始晴，梦人以雪水烹小团茶，使美人歌以饮。余梦中为作回文诗，觉而记其一句云乱点余花唾碧衫，意用飞燕唾花故事也，乃续之为二绝句云。酡颜玉碗捧纤纤，乱点余花唾碧衫。歌咽水云凝静院，梦惊松雪落空岩。空花落尽酒倾缸，日上山融雪涨江。红焙浅瓯新活火，龙团小碾斗晴窗。【三朵花（并叙）】房州通判许安世，以书遗余言：“吾州有异人，常戴三朵花，莫知其姓名，郡人因以三朵花名之。能作诗，皆神仙意。又能自写真，人有得之者。”许欲以一本见惠，乃为作此诗。学道无成鬓已华，不劳千劫漫烝砂。归来且看一宿觉，未暇远寻三朵花。两手欲遮瓶里雀，四条深怕井中蛇。画图要识先生面，识问房陵好事家。【次韵陈四雪中赏梅】腊酒诗催熟，寒梅雪斗新。杜陵休叹老，韦曲已先春。独秀惊凡目，遗英卧逸民。高歌对三白，迟暮慰安仁。【正月二十日与潘郭二生出郊寻春忽记去年是日同至女王城作诗乃和前韵】东风未肯入东门，走马还寻去岁村。人似秋鸿来有信，事如春梦了无痕。江城白酒三杯酽，野老苍颜一笑温。已约年年为此会，故人不用赋招魂。【是日偶至野人汪氏之居有神降于其室自称天人李全字德通善篆字用笔奇妙而字不可识云天篆也与予言有所会者复作一篇仍用前韵】酒渴思茶漫扣门，那知竹里是仙村。已闻龟策通神语，更看龙蛇落笔痕。色瘁形枯应笑屈，道存目击岂非温。归来独扫空斋卧，犹恐微言入梦魂。【浚井】古井没荒莱，不食谁为恻。瓶罂下两绠，蛙蚓飞百尺。腥风被泥滓，空响闻点滴。上除青青芹，下洗凿凿石。沾濡愧童仆，杯酒暖寒栗。白水渐泓渟，青天落寒碧。云何失旧秽，底处来新洁。井在有无中，无来亦无失。【红梅三首】怕愁贪睡独开迟，自恐冰容不入时。故作小红桃杏色，尚余孤瘦雪霜姿。寒心未肯随春态，酒晕无端上玉肌。诗老不知梅格在，更看绿叶与青枝。（石曼卿《红梅》诗云，认桃无绿叶，辨杏有青枝。）雪里开花却是迟，何如独占上春时。也知造物含深意，故与施朱发妙姿。细雨裛残千颗泪，轻寒瘦损一分肌。不应便杂夭桃杏，半点微酸已著枝。幽人自恨探春迟，不见檀心未吐时。丹鼎夺胎那是宝，（朱砂红银，谓之不夺胎色。）玉人頩颊更多姿。抱丛暗蕊初含子，落盏秾香已透肌。乞与徐熙新画样，竹间璀璨出斜枝。【和子由寄题孔平仲草庵次韵】逢人欲觅安心法，到处先为问道庵。卢子不须从若士，盖公当自过曹参。羡君美玉经三火，笑我枯桑困八蚕。犹喜大江同一味，故应千里共清甘。二虫君不见水马儿，步步逆流水。大江东流日千里，此虫趯趯长在此。君不见鷃滥堆，决起随冲风。随风一去宿何许，逆风还落蓬蒿中。二虫愚智俱莫测，江边一笑无人识。【陈季常见过三首】仕宦常畏人，退居还喜客。君来辄馆我，未觉鸡黍窄。东坡有奇事，已种十亩麦。但得君眼青，不辞奴饭白。送君四十里，只使一帆风。江边千树柳，落我酒杯中。此行非远别，此乐固无穷。但愿长如此，来往一生同。闻君开龟轩，东槛俯乔木。人言君畏事，欲作龟头缩。我知君不然，朝饭仰旸谷。余光幸分我，不死安可独。【寒食雨二首】自我来黄州，已过三寒食。年年欲惜春，春去不容惜。今年又苦雨，两月秋萧瑟。卧闻海棠花，泥污胭脂雪。暗中偷负去，夜半真有力。何殊病少年，病起头已白。春江欲入户，雨势来不已。小屋如渔舟，濛濛水云里。空庖煮寒菜，破灶烧湿苇。那知是寒食，但见乌衔纸。君门深九重，坟墓在万里。也拟哭途穷，死灰吹不起。【徐使君分新火】临皋亭中一危坐，三见清明改新火。沟中枯木应笑人，钻斫不然谁似我。黄州使君怜久病，分我五更红一朵。从来破釜跃江鱼，只有清诗嘲饭颗。起携蜡炬绕空屋，欲事烹煎无一可。为公分作无尽灯，照破十方昏暗锁。【次韵答元素（并引）】余旧有赠元素〔词〕云天涯同是伤流落，元素以为今日之先兆，且悲当时六客之存亡。六客盖张子野、刘孝叔、陈令举、李公择及元素与余也。不愁春尽絮随风，但喜丹砂入颊红。流落天涯先有谶，摩挲金狄会当同。蘧蘧未必都非梦，了了方知不落空。莫把存亡悲六客，已将地狱等天宫。<hr>
