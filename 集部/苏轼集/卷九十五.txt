<h4>《集部·苏轼集·卷九十五》<b class="x">作者：苏轼</b></h4>
◎赞八十首【僧伽赞】盲人有眼不自知，忽然见日喜而舞。非谓日月有在亡，实自庆我眼根在。泗滨大士谁不见？而有熟视不见者。彼岂无眼业障故，以知见者皆希有。若能便作希有见，从此成佛如反掌。传摹世间千万亿，皆自大士法身出。麻田供养东坡赞，见者无数悉成佛。【阿弥陀佛赞】苏轼之妻王氏，名闰之，字季章，年四十六，元祐八年八月一日卒于京师。临终之夕，遗言舍所受用，使其子迈、迨、过为画阿弥陀像。绍圣元年六月九日，像成，奉安于金陵清凉寺。赞曰：佛子在时百忧绕，临行一念何由了。口诵南无阿弥陀，如日出地万国晓。何况自舍所受用，画此圆满天日表。见闻随喜悉成佛，不择人天与虫鸟。但当常作平等观，本无忧乐与寿夭。丈六全身不为大，方寸千佛夫岂小。此心平处是西方，闭眼便到无魔娆。【药师琉璃光佛赞（并引）】佛弟子苏龠，与其妹德孙，病久不愈。其父过，母范氏，供养祈祷药师琉璃光佛，遂获痊损。其大父轼，特为造画尊像，敬拜稽首，为之赞曰：我佛出现时，众生无病恼。世界悉琉璃，大地皆药草。我今众稚孺，仰佛如翁媪。面颐既圆平，风末亦除扫。弟子龠与德，前世衲衣老。敬造世尊像，寿命仗佛保。【傅大士赞】善慧执板，南泉作舞。借我门槌，为君打鼓。【应梦观音赞】稽首观音，宴坐宝石。忽忽梦中，应我空寂。观音不来，我亦不往。水在盆中，月在天上。【静安县君许氏绣观音赞】太岳之裔，邑于静安。学道求心，妙湛自观。观观世音，凛不违颜。三年之后，心法自圆。闻思修王，如日现前。心识其容，口莫能言。发于六用，以所能传。自手达针，自针达线。为针几何？巧历莫算。针若是佛，佛当千万。若其非佛，此相曷缘？孰融此二，为不二门？拜手敬赞，东坡老人。【绣佛赞】凡作佛事，各以所有。富者以财，壮者以力。巧者以技，辩者以言。若无所有，各以其心。见闻随喜，礼拜赞叹。曾未及彼，一针之劳。而其获报，等无有二。若复缘此，得度成佛。则此绣者，乃是导师。【题王霭画如来出山相赞】头鬅鬙，耳卓朔。适从何处来，碧色眼有角。明星未出万家闲，外道天魔犹奏乐。错不错。安得无上菩提，成正等觉？【东林第一代广惠禅师真赞】忠臣不畏死，故能立天下之大事。勇士不顾生，故能立天下之大名。是人于道亦未也，特以义重而身轻。然犹所立如此，而况于出三界，了万法，不生不老，不病不死，应物而无情者乎？堂堂总公，僧中之龙。呼吸为云，噫欠为风。且置是事，聊观其一戏。盖将拊掌谈笑不起于坐，而使庐山之下，化为梵释龙天之宫。【兴国寺浴室院六祖画赞（并叙）】予嘉祐初举进士，馆于兴国浴室老僧德香之院。浴室之南有古屋，东西壁画六祖像。其东刻木为楼阁堂宇以障之，不见其全，而西壁三师，皆神宇靖深，中空外夷，意非知是道者不能为此。书其上曰：蜀僧令宗笔。予初不闻宗名，而家有伪蜀待诏丘文播笔，画相似，殆不可辨。曰：“宗岂师播者耶？”已而问诸蜀父老。曰：“文播，汉州人，弟曰文晓，而令宗其异父弟，或曰其表弟也。”皆善画山水人物竹石，其品在黄筌、句龙爽之间。而文播之子仁庆，尤长于花实羽毛，蜀人赵昌所师者。予去三十一年，而中书舍人彭君器资，亦馆于是。予往见之，则院中人无复识予者。独主僧惠汶，盖当时堂上侍者，然亦老矣。导予观令宗画，则三祖依然尚在荫翳间。予与器资相顾太息。汶曰：“嘻，去是也何有。”乃徙置所谓楼阁堂宇者，北向而出之，六师相视，如言如笑，如以法相授。都人闻之，观者日众，汶乃作栏楯以护之。而器资请余为赞之，曰：少林傃壁，不以为碍。弥天同辇，不以为泰。稽首六师，昔晦今明。不去不来，何损何增。俯仰屈信，三十一年。我虽日化，其孰能迁之。【观音赞】兴国浴室院法真大师慧汶，传宝禅月大师贯休所画十六大阿罗汉，左朝散郎集贤校理欧阳棐为其女为轼子妇者舍所服用装新之。轼亦家藏庆州小孟画观世音，舍为中尊，各作赞一首，为亡者追福灭罪。众生堕八难，身心俱丧失。惟有一念在，能呼观世音。火坑与刀山，猛兽诸毒药。众苦萃一身，呼者常不痛。呼者若自痛，则必不能呼。若其了不痛，何用呼菩萨。当自救痛者，不烦观音力。众生以二故，一身受众苦。若能真不二，则是观世音。八万四千人，同时俱赴救。【罗汉赞十六首·第一尊者】正坐敛眉，扼腕立拂。问此大士，为言为默？默如雷霆，言如墙壁。非言非默，百祖是式。【罗汉赞十六首·第二尊者】旃檀非烟，火亦无香。是从何生？俯仰在亡。弹指赞叹，善思念之。是一炷香，是天人师。【罗汉赞十六首·第三尊者】我观西方，度无量国。诸佛陀耶，在我掌握。右顾晔然，汝则皆西。随我所印，识道不迷。【罗汉赞十六首·第四尊者】袖手不言，跏趺终日。两眉虽举，六用皆寂。寂不为身，动不为人。天作时雨，山川出云。【罗汉赞十六首·第五尊者】掌中浮图，舍利所宅。放大光明，照十方刹。椟而藏之，了无见闻。众所发心，与佛皆存。【罗汉赞十六首·第六尊者】手中竹根，所指如意。云何不动？无意可指。食已宴坐，便腹果然。是中空洞，以受世间。【罗汉赞十六首·第七尊者】梵书旁行，俯首注视。不知有经，而况字义。佛子云何？饱食昼眠。勤苦功用，诸佛亦然。【罗汉赞十六首·第八尊者】众生颠倒，为物所转。我转是珠，以一贯万。过现不住，未则未来。举珠示人，孰为轮回？【罗汉赞十六首·第九尊者】柏子庭际，正觉妙慧。悟最上乘，了第一义。为大摩尼，传鸡足衣。示现虚寂，端坐俯眉。【罗汉赞十六首·第十尊者】半肩磨衲，为谁缓颊？彼以诚叩，此缘问答。佛意玄微，有觉无为。肉眼执着，捧函捕龟。【罗汉赞十六首·第十一尊者】幻体有累，法身无着。幻法两忘，圆明寥廓。以大愿力，援诸有情。见闻悉入，真妄一真。【罗汉赞十六首·第十二尊者】长江皎洁，可鉴毛发。师心水心，一般奇绝。目寓波中，意若扰龙。真机掣电，微妙玄通。【罗汉赞十六首·第十三尊者】默坐无说，是名妙说。月盘芹献，花开子结。宝锡一枝，中含真机，悟此机者，处处泉飞。【罗汉赞十六首·第十四尊者】摄衣跏趺，观此烟穗。与我定香，本无内外。贝叶琅函，三乘指南。胡人捧立，云谁启缄。【罗汉赞十六首·第十五尊者】何去何从，叩应感通。如响答声，声寂还空。诉者谁衅？皆有佛性。去尔嗔恚，随处清净。【罗汉赞十六首·第十六尊者】一般心眼，两般见解。将人我矿，烹炼沙汰。廓然圆明，超悟上乘。示现慈悲，授诸有情。【自海南归过清远峡宝林寺敬赞禅月所画十八大阿罗汉·第一宾度罗跋罗堕】尊者白氎在膝，贝多在巾。目视超然，忘经与人。面颅百皱，不受刀籋。无心扫除，留此残雪。【敬赞禅月所画十八大阿罗汉·第二迦诺迦代蹉尊者】耆年何老，粲然复少。我知其心，佛不妄笑。瞋喜虽幻，笑则非真。施此无忧，与无量人。【敬赞禅月所画十八大阿罗汉·第三迦诺迦跋梨随暗尊者】扬眉注目，拊膝横拂。问此大士，为言为默？默如雷霆，言如墙壁。非言非默，百祖是式。【敬赞禅月所画十八大阿罗汉·第四苏频陀尊者】聃耳属肩，绮眉覆颧。佛在世时，见此耆年。开口诵经，四十余齿。时闻雷雹，出一弹指。【敬赞禅月所画十八大阿罗汉·第五诺矩罗尊者】善心为男，其室法喜。背痒孰爬？有木童子。高下适当，轻重得宜。使真童子，能如兹乎？【敬赞禅月所画十八大阿罗汉·第六跋陀罗尊者】美狠恶婉，自昔所闻。不圆其辅，有圆者存。现六极相，代众生报。使诸佛子，具佛相好。【敬赞禅月所画十八大阿罗汉·第七迦理迦尊者】佛子三毛，发眉与须。既去其二，一则有余。因以示众，物无两遂。既得无生，则无生死。【敬赞禅月所画十八大阿罗汉·第八代暗罗弗多尊者】两眼方用，两手自寂。用者注经，寂者寄膝。二法相忘，亦不相捐。是四句偈，在我指端。【敬赞禅月所画十八大阿罗汉·第九戒博迦尊者】一劫七日，刹那三世。何念之勤，屈指默计。屈者已往，伸者未然。孰能住此？屈伸之间。【敬赞禅月所画十八大阿罗汉·第十半托迦尊者】垂头没肩，俯目注视。不知有经，而况字义。佛子云何，饱食昼眠。勤苦功用，诸佛亦然。【敬赞禅月所画十八大阿罗汉·第十一罗怙罗尊者】面门月满，瞳子电烂。示和猛容，作威喜观。龙象之姿，鱼鸟所惊。以是幻身，为护法城。【敬赞禅月所画十八大阿罗汉·第十二那迦犀那尊者】以恶辘物，如火自焚。以信入佛，如水自湿。垂眉捧手，为谁虔恭。大师无德，水火无功。【敬赞禅月所画十八大阿罗汉·第十三因揭陀尊者】捧经持珠，杖则倚肩。植杖而起，经珠乃闲。不行不立，不坐不卧。问师此时，经杖何在？【敬赞禅月所画十八大阿罗汉·第十四伐那婆斯尊者】六尘既空，出入息灭。松摧石陨，路迷草合。逐兽于原，得箭忘弓。偶然汲水，忽然相逢。【敬赞禅月所画十八大阿罗汉·第十五阿氏多尊者】劳我者皙，休我者黔。如晏如岳，鲜不僻淫。是哀骀它，澹台灭明。各妍于心，得法眼正。【敬赞禅月所画十八大阿罗汉·第十六注茶半托迦尊者】以口说法，法不可说。以手示人，手去法灭。生灭之中，自然真常。是故我法，不离色声。【敬赞禅月所画十八大阿罗汉·第十七庆友尊者】以口诵经，以手叹法。是二道场，各自起灭。孰知毛窍？八万四千。皆作佛事，说法炽然。【敬赞禅月所画十八大阿罗汉·第十八宾头卢尊者】右手持杖，左手拊右。为手持杖，为杖持手。宴坐石上，安以杖为。无用之用，世人莫知。【罗汉赞】左手持经，右手引带。为卷为开，是义安在？已读则卷，未读则开。我无所疑，其音如雷。【水陆法像赞（并引）】盖闻净名之钵，属餍万口。宝积之盖，遍覆十方。若知法界，本造于心。则虽凡夫，皆具此理。在昔梁武皇帝，始作水陆道场，以十六名，尽三千界。用狭而施博，事约而理详。后生莫知，随世增广。若使一二而悉数，虽至千万而靡周。惟我蜀人，颇存古法。观其像设，犹有典刑。虔召请于三时，分上下者八位。但能起一念于慈悲之上，自然抚四海于俯仰之间。轼敬发愿心，具严绘事，而大檀越张侯敦礼，乐闻其事。共结胜缘，请法云寺法涌禅师善本，差择其徒，修营此会，永为无碍之施，同守不刊之仪。轼拜手稽首，各为之赞，凡十六首。△上八位·一切常住佛陀耶众谓此为佛，是事理障。谓此非佛，是断灭相。事理既融，断灭亦空。佛自现前，如日之中。△上八位·一切常住达摩耶众以意为根，是谓法尘。以佛为体，是谓法身。风止浪静，非有别水。放为江河，汇为沼沚。△上八位·一切常住僧伽耶众佛既强名，法亦非真。神而明之，存乎其人。惟佛法僧，非三非一。如云出雨，如水现日。△上八位·一切常住大菩萨众神智无方，解脱无碍。以何因缘，得大自在。障尽愿满，反于自然。无始以来，亡者复存。△上八位·一切常住大辟支迦众现无佛处，如第二乘。如日入时，膏火为灯。我说三乘，如应病药。敬礼辟支，即大圆觉。△上八位·一切常住大阿罗汉众大不可知，山随线移。小入无间，澡身军持。我虽不能，能设此供。知一切人，具此妙用。△上八位·一切五通神仙众孰云飞仙，高举违世。湛然神凝，物不疵疠。为同为异，本自无同。契我无生，长生之宗。△上八位·一切护法龙神众外道坏法，如刀截风。坏者既妄，护者亦空。伟兹龙神，威而不怒。示有四友，佛之御侮。△下八位·一切官僚吏从众至难者君，至忧者臣。以众生故，现宰官身。以难为易，以忧为乐。乐兼万人，祸倍众恶。△下八位·一切天众苦极则修，乐极则流。祸福无穷，纠缠相求。遂超欲色，至非非想。不如一念，真发无上。△下八位·一切阿修罗众正念淳想，则为飞行。毫厘之差，遂堕战争。以此为道，穴胸陨首。是真作家，当师子吼。△下八位·一切人众地狱天宫，同一念顷。涅槃生死，同一法性。抱宝号穷，钻穴索空。今夕何夕，当选大雄。△下八位·一切地狱众汝一念起，业火炽然，非人燔汝，乃汝自燔。观法界性，起灭电速。知惟心造，是破地狱。△下八位·一切饿鬼众说食无味，涎流妄咽。真食无火，中虚妄见。美从妄生，恶亦幻成。如幻即离，既饱且宁。△下八位·一切畜生众欲人不知，心则有负。此念未成，角尾已具。集我道场，一洗濯之。尽未来劫，愧者勿为。△下八位·一切六道外者众陋劣之极，荡于<耳少>冥。胎卵湿化，莫从而生。闻吾法音，飙起雷动。如梦觉人，不复见梦。【磨衲赞（北叙）】长老佛印大师了元游京师，天子闻其名，以高丽所贡磨衲赐之。客有见而叹曰：“呜呼善哉！未曾有也。尝试与子摄其斋衽，循其钩络，举而振之，则东尽嵎夷，西及昧谷，南放交趾，北属幽都，纷然在吾箴孔线蹊之中矣。”佛印听然而笑曰：“甚矣，子言之陋也。吾以法眼视之，一一箴孔有无量世界，满中众生所有毛窍，所衣之衣箴孔线蹊，悉为世界。如是展转经八十反，吾佛光明之所照，与吾君圣德之所被，如以大海注一毛窍，如以大地塞一箴孔，曾何嵎夷昧谷交趾幽都之足云乎？当知此衲，非大非小，非短非长，非重非轻，非薄非厚，非色非空。一切世间，折胶堕指，此衲不寒；砾石流金，此衲不热；五浊流浪，此衲不垢；劫火洞然，此衲不坏。云何以有思惟心，生下劣想？”于是蜀人苏轼，闻而赞之曰：匣而藏之，见衲而不见师。衣而不匣，见师而不见衲。惟师与衲，非一非两。眇而视之，虮虱龙象。【小篆般若心经赞】草隶用世今千载，少而习之手所安。如舌于言无拣择，终日应对惟所问。忽然使作大小篆，如正行走值墙壁。纵复学之能粗通，操笔欲下仰寻索。譬如鹦鹉学人语，所习则能否则默。心存形声与点画，何暇复求字外意。世人初不离世间，而欲学出世间法。举足动念皆尘垢，而以俄顷作禅律。禅律若可以作得，所不作处安得禅。善哉李子小篆字，其间无篆亦无隶。心忘其手手亡笔，笔自落纸非我使。正使忽忽不少暇，倏忽千百初无难。稽首《般若多心经》，请观何处非《般若》。【金山长老宝觉师真赞】望之俨然，即之也温。是惟宝觉，大士之像。因是识师，是则非师。因师识道，道亦如是。【资福白长老真赞】是是是。是资福，白老子。身如空，我如尔。无一事，长欢喜。东坡有，老居士。见此真，欲拟议。未开口，落第二。有一语，略相似。门如市，心如水。【光道人真赞（字晏然）】海口山颧，犀颅鸖肩。定眼水止，秀眉月弦。自一而两，至百亿千。即妄而真，是真晏然。【净因净照臻老真赞】净故能照，为照故净。亦如是身，孰知其正。四大是假，此反为真。从古圣贤，所莫能分。视彼如此，凡贼皆子。喜甲怒乙，虽子犹贼。人方自我，物固相物。是故东坡，即此为实。【马祖庞公真赞】南岳坐下一马，四蹄踏杀天下。马后复一老庞，一口吸尽西江。天下是老师脚，西江即渠侬口。不知谁踏谁杀，何缘自吸自受。（昙秀作六偈，述庞公事，东坡读而首肯之，为书此赞。）【玉岩隐居阳行先真赞】道不二，德不孤。无人所有，有人所无。世之所争者五，天啬其三，而畀其二。是以日计之不足，岁计之有余也。【葆光法师真赞】嗟夫法师。行年四十有四，而不知牝牡之欲。身居京邑，而不营利欲之私。体无威容，口无文词。头如蓬荜，性如鹿麋。意之所向，虽金石莫隔，而鬼神莫逆。此所以陟降天门，睥睨帝所，而终莫能疑者耶？【醴泉观真靖崇教大师真赞】北方有神君，出内罔与冥。被发拊剑驭两灵，国之东南福其庭。注然天醪涌其冷，汰选妙士龠扃。翛然真靖有典刑，眉间三出杳而清，何必控鲤浮南溟。【东莞资福堂老柏再生赞】生石首肯，奘松肘回。是心苟真，金石为开。堂去柏枯，其留复生。此柏无我，谁为枯荣？方其枯时，不枯者存。一枯一荣，皆方便门。人皆不闻，瓦砾说法。今闻此柏，炽然常说。【湜长老真赞】道与之貌，天与之形，虽同乎人，而实无情。彼真清隐，何殊丹青。日照月明，雷动风行。夫孰非幻，忽然而成。此画清隐，可谒雨晴。【海月辩公真赞（并引）】钱塘佛者之盛，盖甲天下。道德才智之士，与夫妄庸巧伪之人，杂处其间，号为难齐。故于僧职正副之外，别补都僧正一员。簿帐案牒奔走将迎之劳，专责正副以下，而都师总领要略，实以行解表众而已。然亦通号为僧官，故高举远引山栖绝俗之士，不屑为之。惟清通端雅，外涉世而中遗物者，乃任其事，盖亦难矣。余通守钱塘时，海月大师惠辩者，实在此位。神宇澄穆，不见愠喜，而缁素悦服，予固喜从之游。时东南多事，吏治少暇，而余方年壮气盛，不安厥官。每往见师，清坐相对，时闻一言，则百忧水解，形神俱泰。因悟庄周所言东郭顺子之为人，人貌而天虚，缘而葆真，清而容物，物无道正，容以悟之，使人之意也消，盖师之谓也欤？一日，师卧疾，使人请余入山。适有所未暇。旬余乃往，则师之化四日矣。遗言须余至乃阖棺，趺坐如生，顶尚温也。余在黄州，梦至西湖上，有大殿榜曰弥勒下生，而故人辩才、海月之流，皆行道其间。师没后二十一年，余谪居惠州，天竺净惠师属参寥子以书遗余曰：“檀越许与海月作真赞，久不偿此愿，何也？”余矍然而起，为说赞曰：人皆趋世，出世者谁？人皆遗世，世谁为之？爰有大士，处此两间。非浊非清，非律非禅。惟是海月，都师之式。庶复见之，众缚自脱。我梦西湖，天宫化城。见两天竺，宛如平生。云披月满，遗像在此。谁其赞之？惟东坡子。【清都谢道士真赞】谢道士，生丙子。真一存，长不死。欲识清都面目，一江春水东流。滔滔直入沧海，大至蓬莱顶头。【李伯时作老子新沐图遗道士蹇拱辰赵郡苏某见而赞之】（一云子由作）老聃新沐，晞发于庭。其心淡然，若忘其形。夫子与回，见之而惊。入而问之，强使自名。曰：岂有已哉，夫人皆然。惟役于人，而丧其天。其人苟忘，其天则全。四肢百骸，孰为吾缠？死生终始，孰为吾迁？彼赫赫者，将为吾温。彼肃肃者，将为吾寒。一温一寒交，而万物生焉，物皆赖之，而况吾身乎？温为吾和，寒为吾坚，忽乎不知，而更千万年。葆光志之，夫非养生之根乎？【辩才大师真赞】余顷年尝闻妙法于辩才老师，今见其画像，乃以所闻者赞之：即之浮云无穷，去之明月皆同。欲知明月所在，在汝唾雾之中。【无名和尚传赞】道无分成，佛无灭生。如影外光，孰在孰亡？如井中空，孰虚孰盈？无名和尚，盖名无名。【参寥子真赞】东坡居士曰：维参寥子，身寒而道富。辩于文而讷于口。外尫柔而中健武。与人无竞，而好刺讥朋友之过。枯形灰心，而喜为感时玩物不能忘情之语。此余所谓参寥子有不可晓者五也。【髑髅赞】黄沙枯髑髅，本是桃李面。而今不忍看，当时恨不见。业风相鼓转，巧色美倩盼。无师无眼禅，看便成一片。<hr>
