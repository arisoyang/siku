<h4>《集部·苏轼集·卷八十三》<b class="x">作者：苏轼</b></h4>
◎尺牍一百十一首【与大觉禅师琏公二首（杭州）（之一）】奉别二十五年，几一世矣，会见无时，此怀可知。到此日欲奉书，因循至今。辱书，具审起居安隐。南方耆旧雕落，惟明有老师，杭有辩才，道俗所共依仰，盖一时盛事。比来，时得从辩才游，老病昏塞，颇有所警发，恨不得一见老师，更与钻磨也。岁暮，山中苦寒，千万为众自重。【与大觉禅师琏公二首（之二）】要作《宸奎阁碑》，谨以撰成。衰朽废学，不知堪上石否？见参寥说，禅师出京日，英庙赐手诏，其略云“任性住持”者，不知果有否？如有，窃请录示全文，欲添入此一节，切望仔细录到，即便添入。仍大字写一本付侍者赍归上石也。惟速为妙。碑上别作一碑首，如唐以前制度。刻字额十五字，仍刻二龙夹之。碑身上更不写题，自古制如此。最后方写年月撰人衔位姓名，更不用著立石人及在任人名衔。此乃近世俗气，极不典也。下为龟趺承之。请令知事僧依此。【与大别才老三首（之一）】专人来，辱书，伏承法体清胜，甚慰想望。山门虚寂，长夏安隐，燕坐湛然，得无所得？无缘面话，惟万万自重。【与大别才老三首（之二）】昨日辱访，冗迫，未遑诣谢。领手教，具审法履胜常，为慰。语录蒙借，开发蒙鄙，为惠甚厚。【与大别才老三首（之三）】衰疾无状，众所鄙远。禅师超然绝俗，乃肯惠顾，此意之厚，如何可忘。还山以来，道体何如，相见杳未有期。日深驰仰，寒凝，为众自重。【与承天明老五首（之一）】近辱临访，纷冗不遂款接，愧企无量。比日道体何如？法涌赴阙，道俗一意，皆欲公嗣此道场。缘契已定，想便临屈，副此诚仰。余非面莫究。【与承天明老五首（之二）】人还，承书，蒙峻拒，不识道眼有何拣择，深所未谕也。众意甚坚，虽百却不已。幸早戒途。比日起居何如？即见，不复覼缕。【与承天明老五首（之三）】众诣漕台敦请，已许为行下。相次新太守过此，当力求之，想亦必劝行，吾师岂能尽违之耶？至时，不免来此，不如今日赴衰病之请，却非世情也。【与承天明老五首（之四）】法涌始者甚不欲赴法云，而张尉之请既坚，遂不能违，亦云缘契在彼，非力辞之可免。法涌既不得免，则吾师今者亦必无缘辞避。幸便副众心，毋烦再三也。钦企！钦企！【与承天明老五首（之五）】适辱书，知不违众，愿即当西渡，喜慰之至。比日法履康胜。某虽被旨去郡，犹能少留，及见升堂闻第一义也。【与佛印禅师三首（之一）】治行草草，不复上问，忽奉手笔，旷若发蒙。且审比日戒体轻安，又承退席云卧，尤仰高风也。未缘展晤，引跂尤剧。【与佛印禅师三首（之二）】久不奉书，忽辱惠教，具审徂暑戒体轻安。承有金山之召，应便领徒东来，丛林法席，得公临之，与长芦对峙，名压淮右，岂不盛哉！渴闻至论，当复咨叩。惟早趣装，途中善爱。【与佛印禅师三首（之三）】尘劳衮衮，忽得来书，读之如蓬蒿藜藋之迳而闻謦欬之音，可胜慰悦。且审即日法履轻安，又重以慰也。某蒙恩擢置词林，进陪经幄，是为儒者之极荣，实出禅师之善祷也。余热，千万自重。【与孙正孺二首（之一）】数日前，因来人奉书必达。比日，伏想履兹余热，起居佳胜。某已八上章乞郡，旦夕必有指麾，且辍忙。为公作得送行诗跋尾，以先祖讳故，不欲作冠篇。未由会合，千万保爱。【与孙正孺二首（之二）】某顽健稍胜。老兄眠食不衰否？阔远无他嘱，惟倍万保啬而已。勿将作泛泛常语过耳也，千万！千万！入石时，莫用边花栏界之类。古碑惟石上有书字耳，少着花草栏界，便俗状也。不罪！不罪！万与子由饮半盏酒，便大醉，不成字。【与王元直】别久思咏，春深，不审起居佳否。眷爱各康胜。某与二十七娘甚安。小添、寄叔并无恙。新珠必甚长成，诸亲各安。旅宦寡忭，思归未由，岂胜恨恨。某为权幸所疾久矣，然捃摭无获，徒劳掀搅，取笑四方耳。不烦远忧，未缘会聚，惟冀以时珍卫。【答王圣美】昨日庭中望见，喜慰久渴。辱教，伏承尊体佳胜。无缘造门，尚冀邂逅，复少须臾。人还，布谢草草。【答青州张秘校】承携长笺下访，不克迎奉为愧，经宿，伏惟尊履佳胜。示谕，乃宰物者之事，非不肖所能致也。幸赐亮。【与王庆源之子】某自去岁闻宣义叔丈倾逝，寻递中奉慰疏，必已闻达。尔后纷冗少暇，继以行役不定，久阙书问，愧悚不已。叔丈昔以文行著称乡闾，于场屋晚乃少遂，终不振显。惟望昆仲力学砥砺。以显扬不坠为心，乃末戚区区之望也。因信，惠一二字。【与王正夫朝奉三首（之一）】递中辱书，人至，复枉手示，并增感慰。即日起居如宜。襄事薄遽，哀苦至矣。无由助执绋。临纸惋叹，尚冀宽中毋毁，以就远业。【与王正夫朝奉三首（之二）】大年哀词，恨拙讷不尽盛德，聊塞孝心万一。何日西行，倾想之极。曹子方因会，致区区。【与王正夫朝奉三首（之三）】惠示志文，伏读感叹。拙词何足刻石，愧愧。子方见过，闻动止为慰。余非面莫究。【答杨礼先三首（之一）】新岁，日欲往见，纷纷未由。辱简，承尊体已安复，感慰兼集。厚贶狨皮、石砚、蜡烛，物意两重，不敢违命，但有愧灼。【答杨礼先三首（之二）】话别草草，惘然不已。信宿起居佳胜，明日果成行否？拙诗，聊发一笑。【答杨礼先三首（之三）】久阔暂聚，喜慰不可言。但苦都下纷纷，不尽款意。别来思仰增剧。亟辱手教，承已到郡，起居康福，眷爱各无恙。寄示石刻，暴扬鄙拙，极为悚怍。衰病怀归，又复岁暮，牢落可知。切想坐颍之余，日与知旧往还，此乐可羡也。【与潮守王朝请涤二首（之一）】承寄示士民所投牒及韩公庙图，此古之贤守留意于教化者所为，非簿书俗吏之所及也。顾不肖何足以记此。公意既尔，众复过听，亦不敢固辞。但迫行冗甚，未暇成之，愿稍宽假，递中附往也。子野诚有过人，公能礼之，甚善。向蒙宠惠高文，钦味不已，但老懒废学，无以塞盛意，悚怍而已。【与潮守王朝请涤二首（之二）】承谕欲撰韩公庙碑，万里远意，不敢复以浅陋为词。谨以撰成，付来价，其一已先遁矣。卷中者，乃某手书碑样，止令书史录去，请依碑样，止摹刻手书。碑首既有大书十字，碑中不用再写题目，及碑中既有太守姓名，碑后更不用写诸官衔位。此古碑制度，不须徇流俗之意也。但一切依此样，仍不用周回及碑首花草栏界之类，只于净石上模字，不着一物为佳也。若公已替，即告封此简与吴道人勾当也。【与吴子野】《文公庙碑》，近已寄去。潮州自文公未到，则已有文行之士如赵德者，盖风俗之美，久矣。先伯父与陈文惠公相知，公在政府，未尝一日忘潮也。云潮人虽小民，亦知礼义，信如子野言也，碑中已具论矣。然谓瓦屋始于文者，则恐不然。尝见文惠公与伯父书云：岭外瓦屋始于宋广平，自尔延及支郡，而潮尤盛。鱼鳞鸟翼，信如张燕公之言也。以文惠书考之，则文公前已有瓦屋矣。传莫若实，故碑中不欲书此也。察之。【答龟山长老四首（之一）】忽辱书，感慰无量。此日法履佳否？名为实宾，学者之意，师何用此。重烦示谕，过当。未缘展晤，千万为众自重。【答龟山长老四首（之二）】张君予都尉，闻是旧檀越。为奏海照之号，今讬林承议附纳敕牒，请作一书致君子，贵知到也。本欲为书海照堂大字，作牌纳去，屡写皆不佳，不可用。非久，待告文安国为作篆字也。【答龟山长老四首（之三）】奉别忽半年，思仰无穷。比日履兹余寒，法体何如？侧闻居山渐久，道俗向服。新命即下，想慰众意。未瞻奉间，千万以时自重。【答龟山长老四首（之四）】前者过谒，虽不款留，然开慰已多矣。辱书，审闻别后法履清胜。山门久堕，经始为劳，然龙象所在，淮山已自改观矣。未期会集，幸为众自爱。【与佛印禅师二首（之一）】阻阔，忽复岁暮。忽枉教翰，具审法履佳胜。久不至京，只衰疾倦于游从，无有会晤之日，惟冀良食自爱。烦置白挂，甚愧厚意。赐茶五角，聊以将意。余冀倍万保练。【与佛印禅师二首（之二）】人至，承诲示，知俶装取道，会见不远，岂胜欣慰。向冷，跋涉自爱。【答王定国二首（颍州）（之一）】辱书，感慰。谤焰已熄，端居委命，甚善。然所云百念灰灭，万事懒作，则亦过矣。丈夫功名在晚节者甚多，定国岂愧古人哉！某未尝求事，但事来，即不以大小为之。在杭所施，亦何足道，但无所愧怍而已。过蒙示谕，惭汗。若使定国居此，所为当更惊人，亦岂特止此而已。本州职官董华，密人，能具道政事，叹服不已，但恨公命未通尔。静以待之，勿令中途龃龉，自然获济。如国手棋，不烦大段用意，终局便须赢也。【答王定国二首（之二）】张公卧病，不胜忧悬。急要文集，不敢不付去。在杭二年，到京数月，无顷刻暇时。公属我，文集当有所删润，虽不肖岂敢如此。然公知我之深，举世无比，安敢复有形迹，实愿倾副公意万一，故不敢草草编录。到颍，方有少暇，正欲编次，而遽索之，且乞定国一言，检阅既了，仍以相付，幸也。【与赵德麟二首（之一）】数日不接，思渴之至。冲冒风雪，起居何如，端居者知愧矣。佛陀波利之虐，一至此耶？乃知退之排斥，不为无理也。呵呵。酒二壶迎劳，唯加鞭！【与赵德麟二首（之二）】昨日幸接笑语。今日知举挂，闻之后时，不及往慰，悚息！悚息！三日臂痛，今日幸减，录旧诗一篇奉呈。闻公亦欲借示诗稿，幸付去人。上清宫成而有德音，意谓守臣当有贺表，如何？如何？谋之于公，幸略垂示。【与辩才禅师】别来思仰日深，比来道体何如？某幸于闹中抽头，得此闲郡，虽未能超然远引，亦退老之渐也。思企吴越诸道友及江山之胜，不去心。或更送老请会稽一次，老师必能为此一郡道俗少留山中，勿便归安养，不肖更得少接清游，何幸如之。惟千万保爱。【答参寥二首（之一）】两得手书，具审法体佳胜。辩才遂化去，虽来去本无，而情钟我辈，不免凄怆也。今有奠文一首，并银二两，讬为致茶果一奠之。颍师得书，且喜进道。纸尾待得闲写去。余惟万万自重。【答参寥二首（之二）】某在颍，一味适其自得也。承惠家园新茗，珍感之至。紫衣脚色已付钱，今冬必得。已讬王晋卿取附递至智果也。四公子亭他辈非吝，但近日人言尤可畏，薄恶之甚，故未可也。必深悉此。颍上人道业必进，讬为传语。聪公病懒不写书，不讶！不讶！迈已赴河间，来书续附去次。少游近致一场闹，皆群小忌其超拔也。今且无事，闲知之。【与汪道济二首（之一）】专使至，辱书，感服存记。且审比来起居佳胜，甚慰驰仰。未卜会见，惟祈保练。【与汪道济二首（之二）】某见报移汶上，而敕未下，老病不堪寄任，方欲力辞，未知得免否？令子日夕相见，甚安，知之。【与范纯父侍郎二首（之一）】到颍半年，始此上问，懒慢之罪，踧躇无地。中间辱书及承拜命贰卿，亦深庆慰。然公议望公在禁林，想即有此拜也。春暖，起居何如？某移广陵，甚幸。舍弟欲某一到都下乞见，而行路既稍迂，而老病务省事，且自颍入淮矣。不克一别，临书惘惘。【与范纯父侍郎二首（之二）】某衰病日侵，而使客旁午，高丽复至，公私劳弊，殆不能堪。但以连岁灾伤，不敢别乞小郡。然来年阙食之忧，未知攸济，日俟罪谴而已。李唐夫一宅甚安，沉酣江山，旬日忘归，非久赴任也。【与明父权府提刑】到官半岁，依庇德宇，获遂解去，感服深矣。临行宠饯再三，益愧眷厚。别后，切想起居佳胜。某已达泗上，迎送人等谨遣还府。今日留一饭，晚遂发去。逾远左右，回望怅然。尚冀保练，以须显拜。【与孔毅父二首（之一）】到扬吏事清暇，而人事十倍于杭，甚非老拙所堪也。熟观所历数路，民皆积欠为大患。仁圣抚养八年，而民未苏者，正坐此事耳。方欲出力理会，谁肯少助我者乎？此间去公咫尺耳，而过往妄造言语者，或云公欲括田而招兵，近闻得皆虚，想出于欲邀功赏而不愿公来者乎？事之济否，皆天也，君子尽心而已。无由面见，临纸惘惘。【与孔毅父二首（之二）】到此得所赐书，即于递中上谢，岂不达耶？续蒙示谕《王景寻文集》，某犹及从其人游，当依所教。然近日士大夫以某不作铭志，故变文为集引耳。已屡辞之，今恐未可遽作也。不罪！不罪！前日得舍弟书报，志公婢偶伤火汤，初甚惊惋，连得书，已全安无痕矣。恐要知。在京数日，见其慧利长进，无病，后母抚之如己出也。除夜纷纷，奉启不谨。【与范纯夫四首（之一）】别后不一奉书，懒慢之罪，未有以解，然别时亦先自陈矣。比日履兹初冬，起居佳胜。切闻屡进拜，喜抃无量。与子功同侍迩英，此最缙绅之所荣慕。又闻有旨许讲罢奏事，想日有补正也。未缘会合，千万自重。【与范纯夫四首（之二）】奉书不数，愧仰可知。辱手数，且审起居佳胜为慰。某凡百粗遣，闻天官之除，老病有加，那复堪此。即当力辞，乞闲郡尔。侧聆大用，以快群望。未间，千万以时自重。不宣。【与范纯夫四首（之三）】《忠文公碑》，固所愿讬附，但平生本不为此，中间数公盖不得已，不欲卒负初心。自出都后，更不作不写，已辞数家矣。如大观其一也。今不可复写，千万亮察。鲁直日会，且致区区。两辱书皆未答。直懒尔，别无说。然鲁直不容我，谁复能容我者？【与范纯夫四首（之四）】前日见报，知新拜，即欲奉书为贺。又恐草草，念行投间迫猝，未能便如礼，故不免发数字，想不深讶。不寐之喜，岂独以乐正好善之故耶？更不必尽谈。公议所属，想公有以处之矣。私意但望公不力辞，若又力辞，乃似辞难矣。余亦见子由书中。乍热，起居如何？乍远，千万为道自爱。【答赵德麟二首（之一）】人来，辱书。伏审履兹畏暑，起居佳胜，为慰。见念之深，正如怀仰之意。不肖独赖晁无咎在此，方忧其去，若果得德麟为代，真天假老拙也。既未欲来此寄居，常令为于高邮寻安下处，续当驰报也。未问，万万自重。【答赵德麟二首（之二）】别后思仰不可言。窃计起居佳胜。得舍弟书，奉太夫人久服药，近已康复，伏惟欢庆。到郡两月，公私劳冗，有稽上问，想未深责。会合未期，惟冀侍奉外，千万保重。【与人三首（之一）】钦服下风，为日久矣，迟暮相从，倾盖如故。非气类自然，抑宿昔缘契也。人来，辱手教。得闻起居胜常，堂上康福，感慰深矣。某凡百如故。又得无咎切磨，知幸。【与人三首（之二）】久别，思咏日深，衰疾多故，人事驰废。过蒙手书存录，益用愧负。比日起居佳胜。如闻已有召命，想即超用，以慰公论。未间，万万为国自重。【与人三首（之三）】出守幸获相聚，每得见，翛然忘怀，为益多矣。别来起居何如？到扬，人事纷纷，坐想清游，可复得哉！乍热，千万保重。【与范子功四首（之一）】见舍弟说，知得雍信，幼孙夭逝，闻之坦然。便欲往见，从者已散去。窃想慈念之深，不能无动，然竟亦何益。惟千万以理照遣，旦夕面究。【与范子功四首（之二）】辱教，承晚来起居佳胜，团茶及匣子香药夹等已领，珍感！珍感！栗子之求，不太廉乎？便不得更送一个篦篱耶？呵呵。【与范子功四首（之三）】宿来起居佳胜。已驰简邀伯扬，来日会启圣，公能枉辔，甚幸。子由明日奠酹后，便往启圣，公可到彼早食也。某略到押赐处，便往。【与范子功四首（之四）】广严之会，谨如教，计必请陈四也。分惠佳茅，感感。独饮一杯，遂醉，书不成字。【答李方叔六首（之一）】别后，音问缺然。忽承惠教，愧仰何胜。秋暑未过，起居何如？未由会见，万万顺时珍重。【答李方叔六首（之二）】专人辱启事长书，及手简累幅，意贶甚厚，非所敢当。又蒙教以不逮，非君子直亮，期人之远，何以及此。然衰病之余，岂任此责，愧悚之极。比日起居佳胜。惠示狨皮等物，皆所不敢当，礼曹之传，盖妄也。信{奄}元不发，却付来人。盖近日亲知所寄示，一切辞之，非独于左右也。千万恕察。知非久入京，见访，幸甚。未间，千万珍重。不宣。【答李方叔六首（之三）】前日所贶高文，极为奇丽。但过相粉饰，深非所望，殆是益其病耳。无由往谢，悚汗不已。【答李方叔六首（之四）】近者虽获屡见，迫于多故，不尽区区。别来辱书，且喜体中佳胜。某方杜门请郡，章四上未允，方更请耳。会见未可期，惟千万顺时自爱。至祷。【答李方叔六首（之五）】前日辱访，客众，不及款话，两三日又无缘接奉，思念不可言。手教为贶，惭感无量。苦寒，诸况如何？常日不独以禁令不得瞻奉，又以差馆伴，纷纷殊不暇也。衰病疲曳，欲脱而不可得，可胜叹耶？人还，不一。【答李方叔六首（之六）】连日殿门祗候，不果致问。辱简，承起居佳胜。来日行香罢，又须一吊康公，晚乃归。方叔能枉访夜话为别，甚幸。余留面话。【答潘彦明】辱书，感慰无量。比日起居何如？别来不觉九年，衰病有加，归休何日？来纷纷，徒有愧叹。知东坡甚葺治，故人仍复往还其间否？会合无期，临纸怅惘。【与鞠持正二首（之一）】两日薄有秋气，伏想起居佳胜。蜀人蒲永升临孙知微《水图》，四面颇为雄爽。杜子美所谓“白波吹素壁”者，愿挂公斋中，真可以一洗残暑也。近晚，上谒次。【与鞠持正二首（之二）】知腹疾微作，想即平愈。文登虽稍远，百事可乐。岛中出一药名白石芝者，香味初若嚼茶，久之甚美，闻甚益人，不可不白公知也。白石芝状如石耳，而有香味，惟此为辨，秘之！秘之！【答赵德麟三首（还朝）（之一）】累辱手教，感慰无量。比日起居佳胜。大礼日近，随分冗迫，未得即见贤者，深增怅惘也。乍寒，万万以时自重。【答赵德麟三首（之二）】纷纷尚未暇往见，思企之极。阴寒，起居佳胜否？甘酿佳贶，辄践前言，作赋，可转呈安定否？无事见临，幸甚。【答赵德麟三首（之三）】辱教，承台候佳胜。拙疾犹未退，尚潮热恶寒也。来日必赴盛会，未得，后日犹恐当谒告也。辱意甚宠，适会如此，非所愿。幸千万加恕。子由固当驰赴也。穆公且喜渐安。卧病，书此不谨。【与人三首（之一）】吏役往还，得见风采，为幸已多。重承存录，延顾极厚，感佩无量。自别来，一向冗迫，不即裁谢，惭负可知。令子斋郎至，领手教，且审起居佳胜。乍此暌隔，翘想日深。尚冀珍调，少慰鄙愿。【与人三首（之二）】辱示长笺，词旨过重。适少冗迫，来使不敢久稽，未及占词为答，想知照未甚讶也。惶恐！惶恐！叠蒙惠长松以扶老病，感佩不可言。天觉临别时，亦许寄来，因到彼，可为督之。药名品，方状精详之极，非故人留意之深，何以及此。未有以答厚意，但积悲感。都下委，示及，余面究。【与人三首（之三）】叠辱临访，欲少款奉。多事因循，继以卧病，负愧深矣。知明日启行，无缘面别，尚冀保练。【与王贤良】近辱临访，连日纷冗，不及款奉。窃惟起居佳胜。宠示新作，感服至意。【答杨济甫】久以私挠不作书，累蒙惠问，且审起居佳胜，为慰。衰年责咎，移殃家室。此月一日以疾不起，痛悼之深，非老人所堪，奈何！奈何！又以受命出帅定武，累辞不获，须至勉强北行。家事寥落，怀抱可知。因见青神王十六秀才，亦为道此。会合何时，临书凄断。惟千万顺时自爱。【与子安兄四首（之一）】十九郎兄弟还至，特蒙手诲，恭审比来尊体佳胜，甚慰系望。骨肉久别，乍聚，问讯亲旧，但有感叹。知兄杜门守道，为乡里推爱。弟久客倦游，情怀常不佳。日望归扫坟墓，陪侍左右耳。方暑，敢冀以时自重。【与子安兄四首（之二）】往蒙示先伯父事迹，但有感涕，专在卑怀。重承诲谕，惶悚之至。正冗迫中，不敢久留来使。未暇写诸亲知书，乞为致意，非久遍发也。【与子安兄四首（之三）】墓表又于行状外寻访得好事，皆参验的实。石上除字外，幸不用花草及栏界之类。才著栏界，便不古，花草尤俗状也。唐以前碑文皆无。告照管模刻仔细为佳。不罪！不罪！【与子安兄四首（之四）】每闻乡人言，四九、五九两侄，为学勤谨，事举业尤有功，审如此，吾兄不亡矣。惟深念负荷之重，益自修饬，乃是颜、闵之孝，贤于毁顿远矣。此间五郎、六郎乍失母，毁痛难堪。亦以此戒之矣。吾兄清贫，遭此，固不易处。某亦为一年两丧，困于医药殡敛，未有以相助，且只令杨济甫送二千为一奠，余俟少暇也。【与圣用弟三首（之一）】圣用小二秀才弟。别后冗迫，不即奉书，想未讶也。比日体中佳安。今日榜出，且喜小十捷解，喜慰之极。此郎君为学勤至，文词成就，来春必殊等也。前贺无疑。向闻弟当复入来，想必成行也。小十甚安健，日夕相见，不用忧。未相会间，千万保爱。子由为朝陵去，未及奉书。【与圣用弟三首（之二）】十郎司理不及别作书。初官，但事事遵禀小二叔教诲。官事勿苟简，公勤静恕，勿急求举主，曹事办集，上官必不汝遗。刘漕行父，叔与之契旧，因见，但道此意，俟到定州款曲作书也。余惟侍奉外多爱。夜中，目昏不成字，勿讶！勿讶！【与圣用弟三首（之三）】方叔兄未及拜书，且为致意。子安三哥近有书，未及再上状，因见，亦为致恳。【与子由（赴定州）】某为迫行事冗，不及作孙子发书，乞为致意。近者奏辟，吏部胥子初妄执言，本官系合入远人，碍辟举条，及反覆诘之，乃始伏云。若今年九月二十七日本官成资后别无遗阙，即不该入远，可以奏辟。某寻有公文申部，乞会问本州，即见得成资已前有无遗阙。凡争数日，乃肯据状会问，请与孙子发言，略说与本州官员，言早与果决分明，回一成资无遗阙文字来，免为猾胥妄生枝节。或更孙宣德与一愿就及本州官员及所填替非有服亲一状，尤佳。京师，大抵官不事事而吏横也。【与参寥】吴子野至，出颍沙弥行草书，萧然有尘外意，决知不日脱颖而出，不可复没矣。可喜！可喜！近递中附吕丞相所奏妙总师号牒去，必已披受讫。即日起居何如？某来日出城赴定州，南北当又暌隔。然请会稽之意，终未已也。更当俟年岁间耳。未会见间，千万善爱。【答范纯父】所示连日入问圣候，极是！极是！见说执政逐日入问，宗室亦逐日问候也。已将简报钱尹，令府中差人遍报诸公矣。【与孙子发二首（之一）】专人来辱书，承近日尊体佳胜。蒙许就辟，慰浣深矣。奏检附呈已发讫。某行期不过九月半间，会见不远，更祈顺时自重。【与孙子发二首（之二）】贵眷各计安胜，公宇已令粗葺，什物粗陋，然亦粗足。更有干，示喻。途中幸不滞留，早到慰勤迟，幸也。【与钱济明二首（之一）】别后至今，遂不上问，想察其家私忧患也。远辱专使手书，且审侍奉起居康胜，感慰兼集。老妻奄忽，今已半年，衰病岂复以此自缠。但晚景牢落，亦人情之不免。重烦慰谕，铭佩至意。然公亦自有爱女之戚初不知，奉疏后时，惭负不已。出守中山，谓有缓带之乐，而边政颓坏，不堪开眼，颇费锄治。近日逃军衰止，盗贼皆出疆矣。幕客得李端叔，极有助。闻两浙连熟，呻吟疮痍，遂一洗耳。何时会合，临书惘惘。【与钱济明二首（之二）】寄惠洞庭珍苞，穷塞所不识，分饷将吏，并戴佳贶也。无以为报，亲书《松醪》一赋为信，想发一笑也。近得单季隐书云：公有一痫药方，极神奇。某长孙有此病，多年不痊，可见传否？如许，幸递中示及。【与孙子发二首（南迁）（之一）】人还，辱教，具审别后起居佳胜，贵眷各康宁，至慰！至慰！某到邢甚健。忝乡且亲，平时不为不知公，因此行，观公举措，方恨前此知公未尽，勉进此道为朋友光宠。余惟万万以时自爱。【与孙子发二首（之二）】子发以古人自期，信道深笃，虽穷达在天，未可前定，然必有闻于时而传于后也。幸益自爱重，以究远业。临行，不尽区区。【与开元明师二首（之一）】辱简，并惠扇碑，及借示木石等，皆佳妙。但去长物为陆行计，无所置之，谨留笔一束，以领雅意。余回纳，不讶！不讶！【与开元明师二首（之二）】辱书，具审法履佳胜。且知从者尝至符离见待久之，感愧深矣。借示跋尾石刻，足见存诚笃至，却附来人纳上元本。未会集间，千万珍重。【与任德翁】半月不面，思仰深剧。辱书，承孝履如宜。金陵虽久驻，奉伺不至，知亦滞留如此。某在慈湖夹阻风已累日，今日风亦不苦顺，且寸进前去，恐亦未能远也。不知德翁今晚能到此否？倾渴之至。【与张元明二首（之一）】前日承追饯南都，又送子由至筠，风义之厚，益增感慨。比日，具审起居佳胜。万里之别，后会杳未有期。伏乞善加保练。【与张元明二首（之二）】远辱专人惠书，辅以药物，极济所乏，衰疾有赖矣。感刻！感刻！不知何时还蜀中，自此音问遂隔，曷胜惘惘。【与黄元翁】垂老投荒，众所鄙远，见孙提点言，独有存恤孤旅之意，感激不已。到治下当作陆行，必留数日款见也。【答刘无言】此行但有感恩知罪，省分绝欲。守此四言，行之终身，庶保余年得还田亩，但未知有无后命尔。【与孙子发二首（之一）】别来思企不可言。比日尊体何如？某蒙庇粗遣，旦夕离南都，如闻言者尚纷纷，英州之命，未保无改也？凡百委顺而已。幸不深虑。愈远，万万以时自重。【与孙子发二首（之二）】郡中诸公，未能一一奉状，因见，各为致意。过真定，见杨采朝议。此人有实学隐德，河朔似此者，以一二数矣。其子迪简亦善吏，轼已举之矣。欲告提刑大夫来年一京削，敢烦子发为道此恳，或持此简呈宪使，又幸。一起写书十六七封，不能复谨，勿罪！勿罪！【与程德孺】在定辱书，未裁答间，仓猝南来，遂以至今。比日窃惟起居佳胜。老兄罪大责薄，未塞公议，再有此命，兄弟俱窜，家属流离，汙辱亲旧。然业已如此，但随缘委命而已。任德翁同行月余，其见老兄处忧患，次第可具问，更不详书也。懿叔赴阙今何在？因书道区区。后会无期，临书惘惘。余热，万万以时珍重。【答钱济明三首（惠州）（之一）】专人远辱书，存问加厚，感悚无已。比日，郡事余暇，起居何如？某到贬所，阖门省愆之外，无一事也。瘴乡风土，不问可知，少年或可久居，老者殊畏之。惟绝嗜欲、节饮食，可以不死，此言已书之绅矣。余则信命而已。近来亲旧书问已绝，理势应尔。济明独加厚于旧，高义凛然，固出天资。但愧不肖何以得此。会合无期，临纸怆恨。【答钱济明三首（之二）】近在吴子野处领来教，尚稽答谢，悚息之至。远蒙差人，固佩荷契义，而卓契顺者，又可奇也。无以答其意，与写数纸，公可取一阅也。寄惠白朮，极所欲得也。笺格甚高，想见风裁，回信惟有紫团参一枝，疑可双奉亲故，不以微鲜为愧也。两儿子曾拜见否？凡百想有以训之。幼子过相随，甚干事，且不废学。蒙令子惠书，回答简率，一一封纳，必不罪也。【答钱济明三首（之三）】岭南家家造酒，近得一桂酒法，酿成不减王晋卿家碧香，亦谪居一喜事也。有一颂，亲作小字录呈，切勿示人，千万！千万！【答张嘉父】久不奉书，过辱不遗，远枉教尺，且审起居佳胜，感慰交集。著述想日益富。示谕治《春秋》学，此儒者本务，又何疑焉。然此书自有妙用，学者罕能领会，若求之绳约中。乃近法家者流，苛细缴绕，竟益何用。惟丘明识其妙用，然不肯尽谈，微见端兆，欲使学者自见之，故仆以为难，盖尝悔少作矣，未敢轻论也。凡人为文，至老，多有所悔。仆尝悔其少矣，然著成一家之言，则不容有所悔。当且博观而约取，如富人之筑大第，储其材用，既足而后成之，然后为得也。愚意如此，不知是否？夜寒，笔冻眼昏，不罪！不罪！【答徐得之二首（之一）】张君来，辱书存问周至，感激不已。即日哀慕之余，孝履如宜。某到惠已半年，凡百粗遣，既习其水土风气，绝欲息念之外，浩然无疑，殊觉安健也。儿子过颇了事。寝食之余，百不知管。亦颇力学长进也。子由频得书，甚安。一家今作四处，住惠、筠、许、常也，然皆无恙。得之见爱之深，故详及之，不须语人也。瞻企邈然，临书惘惘。乍热，惟万万节哀，顺变自重。【答徐得之二首（之二）】詹使君，仁厚君子也，极蒙他照管，仍不辍携具来相就。极与君猷相善，每言及，相对凄然。君猷诸子得耗否？十四郎后来修学如何？【答吴秀才】人来，领书，且喜尊体佳胜。并示《归风赋》，兴寄远妙，词亦清丽，玩味爽然。然仆方杜门念咎，不愿相知过有粉饰，以重其罪。此赋自别有所寄，则善，不肖决不敢当，幸察之！察之！<hr>
