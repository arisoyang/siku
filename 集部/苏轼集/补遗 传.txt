<h4>《集部·苏轼集·补遗 传》<b class="x">作者：苏轼</b></h4>
<br>【传一首·蔡使君传】<br>使君讳道恭，字怀俭，南阳冠军人也。父讳那，宋益州刺史。使君少宽厚，<br>有大量，仕齐为西中郎中兵参军，加辅国将军。梁武帝起兵，萧颍胄以使君素著<br>威略，专任以事。齐和帝即位，为右卫将军，出为司州刺史。<br>梁天监初，论功封汉寿县伯，进号平北将军。三年，魏围司州，时城中众不<br>满五千，食裁半岁。魏人攻之昼夜不息，作大车载土，四面俱前，欲以填堑。使<br>君于堑内作艨艟斗舰以待之，魏人不得进，潜作伏道以决堑水，使君以土犭屯塞<br>之。相持百余日，前后斩获不可胜计。魏人大造梯冲，攻围日急。使君用四石乌<br>漆大弓射之，所中皆洞甲，饮羽一发，或贯两人，魏人望弓皆靡。又于城内起土<br>山，多作大槊，长二丈五尺，施长刃，使壮士执以刺魏人。<br>魏人将退。会使君病笃，乃呼兄子僧勰、从弟灵恩及将帅谓曰：“吾所苦势<br>不能久，汝等当以死固节，无令吾没有遗恨。”又令取所持节授僧勰曰：“禀命<br>出疆，既不得奉以还朝，意欲与之俱逝，可以是殉我。”众皆流涕。其年五月卒。<br>魏人知使君没，攻之愈急。初，朝廷遣郢州刺史曹景宗援之，景宗不前。八<br>月粮尽，城陷。赠镇西将军，且购其丧。八年，魏人归其丧，葬襄阳。传国至孙<br>固，固早卒，国除。<br>◎传一首·策问三首<br>【古乐制度】<br>问。圣人之治天下，使风淳俗美者，莫善于乐也。去圣既远，咸茎韶濩，间<br>无遗声。所可见者周之制。而《周官》苦战国附益，传籍出暴秦之煨烬，其记载<br>亡几，又复驳异难较，虽传称神瞽考中声以立钧出度，则律先于度，《周官》由<br>嘉量然后见声，则量先于律。传载先王作七声，而《周官》之法，则曰“黄钟为<br>官，大吕为角，大簇为徵，应钟为羽”。则声止于四而阙其三，律同其三而异其<br>二。至于其间虽有制度，反复可见，而先儒说释，又加谬妄。歌奏二事而曰相通，<br>其音果和耶？圜极两统皆有所避，其法果当耶？法之二三，乐不可正，后世虽欲<br>淳天下风，美天下俗，将何以哉？<br>【汉封功臣】<br>问。汉皇尝言：吾运筹得子房，给馈饷得萧相国，而攻取以韩信。此其所以<br>取天下，则诸臣就功，宜无与三杰比矣。及平定次功，何以守关为第一，是亦宜<br>矣。于功次宜在子房、韩信，而良位乃居六十四，信复不为位次，乃用曹参次何。<br>功出信下，则高祖当言战必胜攻必取在参矣。且十八侯功次，以周勃、樊哙、郦<br>商、灌婴非次参为诸公上，宜若未安也。如张敖、奚涓、靳歙、王吸、薛欧、虫<br>达辈非无显功于世，而先诸公，何谓也？且书丹血盟山河并久，宜其次功无轻重<br>差缪，乃可以安天下雄杰而无怨谋，岂张、奚辈大功在世而难于料耶，不然，何<br>甚也？又高祖始封大侯不过万家，小者五六百户。及文、景世，诸侯号为强盛，<br>乃大者至三四万户，小国者自倍耳。及功臣不能自终，七国谋衅，议者常咎高皇<br>封国过制使然耳。《周礼》“公五百里”，盖不啻三四万户矣，奚至卒长久安宁<br>而汉易为闲隙耶？<br>【复古】<br>问。《春秋》之法，变古则讥之，复古则大之。明乎古之不可易，易则乱矣。<br>观秦、汉之治，率然以其制易古之制，故卒以是至于败乱者，有由然矣。虽然，<br>由秦、汉而下距至今，去古愈远，幸一旦思复，则又惧牵制泥古之失，否则《春<br>秋》之所讥，然而果复之为可耶，抑亦从时之变为可也？幸究微以要圣人之中。<br><hr>
