<h4>《集部·苏轼集·补遗 孟子解一首》<b class="x">作者：苏轼</b></h4>
<br>【以佚道使民以生道杀民】<br>使民为农，民曰：“是食我之道也。”使民为兵。民曰：“是卫我之道也。”<br>使民为城郭沟池。民曰：“是域我之道也。”虽劳而不怨也。曰：“盘庚之民，<br>何以怨？”“民可与乐成而不可与虑始，盖终于不怨也。”《诗》曰：“昼尔于<br>茅，宵尔索綯，亟其乘屋，其始播百谷。”可谓劳矣。然民岂不思之，曰：“上<br>之人果谁为也哉！”若夫田猎之娱，宴好之奉，上之人所自为为之者，君子盖不<br>以劳民也。古者水衡少府，天子之私藏。大司农钱，不以给共养劳费，共养劳费<br>一出少府，为是也。孟子曰：“以佚道使民，劳而不怨，以生道杀民，虽死不怨<br>杀者。”以佚道使民，可也，以生道杀民，君子盖难言之。《易》曰：“古之聪<br>明睿智神武而不杀。”季康子曰：“如杀无道，以就有道，何如？”孔子曰：<br>“子为政，焉用杀？”夫杀无道就有道，先王之所不免也，孔子讳之。然则杀者，<br>君子之所难言也。<br><hr>
