<h4>《集部·苏轼集·卷九十二》<b class="x">作者：苏轼</b></h4>
<br>◎解一首<br>【易解（十八变而成）】<br>四营为一变，三变而一爻，六爻为十八变也。三变之余四数之，得九为老阴，<br>得六为老阴，得七为少阳，得八为少阴。故乾之策二百一十有六，坤之策百四十<br>有四，取老而言也。凡九六为老，七八为少，其说未之闻也。或曰：阳极于九，<br>其次则七也。极者为老，其次为少，则（阴）当老于十而少于八也。曰：阴不可<br>加于阳，故十不用，十不用，犹当老于八而少于六也。则又曰：阳顺而上，其成<br>数极于九，阴逆而下，其成数极于六。自下而上，阴阳均也，稚于子午，而壮于<br>己亥，始于复垢，而终于乾坤者，阴犹阳也，曷尝有进阳而退阴与逆顺之别乎？<br>且夫自然间而制其予夺哉！惟唐一行之学则不然。以为《易》固言之矣，十有八<br>变而成卦，八卦而小成，则十（有）八变之间有八卦焉，人莫之思也。变之初，<br>有多少。其一变也，不五则九。其二与三也，不四则八。八与九为多，五与四为<br>少。多少者，奇耦之象也。三变皆少，则乾之象也。乾所以为老阳，而四数其余<br>得九，故以九名之。三变皆多，则坤之象也，坤所以为老阴，而四数其余得六，<br>故以六名之。三变而少者一，则震坎艮之象也，震坎艮所以为少阳，而四数其余<br>得七，故以七名之。三变而多者一，则巽离兑之象也，巽离兑所以为少阴，而四<br>数其余得八，故以八名之。故七八九六者，因余数以名阴阳，而阴阳之所以为老<br>少者，不在是而在乎三变间，八卦之象也。此唐一行之学也。<br>◎说七首<br>【仁说】<br>孟子曰：“仁者如射，发而不中，反求诸身。”吾尝学射矣，始也心志于中，<br>目存乎鹄，手往从之，十发而九失，其一中者，幸也。有善射者，教吾反求诸身，<br>手持权衡，足蹈规矩，四肢百体，皆有法焉。一法不修，一病随之。病尽而法完，<br>则心不期中，目不存鹄，十发十中矣。四肢百体，一不如法，差于此者，在毫厘<br>之内，而失于彼者，在寻丈之外矣。故曰：孟子之所谓“仁者如射”，则孔子之<br>所谓“克已复礼”也。君子之志于仁，尽力而求之，有不获焉，退而求之身，莫<br>若自克。自克而反于礼，一日足矣。何也？凡害于仁者尽也。害于仁者尽，则仁<br>不可胜用矣。故曰：“非礼勿视，非礼勿听，非礼勿言，非礼勿动。”一不如礼，<br>在我者甚微，而民有不得其死者矣。非礼之害，其于杀不辜，不仁之祸，无大于<br>此者也。<br>【刚说】<br>孔子曰：“刚毅木讷，近仁。”又曰：“巧言令色，鲜矣仁。”所好夫刚者，<br>非好其刚也，好其仁也。所恶夫佞者，非恶其佞也，恶其不仁也。吾平生多难，<br>常以身试之，凡免我于厄者，皆平日可畏人也；挤我于险者，皆异时可喜人也。<br>吾是以知刚者之必仁，佞者之必不仁也。<br>建中靖国之初，吾归自海南，见故人，问存没，追论平生所见刚者，或不幸<br>死矣。若孙君介夫讳立节者，真可谓刚者也。<br>始吾弟子由为条例司属官，以议不合引去。王荆公谓君曰：“吾条例司当得<br>开敏如子者。”君笑曰：“公言过矣，当求胜我者。若我辈人，则亦不肯为条例<br>司矣。”公不答，径起入户，君亦趋出。君为镇江军书记，吾时通守钱塘，往来<br>常、润间，见君京口。方新法之初，监司皆新进少年，驭吏如束湿，不复以礼遇<br>士大夫，而独敬惮君，曰：“是抗丞相不肯为条例司者。”<br>谢麟经制溪洞事宜，州守王奇与蛮战死，君为桂州节度判官，被旨鞠吏士之<br>有罪者。麟因收大小使臣十二人付君并按，且尽斩之。君持不可。麟以语侵君。<br>君曰：“狱当论情，吏当守法。逗挠不进，诸将罪也，既伏其辜矣，余人可尽戮<br>乎！若必欲以非法斩人，则经制司自为之，我何与焉。”麟奏君抗拒，君亦奏麟<br>侵狱事。刑部定如君言，十二人皆不死，或以迁官。吾以是益知刚者之必仁也。<br>不仁而能以一言活十二人于必死乎！<br>方孔子时，可谓多君子，而曰“未见刚者”，以明其难得如此。而世乃曰<br>“太刚则折”！士患不刚耳，长养成就，犹恐不足，当忧其太刚而惧之以折耶！<br>折不折，天也，非刚之罪。为此论者，鄙夫患失者也。君平生可纪者甚多，独书<br>此二事遗其子勰、勴，明刚者之必仁以信孔子之说。<br>【稼说（送张琥）】<br>曷尝观于富人之稼乎？其田美而多，其食足而有余。其田美而多，则可以更<br>休，而地方得完。其食足而有余，则种之常不后时，而敛之常及其熟。故富人之<br>稼常美，少秕而多实，久藏而不腐。今吾十口之家，而共百亩之田，寸寸而取之，<br>日夜以望之，锄耰铚艾，相寻于其上者如鱼鳞，而地力竭矣。种之常不及时，<br>而敛之常不待其熟，此岂能复有美稼哉？古之人，其才非有以大过今之人也，其<br>平居所以自养而不敢轻用以待其成者，闵闵焉如婴儿之望长也。弱者养之以至于<br>刚，虚者养之以至于充。三十而后仕，五十而后爵，信于久屈之中，而用于至足<br>之后；流于既溢之余，而发于持满之末，此古之人所以大过人，而今之君子所以<br>不及也。吾少也有志于学，不幸而早得与吾子同年，吾子之得亦不可谓不早也。<br>吾今虽欲自以为不足，而众且妄推之矣。呜呼！吾子其去此而务学也哉。博观而<br>约取，厚积而薄发，吾告子止于此矣。子归过京师而问焉，有曰辙子由者，吾弟<br>也，其亦以是语之。<br>【文与可字说】<br>乡人皆好之，何如？曰：“未可也。”“乡人皆恶之，何如？”曰：“未可<br>也。不如乡人之善者好之，其不善者恶之。”“善者好之，不善者恶之，足以为<br>君子乎？”曰：“未也。孔子为问者言也，以为贤于所问者而已。君子之居乡也，<br>善者以劝，不善者以耻，夫何恶之有？君子不恶人，亦不恶于人。子夏之于人也，<br>可者与之，其不可者拒之。子张曰：‘君子尊贤而容众。嘉善而矜不能。’我之<br>大贤欤，于人何所不容？我之不贤欤，人将拒我，如之何其拒人也。子张之意，<br>岂不曰与其可者，而其不可者自远乎？”“使不可者而果远也，则其为拒也甚矣，<br>而子张何恶于拒也？”曰：“恶其有意于拒也。”“夫苟有意于拒，则天下相率<br>而去之，吾谁与居？然则孔子之于孺悲也，非拒欤？”曰：“孔子以不屑教诲为<br>教诲者也，非拒也。夫苟无意于拒，则可者与之，虽孔子、子张皆然。”吾友文<br>君名同，字与可。或曰：“为子夏者欤？”曰：“非也。取其与，不取其拒，为<br>子张者也。”与可之为人也，守道而忘势，行义而忘利，修德而忘名，与为不义，<br>虽禄之千乘不顾也。虽然，未尝有恶于人，人亦莫之恶也。故曰：与可为子张者<br>也。<br>【杨荐字说】<br>杨君以其所名荐，请字于余。余字之尊，已而告之曰：古之君子，佩玉而服<br>韨，戴冕而垂旒，一献之礼，宾主百拜，俯偻而后食。夫所为饮食者，为饱也；<br>所为衣服者，为暖也。若直曰饱暖而已，则夫古之君子，其无乃为纷纷而无益，<br>迂阔而过当耶？盖君子小人之分，生于足与不足之间。若是足以已矣，而必为之<br>节文。故其所以养其身者甚周，而其所以自居者甚高而可畏，凛乎其若处女之在<br>闺也，兢兢乎其若怀千金之璧而行也。夫是以不仁者不敢至于其墙，不义者不敢<br>过其门。惟其所为者，止于足以已矣之间，则人亦狎之而轻，加之以不义。由此<br>观之，凡世之所谓纷纷而无益、迂阔而过当者，皆君子之所以自尊也。《易》曰：<br>“藉用白茅，无咎。”孔子曰：“苟错诸地而可矣。”藉之用茅，何咎之有？地<br>非不足错也，而必茅之为藉，是君子之过以自尊也。予欲杨君之过以自尊，故因<br>其名荐而取诸《易》以为之字。杨君有俊才，聪明果敢有过于人，而余独忧其所<br>以自爱重者不至而已矣。<br>【张厚之忠甫字说】<br>张厚之忠甫，乐全先生子也。美才而好学，信道而笃志，先生名之曰恕，而<br>其客苏轼子瞻和仲推先生之意，字之曰厚之，又曰忠甫。且告之曰：事有近而用<br>远，言有约而义博者，渴必饮，饥必食，食必五谷，饮必水。此夫妇之愚所共知，<br>而圣人之智所不能易也。一言而可以终身行之者，恕也。仁者得之而后仁，智者<br>得之而后智。施于君臣父子夫妇朋友之间，无所适而不可，是饥渴饮食之道也。<br>故曾子曰：“夫子之道，忠恕而已矣。”而孔子亦曰：“如有周公之才之美，使<br>骄且吝，其余不足观也已。”夫骄且吝，岂非不恕而已乎？人而能恕也，虽孔子<br>可庶几；人而不能恕，虽周公不足观也。先生之所以遗子者至矣，吾不能加豪末<br>于此矣。然而曾子谓之忠恕，诗人谓之忠厚。以吾观之，忠与恕与厚，是三言者，<br>圣人之所谓一道也。或谓之谷，或谓之米，或谓之饭，此岂二物也哉？然谓谷米<br>谓米饭则不可。故吾愿子贯三言而并佩之。将有为也，将有言也，必反而求之曰：<br>“吾未恕乎？未厚乎？未忠乎？”自反而恕矣，厚矣，忠矣，然后从之。此孔子、<br>曾子、诗人之意也，先生之意也。<br>【赵德麟字说】<br>宋有天下百余年，所与分天工治民事者，皆取之疏远侧微，而不私其亲。故<br>宗室之贤，未有以勋名闻者。神宗皇帝实始慨然，欲出其英才与天下共之，增立<br>教养选举之法，所以封植而琢磨之者甚备。行之二十年，而文武之器，彬彬稍见<br>焉。元祐六年，予自禁林出守汝南，始与越王之孙、华原公之子签书君令畤游。<br>得其为人，博学而文，笃行而刚，信于为道，而敏于为政。予以为有杞梓之用，<br>瑚琏之贵，将必显闻于天下，非特佳公子而已。昔汉武帝幸雍祠五畤，获白麟以<br>荐上帝，作《白麟之歌》，而司马迁、班固书曰“获一角兽”，“盖麟云”。<br>“盖”之为言疑之也。夫兽而一角，固麟矣，二子何疑焉？岂求之武帝而未见所<br>以致麟者欤？汉有一汲黯，而武帝不能用，乃以白麟赤雁为祥，二子非疑之，盖<br>陋之也。今先帝立法以出宗室之贤，而主上虚己尽下，求人如不及，四方之符瑞<br>皆抑而不闻，此真获麟者也。麟固不求获，不幸而有是德与是形，此麟之所病也。<br>今君学道观妙，澹泊自守，以福贵为浮云，而文章议论，载其令名而驰之，既有<br>麟之病矣，又可得逃乎。敬字君德麟，而为之说。<br>◎评史四十六首<br>【尧不诛四凶】<br>《史记·舜本纪》：“舜归而言于帝，请流共工于幽陵，以变北狄；放驩兜<br>于崇山，以变南蛮；迁三苗于三危，以变西戎；殛鲧于羽山，以变东夷。”太史<br>公多见先秦古书，故其言时有可考，以正自汉以来儒者之失。四族者，若皆穷奸<br>极恶，则必见诛于尧之世，不待舜而后诛，明矣。屈原有云：“鲧悻直以忘身。”<br>则鲧盖刚而犯上者耳。若四族者，诚皆小人也，则安能用之以变四夷之俗哉！由<br>此观之，则四族之诛，皆非诛死，亦不废弃，但迁之远方为要荒之君长耳。如<br>《左氏》之所言，皆后世流传之过。若尧之世有大奸在朝而不能去，则尧不足为<br>尧矣。<br>【伊尹五就桀】<br>圣人之所能有绝人者，不可以常情疑其有无。孔子为鲁司寇，堕郈、堕费，<br>三桓不疑其害已。非孔子，能之乎？伊尹去亳适夏，既丑有夏，复归于亳。伊尹<br>为政于商，既贰于夏矣，以桀之暴戾，处其执政而不疑，往来两国之间，而商人<br>父师之。非圣人，能如是乎？是以废太甲，太甲不怨，复其位，太甲不疑皆不可<br>以常情断其有无也。后世惟诸葛亮近之。玄德将死之言，乃真实语也。使孔明据<br>刘禅位，蜀人岂有异词哉！读柳宗元《五就桀赞》，终篇皆言，伊尹往来两国之<br>间，岂其有意教诲桀而全其国耶？不然，汤之当王也久矣，伊尹何疑焉！桀能改<br>过而免于诛，可庶几也。能用伊尹而得志于天下，虽至愚知其不然矣，宗元意欲<br>以此自解其从王叔文之罪也。<br>【曾参曰唯】<br>孔子曰：“参乎，吾道一以贯之。”曾子曰：“唯。”子出门，人问曰：<br>“何谓也？”曰：“夫子之道，忠恕而已矣。”师弟子答问，未尝不唯，而曾子<br>之唯，独记于《论语》。一唯之外，口耳俱丧，而门人方欲问其所谓，此系风捕<br>影之流，何足实告哉？<br>【宰我不叛】<br>李斯上书谏二世，其略曰：“田常为简公臣，布惠施德，下得百姓，上得群<br>臣，阴取齐国，杀宰予于庭。”是宰予不从田常乱而灭其族。太史公载宰我为临<br>淄大夫，与田常作乱，以夷其族，孔子耻之。李斯事荀卿，去孔子不远，宜知其<br>实。盖传者妄也。予尝病太史公言宰我与田常作乱夷其族，使吾先师之门乃有叛<br>臣焉。天下通祀者容叛臣其间，岂非千载不蠲之惑也耶？近令儿子迈考阅旧书，<br>究其所因，则宰我不叛，其验甚明。太史公固陋承疑，使宰我负冤千载，而吾师<br>与蒙其诟，自兹一洗，亦古今之大快也。<br>【管仲分君谤】<br>宋君夺民时以为台，而民非之，无忠臣以掩其过也。子罕释相而为司空，民<br>非子罕而善其君。齐桓公宫中七市，女闾七百，国人非之，管仲故为三归之家，<br>以掩桓公。此《战国策》之言也。苏子曰：管仲仁人也，《战国策》之言，庶几<br>是乎！然世未有以为然者也。虽然，管仲之爱其君亦陋矣，不谏其过，而务分谤<br>焉。或曰：“管仲不可谏也。”苏子曰：用之则行，舍之则藏。谏而不听，不用<br>而已矣。故孔子曰：“管仲之器小哉！”<br>【管仲无后】<br>《左氏》云：“管仲之世祀也宜哉！”谓其有礼也。而管子之后不复见于齐<br>者。予读其书，大抵以鱼盐富齐耳。予然后知管子所以无后于齐者。孔子曰：<br>“管仲相桓公，九合诸侯，一匡天下。微管仲，吾其被发左衽矣。”又曰：“桓<br>公九合诸侯，不以兵车，管仲之力也。如其仁！如其仁！”夫以孔子称其仁，丘<br>明称其有礼，然不救其无后，利之不可与民争也如此。桑弘羊灭族，韦坚、王<br>鉷、杨慎矜、王涯之徒，皆不免于祸，孔循诛死，有以也夫。<br>【楚子玉以兵多败】<br>蒍贾论子玉，过三百乘必败。而郤克自谓不如先大夫，请八百乘。将以用寡<br>为胜，抑以将多为贤也？如淮阴侯言多多益办，是用众亦不易。古人以兵多败者，<br>不可胜数。如王寻、苻坚、哥舒翰者多矣。子玉刚而无礼，少与之兵，或能戒惧<br>而不败耶？<br>【司马穰苴】<br>《史记》：“司马穰苴，齐景公时人也。”其事至伟。而《左氏》不载，予<br>尝疑之。《战国策》：“司马穰苴，为政者也，闵王杀之，大臣不亲。”则其去<br>景公也远矣。太史公取《战国策》作《史记》，当以《战国策》为信。凡《史记》<br>所书大事，而《左氏》无有者，皆可疑。如程婴、杵臼之类是也。穰苴之事不可<br>诬，抑不在春秋之世，当更徐考之。<br>【商君功罪】<br>商君之法，使民务本力农，勇于公战，怯于私斗，食足兵强，以成帝业。然<br>其民见刑而不见德，知利而不知义，卒以此亡。故帝秦者商君也，亡秦者亦商君<br>也。其生有南面之福，既足以报其帝秦之功矣；而死有车裂之祸，盖仅足以偿其<br>亡秦之罚。理势自然，无足怪者。后之君子，有商君之罪，而无商君之功，飨商<br>君之福，而未受其祸者，吾为之惧矣。元丰三年九月十五日，读《战国策》书。<br>【王翦用兵】<br>善用兵者，破敌国，当如小儿毁齿，以渐摇撼，而后取之，虽小痛而能堪也。<br>若不以渐，一拔而得齿，则取齿适足以杀儿。王翦以六十万人取荆，此一拔取齿<br>之道也。秦亦惫矣，二世而败，坐此也夫。<br>【孟尝君宾礼狗盗】<br>孟尝君所宾礼者至于狗盗，皆以客礼食之，其取士亦陋矣。然微此二人，几<br>不脱于死。当是时，虽道德礼义之士，无所用之。然道德礼义之士，当救之于未<br>危，亦无用此士也。<br>【田单火牛】<br>田单使人食必祭，以致乌鸢。又设为神师。皆近儿戏，无益于事。盖先以疑<br>似置齐人心中，则夜见火牛龙文，足以骇动取一时之胜。此其本意也。<br>【历代世变】<br>秦以暴虐，焚诗书而亡。汉兴鉴其弊，必尚宽德，崇经术之士，故儒者多。<br>虽未知圣人，然学宗经师，有识义理者众。故王莽之乱，多守节之士。世祖继起，<br>不得不废经术，褒尚名节之士。故东汉之士多名节，知名节而不能节之以礼，遂<br>至于苦节。苦节之士，有视死如归者。苦节既极，故晋、魏之士，变而为旷荡，<br>尚浮虚而亡礼法，礼法既亡，与夷狄同。故五胡乱华，夷狄之乱已甚，必有英雄<br>出而平之，故隋、唐混一天下。隋不可谓一天下，第能驱除耳。唐有天下，如贞<br>观、开元间，虽号治平，然亦有夷狄之风。三纲不正，无父子、君臣、夫妇，其<br>原始于太宗也。故其后世子孙，皆不可使。玄宗才使肃宗，便叛。肃宗才使永王<br>璘，便反。君不君，臣不臣，故藩镇不宾，权臣跋扈，陵夷有五代之乱。汉之治<br>过于唐矣，汉有纲正。因客有问十世可知，遂推此数论。<br>【秦穆公汉武帝】<br>杞子自郑使告于秦，曰：“郑人使我掌其北门之管，若潜师以来，国可得也。”<br>穆公访诸蹇叔。蹇叔曰：“劳师以袭远，非所闻也。师劳力竭，远主备之，勤而<br>无所，必有悖心，且行千里，其谁不知？”公辞焉。召孟明、西乞、白乙使出师<br>于东门之外。蹇叔哭之，曰：“孟子，吾见师之出而不见其人也。”公使谓之，<br>曰：“尔何知，中寿，尔墓之木拱矣。”蹇叔之子与师，器而遣之，曰：“晋人<br>御师必于淆，淆有二陵焉，其南陵，夏后皋之莫也，其北陵，文王之所避风雨也。<br>必死是间，吾收尔骨焉。”汉武帝违韩安国而用王恢，然卒杀恢。是有秦穆公违<br>蹇叔之罪，而无用孟明之德也。<br>【汉武帝巫盅事】<br>汉武帝讳巫盅之事，疾如仇仇。盖夫妇、君臣、父子之间，嗷嗷然不聊生矣。<br>然《史记·封禅书》云：“丁夫人、雒阳虞初等，以方祠诅匈奴、大宛。”己且<br>为巫盅之魁，何以责其下？此最可笑云。<br>【穆生去楚王戊】<br>【何苓之名说】<br>罗浮道士何宗一以其犹子为童子，状貌肥黑矮小，尝戏之曰：此罗浮茯苓精<br>也。俗谚曰：“下有茯苓，上生兔丝。”因名之曰苓之，字表丝。且祝老何善待<br>之，壮长非庸物也。<br>【穆生去楚王戊】<br>楚元王敬礼穆生，每置酒，常为穆生设醴。及王戊即位，常设，后忘设焉。<br>穆生退，曰：“可以逝矣。醴酒不设，王之意怠。楚人将钳我于市。”称疾卧。<br>申公与白生强起之，曰：“独不念先王之德欤？今王一旦失小礼，何足至此。”<br>穆生曰：“君子见几而作，不俟终日。先王所以礼吾三人者，为道之存故也。今<br>而忽之，是忘道也。忘道之人，胡可与久处？岂为区区之礼哉！”遂谢病去。申<br>公、白生独留。王戊稍淫暴，与吴通谋，二人谏不听，衣之赭衣，使杵臼舂于市。<br>申公愧之，归鲁教授，不出门。已而赵绾、王臧言于武帝，复以安车蒲轮召，卒<br>坐臧事，病免。死。穆生远引于未萌之前，而申公眷恋于既悔之后。谓祸福皆天<br>不可避就者，未必然也。可书之座右，为士君子终身之戒。<br>【郦寄幸免】<br>班固有言：“当孝文时，天下以郦寄为卖友。夫卖友者，谓见利而忘义也。<br>若寄父为功臣而又执劫，摧吕禄，以安社稷，谊存君亲可也。”予曰：当是时，<br>寄不得不卖友也。罪在于寄以功臣子而与国贼游，且相厚善也。石碏之子厚与<br>州吁游，碏禁之不从，卒杀之。君子无所讥，曰“大义灭亲”。郦商之贤不及<br>石碏，故寄得免于死，古之幸人也。而固又为洗卖友之秽，固之于义陋矣。<br>【司马相如创开西南夷路】<br>司马长卿始以污行不齿于蜀人，既而以赋得幸天子，未能有所建明立丝毫之<br>善以自赎也。而创开西南夷逢君之恶，以患苦其父母之邦，乃复矜其车服节旄之<br>美，使邦君负弩先驱，岂得诗人致恭桑梓、万石君父子下里门之义乎？卓王孙暴<br>富迁虏也，故眩而喜耳。鲁多君子，何喜之有！<br>【司马相如之谄死而不已】<br>司马相如归临邛，令王吉谬为恭敬，日往朝相如，相如称病，使从者谢吉。<br>及卓氏为具，相如又称病不往。吉自往迎相如。观吉意，欲与相如为率钱之会耳。<br>而相如遂窃妻以逃，大可笑。其《谕蜀父老》，云以讽天子。以今观之，不独不<br>能讽，殆几于劝矣。谄谀之意，死而不已，犹作《封禅书》。如相如，真可谓小<br>人也哉！<br>【窦婴田蚡】<br>窦婴、田蚡俱好孺雅，推毂赵绾、王臧。迎鲁申公，欲设明堂，令列侯就国，<br>除关，以礼为服制，欲以兴太平。会（窦）太后不悦，绾、臧下吏，婴、蚡皆罢。<br>观婴、蚡所为，其名亦善矣。然婴既沾沾自喜，蚡又专为奸利，太平岂可以文致<br>力成哉。申公始不能用穆生言，为楚人所辱，亦可以少惩矣。晚乃为婴，蚡起，<br>又可以一笑。凤凰翔于千仞，乌鸢弹射不去，诚非虚语也。<br>【王韩论兵】<br>王恢与韩安国论击匈奴上前，至三乃复。安国初持不可击甚坚，后乃云：<br>“意者有他谬巧，可以擒之，则臣不可知也。”安国揣知上意所向，故自屈其议<br>以信恢耳。不然，安国所论，殆天下所以存亡者，岂计於“谬巧”哉？安国少贬<br>其论，兵连祸结，至汉几亡，可以为后世君子之戒。<br>【霍光疏昌邑王之罪】<br>观昌邑王与张敞语，真风狂不慧者尔，乌能为恶？废则已矣，何至诛其从官<br>二百余人。以吾观之，其中从官，必有谋光者，光知之，故立、废贺，非专以淫<br>乱故也。二百人方诛，号呼于市，曰：“当断不断，反受其乱。”此其有谋明矣。<br>特其事秘密，无缘得之。著此者，亦欲后人微见其意也。武王数纣之罪，孔子犹<br>且疑之。光等疏贺之恶，可尽信耶？<br>【赵充国用心可重】<br>始予观充国策先零、匈奴情伪，曰：“何其明也。”又观遣雕车行羌中告谕，<br>阻辛武贤先攻罕、开，守便宜不出师。画屯田十二利，专务以恩信积谷招降，以<br>谓此从容以义用兵，与夫逞诈谖疲人于一战者绝殊。最末，观其语将校曰：“诸<br>君皆便文自营尔，非为公家忠计也。”语郎中曰：“是何言之不忠也？吾固以死<br>守之。”语浩星赐曰：“吾老矣，岂嫌伐一时事以欺明主哉！老臣不以余命为陛<br>下言之，卒死，谁当复言之？”卒以其意白上云。呜呼！使有位君子皆用其心如<br>充国，则古今天下岂有不治者哉！尝观于内，公卿士大夫之议曰：“法当然，奈<br>何！”观于外，将之议曰：“诏如是，不当违诏也。”凡在我，一入一出，未有<br>止障也。脱有能言一事，其言不用，则矜语于人曰：“某事吾尝言之，上不我用<br>也，我则无负。”终不更犯颜色，往复论也，况于以死守而不欺，岂复有哉！而<br>以余命受禄位者，并肩立也。岂特才不及充国，忠又不如，可叹也。夫充国之用<br>心，人臣常道尔。然与充国同时在汉廷人，未闻皆然，而充国独然，故可重也。<br>噫，今之人，不及往时远矣，则充国益可重也。予既观充国而感今之人，又观宣<br>帝与之上下议论，而格排群疑用之，遂无劳兵下羌寇，不知其能功名，亦遇主然<br>也。噫，宣帝、充国可重也，况三代君臣间哉。下不肯有欺上，上其容有间然乎？<br>而观扬子云赞，不及此区区论功尔。功古今岂无大者哉，不若原其心以励事君也。<br>班固又不出语。山东气俗，故著云尔。<br>【直不疑买金偿亡】<br>乐正子春曰：“自吾母而不用吾情，吾安所用其情。”故不情者，君子之所<br>甚恶也。虽若孝弟者，犹所不与。以德报怨，行之美者也。然孔子不取者，以其<br>不情也。直不疑买金偿亡，不辨盗嫂，亦士之高行矣。然非人情。其所以蒙垢受<br>诬，非不求名也，求名之至者也。太史公窥见之，故其赞曰：“塞侯微巧，周文<br>处谄，君子讥之，为其近于佞也。”不疑蒙垢以求名，周文秽迹以求利。均以为<br>佞。佞之为言智也。太史公之论，后世莫晓者。吾是以疏解之。<br>【杨雄言许由】<br>巢、由不受尧禅，尧、舜不害为至德。夷、齐不食周粟，汤、武不害为至仁。<br>孔子不废是说，曰：“武尽美矣，未尽善也。”扬雄者独何人，乃敢废此，曰：<br>“允哲尧禅舜之，重则不轻于由矣。”陋哉斯言。使夷、齐不经孔子，雄亦且废<br>之矣。世主诚知揖逊之水，尚污牛腹，则干戈之粟，岂能溷夷、齐之口哉？于此<br>知圣人以位为械，以天下为牢，庶乎其不骄士矣！<br>【西汉风俗谄媚】<br>西汉风俗谄媚，不为流俗所移，惟汲长孺耳。司马迁至伉简。然作《卫青传》，<br>不名青，但谓之大将军；贾谊何等人也，而云爱幸于河南太守吴公。此等语甚可<br>鄙，而迁不知，习俗使然也。本朝太宗时，士大夫亦有此风，至今未衰。吾尝发<br>策学士院，问两汉所以亡者，难易相反，意在此也。而答者不能尽，吾亦尝于上<br>前论之。<br>【邳彤汉之元臣】<br>王郎反河北，独钜鹿、信都为世祖坚守。世祖既得二郡，议者以谓可因二郡<br>兵自送，还长安。惟邳彤不可，以为：若行此策，“岂徒空失河北，必更惊动三<br>辅。公若无复征战之意，则虽信都之兵，犹难会也。何者？公既西，则邯郸之兵，<br>不肯捐父母、背城主而千里送公，其离散逃亡可必也。”世祖感其言而止。苏子<br>曰：此东汉兴亡之决，邳彤可谓汉之元臣也。景德契丹之役，群臣皆欲避狄江南、<br>西蜀。莱公不可。武臣中独高琼与莱公意同耳。公既争之力，上曰：“卿文臣，<br>岂能尽用兵之利？”莱公曰：“请召高琼。”琼至，乃言避狄为便。公大惊，以<br>琼为悔也。已而徐言，避狄固为安全，但恐扈驾之士，中路逃亡，无与俱西南者<br>耳。上乃大惊，始决意北征。琼之言，大略似邳彤，皆一代之雄杰也。<br>【朱晖非张林均输】<br>东汉肃宗时，谷贵，经用不足。尚书张林请以布帛为租，官自煮盐，且行均<br>输。独朱晖文季以为不可。事既寝，而陈事者复以为可行，帝颇然之。晖复独奏<br>曰：“王制，天子不言有无，诸侯不言多寡，食禄之家，不与百姓争利。今均输<br>之法，与贾贩无异。盐利归官，则下人穷怨。布帛为租，则吏多奸盗。皆非明主<br>所当行。”帝方以林言为然，发怒，切责诸尚书。晖等皆自系狱。三日，诏出之，<br>曰：“国家乐闻驳议，黄发无愆，诏书过也，何故自系？”晖等因称病笃，尚书<br>令以下惶怖，谓晖曰：“今林得谴，奈何称病，其祸不细！”晖曰：“行年八十，<br>蒙恩得在机密，当以死报。若心知不可，而顺指雷同，负臣子之义。今耳目无所<br>闻见，伏待死命。”遂闭口不复言。诸尚书不知所为，乃共劾奏晖等。帝意解，<br>寝其事。后数日，诏使直事郎问晖起居状，太医视疾，太官赐食，晖乃起。元祐<br>七年七月二十一日，偶读《后汉书·朱文季传》，感叹不已。肃宗号称长者，诏<br>书既已引罪而谢文季矣，诸尚书何怖之甚也。文季于此时强立不足多贵，而诸尚<br>书为可笑也。云“其祸不细”，不知以何等为祸，盖以帝不悦后不甚进用为莫大<br>之祸也。悲夫！<br>【曹袁兴亡】<br>魏武帝既胜乌桓，曰：“吾所以胜者，幸也。前谏我者，万全之计也。”乃<br>赏谏者，曰：“后勿难言。”袁绍既败于官渡，曰：“诸人闻吾败，必相哀，惟<br>田别驾不然，幸其言之中也。”乃杀丰。为明主谋而不忠，不惟无罪，乃有赏。<br>为庸主谋而忠，赏固不可得，而祸随之。今吾知孟德、本初所以兴亡者。<br>【周瑜雅量】<br>曹公闻周瑜年少有美才，谓可游说动也。乃密下扬州，遣九江蒋干往见瑜。<br>干有仪容，以才辩见称，独步江淮之间。乃布衣葛巾，自托私行，诣瑜。瑜出迎<br>之，立谓干曰：“子翼良若，远涉江湖，曹公作说客耶？”干曰：“吾与足下州<br>里，中间隔别，遥闻芳烈，故来叙阔，并观雅规，而云‘说客’，无乃逆诈矣乎？”<br>瑜曰：“吾虽不及夔、旷，闻弦赏音，足知雅曲。”后三日，瑜请干同观营中，<br>行视仓库军资器仗讫，还，饮燕，示之侍者服饰珍玩之物。因谓干曰：“丈夫处<br>世，遇知己之主，外托君臣之义，内结骨肉之恩，言行计从，祸福共之。假使苏、<br>张更生，郦、陆复出，犹将抚其背而折其辞，岂足下小生所能移乎？”干笑而不<br>言，遂称瑜雅量高致，非言辞所间。中州之士以此多之。苏子曰：曹孟德所用，<br>皆为人役者也。以子房待文若，然终不免杀之，岂能用公瑾之流度外之士哉！<br>【管幼安贤于荀孔】<br>曹操既得志，士人靡然归之。自荀文若盛名，犹为之经营谋虑，一旦小异，<br>便为谋杀，程昱、郭嘉之流，不足数也。孔文举奇逸博闻，志大而才疏，每所论<br>建，辄中操意，况肯为用，然终亦不免。桓温谓孟嘉曰：“人不可以无势，我能<br>驾驭卿。”夫温之才，百倍于嘉，所以云尔者，自知其阴贼险狠，不为高人胜士<br>所比数尔。管幼安怀宝遁世，就闲海表，其视曹操父子，真穿窬斗筲而已。既不<br>可得而用，其可得而杀乎！予以谓贤于文若、文举远矣。绍圣二年十二月，与客<br>饮，醉甚，归坐雕堂西阁，面仆案上。睡久惊觉，已三更矣。残烛耿然，偶取一<br>册，视之，则《管幼安传》也。会有所感，不觉书此。眼花手软，不复成字。<br>【唐彬】<br>唐彬与王浚伐吴，为先驱，所至皆下，度孙皓必降。未至建邺二百里许，称<br>疾不行。已而先到者争财，后到者争功，当时有识者，莫不高彬此举。予读《晋<br>书》至此，未尝不废卷太息也。然本传云：武帝欲以彬及杨宗为监军，以问文立。<br>立云：“彬多财欲，而宗嗜酒。”帝曰：“财欲可足，酒不可改。”遂用彬。此<br>言进退无据。岂有人如唐彬而贪财者？使诚贪财，乃远不如嗜酒，何可用也？文<br>立者，独何人斯，安知非蔽贤者耶？<br>【阮籍】<br>“世之所谓君子者，惟法是修，惟礼是克。手执圭璧，足履绳墨。行欲为目<br>前检，言欲为无穷则。少称乡党，长闻邻国。上欲图三公，下不失九州牧。独不<br>见夫群虱之处裈中乎？逃乎深缝，匿乎败絮，自以为吉宅也。行不敢离缝际，动<br>不敢出裈裆，自以为得绳墨也。然炎丘火流，焦邑灭都，群虱处于裈中不能出也。<br>君子之处域内，何异夫虱之处裈中乎？”此阮籍之胸怀本趣也。籍未尝臧否人物，<br>口不及世事，然礼法之士，疾之如仇雠，独赖司马景王保持之尔，其去死无几。<br>以此论之，亦虱之出入往来于衣裈中间者也，安能笑裈中之藏乎？吾故书之，以<br>为将来君子一笑。戊寅冬至日。<br>【孟嘉与谢安石相若】<br>晋士浮虚无实用，然其间亦有不然者。如孟嘉平生无一事，然桓温谓嘉曰：<br>“人不可以无势，我乃能驾驭卿。”桓温平生轻殷浩，岂妄许人者耶？乃知孟嘉<br>若遇，当作谢安，谢安不遇，不过如孟嘉也。<br>【庾亮不从孔坦陶回言】<br>庾亮召苏峻。孔坦与陶回共说王导：“及峻未至，宜急断阜陵之界，守江西<br>当利诸口，彼少我众，一战决矣。若峻未来，可往逼其城。今不先往，峻必先入，<br>有夺人之心。”导然之。亮以为峻若径来，是袭朝廷虚也。不从。及峻将至，回<br>又说亮：“峻知石头有重戍，不敢直下，必向小丹阳南道步来。若以伏兵邀之，<br>可一战而擒。”亮又不从。事见二人传。峻果由小丹阳，经秣陵，迷失道。逢郡<br>人，执以为向导，夜行无部分。亮闻之，深悔。吾以谓召峻固失计。然若从二人<br>言，犹不至覆国几于灭亡也。晁错削七国，大类此。亚夫犹能速驰，行入梁楚之<br>郊，故汉不败。吾尝谓晁错能容忍七国，待事发而发，固上策。若不能忍决欲发<br>者，自可召王濞入朝，仍发大兵随之。吴若不朝，便可进讨，则疾雷不及掩耳。<br>吴破，则诸侯服矣，又当独罪状吴而不及馀国。如李文饶辅车之诏，或分遣使者<br>发其兵，诸国虽疑，亦不能一旦合从俱反也。错知吴必反，不先未削为反备，既<br>反而后调兵食，又一旦而削七国，以合诸侯之交，此妄庸人也。<br>【郗方回郗嘉宾父子事】<br>郗嘉宾既死，留其所与桓温密谋之书一箧，属其门生曰：“若吾家君眠食大<br>减，即出此书。”方回见之，曰：“是儿死已晚矣。”乃不复念。予读而悲之曰：<br>士之所甚好者，名也。而爱莫加于父子。今嘉宾以父之故，而暴其恶名；方回以<br>君之故，而不念其子。嘉宾可谓孝子，方回可谓忠臣也。悲夫！或曰：嘉宾与桓<br>温谋叛，而子以孝子称之，可乎？曰：“采葑采菲，无以下体。”嘉宾之不忠，<br>不待诛绝而明者。其孝可废乎？王述之子坦之，欲以女与桓温。述怒排坦之曰：<br>“汝真痴耶？乃欲以女与兵。”坦之是以不与桓温之祸。使郗氏父子能如此，吾<br>无间然者矣。<br>【晋宋之君与臣下争善】<br>人君不得与臣下争善。同列争善犹以为妒，可以君父而妒臣子乎？晋、宋间，<br>人主至与臣下争作诗写字，故鲍照多累句，王僧虔用拙笔书以避祸。悲夫，一至<br>于此哉！汉文帝言：“久不见贾生，自以为过之，今乃不及。”非独无损于文帝，<br>乃所以为文帝之盛德也。而魏明乃不能堪，遂作汉文胜贾生之论。此非独求胜其<br>臣，乃与异代之臣争善。岂惟无人君之度，正如妒妇不独禁忌其夫，乃妒人之妾<br>也。<br>【齐高帝欲等金土之价】<br>齐高帝云：“吾当使金土同价。”意则善矣，然物岂有此理者哉。孟子曰：<br>“物之不齐，物之情也。巨屦小屦同价，人岂为之哉！”而孟子亦自忘其言为菽<br>粟如水火之论，金之不可使贱如土，犹土之不可使贵如金也。尧之民比屋可封，<br>桀之民比屋可诛。信此说，则尧时诸侯满天下，桀时大辟遍四海也。<br>【王景文】<br>宋明帝诏答王景文，其略曰：“有心于避祸，不若无心于任运。千仞之木，<br>既摧于斧斤；一寸之草，亦悴于践蹋。晋将毕万，七战皆获，死于<片庸>下；蜀<br>将费祎，从容坐谈，毙于刺客。故甘心于履危，未必逢祸；从意于处安，未必全<br>福。”此言近于达者。然明帝竟杀景文，哀哉！景文之死也，诏言：“朕不谓卿<br>有罪，然吾不能独死，请子先之。”诏至，景文正与客棋，竟，敛子纳奁中，徐<br>谓客曰：“有诏，见赐以死。”酒至，未饮，门生焦度在侧，取酒抵地，曰：<br>“丈夫安能坐受死，州中文武，可以一奋。”景文曰：“知卿至心，若见念者，<br>为我百口计。”乃谓客曰：“此酒不可相劝。”乃仰饮之。苏子曰：死生亦大矣，<br>而景文安之，岂贪权窃国者乎？明帝可谓不知人者矣。<br>【唐太宗借隋吏以杀兄弟】<br>唐高祖起兵汾晋间，时子建成、元吉、楚哀王智云皆留河东护家。高祖起兵，<br>乃密召之，隋购之急，建成、元吉能间道赴太原，智云幼，不能逃，为吏所诛。<br>高祖以父子之故，不能少缓义师数日，以须建成等至乎？以此知为秦王所逼，高<br>祖逼于裴寂乱宫之事，不暇复为三子性命计矣。太宗本谋于是时借隋吏以杀兄弟，<br>其意甚明。新、旧史皆曲为太宗润饰杀兄弟事，然难以欺后世矣。建成、元吉之<br>恶，亦孔子所谓下愚之归也欤？<br>【褚遂良以飞雉入宫为祥】<br>唐太宗时，飞雉数集宫中。上以问褚遂良。良曰：“昔秦文公时，童子化为<br>雉，雌鸣陈仓，雄鸣南阳。童子曰：‘得雄者王，得雌者霸。’文公得其雌，遂<br>雄诸侯。光武得其雄，起南阳，有四海。陛下本封秦，故雌雄并见，以告明德。”<br>上悦曰：“人不可以无学，遂良所谓多识君子哉。”予以谓秦雉，陈宝也，岂常<br>雉乎？今见雉，即谓之宝，犹得白鱼，便自比武王，此谄佞之甚，愚瞽其君者，<br>而太宗喜之，史不讥焉。野鸟无故数入宫中，此正灾异。使魏徵在，必以高宗鼎<br>耳之祥谏也。遂良非不知此，舍鼎耳而取陈宝，非忠臣也。<br>【李靖李勣为唐腹心之病】<br>昔袁盎论绛侯功臣，非社稷臣。此固有为而言也。然功臣、社稷之辨，不可<br>不察也。汉之称社稷臣者，如周勃、汲黯、萧望之之流。三人者，非有长才也。<br>勃以重厚安刘氏，黯以忠义弭淮南之谋，望之确然不夺于恭、显，孔子所谓大臣<br>以道事君者耶？仆尝谓社稷之臣如腹心，功臣如手足。人有断一指与一足，未及<br>于死也。腹心之病，则为膏肓，不可为也。李靖、李勣可谓功臣，终始为唐之元<br>勋也。然其所为，止卫、霍、韩、彭之流尔。疆埸之事，夷狄内侮，能以少击众，<br>使敌人望而畏之，此固任之有馀矣。若社稷之寄，存亡之几，此两人者，盖懵不<br>知焉。太宗欲伐高丽，靖已老矣，而自请将兵，以坚太宗黩武之志，几成不戢自<br>焚之祸。高宗立武后，勣以陛下家事无问外人，武氏之祸，戮及襁褓，唐室不绝<br>如线。则二人者，为腹心之病大矣。张释之戒啬夫之辨，使文帝终身为长者。魏<br>元成折封伦之论，使太宗不失行仁义。孔子所谓有“一言而可以兴邦，一言而可<br>以丧邦”者，岂其然乎？<br>【白乐天不欲伐淮蔡】<br>吴元济以蔡叛，犯许、汝以惊东都，此不可不讨者也。当时议者欲置之，固<br>为非策。然不得武、裴二杰士，事亦未易办也。白乐天岂庸人哉！然其议论，亦<br>似欲置之者。其诗有“海图屏风”者，可见其意。且注云：“时方讨淮、蔡叛。”<br>吾以是知仁人君子之于兵，盖不忍轻用如此。淮、蔡且欲以德怀，况欲弊所恃以<br>勤无用乎？悲夫，此未易与俗士谈也。<br>【韩愈优于扬雄】<br>韩愈亦近世豪杰之士，如《原道》中言语，虽有疵病，然自孟子之后，能将<br>许大见识，寻求古人，自亦难得。观其断曰：“孟子醇乎醇；荀、扬择焉而不精，<br>语焉而不详。”若不是他有见识，岂千馀年后便断得如此分明。如扬雄谓老子之<br>言道德，则有取焉尔；至于捶提仁义，绝灭礼乐为无取。若以老子“剖斗折衡，<br>而民不争，圣人不起，为救时反本”之言为无取，尚可恕；如老子言“失道而后<br>德，失德而后仁，失仁而后义，失义而后礼”，则不识道已不成言语，却言其言<br>道德则有取。扬子亦自不见此，其与韩愈相去远矣。<br>【刘禹锡文过不悛】<br>刘禹锡既败，为书自解，言：“王叔文实工言治道，能以口辩移人，既得用，<br>所施为，人不以为当。太上久疾，宰相及用事者不得对。宫掖事秘，建桓立顺，<br>功归贵臣，由是及贬。”《后汉·宦者传·论》云：“孙程定立顺之功，曹腾参<br>建桓之策。”腾与梁冀比舍清河而立蠡吾，此汉之所以亡也，与广陵王监国事，<br>岂可同日而语哉。禹锡乃敢以为比，以此知小人为奸，虽已败犹不悛也，其可复<br>置之要地乎？因读《禹锡传》，有所感，书此。<br>◎评文选四首<br>【文先去取失当】<br>舟中读《文选》，恨其编次无法，去取失当。齐、梁文章衰陋，而萧统尤为<br>卑弱，《文选引》，斯可见矣。如李陵书苏武五言，皆伪而不能辨。今观渊明集，<br>可喜者甚多，而独取数首。以知其余人忽遗甚多矣。渊明作《闲情赋》，所谓<br>《国风》好色而不淫，正使不及《周南》，与屈、宋所陈何异，而统大讥之，此<br>乃小儿强作解事者！<br>【刘子玄辨文选】<br>刘子玄辨《文选》所载李陵与苏武书，非西汉文，盖齐、梁间文士拟作者也。<br>吾因悟陵与苏武赠答五言，亦后人所拟。今日读《列女传》蔡琰二诗，其词明白<br>感慨，颇类世所传木兰花诗，东京无此格也。建安七子，犹含养圭角，不尽发见，<br>况伯喈女乎？又：琰之流离，必在父没之后。董卓既诛，伯喈乃遇祸。今此诗乃<br>云为董卓所驱虏入胡，尤知其非真也。盖拟作者疏略，而范晔荒浅，遂载之本传，<br>可以一笑也。<br>【李善注文选】<br>李善注《文选》，本未详备，极可喜。所谓五臣者，真俚儒之荒陋者也。而<br>世以为胜善，亦谬矣。谢瞻《张子房》诗云：“苛慝暴殇。”此礼所谓上中下殇。<br>言暴秦无道，戮及孥稚也。而乃引“苛政猛于虎，吾父吾子吾夫皆死于是。”谓<br>夫与父为殇，此岂非俚儒之荒陋者乎？诸如此甚多，不足言，故不言。<br>【五臣注文选】<br>五臣注《文选》，盖荒陋愚儒也。今日偶读嵇中散《琴赋》云：“间辽故音<br>庳，弦长故微鸣。”所谓庳者，犹今俗云先攵声也（先攵音鲜，出《羯鼓录》），<br>两弦之间，远则有先攵，故曰“间辽（则音庳）”。微鸣云者，今之所谓泛声也，<br>弦虚而不接，乃可按，故云“弦长则微鸣”也。五臣皆不晓，妄注。又云：“<br>《广陵》、《止息》、《东武》、《大山》、《飞龙》、《鹿鸣》，《鹍鸡》、<br>《游弦》。”中作《广陵散》，一名《止息》，特此一曲尔，而注云“八曲”。<br>其他浅妄可笑者极多，以其不足道，故略之。聊举此，使后之学者，勿凭此愚儒<br>也。五臣既陋甚，至于萧统亦其流尔。宋玉《高唐神女赋》，自“王曰唯唯”以<br>前皆赋也，而统谓之序，大可笑也。相如赋首有子虚、乌有、亡是三人论难，岂<br>亦序耶？其余谬陋不一，聊举其一耳。<br><hr>
