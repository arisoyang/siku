<h4>《集部·苏轼集·卷六十九》<b class="x">作者：苏轼</b></h4>
◎表状四十二首【扬州谢到任表二首（之一）】臣轼言。伏蒙圣恩，除臣知扬州，臣已于今月二十六日到任讫者。支郡养疴，裁能免咎；通都移牧，自愧何功。屡玷恩荣，实深惭汗。臣某（中谢）。伏念臣早缘窃禄，稍习治民。在先帝日，已历三朝；近八年间，复忝四郡。平生所愿，满足无余。志大才疏，信天命而自遂；人微地重，恃圣眷以少安。恭惟太皇太后陛下，子惠万民，器使多士。以谓朝廷之德泽，付于郡县与监司。乃眷江淮之间，久罹水旱之苦。邻封二浙，饥疫相薰；积欠十年，丰凶皆病。臣敢不上推仁圣之意，下尽疲驽之心。庶复流亡，少宽忧轸。臣无任。【扬州谢到任表二首（之二）】一麾出守，方愧偷安；十国为连，复膺宠寄。恩荣既溢，惭汗靡宁。臣某（中谢）。伏念臣本以鲰生，冒居禁从。顷缘多病，力求颍尾之行；曾未半年，复有广陵之请。盖以鱼鸟之质，老于江湖之间。习与性成，乐居其旧。天从民欲，许择所安。恭惟皇帝陛下，钦明文思，刚健纯粹。天功默运，灼知万化之情；人材并收，各取一长之用。如臣衰朽，尚未遐遗。命至蹇而禄已盈，每怀忧惧；志虽大而才不副，莫报恩私。臣无任。【谢赐恤刑诏书表二首（之一）】臣轼言。伏蒙圣恩，赐臣钦恤刑狱诏书一道者。时令举行，虽云故事；天心恻怛，本出至诚。德既洽于好生，民虽死而无憾。臣某诚惶诚惧，顿首顿首。伏以刻木画地，志士不居；铄石流金，平人犹病。宜轸圣神之念，实为哀敬之先。训诰丁宁，吏民感动。恭惟皇帝陛下，禹汤罪己，尧舜性仁。以不忍人之心，行若稽古之政。岂止缓狱，实期无刑。臣敢不推广上恩，厚风俗于无犯；申严法意，消盗贼于未萌。少假岁时，庶空囹圄。臣无任。【谢赐恤刑诏书表二首（之二）】暑雨其咨，既轸小民之病；麦秋已至，复虞轻系之淹。祗服训词，灼知天意。臣某（中谢）。伏以仁圣之德，哀矜为先。常内恕以及人，故深居而念远。斋戒处掩，则知暴露之勤；AA56絺袢延，不忘累绁之苦。吏既罔懈，民知无冤。恭惟太皇太后陛下，事法祖宗，德参天地。凯风养物，散为扇暍之凉；灵雨应时，同沾执热之濯。臣敢不尽其哀敬，济以宽明。奉汉律之严，毋令瘐死；推慈母之意，务在平反。庶竭愚忠，少行德意。臣无任。【贺立皇后表二首（之一）】臣轼言。伏睹制书，今月十六日皇后受册礼成者。缵女维莘，伣天之妹。事关庙社，喜溢人神。中贺。臣闻三代之兴，皆有内助。二南之化，实本人伦。维《关雎》正始之风，具《既醉》太平之福。民有所恃，邦其永昌。恭惟皇帝陛下自诚而明，惟睿作圣。辑宁夷夏，德既茂于治朝；辅顺阴阳，政兼修于内职。既膺大庆，益广至仁。下逮海隅，夫妇无有愁叹；上符天造，日月为之光明。受禄无疆，与民同乐。臣无任。【贺立皇后表二首（之二）】吉日既涓，柔仪允正；谷圭往聘，象服来朝。（中贺。）臣闻周姜、任、姒之贤，位非皆极；汉阴、马、邓之贵，德或有惭。盛哉六礼之陈，袭此三宫之庆。恭惟太皇太后陛下，任付托之重，躬保佑之劳。公天下不私其亲，配宸极必先以德。徽音不坠，嗣成慈孝之风；仁寿无疆，坐享云来之养。臣限以官守，不获躬诣阙庭。臣无任。【贺坤成节表】臣轼言。岁复六壬，袭嘉祥于太史；火流七月，纪令节于诗人。尽海宇之含生，举欣荣于兹日。臣某（中贺）。臣闻君以民为心体，天用民为聪明。未有心胖而体不纾，民悦而天不应。故好生恶杀，是为仁寿之基；捐利与民，斯获丰年之庆。恭惟太皇太后陛下，恭俭一德，勤劳百为。推天覆地载之心，阜成民物；尽父教母怜之道，诲养臣邻。共知难报之恩，必享无疆之福。臣以出守淮海，无由躬诣阙庭。臣无任。【谢除兵部尚书赐对衣金带马状二首（之一）】蒙恩赐臣衣一对，金带一条，并鱼袋金镀银鞍辔马一匹者。盛服在躬，无复曳娄之叹；名驹出厩，遂忘奔走之劳。施重丘山，身轻毫末。伏念臣少贱而鄙，性椎少文。衣敝缊袍，未尝有耻；乘款段马，自以为安。岂意晚年，屡膺此宠。此盖伏遇皇帝陛下，绍隆景命，总揽群英。无竞维人，势已加于九鼎；惟德其物，恩有重于千金。臣敢不上体眷怀，勉思报称。赠绕朝之策，愧不能谋；振屈原之衣，期于自洁。臣无任。【谢除兵部尚书赐对衣金带马状二首（之二）】伏以在笥之珍，本出于民力；脱骖之赐，以结于士心。顾臣何人，屡膺此宠。伏念臣学本为己，材不适时。乘伯厚之车，虽云疾恶；束公西之带，愧不能言。而二年之间，三拜是赐。此盖伏遇太皇太后陛下，心存社稷，德协天人。以长策驾驭四方，以盛德藩饰多士。故令衰朽，犹玷光华。岂曰无衣，盖独求于安吉；慨然揽辔，敢有志于澄清。臣无任。【谢兼侍读表二首（之一）】伏奉制书，除臣守兵部尚书兼侍读者。重地隆名，不择所付；清资厚禄，以养不才。（中谢。）伏念臣以草木之微，当天地之泽。七典名郡，再入翰林；两除尚书，三忝侍读。虽当世之豪杰，犹未易居；矧如臣之孤危，其何能副。恭惟皇帝陛下，圣神格物，文武宪邦。重离继明，保烦爝火之助；大厦既构，尚求一木之支。而臣白首复来，丹心已折。望西清之帷幄，久立彷徨；闻长乐之鼓钟，悦如梦寐。莫报丘山之施，犹贪顷刻之荣。臣无任。【谢兼侍读表二首（之二）】流汗恩荣，再辞莫获；强颜衰朽，一节以趋。臣轼中谢。恭惟先帝复六卿之名，本欲后人识三代之旧。古今殊制，闲剧异宜。武选隶于天官，兵政总于枢辅。故司马之职，独省文书；而师氏之官，职在论说。命臣兼领，圣意可知。恭惟太皇太后陛下，约己裕民，忘家忧国。知先王之兵，必本于道德，故以儒臣为七兵；知人主之学，必通于民情，故自郡守为五学。而臣迂疏，不可强合。早缘衰病，难以久居。终当自效于所长之间，或可报恩于未死之日。臣无任。【进郊祀庆成诗表】伏睹今月十四日郊祀礼成者。亲奠璧琮，始见天地。兼陈祖宗六庙之典，参用汉唐三代之文。夷夏来同，人神允答。臣某（中贺）。恭惟皇帝陛下，聿追来孝，对越在天。外修神考之文章，内服文母之慈俭。四方观礼，百辟宅心。雪止风恬，验神祗之来飨；云黄岁美，知丰凶之在天。臣以艺文，入侍帷幄。考事而知天意，陈诗以达民言。虽无足观，亦各其志。臣无任瞻天望圣惭惧屏营之至。所撰《郊祀庆成诗》一首，谨缮写陈表，上进以闻。【谢除两职守礼部尚书表（之一）】伏蒙圣恩，除臣端明殿学士兼翰林侍读学士守礼部尚书者。衰年自引，久抱此心。异数并加，实为非意。辞不获命，愧何以堪。臣轼中谢。窃惟以殿命官，本缘麟趾之旧；因时修废，近正金华之名。历代所荣，于今为甚。自元丰之末，官制以来，若非身兼数器之人，未有名冠两职之重。而况秩宗之任，邦礼是司。岂臣迂愚，所当兼领。此盖伏遇太皇太后陛下，忧深社稷，虑极安危。求忠臣于愚直之中，论治道于文字之外。知臣难进而易退，或非患失之鄙夫。故授以礼乐清闲之司，使专于论说琢磨之事。此恩难报，愿输岁月之勤；度己所宜，终遂江湖之请。臣无任。【谢除两职守礼部尚书表（之二）】备员西学，已愧空疏；易职东班，尤惊忝冒。遂领宗卿之事，并为儒者之荣。臣轼（中谢）。始臣之学也，以适用为本，而耻空言；故其仕也，以及民为心，而惭尸禄。乃者屡请治郡，兼乞守边。欲及残年，少施实效。而有志莫遂，负愧何言。今乃以文字为官常，语言为职业。下无所见其能否，上无所考其幽明。循省初心，有靦面目。故于拜恩之日，少陈有益之言。孔子曰：“一言可以兴邦。”而孟子亦曰：“一正君而天下定。”昔汉文帝悦张释之长者之言，则以德化民，辅成刑措之功；而孝景帝入晁错数术之语，则以智驭物，驯致七国之祸。乃知为国安危之本，只在听言得失之间。恭惟皇帝陛下，即位以来，学如不及。问道八年，寒暑不废。讲读之官，谈王而不谈霸，言义而不言利。八年之间，指陈文理，何啻千万，虽所论不同，然其要不出六事。一曰慈，二曰俭，三曰勤，四曰慎，五曰诚，六曰明。慈者，谓好生恶杀，不喜兵刑。俭者，谓约己省费，不伤民财。勤者，谓躬亲庶政，不迩声色。慎者，谓畏天法祖，不轻人言。诚者，谓推心待下，不用智数。明者，谓专信君子，不杂小人。此六者，皆先王之陈迹，老生之常谈。言无新奇，人所忽易。譬之饮膳，则为谷米羊豕，虽非异味，而有益于人；璧之药石，则为耆术参苓，虽无近效，而有益于命。若陛下信受此言，如御饮膳，如服药石，则天人自应，福禄难量，而臣等所学先王之道，亦不为无补于世。若陛下听而不受，受而不信，信而不行，如闻春禽之声，秋虫之鸣，过耳而已。则臣等虽三尺之喙，日诵五车之书，反不如医卜执技之流，簿书奔走之吏，其为尸素，死有余诛。伏望陛下一览臣言，少留圣意，天下幸甚。【谢赐对衣金带马状二首（之一）】蒙恩赐衣一对，金带一条，并鱼袋金镀银鞍辔马一匹。服官奠篚，响动佩章；圉士效牵，光生鞯策。伏以三赐之重，莫隆于车马；五采之贵，兼施于衣裳。汝必有功，服之无攵。而臣衰年弱干，固难强于驰驱；枯木朽株，本不愿于文绣。宠加意外，愧溢颜间。此盖伏遇皇帝陛下，因能任官，称物平施。操名器以励士，上有诚心；正衔勒以驭人，下无遗力。臣敢不思称其服，益励阙躬。虽愧立朝，乏能言之近用；犹希辨道，输老智于暮年。臣无任。【谢赐对衣金带马状二首（之二）】蒙恩赐衣一对，金带一条，并鱼袋金镀银鞍辔马一匹。服章在笥，贲及衰残；衔勒过庭，喜先徒御。伏以物生有待，天施无穷。草木何知，冒庆云之渥采；鱼虾至陋，借沧海之荣光。虽若可观，终非其有。妻孥相顾，惊屡致于匪颁；道路窃窥，或反增于指目。此盖伏遇太皇太后陛下，聪明齐圣，陈锡载周。含垢匿瑕，而察于求贤；卑宫菲食，而侈于养士。士岂轻于千里，念非其人；言有重于兼金，当思所报。臣无任。【笏记二首（之一）】荣兼两职，宠与六卿。岂伊衰朽之余，有此遭逢之异。此盖伏遇太皇太后陛下，坤元利正，天造无私。靡求备于一人，将曲成于万物。文章小技，纵有效于涓埃；草木微生，终难酬于雨露。【笏记二首（之二）】升荣秘殿，列职西清。并此光华，付之衰朽。此盖伏遇皇帝陛下，刚健纯粹，缉熙光明。曲搜已弃之材，将建无穷之业。顾惭浅陋，将何补于圣明；惟有朴忠，誓不回于生死。臣无任。【定州谢到任表】兵民重寄，本御侮以折冲；疆场久安，但坐啸而画诺。才微禄厚，恩重命轻。臣轼（中谢）。伏念臣一去阙庭，三换符竹。坐席未暖，召节已行。筋力疲于往来，日月逝于道路。未经周岁，复典两曹。朝廷非不用臣，愚蠢自不安位。所宜窜逐，更冒宠荣。此盖伏遇皇帝陛下，离明正中，乾健独运。追述东朝之遗意，收此散材；眷言西学之旧臣，付之善地。致此衰朽，尚未弃捐。臣敢不勤恤民劳，密修边备。苟无大过，以及期年。渐还鱼鸟之乡，以毕桑榆之景。臣无任。【慰正旦表】嗣岁将兴，虽有作新之庆；旧谷既没，共深追远之思。凡在照临，举增怀慕。臣轼（中谢）。恭惟皇帝陛下，道跻尧、禹，行比骞、参。方受图于二朝，明发不寐；念御帘于双日，孝思奈何。幸宽罔极之哀，少副有生之望。臣限以官守，不获躬诣阙庭。臣无任。【谢赐历日表】夙颁温诏，宠拜新书。吏得承宣，民知早晚。臣轼（中谢）。臣闻言天道者有数，故闰以正时；训农事者在人，则王无罪岁。岂独典常之旧，必存忠利之心。恭惟皇帝陛下，辅相财成，聪明时宪。居德刑于冬夏，意与天同；暨声教于朔南，责在臣等。敢不时使薄敛，思患预防。勤恤鳏孤，幸流亡之尽复；兼明威惠，庶戎夏以皆安。臣无任。【慰宣仁圣烈皇后山陵礼毕表】恭闻今月七日，大行宣仁圣烈太皇太后山陵礼毕者。日月有时，义当即远；雨露既降，思则无穷。遥知穆穆之光，尚起皇皇之望。臣轼中谢。恭惟皇帝陛下，道循祖德，德契天心。大哉孔子之仁，泫然流涕；至矣显宗之孝，梦若平生。愿宽舜慕之心，少副尧封之祝。臣限以官守，不获躬诣阙庭。无任瞻天望圣激切屏营之至。【慰宣仁圣烈皇后祔庙礼毕表】恭闻今月十七日，宣仁圣烈皇后升祔礼毕者。反寝而虞，既尽饰终之典；宅神于庙，益隆追远之思。凡在照临，举增悲慕。臣轼中谢。窃以六朝继圣，并传家法之余；三后御帘，高出古人之右。逮此登配，廓然永怀。恭惟皇帝陛下，奉顺母慈，表章坤德。四谥哀荣之诏，简策有光；数诗挽饯之音，道涂垂涕。日月云遂，典礼告成。愿宽无益之悲，少副有生之望。臣限以官守，不获躬诣阙庭。无任瞻天望圣激切屏营之至。【谢赐衣袄表】十一月九日，翰林医官王宗古至，伏蒙圣慈传宣存问，赐臣等敕及初冬衣袄者。齐官三服，已宽卒岁之忧；汉札十行，更佩先春之暖。恩均吏士，声动华夷。臣轼（中谢）。伏以《礼》著始裘，《诗》歌无褐。边陲更戍，本为臣子之常；朔易早寒，特轸圣神之念。惟德其物，岂曰无衣。恭惟皇帝陛下，广运聪明，力行恭俭。威风旁振，方战栗于天骄；温诏下融，遂流澌于河冻。既无功而坐食，实有愧于解衣。敢不推广朝廷之仁，益收冻馁；申严祖宗之法，少肃惰偷。庶收汗马之劳，以解濡鹈之诮。臣无任。【到惠州谢表】先奉告命，落两职，追一官，以承义郎知英州军州事，续奉告命，责授臣宁远军节度副使惠州安置，已于今月二日到惠州公参讫者。仁圣曲全，本欲畀之民社；群言交击，必将致之死亡。尚荷宽恩，止投荒服。臣轼（中谢）。伏念臣性资褊浅，学术荒唐。但信不移之愚，遂成难赦之咎。迹其狂妄，久合诛夷。方尚口乃穷之时，盖擢发莫数其罪。岂谓天幸，得存此生。此盖伏遇皇帝陛下，以大有为之资，行不忍人之政。汤网开其三面，舜干舞于两阶。念臣奉事有年，少加怜愍。知臣老死无日，不足诛锄。明降德音，许全余息。故使虺AA57之马，犹获盖帷；觳觫之牛，得违刀几。臣敢不服膺严训，托命至仁；洗心自新，没齿无怨。但以瘴疠之地，魑魅为邻；衰疾交攻，无复首丘之望。精诚未泯，空余结草之忠。臣无任。【到昌化军谢表】今年四月十七日，奉被告命，责授臣琼州别驾昌化军安置，臣寻于当月十九日起离惠州，至七月二日已至昌化军讫者。并鬼门而东骛，浮瘴海以南迁。生无还期，死有余责。臣轼（中谢）。伏念臣顷缘际会，偶窃宠荣。曾无毫发之能，而有丘山之罪。宜三黜而未已，跨万里以独来。恩重命轻，咎深责浅。此盖伏遇皇帝陛下，尧文炳焕，汤德宽仁。赫日月之照临，廓天地之覆育。譬之蠕动，稍赐矜怜；俾就穷途，以安余命。而臣孤老无托，瘴疠交攻。子孙恸哭于江边，已为死别；魑魅逢迎于海上，宁许生还。念报德之何时，悼此心之永已。俯伏流涕，不知所云。臣无任。【提举玉局观谢表】臣先自昌化军贬所奉敕移廉州安置，又自廉州奉敕授臣舒州团练副使永州居住，今行至英州，又奉敕授臣朝奉郎提举成都府玉局观在外州军任便居住者。七年远谪，不自意全，万里生还，适有天幸。骤从缧绁，复齿缙绅。臣轼（中谢）。伏念臣才不逮人，性多忤物。刚褊自用，可谓小忠；猖狂妄行，乃蹈大难。皆臣自取，不敢怨尤。会真人之勃兴，与万物而更始。而臣独在幽远，最为冥顽。迨兹起废之初，倍费生成之力。终蒙记录，不遂弃捐。此盖伏遇皇帝陛下，正位龙飞，对时虎变。神武不杀，岂非受命之符；清净无为，坐获消兵之福。聪明不作，邪正自分。使臣得同草木之微，共沾雷雨之解。臣敢不益坚素守，深念往愆。没齿何求，不厌饭蔬之陋；往棺未已，犹怀结草之忠。臣无任。【慰皇太后上仙表】伏睹正月十四日，大行皇太后遗诰者。恸发六宫，悲缠九土。奉讳哀殒，不知所云。臣轼（中谢）。大行皇太后，德冠三朝，化行四海。独决大策，措天下于泰山之安；退避东朝，复明辟为万世之法。奄终寿禄，莫晓天心。恭惟皇帝陛下，仁孝自天，哀伤过礼。惟圣达节，岂复行曾、闵之难；以民为心，则当法舜、禹之大。愿少宽于追慕，庶下答于臣民。臣以外郡居住，不获奔赴阙庭，无任哀痛陨越之至。【代普宁王贺冬表】七日来复，阳既进而岁功成；八风不奸，乐已调而君道得。惟圣在御，与天同符。恭惟皇帝陛下，嗣守洪基，丕承先志。法《小毖》以求助，期《既醉》之太平。渊默临朝，顺阳道之消长；清净为治，俾物类以昭苏。受福无疆，成功不宰。臣猥以暗弱，仰荷诲怜。敢先百辟之朝，以祝万年之寿。【谢御膳表】臣伏蒙圣恩，特赐宽假将理。今月七日，又再蒙中使临赐御膳，问其治疗之增损，督以朝参之日辰。臣下履渊冰，上负芒刺。蹄涔虽小，能延两耀之光；寸草何知，莫报三春之泽。正使豚鱼幽陋，木石坚顽。亦将激励忘躯，奔走赴职。而臣尚有无厌之请，敢守不移之愚。在法当诛，原情可悯。实以负薪之疾，积有岁时；勿药之祥，恐非旦夕。终愿江淮之一郡，以安犬马之余生。尚冀此身，未填沟壑。期于异日，别效涓埃。【代滕达道景灵宫奉安表】衣冠出游，巍乎宫阙之盛；祖考来格，灿然日月之明。新礼光前，弥文范后。继以作解之雷雨，仍收绘像之子孙。耸观华夷，沦浃枯朽。窃以祀无丰疏，祭不欲昵。自仁率亲，故同宫而合享；惟圣作则，实考古而便今。庶民子来，五福交应。蔚山河之增气，纷岳渎以来朝。仙木蟠根，五圣既联于龙衮；灵芝擢秀，九茎复出于斋房。皇帝陛下舜孝格天，尧文冠古。损益汉唐之典故，润色祖宗之规摹。寿考万年，永作人神之主；本支百世，共承宗庙之休。臣出守远方，阻观盛礼。会祠坛下，莫睹烨然之光；留滞周南，窃兴命也之叹。【代滕达道湖州谢上表】郡压五湖，城交二水。既先世旧居之地，亦年少初仕之邦。父老纵观，不谓微臣之尚在；吏民感涕，共知洪造之难酬。（中谢。）臣闻忠臣可使死封疆，而不能受无根之谤议。志士本不求富贵，而不能安有道之贱贫。况臣早蒙希世之恩，常有捐躯之意。岂容暧昧，略不辨明。然疑似之难知，实古今之通患。汉文帝，贤君也，而不能信贾生之屈；尹吉甫，慈父也，而不能雪伯奇之冤。此小人谮夫所以得志而欺天，忠臣孝子所以抱恨而入地。况臣结累朝之深怨，无半面之先容。而诉章朝闻，恩诏夕下。历数千载，唯臣一人。此盖伏遇皇帝陛下，妙物言神，睿思作圣。谓天盖远，以穷呼而必闻；如日之明，虽浸润而不受。念兹七年之厄，收之九死之余。臣敢不更励初心，驯图后效。老当益壮，未甘结草之幽途；死且不辞，尚欲据鞍于前殿。【同天节功德疏表】伏以累圣储休，上天垂佑。乃逢纯乾之月，肇兴出震之祥。恭惟皇帝陛下，以尧舜生知之资，承祖宗积治之庆。《大有》上吉，天人之助已明；《既醉》太平，圣贤之福诚备。至于臣子之私愿，是为草木之微情。幸同海表之民，共罄封人之祝。【上皇帝贺正表】东方发律，气迎万物之新。南面受图，礼勤三朝之始。惟圣时宪，自天降康。恭惟皇帝陛下，文武生知，圣神天纵。旧邦新命，既光启于前人；大德小心，以昭事于上帝。臣久尘从橐，外领藩符。敢倾葵藿之心，仰献松椿之寿。【杭州贺冬表二首（之一）】月临天统，首冠于三正；气应黄钟，复来于七日。君道浸长，阳德光亨。恭惟皇帝陛下，清明在躬，仁孝遍物。垂衣南面，天何言而四时成；问孝西清，日将旦而群阴伏。蛮夷奔走，年谷顺成。岂惟四海之欢心，自识三灵之阴赞。臣祗膺诏命，恪守郡符。身虽在于江湖，颜不忘于咫尺。敢同率土，惟祝后天。【杭州贺冬表二首（之二）】消长有时，候微阳之来复；贤愚同庆，知君子之汇征。德化所加，神人并应。恭惟太皇太后陛下，睿明天纵，慈俭身先。振海岳以不倾，地无私载；顺阴阳之自化，天且不违。成功已陋于汉、唐，论德盖高于任、姒。黄云可望，共沾至治之祥；彤史何知，莫赞无为之德。臣备员法从，祗役海隅。东阁拜章，阻陪于百辟；南山献寿，徒颂于万年。【上皇帝贺冬表】《易》称来复，盖知天地之心；《礼》戒无为，以待阴阳之定。恭惟皇帝陛下，尧仁冠古，舜孝通神。种德兆民，躬行文景之俭；游心六艺，灼知周孔之情。人既和而岁自丰，天不违而寿无极。臣久缘衰病，待罪江湖。莫瞻北极之光，但罄南山之祝。【上太皇太后贺正表】尧历授时，夏正建统。气迎交泰之会，祥应重明之朝。恭惟太皇太后陛下，道无能名，德博而化。天人所助，本羲《易》之《益》、《谦》；慈俭不居，得老氏之三宝。时逢吉旦，福集清宫。臣职守江湖，心驰象魏。天威咫尺，想闻清跸之音；眉寿万年，远奉称觞之庆。【举黄庭坚自代状】蒙恩除臣翰林学士。伏见某官黄某，孝友之行，追配古人；瑰玮之文，妙绝当世。举以自代，实允公议。【英州谢上表】罪盈义绝，诛九族以犹轻；威震怒行，置一州而大幸。惊魂方散，感涕徒零。伏念臣草芥贱儒，岷峨冷族。袭先人之素业，借一第以窃名。虽幼岁勤劳，实学圣人之大道；而终身穷薄，常为天下之罪人。先帝念臣于众怒必死之中，陛下起臣于散官永弃之地。恩深报蔑，每忧天地之难欺；福眇祸多，是亦古今之罕有。自悲弃物，犹欲吁天。惟上圣纂宗庙之图，方太母听帘帷之政。招延俊乂，登进老成。何期章句之謏才，使掌丝纶之要职。凡一时黜陟进退之众，皆两宫威祸赏福之公。既在代言，敢思逃责。苟不能敷扬上意，尊朝廷于日月之明，则何以耸动四方，鼓号令于雷霆之震。固当昭陈功罚，直喻正邪。岂臣愚敢有于私心，盖王言不可以匿旨。当昔之天夺其魄，但谓守官；今日之臣肆其言，期于必戮。赖父母之深悯，免子弟之偕诛。罪虽骇于听闻，怒终归于宽宥。不独再生于东市，犹令尸禄于南州。累岁宠荣，固已太过。此时窜责，诚所宜然。瘴疠炎陬，去若清凉之地；苍颜素发，谁怜衰暮之年。恩重丘山，感藏骨髓。此盖伏遇皇帝陛下，知惟天锡，行自生知。巍巍继大圣之神休，孜孜尽二宫之孝养。深原心迹，曲示哀矜。臣实何人，恩常异众。在先朝偶脱其诛戮，故此日复烦于典刑。顽戾如斯，生存何面。臣敢不噬脐悔过，吞舌知非。革再三不改之愆，庶万一善终之望。杀身莫喻，敢怀穷困之忧；守土非轻，尚畀遐荒之俗。倘沐先朝之化，永惟结草之忠。臣无任。【移廉州谢上表】使命远临，初闻丧胆。诏词温厚，亟返惊魂。拜望关庭，喜溢颜面。否极泰遇，虽物理之常然；昔弃今收，岂罪余之敢望。伏膺知幸，挥涕无从。（中谢。）伏念臣倾以狂愚，遽遭谴责。荷先帝之厚德，宽萧律之重诛。投彼遐荒，幸逃鼎镬。风波万里，叹衰病以何堪；烟瘴五年，赖喘息之犹在。怜之者谓之已甚，嫉之者恨其太轻。考图经止曰海隅，其风土疑非人世。食有并日，衣无御冬。凄凉百端，颠踬万状。恍若醉梦，已无意于生还；岂谓优容，许承恩而近徙。虽云侥幸，实有夤缘。此盖伏遇皇帝陛下，道本生知，性由天纵。旧劳于外，爰及小人之依；堪家多艰，鉴于先帝之德。奉圣母之慈训，择正人而与居。凡有嘉谋，出于睿断。悯臣以孤忠援寡，察臣以众忌获愆。许以更新，庶使改过。天地有造化之大，不能使人之再生，父母有鞠育之恩，不能全身于必死。报期碎首，言岂渝心。濯于淤泥，已有遭逢之便；扩开云日，复观于变之时。此生敢更求荣，处世但知缄默。臣无任。【谢复赐看坟寺表】名书罪籍，惭负明时；思念私茔，特还旧刹。九泉受赐，荒陇生光。伏念臣早以空疏，叨居近密。始终无补，愚不自量。恩礼误加，骤及既往。一被党人之目，上遗先臣之忧。旧恩已移，没齿何觊。岂谓诏书一出，旧物复还。山陇绝刍牧之虞，松槚变焦枯之色。骨肉感涕，里巷咨嗟。伏遇皇帝陛下，性仁无私，圣孝不匮。览二帝初潜之地，动一夫失所之怀。号令所加，存殁咸赖。臣衰病已久，报国之日不长；子孙在前，教忠之心未替。<hr>
