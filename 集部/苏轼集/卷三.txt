<h4>《集部·苏轼集·卷三》<b class="x">作者：苏轼</b></h4>
◎诗七十六首【泗州僧伽塔】我昔南行舟击汴，逆风三日沙吹面。舟人共劝祷灵塔，香火未收旗脚转。回头顷刻失长桥，却到龟山未朝饭。至人无心何厚薄，我自怀私欣所便。耕田欲雨刈欲晴，去得顺风来者怨。若使人人祷辄遂，告物应须日千变。我今身世两悠悠，去无所逐来无恋。得行固愿留不恶，每到有求神亦倦。退之旧云三百尺，澄观所营今已换。不嫌俗士污丹梯，一看云山绕淮甸。【龟山】我生飘荡去何求，再过龟山岁五周。身行万里半天下，僧卧一庵初白头。地隔中原劳北望，潮连沧海欲东游。元嘉旧事无人记，故垒摧颓今在不。（宋文帝遣将拒魏太武，筑城此山。）【发洪泽中途遇大风复还】风浪忽如此，吾行欲安归。挂帆却西迈，此计未为非。洪泽三十里，安流去如飞。居民见我还，劳问亦依依。携酒就船卖，此意厚莫违。醒来夜已半，岸木声向微。明日淮阴市，白鱼能许肥。我行无南北，适意乃所祈。何劳弄澎湃，终夜摇窗扉。妻孥莫忧色，更有箧中衣。【十月十六日记所见】风高月暗水云黄，淮阴夜发朝山阳。山阳晓雾如细雨，炯炯初日寒无光。云收雾卷已亭午，有风北来寒欲僵。忽惊飞雹穿户牖，迅驶不复容遮防。市人颠沛百贾乱，疾雷一声如颓墙。使君来呼晚置酒，坐定已复日照廊。怳疑所见皆梦寐，百种变怪旋消亡。共言蛟龙厌旧穴，鱼鳖随徙空陂塘。愚儒无知守章句，论说黑白推何祥。惟有主人言可用，天寒欲雪饮此觞。【广陵会三同舍各以其字为韵仍邀同赋刘贡父】去年送刘郎，醉语已惊众。如今各漂泊，笔砚谁能弄。我命不在天，羿彀未必中。作诗聊遣意，老大慵讥讽。夫子少年时，雄辩轻子贡。尔来再伤弓，戢翼念前痛。广陵三日饮，相对怳如梦。况逢贤主人，白酒泼春瓮。竹西已挥手，湾口犹屡送。羡子去安闲，吾邦正喧哄。【孙巨源】三年客京辇，憔悴难具论。挥汗红尘中，但随马蹄翻。人情贵往返，不报生祸根。坐令平生友，终岁不及门。南来实清旷，但恨无与言。不谓广陵城，得逢刘与孙。异趣不两立，譬如王孙猿。吾侪久相聚，恐见疑排拫。我褊类中散，子通真巨源。绝交固未敢，且复东南奔。【刘莘老】江陵昔相遇，幕府称上宾。再见明光宫，峨冠挹搢绅。如今三见子，坎坷为逐臣。朝游云霄间，欲分丞相茵。暮落江湖上，遂与屈子邻。了不见喜愠，子岂真可人。邂逅成一欢，醉语出天真。士方在田里，自比渭与莘。出试乃大谬，刍狗难重陈。岁晚多霜露，归耕当及辰。【游金山寺】我家江水初发源，宦游直送江入海。闻道潮头一丈高，天寒尚有沙痕在。中泠南畔石盘陀，古来出没随涛波。试登绝顶望乡国，江南江北青山多。羁愁畏晚寻归楫，山僧苦留看落日。微风万顷靴文细，断霞半空鱼尾赤。是时江月初生魄，二更月落天深黑。江心似有炬火明，飞焰照山栖鸟惊。怅然归卧心莫识，非鬼非人竟何物。江山如此不归山，江神见怪惊我顽。我谢江神岂得已，有田不归如江水。（是夜所见如此。）【自金山放船至焦山】金山楼观何耽耽，撞钟击鼓闻淮南。焦山何有有修竹，采薪汲水僧两三。云霾浪打人迹绝，时有沙户祈春蚕。我来金山更留宿，而此不到心怀惭。同游尽返决独往，赋命穷薄轻江潭。清晨无风浪自涌，中流歌啸倚半酣。老僧下山惊客至，迎笑喜作巴人谈。自言久客忘乡井，只有弥勒为同龛。困眠得就纸帐暖，饱食未厌山蔬甘。山林饥卧古亦有，无田不退宁非贪。展禽虽未三见黜，叔夜自知七不堪。行当投劾谢簪组，为我佳处留茅庵。（吴人谓水中可田者为沙。焦山长老，中江人也。）【甘露寺】江山岂不好，独游情易阑。但有相携人，何必素所欢。我欲访甘露，当途无闲官。二子旧不识，欣然肯联鞍。古郡山为城，层梯转朱栏。楼台断崖上，地窄天水宽。一览吞数州，山长江漫漫。却望大明寺，惟见烟中竿。很石卧庭下，穹窿如伏羱。缅怀卧龙公，挟策事琱钻。一谈收猘子，再说走老瞒。名高有余想，事往无留观。萧翁古铁镬，相对空团团。陂陀受百斛，积雨生微澜。泗水逸周鼎，渭城辞汉盘。山川失故态，怪此能独完。僧繇六化人，霓衣挂冰纨。隐见十二叠，观者疑夸谩。破板陆生画，青猊戏盘跚。上有二天人，挥手如翔鸾。笔墨虽欲尽，典刑垂不刊。赫赫赞皇公，英姿凛以寒。古柏亲手种，挺然谁敢干。枝撑云峰裂，根入石窟蟠。薙草得断碑，斩崖出金棺。瘗藏岂不牢，见伏理可叹。四雄皆龙虎，遗迹俨未刓。方其盛壮时，争夺肯少安。废兴属造物，迁逝谁控抟。况彼妄庸子，而欲事所难。古今共一轨，后世徒辛酸。聊兴广武叹，不待雍门弹。【次韵子由柳湖感物】忆昔子美在东屯，数间茅屋苍山根。嘲吟草木调蛮獠，欲与猿鸟争啾喧。子今憔悴众所弃，驱马独出无往还。惟有柳湖万株柳，清阴与子供朝昏。胡为讥评不少借，生意凌挫难为繁。柳虽无言不解愠，世俗乍见应怃然。娇姿共爱春濯濯，岂问空腹修蛇蟠。朝看浓翠傲炎赫，夜爱疏影摇清圆。风翻雪阵春絮乱，蠹响啄木秋声坚。四时盛衰各有态，摇落凄怆惊寒温。南山孤松积雪底，抱冻不死谁复贤。【送蔡冠卿知饶州】吾观蔡子与人游，掀豗笑语无不可。平时倜傥不惊俗，临事迂阔乃过我。横前坑阱众所畏，布路金珠谁不裹。尔来变化惊何速，昔号刚强今亦颇。邻君独守廷尉法，晚岁却理鄱阳柁。莫嗟天骥逐羸牛，欲试良玉须猛火。世事徐观真梦寐，人生不信长轗轲。知君决狱有阴功，他日老人酬魏颗。【次韵杨褒早春】穷巷凄凉苦未和，君家庭院得春多。不辞瘦马骑冲雪，来听佳人暗踏莎。破恨径须烦麹糵，增年谁复怨羲娥。良辰乐事古难并，白发青衫我亦歌。细雨郊园聊种菜，冷官门户可张罗。放朝三日君恩重，睡美不知身在何。【初到杭州寄子由二绝】眼看时事力难胜，贪恋君恩退未能。迟钝终须投劾去，使君何日换聋丞。圣明宽大许全身，衰病摧颓自畏人。莫上冈头苦相望，吾方祭灶请比邻。【次韵柳子玉二首·地炉】细声蚯蚓发银瓶，拥褐横眠天未明。衰鬓镊残欹雪领，壮心降尽倒风旌。自称丹灶锱铢火，倦听山城长短更。闻道床头惟竹几，夫人应不解卿卿。（自谓竹几为竹夫人。）【次韵柳子玉二首·纸帐】乱文龟壳殳细相连，惯卧青绫恐未便。洁似僧巾白氎布，暖于蛮帐紫茸毡。锦衾速卷持还客，破屋那愁仰见天。但恐娇儿还恶睡，夜深踏裂不成眠。【腊日游孤山访惠勤惠思二僧】天欲雪，云满湖，楼台明灭山有无。水清石出鱼可数，林深无人鸟相呼。腊日不归对妻孥，名寻道人实自娱。道人之居在何许，宝云山前路盘纡。孤山孤绝谁肯庐，道人有道山不孤。纸窗竹屋深自暖，拥褐坐睡依团蒲。天寒路远愁仆夫，整驾催归及未晡。出山回望云木合，但见野鹘盘浮图。慈游淡泊欢有余，到家恍如梦蘧蘧。作诗火急追亡逋，清景一失后难摹。【李杞寺丞见和前篇复用元韵答之】兽在薮，鱼在湖，一入池槛归期无。误随弓旌落尘土，坐使鞭箠环呻呼。追胥连保罪及孥，（近屡获盐贼，皆坐同保徙其家。）百日愁叹一日娱。白云旧有终老约，朱绶岂合山人纡。人生何者非蘧庐，故山鹤怨秋猿孤。何时自驾鹿车去，扫除白发烦菖蒲。麻鞋短后随猎夫，射弋狐兔供朝晡。陶潜自作五柳传，潘阆画入三峰图。吾年凛凛今几余，知非不去惭卫蘧。岁荒无术归亡逋，鹄则易画虎难摹。【再和】东望海，西望湖，山平水远细欲无。野人疏狂逐渔钓，刺史宽大容歌呼。君恩饱暖及尔孥，才者不闲拙者娱。穿岩度岭脚力健，未厌山水相萦纡。三百六十古精庐，出游无伴篮舆孤。作诗虽未造藩阈，破闷岂不贤樗蒲。君才敏赡兼百夫，朝作千篇日未晡。朅来湖上得佳句，从此不看营丘图。知君箧椟富有余，莫惜锦绣偿菅蘧。穷多斗险谁先逋，赌取名画不用摹。【游灵隐寺得来诗复用前韵】君不见，钱塘湖，钱王壮观今已无。屋堆黄金斗量珠，运尽不劳折简呼。四方宦游散其孥，宫阙留与闲人娱。盛衰哀乐两须臾，何用多忧心郁纡。溪山处处皆可庐，最爱灵隐飞来孤。乔松百丈苍髯须，扰扰下笑柳与蒲。高堂会食罗千夫，撞钟击鼓喧朝晡。凝香方丈眠氍毹，绝胜絮被缝海图。清风时来惊睡余，遂超羲皇傲几蘧。归时栖鸦正毕逋，孤烟落日不可摹。【戏子由】宛丘先生长如丘，宛丘学舍小如舟。常时低头诵经史，忽然欠伸屋打头。斜风吹帷雨注面，先生不愧旁人羞。任从饱死笑方朔，肯为雨立求秦优。眼前勃谿何足道，处置六凿须天游。读书万卷不读律，致君尧舜知无术。劝农冠盖闹如云，送老齑盐甘似蜜。门前万事不挂眼，头虽长低气不屈。余杭别驾无功劳，画堂五丈容旂旄。重楼跨空雨声远，屋多人少风骚骚。平生所惭今不耻，坐对疲氓更鞭箠。道逢阳虎呼与言，心知其非口诺唯。居高忘下真何益，气节消缩今无几。文章小技安足程，先生别驾旧齐名。如今衰老俱无用，付与时人分重轻。【越州张中舍寿乐堂】青山偃蹇如高人，常时不肯入官府。高人自与山有素，不待招邀满庭户。卧龙蟠屈半东州，万室鳞鳞枕其股。背之不见与无同，狐裘反衣无乃鲁。张君眼力觑天奥，能遣荆棘化堂宇。持颐宴坐不出门，收揽奇秀得十五。才多事少厌闲寂。卧看云烟变风雨。笋如玉箸椹如簪，强饮且为山作主。不忧儿辈知此乐，但恐造物怪多取。春浓睡足午窗明，想见新茶如泼乳。【姚屯田挽诗】京口年来耆旧衰，高人沦丧路人悲。空闻韦叟一经在，不见恬侯万石时。贫病只知为善乐，逍遥却恨弃官迟。七年一别真如梦，犹记萧然瘦鹤姿。【送岑著作】懒者常似静，静岂懒者徒。拙则近于直，而直岂拙欤。夫子静且直，雍容时卷舒。嗟我复何为，相得欢有余。我本不违世，而世与我殊。拙于林间鸠，懒于冰底鱼。人皆笑其狂，子独怜其愚。直者有时信，静者不终居。而我懒拙病，不受砭药除。临行怪酒薄，已与别泪俱。后会岂无时，遂恐出处疏。惟应故山梦，随子到吾庐。【吉祥寺赏牡丹】人老簪花不自羞，花应羞上老人头。醉归扶路人应笑，十里珠帘半上钩。【吉祥寺僧求阁名】过眼荣枯电与风，久长那得似花红。上人宴坐观空阁，观色观空色即空。【和刘道原见寄】敢向清时怨不容，直嗟吾道与君东。坐谈足使淮南惧，归去方知冀北空。独鹤不须惊夜旦，群乌未可辨雌雄。庐山自古不到处，得与幽人子细穷。【和刘道原咏史】仲尼忧世接舆狂，臧谷虽殊竟两亡。吴客漫陈豪士赋，桓侯初笑越人方。名高不朽终安用，日饮无何计亦良。独掩陈编吊兴废，窗前山雨夜浪浪。【和刘道原寄张师民】仁义大捷径，诗书一旅亭。相夸绶若若，犹诵麦青青。腐鼠何劳吓，高鸿本自冥。颠狂不用唤，酒尽渐须醒。【送张职方吉甫赴闽漕六和寺中作】羡君超然鸾鹤姿，江湖欲下还飞去。空使吴儿怨不留，青山漫漫七闽路。门前江水去掀天，寺后清池碧玉环。君如大江日千里，我如此水千山底。【雨中游天竺灵感观音院】蚕欲老，麦半黄，前山后山雨浪浪。农夫辍耒女废筐，白衣仙人在高堂。【和蔡准郎中见邀游西湖三首】夏潦涨湖深更幽，西风落木芙蓉秋。飞雪暗天云拂地，新蒲出水柳映洲。湖上四时看不足，惟有人生飘若浮。解颜一笑岂易得，主人有酒君应留。君不见钱塘宦游客，朝推囚，暮决狱，不因人唤何时休。城市不识江湖幽，如与蟪蛄语春秋。试令江湖处城市，却似麋鹿游汀洲。高人无心无不可，得坎且止乘流浮。公卿故旧留不得，遇所得意终年留。君不见抛官彭泽令，琴无弦，巾有酒，醉欲眠时遣客休。田间决水鸣幽幽，插秧未遍麦已秋。相携烧笋苦竹寺，却下踏藕荷花洲。船头斫鲜细缕缕，船尾炊玉香浮浮。临风饱食得甘寝，肯使细故胸中留。君不见壮士憔悴时，饥谋食，渴谋饮，功名有时无罢休。【和子由柳湖久涸忽有水开元寺山茶旧无花今岁盛开二首】太昊祠东铁墓西，一樽曾与子同携。回瞻郡阁遥飞槛，北望樯竿半隐堤。饭豆羹藜思两鹄，饮河噀水赖长霓。如今胜事无人共，花下壶卢鸟劝提。长明灯下石栏干，长共杉松斗岁寒。叶厚有棱犀甲健，花深少态鹤头丹。久陪方丈曼陀雨，羞对先生苜蓿盘。雪里盛开知有意，明年开后更谁看。【六月二十七日望湖楼醉书五首】黑云翻墨未遮山，白雨跳珠乱入船。卷地风来忽吹散，望湖楼下水如天。放生鱼鳖逐人来，无主荷花到处开。水枕能令山俯仰，风船解与月徘徊。乌菱白芡不论钱，乱系青菰裹绿盘。忽忆尝新会灵观，滞留江海得加餐。献花游女木兰桡，细雨斜风湿翠翘。无限芳洲生杜若，吴儿不识楚辞招。未成小隐聊中隐，可得长闲胜暂闲。我本无家更安往，故乡无此好湖山。【七月一日出城舟中苦热】凉飙呼不来，流汗方被体。稀星乍明灭，暗水光弥弥。香风过莲芡，惊枕裂鲂鲤。欠伸宿酒余，起坐濯清泚。火云势方壮，未受月露洗。身微欲安适，坐待东方启。【宿余杭法喜寺寺后绿野亭望吴兴诸山怀孙莘老学士】徙倚秋原上，凄凉晚照中。水流天不尽，人远思何穷。问谍知秦过，看山识禹功。（余杭，始皇所舍舟也。西北舟杭山，尧时洪水，系舟山上。）稻凉初吠蛤，柳老半书虫。荷背风翻白，莲腮雨退红。追游慰迟暮，觅句效儿童。北望苕溪转，遥怜震泽通。烹鱼得尺素，好在紫髯翁。【宿临安净土寺】鸡鸣发余杭，到寺已亭午。参禅固未暇，饱食良先务。平生睡不足，急扫清风宇。闭门群动息，香篆起烟缕。觉来烹石泉，紫笋发轻乳。晚凉沐浴罢，衰发稀可数。浩歌出门去，暮色入村坞。微月半隐山，圆荷争泻露。相携石桥上，夜与故人语。明朝入山房，石镜炯当路。昔照熊虎姿，今为猿鸟顾。废兴何足吊，万世一仰俯。【自净土步至功臣寺】落日岸葛巾，晚风吹羽扇。松间野步稳，竹外飞桥转。神功凿横岭，岩石得巨片。直渡千人沟，下有微流泫。冈峦蔚回合，金碧烂明绚。缅怀异姓王，负担此乡县。长逢跨下辱，屡乞桑间饭。谁谓山石顽，识此希世彦。凛然英气逼，屹起犹耸战。他年万骑归，文老恣欢宴。锦绣被原野，金珠散贫贱。窦融既入朝，吴芮空记面。荣华坐销歇，阅世如邮传。惟有长明灯，依然照深殿。【游径山】众峰来自天目山，势若骏马奔平川。中途勒破千里足，金鞭玉<革登>相回旋。人言山住水亦住，下有万古蛟龙渊。道人天眼识王气，结茅宴坐荒山巅。精诚贯山石为裂，天女下试颜如莲。寒窗暖足来朴渥，夜钵<口兄>水降蜿蜒。雪眉老人朝叩门，愿为弟子长参禅。尔来废兴三百载，奔走吴会输金钱。飞楼涌殿压山谷，朝钟暮鼓惊龙眠。晴空偶见浮海蜃，落日下数投林鸢。有生共处覆载内，扰扰膏火同烹煎。近来愈觉世路隘，每到宽处差安便。嗟余老矣百事废，却寻旧学心茫然。问龙乞水归洗眼，欲看细字销残年。（龙井水洗病眼有效。）【自径山回得吕察推诗用其韵招之宿湖上】多君贵公子，爱山如爱色。心随叶舟去，梦绕千山碧。新诗到中路，令我喜折屐。古来轩冕徒，操舍两悲慄。数朝辞簪笏，两脚得暂赤。归来不入府，却走湖上宅。宠辱吾久忘，宁畏官长诘。飘然便欲去，谁在子思侧。君能从我游，出郭及未黑。【宿望湖楼再和】新月如佳人，出海初弄色。娟娟到湖上，潋潋摇空碧。夜凉人未寝，山静闻响屐。骚人故多感，悲秋更憀慄。君胡不相就，朱墨纷黝赤。我行得所嗜，十日忘家宅。但恨无友生，诗病莫诃诘。君来试吟咏，定作鹤头侧。改罢心愈疑，满纸蛟蛇黑。【夜泛西湖五绝】新月生魄迹未安，才破五六渐盘桓。今夜吐艳如半璧，游人得向三更看。三更向阑月渐垂，欲落未落景特奇。明朝人事谁料得，看到苍龙西没时。苍龙已没牛斗横，东方芒角升长庚。渔人收筒及未晓，船过惟有菰蒲声。（湖上禁渔，皆盗钓者也。）菰蒲无边水茫茫，荷花夜开风露香。渐见灯明出远寺，更待月黑看湖光。湖光非鬼亦非仙，风恬浪静光满川。须臾两两入寺去，就视不见空茫然。【焦千之求惠山泉诗】兹山定空中，乳水满其腹。遇隙则发见，臭味实一族。浅深各有值，方圆随所蓄。或为云汹涌，或作线断续。或鸣空洞中，杂佩间琴筑。或流苍石缝，宛转龙鸾蹙。瓶罂走四海，真伪半相渎。贵人高宴罢，醉眼乱红绿。赤泥开方印，紫饼截圆玉。倾瓯共叹赏，窃语笑僮仆。岂如泉上僧，盥洒自挹掬。故人怜我病，蒻笼寄新馥。欠伸北窗下，昼睡美方熟。精品厌凡泉，愿子致一斛。【答任师中次韵（来诗劝以诗酒自娱。）】闲里有深趣，常忧儿辈知。已成归蜀计，谁惜买山赀。世事久已谢，故人犹见思。平生不饮酒，对子敢论诗。【沈谏议召游湖不赴明日得双莲于北山下作一绝持献沈既见和又别作一首因用其韵】湖上棠阴手自栽，问公更得几回来。水仙亦恐公归去，故遣双莲一夜开。诏书行捧缕金笺，乐府应歌相府莲。莫忘今年花发处，西湖西畔北山前。【和欧阳少师会老堂次韵】一时冠盖尽严终，旧德年来岂易逢。闻道堂中延盖叟，定应床下拜梁松。蠹鱼自晒闲箱箧，科斗长收古鼎钟。我欲弃官重问道，寸莛何以得舂容。【和欧阳少师寄赵少师次韵】朱门有遗啄，千里来燕雀。公家冷如冰，百呼无一诺。平生亲友半迁逝，公虽不怪旁人愕。世事如今腊酒浓，交情自古春云薄。二公凛凛和非同，畴昔心亲岂貌从。白头相映松间鹤，清句更酬雪里鸿。何日扬雄一廛足，却追范蠡五湖中。【监试呈诸试官】我本山中人，寒苦盗寸廪。文辞虽少作，勉强非天廪。既得旋废忘，懒惰今十稔。麻衣如再著，墨水真可饮。每闻科诏下，白汗如流渖。此邦东南会，多士敢题品。刍荛尽兰荪，香不数葵荏。贫家见珠贝，眩晃自难审。缅怀嘉祐初，文格变已甚。千金碎全璧，百衲收寸锦。调和椒桂酽，咀嚼沙砾碜。广眉成半额，学步归踔踸。维时老宗伯，气压群儿凛。蛟龙不世出，鱼鲔初惊淰。至音久乃信，知味犹食椹。至今天下士，微管几左衽。谓当千载后，石室祠高朕。尔来又一变，此学初谁谂。权衡破旧法，刍豢笑凡饪。高言追卫乐，篆刻鄙曹沈。先生周孔出，弟子渊骞寝。却顾老钝躯，顽朴谢镌鋟。诸君况才杰，容我懒且噤。聊欲废书眠，秋涛喧午枕。【望海楼晚景五绝】海上涛头一线来，楼前相顾雪成堆。从今潮上君须上，更看银山二十回。横风吹雨入楼斜，壮观应须好句夸。雨过潮平江海碧，电光时掣紫金蛇。青山断处塔层层，隔岸人家唤欲应。江上秋风晚来急，为传钟鼓到西兴。楼下谁家烧夜香，玉笙哀怨弄初凉。临风有客吟秋扇，拜月无人见晚妆。沙河灯火照山红，歌鼓喧喧笑语中。为问少年心在否，角巾欹侧鬓如蓬。【试院煎茶】蟹眼已过鱼眼生，飕飕欲作松风鸣。蒙茸出磨细珠落，眩转绕瓯飞雪轻。银瓶泻汤夸第二，未识古人煎水意。（古语云煎水不煎茶。）君不见昔时李生好客手自煎，贵从活火发新泉。又不见今时潞公煎茶学西蜀，定州花瓷琢红玉。我今贫病长苦饥，分无玉碗捧蛾眉。且学公家作茗饮，砖炉石铫行相随。不用撑肠拄腹文字五千卷，但愿一瓯常及睡足日高时。【孙莘老求墨妙亭诗】兰亭茧纸入昭陵，世间遗迹犹龙腾。颜公变法出新意，细筋入骨如秋鹰。徐家父子亦秀绝，字外出力中藏棱。峄山传刻典刑在，千载笔法留阳冰。杜陵评书贵瘦硬，此谕未公吾不凭。短长肥瘠各有态，玉环飞燕谁敢憎。吴兴太守真好古，购买断缺挥缣缯。龟跌入座螭隐壁，空斋昼静闻登登。奇踪散出走吴越，胜事传说夸友朋。书来乞诗要自写，为把栗尾书溪藤。后来视今犹视昔，过眼百世如风灯。他年刘郎忆贺监，还道同是须服膺。【李公择求黄鹤楼诗因记旧所闻于冯当世者】黄鹤楼前月满川，抱关老卒饥不眠。夜闻三人笑语言，羽衣著屐响空山。非鬼非人意其仙，石扉三叩声清圆。洞中铿鈜落门关，缥缈入石如飞烟。鸡鸣月落风驭还，迎拜稽首愿执鞭。汝非其人骨腥膻，黄金乞得重莫肩。持归包裹敝席毡，夜穿茅屋光射天。里闾来观已变迁，似石非石铅非铅。或取而有众忿喧，讼归有司今几年。无功暴得喜欲颠，神人戏汝真可怜。愿君为考然不然，此语可信冯公传。【八月十日夜看月有怀子由并崔度贤良】宛丘先生自不饱，更笑老崔穷百巧。一更相过三更归，古柏阴中看参昴。去年举君苜蓿盘，夜倾闽酒赤如丹。今年还看去年月，露冷遥知范叔寒。典衣自种一顷豆，那知积雨生科斗。归来四壁草虫鸣，不如王江长饮酒。（王江，陈州道人。）【催试官考较戏作】八月十五夜，月色随处好。不择茅檐与市楼，况我官居似蓬岛。凤咮堂前野桔香，剑潭桥畔秋荷老。八月十八潮，壮观天下无。鲲鹏水击三千里，组练长驱十万夫。红旗青盖互明灭，黑沙白浪相吞屠。人生会合古难必，此景此行那两得。愿君闻此添蜡烛，门外白袍如立鹄。【八月十七复登望海楼自和前篇是日榜出余与试官两人复留五首】楼上烟云怪不来，楼前飞纸落成堆。非关文字须重看，却被江山未收回。眼昏烛暗细行斜，考阅精强外已夸。明日失怀君莫怪，早知安足不成蛇。乱山遮晓拥千层，睡美初凉撼不应。昨夜酒行君屡叹，定知归梦到吴兴。天台桂子为谁香，倦听空阶夜点凉。赖有明朝看潮在，万人空巷斗新妆。秋花不见眼花红，身在孤舟兀兀中。细雨作寒知有意，未教金菊出蒿蓬。<hr>
