<h4>《集部·苏轼集·卷一百三》<b class="x">作者：苏轼</b></h4>
<br>◎志林四十二条·异事<br>○朱炎学禅<br>芝上人言：近有节度判官朱炎学禅，久之，忽于《楞严经》若有所得者。问<br>讲僧义江曰：“此身死后，此心何住？”江云：“此身未死，此心何住？”炎良<br>久以偈答曰：“四大不须先后觉，六根还向用时空。难将语默呈师也，只在寻常<br>语默中。”师可之。炎后竟坐化，真庙时人也。<br>○故南华长老重辨师逸事<br>契嵩禅师常瞋，人未尝见其笑；海月慧辨师常喜，人未尝见其怒。予在钱塘，<br>亲见二人皆趺坐而化。嵩既茶毗，火不能坏，益薪炽火，有终不坏者五。海月比<br>葬，面如生，且微笑。乃知二人以瞋喜作佛事也。世人视身如金玉，不旋踵为粪<br>土，至人反是。予以是知一切法以爱故坏，以舍故常在，岂不然哉！予迁岭南，<br>始识南华重辨长老，语终日，知其有道也。予自岭南还，则辨已寂久矣。过南华<br>吊其众，问塔墓所在，曰：“我师昔作寿塔南华之东数里，有不悦师者葬之别墓，<br>既七百余日矣，今长老朗公独奋不顾，发而归之寿塔。改棺易衣，举体如生，衣<br>皆鲜芳，众乃大服。”东坡居士曰：辨视身为何物，弃之尸陁林，以饲乌鸢何有，<br>安以寿塔为？朗公知辨者，特欲以化服同异而已。乃以茗果奠其塔而书其事，以<br>遗其上足南华塔主可兴师，时元符三年十一月十九日。<br>○冢中弃儿吸蟾气<br>富彦国在青社，河北大饥，民争归之。有夫妇襁负一子，未几，迫于饥困，<br>不能皆全，弃之道左空冢中而去。岁定归乡，过此冢，欲收其骨，则儿尚活，肥<br>健愈于未弃时，见父母，匍匐来就。视冢中空无有，惟有一窍滑易，如蛇鼠出入，<br>有大蟾蜍如车轮，气咻咻然，出穴中。意儿在冢中常呼吸此气，故能不食而健。<br>自尔遂不食，年六七岁，肌肤如玉。其父抱儿来京师，以示小儿医张荆筐。张曰：<br>“物之有气者能蛰，燕蛇虾蟆之类是也。能蛰则能不食，不食则寿，此千岁虾蟆<br>也。决不当与药，若听其不食不娶，长必得道。”父喜，携去，今不知所在。张<br>与余言，盖嘉祐六年也。<br>○石普见奴为祟<br>石普好杀人，以杀为娱，未尝知暂悔也。醉中缚一奴，使其指使投之汴河，<br>指使哀而纵之。既醒而悔，指使畏其暴，不敢以实告。居久之，普病，见奴为祟，<br>自以必死。指使呼奴示之，祟不复出，普亦愈。<br>○陈昱被冥吏误追<br>今年三月，有书吏陈昱者暴死三日而苏，云：初见壁有孔，有人自孔掷一物，<br>至地化为人，乃其亡姊也。携其手自孔中出，曰：“冥吏追汝，使我先。”见吏<br>在旁，昏黑如夜，极望有明处，空有桥，榜曰“会明”。人皆用泥钱，桥极高，<br>有行桥上者。姊曰：“此生天也。”昱行桥下，然犹有在下者，或为鸟鹊所啄。<br>姊曰：“此网捕者也。”又见一桥，曰“阳明”，人皆用纸钱。有吏坐曹十余人，<br>以状及纸久至者，吏辄刻除之，如抽贯然。已而见冥官，则陈襄述古也。问昱何<br>故杀乳母，昱曰：“无之。”呼乳母至，血被面，抱婴儿，熟视昱曰：“非此人<br>也，乃门下吏陈周。”官遂放昱还，曰：“路远，当给竹马。”又使诸曹检己籍，<br>曹示之，年六十九，官左班殿直。曰：“以平生不烧香，故不甚寿。”又曰：<br>“吾辈更此一报，即不同矣。”意谓当超也。昱还，道见追陈周往。既苏，周果<br>死。<br>○记异<br>有道士讲经茅山，听者数百人。中讲，有自外入者，长大肥黑，大骂曰：<br>“道士奴！天正热，聚众造妖何为？”道士起谢曰：“居山养徒，资用乏，不得<br>不尔。”骂者怒少解，曰：“须钱不难，何至作此！”乃取釜灶杵臼之类，得百<br>余斤，以少药锻之，皆为银，乃去。后数年，道士复见此人从一老道士，须发如<br>雪，骑白驴，此人腰插一驴鞭从其后。道士遥望叩头，欲从之。此人指老道士，<br>且摇手作惊畏状，去如飞，少顷即不见。<br>○猪母佛<br>眉州青神县道侧有一小佛屋，俗谓之“猪母佛”，云百年前有牝猪伏于此，<br>化为泉，有二鲤鱼在泉中，云：“盖猪龙也。”蜀人谓牝猪为母，而立佛堂其上，<br>故以名之。泉出石上，深不及二尺，大旱不竭，而二鲤莫有见者。余一日偶见之，<br>以告妻兄王愿，愿深疑，意余之诞也。余亦不平其见疑，因与愿祷于泉上曰：<br>“余若不诞者，鱼当复见。”已而二鲤复出，愿大惊，再拜谢罪而去。此地应为<br>灵异。青神文及者，以父病求医，夜过其侧，有髽而负琴者邀至室，及辞以父病，<br>不可留，而其人苦留之，欲晓乃遣去。行未数里，见道傍有劫贼所杀人，赫然未<br>冷也，否则及亦未免耳。泉在石佛镇南五里许，青神二十五里。<br>○王翊梦鹿剖桃核而得雄黄<br>黄州岐亭有王翊者，家富而好善。梦于水边见一人为人所殴伤，几死，见翊<br>而号，翊救之得免。明日偶至水边，见一鹿为猎人所得，已中几枪。翊发悟，以<br>数千赎之。鹿随翊，起居未尝一步舍翊。又翊所居后有茂林果木，一日，有村妇<br>林中见一桃，过熟而绝大，独在木杪，乃取而食之。翊适见，大惊。妇人食已弃<br>其核，翊取而剖之，得雄黄一块如桃仁，及嚼而吞之，甚甘美。自是断荤肉，斋<br>居一食，不复杀生，亦可谓异事也。（翊，一作诩。）<br>○徐则不传晋王广道<br>东海徐则隐居天台，绝粒养性。太极真人徐君降之曰：“汝年出八十，当为<br>王者师，然后得道。”晋王广闻其名，往召之。则谓门人曰：“吾年八十来召我，<br>徐君之言信矣。”遂诣扬州。王请受道法，辞以时日不利。后数日而死，支体如<br>生，道路皆见其徒步归，云：“得放还山。”至旧居，取经书分遗弟子，乃去。<br>既而丧至。以为徐生高世之人，义不为炀帝所污，故辞不肯传其道而死。徐君之<br>言，盖聊以避祸，岂所谓危行言逊者耶？不然，炀帝之行，鬼所唾也，而太极真<br>人肯置之齿牙哉！<br>○先夫人不许发藏<br>昔吾先君夫人不僦宅于眉，为纱谷行。一日，二婢子悬帛，足陷于地。视之，<br>深数尺，有大瓮覆以乌木板，先夫人急命以土塞之。瓮有物如人咳声，凡一年乃<br>已，人以为此有宿藏物欲出也。夫人之侄之问者，闻之欲发焉。会吾迁居，之问<br>遂僦此宅，掘丈余，不见瓮所在。其后某官于岐下，所居大柳下，雪方尺不积；<br>雪晴，地坟起数寸。轼疑是古人藏丹药处，欲发之。亡妻崇德君曰“使吾先姑在，<br>必不发也。”轼愧而止。<br>○太白山旧封公爵<br>吾昔为扶风从事，岁大旱，问父老境内可祷者，云：“太白山至灵，自昔有<br>祷无不应。近岁向传师少师为守，奏封山神为济民侯，自此祷不验，亦莫测其故。”<br>吾方思之，偶取《唐会要》看，云：“天宝十四年，方士上言太白山金星洞有宝<br>符灵药，遣使取之而获，诏封山神为灵应公。”吾然后知神之所以不悦者，即告<br>太守遣使祷之，若应，当奏乞复公爵，且以瓶取水归郡。水未至，风雾相缠，旗<br>幡飞舞，仿佛若有所见。遂大雨三日，岁大熟。吾作奏检具言其状，诏封明应公。<br>吾复为文记之，且修其庙。祀之日，有白鼠长尺余，历酒馔上，嗅而不食。父老<br>云：“龙也。”是岁嘉祐七年。<br>○记范蜀公遗事<br>李方叔言：范蜀公将薨数日，须发皆变苍，郁然如画也。公平生虚心养气，<br>数尽神往而血气不衰，故发于外耶？然范氏多四乳，固与人异，公又立德如此，<br>其化也必不与万物同尽，盖有不可知者也。元符四年四月五日。<br>○记张憨子<br>黄州故县张憨子，行止如狂人，见人辄骂云：“放火贼！”稍知书，见纸辄<br>书郑谷雪诗。人使力作，终日不辞。时从人乞，予之钱，不受。冬夏一布褐，三<br>十年不易，然近之不觉有垢秽气。其实如此，至于土人所言，则甚异者，固不可<br>知也。<br>○记女仙<br>予顷在都下，有传太白诗者，其略曰：“朝披梦泽云”，又云：“笠泽清茫<br>茫。”此非世人语也，盖有见太白在肆中而得此诗者。神仙之道，真不可以意度。<br>绍圣元年九月，过广州，访崇道大师何德顺。有神仙降于其室，自言女仙也。赋<br>诗立成，有超逸绝尘语。或以其托于箕帚，如世所谓“紫姑神”者疑之。然味其<br>言，非紫姑所能至。人有入狱鬼、群鸟兽者托于箕帚，岂足怪哉；崇道好事喜客，<br>多与贤士大夫为游，其必有以致之也哉？<br>○池鱼踊起<br>眉州人任达为余言：少时见人家畜数百鱼深池中，沿池砖甃，四周皆屋舍，<br>环绕方丈间凡三十余年，日加长。一日天晴无雷，池中忽发大声如风雨，鱼皆踊<br>起，羊角而上，不知所往。达云：“旧说不以神守，则为蛟龙所取，此殆是尔。”<br>余以为蛟龙必因风雨，疑此鱼圈局三十余年，日有腾拔之念，精神不衰，久而自<br>达，理自然尔。<br>○孙抃见异人<br>眉之彭山进士有宋筹者，与故参知政事孙抃梦得同赴举，至华阴，大雪，天<br>未明，过华山下。有牌堠云“毛女峰”者，见一老姥坐堠下，鬓如雪而无寒色。<br>时道上未有行者，不知其所从来，雪中亦无足迹。孙与宋相去数百步，宋相过之，<br>亦怪其异，而莫之顾。孙独留连与语，有数百钱挂鞍，尽与之。既追及宋，道其<br>事。宋悔，复还求之，已无所见。是岁，孙第三人及第，而宋老死无成。此事蜀<br>人多知之者。<br>○修身历<br>子由言：有一人死而复生，问冥官如何修身，可以免罪？答曰：“子宜置一<br>卷历，昼日之所为，莫夜必记之，但不记者，是不可言不可作也。无事静坐，便<br>觉一日似两日，若能处置此生常似今日，得至七十，便是百四十岁。人世间何药<br>可能有此效！既无反恶，又省药钱。此方人人收得，但苦无好汤水，多咽不下。”<br>晁无咎言：司马温公有言：“吾无过人者，但平生所为，未尝有不可对人言者耳。”<br>予亦记前辈有诗曰：“怕人知事莫萌心”。皆至言，可终身守之。<br>◎志林四十二条·技术<br>○医生<br>近世医官仇鼎，疗痈肿为当时第一，鼎死，未有继者。今张君宜所能，殆不<br>减鼎。然鼎性行不甚纯淑，世或畏之。今张君用心平和，专以救人为事，治过于<br>鼎远矣。元丰七年四月七日。<br>○论医和语<br>男子之生也覆，女之生也仰，其死于水也亦然。男子内阳而外阴，女子反是。<br>故《易》曰“《坤》至柔而动也刚”，《书》曰“沈潜刚克”世之达者，盖如此<br>也。秦医和曰：“天有六气，淫为六疾：阳淫热疾，阴淫寒疾，风淫末疾，雨淫<br>腹疾，晦淫惑疾，明淫心疾。夫女阳物而晦时，故淫则为内热蛊惑之疾。”女为<br>蛊惑，世之知者众，其为阳物而内热，虽良医未之言也。五劳七伤，皆热中而蒸，<br>晦淫者不为盅则中风，皆热之所生也。医和之语，吾当表而出之。读左氏，书此。<br>○记与欧公语<br>欧阳文忠公尝言：有患疾者，医问其得疾之由，曰：“乘船遇风，惊而得之。”<br>医取多年杝牙为杝工手汗所渍处，刮末杂丹砂伏神之流，饮之而愈。今《本<br>草注别药性论》云：“止汗，用麻黄根节及故竹扇为末服之。”文忠因言：“医<br>以意用药多此比，初以儿戏，然或有验，殆未易致诘也。”予因谓公：“以笔墨<br>烧灰饮学者，当治昏惰耶？推此而广之，则饮伯夷之盟水，可以疗贪食比干之馂<br>余，可以已佞；舐樊哙之盾，可以治怯；嗅西子之珥，可以疗恶疾矣。”公遂大<br>笑。元祐三年闰八月十七日，舟行入颍州界，坐念二十年前见文忠公于此，偶记<br>一时谈笑之语，聊复识之。<br>○参寥求医<br>庞安常为医，不志于利，得善书古画，喜辄不自胜。九江湖道士颇得其术，<br>与予用药，无以酬之，为作行草数纸而已，且告之曰：“此安常故事，不可废也。”<br>参寥子病，求医于胡，自度无钱，且不善书画，求予甚急。予戏之曰：“子粲、<br>可、皎、彻之徒，何不下转语作两首诗乎？”庞、胡二君与吾辈游，不日“索我<br>于枯鱼之肆”矣。<br>○王元龙治大风方<br>王游元龙言：“钱子飞有治大风方，极验，常以施人。一日梦人自云：‘天<br>使已以此病人，君违天怒，若施不已，君当得此病，药不能愈。’子飞惧，遂不<br>施。”仆以为天之所病，不可疗耶，则药不应服有效；药有效者，则是天不能病。<br>当是病之祟，畏是药而假天以禁人耳。晋侯之病，为二竖子，李子豫赤丸，亦先<br>见于梦，盖有或使之者。子飞不察，为鬼所胁。若余则不然，苟病者得愈，愿代<br>受其苦。家有一方，能下腹中秽恶，在黄州试之，病良已。今后当常以施人。<br>○延年术<br>自省事以来，闻世所谓道人有延年之术者，如赵抱一、徐登、张元梦，皆近<br>百岁，然竟死，与常人无异。及来黄州，闻浮光有朱元经尤异，公卿尊师之者甚<br>众，然卒亦病，死时中风搐搦。但实能黄白，有余药、金皆入官。不知世果无异<br>人耶？抑有，而人不见，此等举非耶？不知古所记异人虚实，无乃与此等不大相<br>远，而好事者缘饰之耶？<br>○单骧孙兆<br>蜀人单骧者，举进士不第，顾以医闻。其术虽本于《难经》、《素问》，而<br>别出新意，往往巧发奇中，然未能十全也。仁宗皇帝不豫，诏孙兆与骧入侍，有<br>间，赏赍不赀。已而大渐，二子皆坐诛，赖皇太后仁圣，察其非罪，坐废数年。<br>今骧为朝官，而兆已死矣。予来黄州，邻邑人庞安常者，亦以医闻，其术大类骧，<br>而加之以针术绝妙。然患聋，自不能愈，而愈人之病如神。此古人所以过人也。<br>元丰五年三月，予偶患左手肿，安常一针而愈，聊为记之。<br>○僧相欧阳公<br>欧阳文忠公尝语：“少时有僧相我：‘耳白于面，名满天下；唇不著齿，无<br>事得谤。’其言颇验。”耳白于面，则众所共见，唇不著齿，余亦不敢问公，不<br>知其何如也。<br>○记真君签<br>冲妙先生季君思聪所制观妙法象，居士以忧患之余，稽首洗心，归命真寂，<br>自惟尘缘深重，恐此志未遂，敢以签卜，得吴真君第三签，云：“平生常无患，<br>见善其何乐。执心既坚固，见善勤修学。”敬再拜受教，书《庄子养生》一篇，<br>致自厉之意，不敢废坠，真圣验之。绍圣元年八月二十一日，东坡居士南迁过虔，<br>与王岩翁同谒祥符宫，拜九天使者堂下，观之妙象，实同此言。<br>○信道智法说<br>东坡居士迁于海南，忧患之余，戊寅九月晦，游天庆观，谒北极真圣，探灵<br>签，以决余生之祸福吉凶。其辞曰：“道以信为合，法以智为先。二者不离析，<br>寿命不得延。”览之竦然，若有所得，书而藏之，以无忘信道法智二者不相离之<br>意。轼恭书：古之真人未有不以信入者，子思则曰：“自诚明谓之性”，此之谓<br>也。孟子曰：“执中无权，由执一也。”法而不智，则天下之死法也。道不患不<br>知，患不凝；法不患不立，患不活。以信合道，则道凝；以智先法，则法活。道<br>凝而法活，虽度世可也，况延寿乎？<br>○记筮卦<br>戊寅十月五日，以久不得子由书，忧不去心，以《周易》筮之。遇《涣》之<br>三爻，《初六》变《中孚》，其繇曰：“用拯马壮吉。”《中孚》之《九二》变<br>为《益》，其繇曰：“鸣鹤在阴，其子和之。我有好爵，吾与尔靡之。”《益》<br>之《初六》变为《家人》，其繇曰：“益之，用凶事，无咎。有孚中行，告公用<br>圭。”《家人》之繇曰：“《家人》利女贞。”象曰：“风自火出，《家人》。<br>君子以言有物，而行有恒也。”吾考此卦极精详，口以授过，又书而藏之。<br>○费孝先卦影<br>至和二年，成都人有费孝先者始来眉山，云：近游青城山，访老人村，坏其<br>一竹床。孝先谢不敏，且欲偿其直。老人笑曰：“子视其下字云：此床以某年月<br>日某造，至某年月日为费孝先所坏。成坏自有数，子何以偿为！”孝先知其异，<br>乃留师事之，老人受以《易》轨革卦影之术，前此未知有此学者。后五六年，孝<br>先以致富。今死矣，然四方治其学者，所在而有，皆自托于孝先，真伪不可知也。<br>聊复记之，使后人知卦影之所自也。<br>○记天心正法咒<br>王君善书符，行天心正法，为里人疗疾驱邪。仆尝传此咒法，当以传王君。<br>其辞曰：“汝是已死我，我是未死汝。汝若不吾祟，吾亦不汝苦。”<br>○辨五星聚东井<br>天上失星，崔浩乃云：“当出东井”，已而果然，所谓“亿则屡中”者耶？<br>汉十月，五星聚东井，金、水尝附日不远；而十月，日在箕、尾，此浩所以疑其<br>妄。以余度之，十月为正，盖十月乃今之八月尔。八月而得七月节，则日犹在翼、<br>轸间，则金、水聚于井亦不甚远。方是时，沛公未得天下，甘、石何意谄之？浩<br>之说，未足信也。<br>◎志林四十二条·四民<br>○论贫士<br>俗传书生入官库，见钱不识。或怪而问之，生曰：“固知其为钱，但怪其不<br>在纸裹中耳。”予偶读渊明《归去来词》云：“幼稚盈室，瓶无储粟。”乃知俗<br>传信而有征。使瓶有储粟，亦甚微矣，此翁平生只于瓶中见粟也耶？《马后纪》：<br>夫人见大练以为异物；晋惠帝问饥民何不食肉糜，细思之皆一理也，聊为好事者<br>一笑。永叔常言：“孟郊诗：‘鬓边虽有丝，不堪织寒衣’，纵使堪织，能得多<br>少？”<br>○梁贾说<br>梁民有贾于南者，七年而后返。茹杏实海藻，呼吸山川之秀，饮泉之香，食<br>土之洁，冷冷风气，如在其左右，朔易强化，磨去风瘤，望之蝤蛴然，盖项领也。<br>倦游以归，顾视形影，日有德色，徜徉旧都，踌躇顾乎四邻，意都之人与邻之人，<br>十九莫己若也。入其闺，登其堂，视其妻，反惊以走：“是何怪耶？”妻劳之，<br>则曰：“何关于汝！”馈之浆，则愤不饮；举案而饲之，则愤不食；与之语，则<br>向墙而欷歔；披巾栉而视之，则唾而不顾。谓其妻曰：“若何足以当我？亟去之！”<br>妻俯而怍，仰而叹曰：“闻之：居富贵者不易糟糠，有姬姜者不弃憔悴。子以无<br>癭归，我以有癭逐。呜呼，癭邪！非妾妇之罪也！”妻竟出。于是贾归家三年，<br>乡之人憎其行，不与婚。而土地风气，蒸变其毛脉，啜菽饮水，动摇其肌肤，前<br>之丑稍稍复故。于是还其室，敬相待如初。君子谓是行也，知贾之薄于礼义多矣。<br>居士曰：贫易主，贵易交，不常其所守，兹名教之罪人，而不知学术者，蹈而不<br>知耻也。交战乎利害之场，而相胜于是非之境，往往以忠臣为敌国，孝子为格虏，<br>前后纷纭，何独梁贾哉！<br>○梁工说<br>梁工治丹灶有日矣。或有自三峰来，持淮南王书，欲授枕中奇秘坎离生养之<br>法，阴阳九六之数，子女南北之位，或黄或白，生生而不穷，以是强兵，以是绪<br>余以博施济众。而其始也，密室为场，空地为炉，外烬山木之上煮天一，坏父鼎<br>母，养以既济，风火絪缊，而瓦砾化生。方士未毕其说，工悦之，然以为尽之矣。<br>退试其术，逾月破灶，而黄金已芽矣。于是谢方士，方士曰：“子得予之方，未<br>得究其良，知其一不知其二。余弗邀利于子，后日不成，不以相仇，则子之惠也。”<br>工重谢之曰：“若之术殚于是矣，予固知之矣，岂若愚我者哉！”遂歌《骊驹》<br>以遣送之。束书在于腰，长揖而去。工日治其诀，更增益剂量，其贪婪无厌。童<br>东山之木，汲西江之水，夜火属月魄，昼火属日光，操之弥勤，而其术愈疏，为<br>之不已。而其费滋甚，牛马销于铅汞，室庐尽于钳锤，券土田，质妻子，萧条褴<br>缕，而其效不进。至老以死，终不悟。君子曰：术之不慎，学之不至者然也，非<br>师之罪也。居士曰：朽墙画墁，天下之贱工，而莫不有师。问之不下，思之不熟，<br>与无师同。其师之不至，朽墙画墁之不若也。不至，则欺其中，亦以欺其外。欺<br>其中者己穷，欺外者人穷。如梁工盖自穷，亦安能穷人哉！<br>◎志林四十二条·女妾<br>○贾氏五不可<br>晋武帝欲为太子娶妇，卫瓘曰：“贾氏有五不可：青、黑、短、妒而无子。”<br>竟为群臣所誉，娶之，竟以亡晋。妇人黑白美恶，人人知之，而爱其子，欲为娶<br>妇，且使多子者，人人同也。然至其惑于众口，则颠倒错缪如此。俚语曰：“证<br>龟成鳖”，此未足怪也。以此观之，当云“证龟成蛇”。小人之移人也，使龟蛇<br>易位，而况邪正之在其心，利害之在岁月后者耶！<br>○贾婆婆荐昌朝<br>温成皇后乳母贾氏，宫中谓之贾婆婆。贾昌朝连结之，谓之姑姑。台谏论其<br>奸，吴春卿欲得其实而不可。近侍有进对者曰：“近日台谏言事，虚实相半，如<br>贾姑姑事，岂有是哉！”上默然久之，曰：“贾氏实曾荐昌朝。”非吾仁宗盛德，<br>岂肯以实语臣下耶！<br>○石崇家婢<br>王敦至石崇家如厕，脱故著新，意色不怍。厕中婢曰：“此客必能作贼也。”<br>此婢能知人，而崇乃令执事厕中，殆是无所知也。<br>◎志林四十二条·贼盗<br>○盗不劫幸秀才酒<br>幸思顺，金陵老儒也。皇祐中，沽酒江州，人无贤愚，皆喜之。时劫江贼方<br>炽，有一官人舣舟酒垆下，偶与思顺往来相善，思顺以酒十壶饷之。已而被劫于<br>蕲、黄间，群盗饮此酒，惊曰：“此幸秀才酒邪？”官人识其意，即绐曰：“仆<br>与幸秀才亲旧。”贼相顾叹曰：“吾俦何为劫幸老所亲哉！”敛所劫还之，且戒<br>曰：“见幸慎勿言。”思顺年七十二，日行二百里，盛夏曝日中不渴，盖尝啖物<br>而不饮水云。（幸一作辜。）<br>○梁上君子<br>近日颇多贼，两夜皆来入吾室。吾近护魏王葬，得数千缗，略已散去，此梁<br>上君子当是不知耳。<br>夷狄（○原作“外域”。）<br>○曹玮语王鬷元昊为中国患<br>天圣中，曹玮以节镇定州。王鬷为三司副使，疏决河北囚徒，至定州。玮谓<br>鬷曰：“君相甚贵，当为枢密使。然吾昔为秦州，闻德明岁使人以羊马货易于边，<br>课所获多少为赏罚，时将以此杀人。其子元昊年十三，谏曰：‘吾本以羊马为国，<br>今反以资中原，所得皆茶彩轻浮之物，适足以骄惰吾民，今又欲以此戮人。茶彩<br>日增，羊马日减，吾国其削乎！’乃止不戮。吾闻而异之，使人图其形，信奇伟。<br>若德明死，此子必为中国患，其当君之为枢密时乎？盍自今学兵讲边事？”鬷虽<br>受教，盖亦未必信也。其后鬷与张观、陈执中在枢府，元昊反，杨义上书论土兵<br>事，上问三人，皆不知，遂皆罢之。鬷之孙为子由婿，故知之。<br>○高丽<br>昨日见泗倅陈敦固道言：“胡孙作人状，折旋俯仰中度，细观之，其相侮慢<br>也甚矣。人言‘弄胡孙’，不知为胡孙所弄！”其言颇有理，故为记之。又见淮<br>东提举黄实言：“见奉使高丽人言：所致赠作有假金银锭，夷人皆坼坏，使露胎<br>素，使者甚不乐。夷云：非敢慢也，恐契丹有觇者以为真尔。”由此观之，高丽<br>所得吾赐物，契丹皆分之矣。而或者不察，谓契丹不知高丽朝我，或以为异时可<br>使牵制契丹，岂不误哉！今日又见三佛齐朝贡者过泗州，官吏妓乐，纷然郊外，<br>而椎髻兽面，睢盱船中。遂记胡孙弄人语良有理，故并记之。<br>○高丽公案<br>元祐五年二月十七日，见王伯虎炳之言：“昔为枢密院礼房检详文字，见高<br>丽公案。殆因张诚一使契丹，于虏帐中见高丽人，私语本国主向慕中国之意，归<br>而奏之，先帝始有招徕之意。枢密使李公弼因而迎合，亲书札子乞招致，遂命发<br>运使崔极遣商人招之。”天下知非极，而不知罪公弼。如诚一，盖不足道也。<br><hr>
