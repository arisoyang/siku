<h4>《集部·苏轼集·补遗 书后五百六首》<b class="x">作者：苏轼</b></h4>
<br>【书鲍静传】<br>鲍静字太玄，东海人。五岁语父母，云：“本曲阳李氏子，九岁堕井死。”<br>父母以其言访之，皆验。静学兼内外，明天文河洛书。为南海太守行部入海，遇<br>风，饥甚，煮白石食之。静尝见仙人阴君受道诀，百余岁卒。<br>阴真君名长生。予尝游忠州酆都观，则阴君与王方平上升处也。古松柏数千<br>株，皆百围，松脂如酥乳，不烦煮炼，正尔食之，滑甘不可言。二真君皆画像观<br>中，极古雅，有西晋时殿宇，尚存也。戊寅九月十一日夜坐书。<br>【书单道开传后】<br>葛稚川与单道开皆西晋人，而没于东晋，又皆隐于罗浮。使稚川见道开，必<br>有述焉。而《抱朴·内篇》皆不及道开，岂稚川化时，道开尚未至罗浮也？稚川<br>乞岣嵝令游南海，遂入罗浮，按本传在升平三年以后，相去盖三十余年，必稚川<br>先化也。绍圣元年九月，始予至罗浮，问山中人，则道开无复遗迹矣，亦不知石<br>室所在。独书此《传》遗冲虚观道士邓守安，以备山中逸事。<br>【书陶淡传】<br>《晋史·隐逸传》：陶淡字处静，太尉侃之孙也。父夏，以无行被废。淡幼<br>孤，好导养之术，谓仙道可祈。年十五六，便服食绝谷。不娶。家累千金，僮客<br>百数，淡了不营问。好读《易》，善卜筮。于长沙临湘山中，结庐居之。养一白<br>鹿以自随。人有候之者，辄移渡涧水，莫得近。州举秀才，淡遂逃罗县埤山中，<br>不知所终。<br>陶士行诸子皆凶暴，不独夏也，而诸孙中乃有淡，曾孙中乃有潜。潜集中乃<br>有仲德、敬通之流，皆隐约有行义，又皆贫困，何也？淡高逸如此，近类得道，<br>与潜近亲，而潜无一言及之，此又未喻也。戊寅九月七日，阅《晋史》，偶录之<br>以俟知者。儋州城南记。<br>【书渊明孟府君传后】<br>陶渊明，孟嘉外孙，作《喜传》云：“或问听丝不如竹，竹不如肉，何也？”<br>曰：“渐近自然。”而今《晋书》乃云“渐近使之然”，则是闾里少年鄙语。虽<br>至细事，然足以见许敬宗等为人。<br>【书南史卢度传】<br>余少不喜杀生，然未能断也。近来始能不杀猪羊，然性嗜蟹蛤，故不免杀。<br>自去年得罪下狱，始意不免，既而得脱，遂自此不复杀一物。有见饷蟹蛤者，皆<br>放之江中。虽知蛤在江水无活理，然犹庶几万一，便使不活，亦愈于煎烹也。非<br>有所求觊，但以亲经患难，不异鸡鸭之在庖厨，不忍复以口腹之故，使有生之类，<br>受无量怖苦尔，犹恨未能忘味食自死物也。《南史·隐逸传》：“始兴人卢度，<br>字彦章。有道术。少随张永北侵魏，永败，魏人追急，淮水不得过。自誓若得免<br>死，从今不复杀生。须臾见两楯，流来接之，得过。后隐居庐陵西昌三顾山，鸟<br>兽随之，夜有鹿触其壁。度曰：‘汝勿坏我壁。’鹿应声去。屋前有池，养鱼，<br>皆名呼之，次第取食。逆知死年月，竟以寿终。”偶读此书，与余事粗相类，故<br>并录之。<br>【书刘昌事（昌事见杜牧宋州宁陵县记）】<br>今日过宁陵，闻县令言，前令晏昙立刘昌庙。昌事迹见杜牧集，甚壮伟。宋<br>子京独不信，以为无有。子亦信李蘩记其父泌、崔胤记其父慎由事，皆以伪为真，<br>独不信杜牧记昌事，可笑也。李蘩作《家传》，记其父居鬼谷，并与仙接。子京<br>亦曰：“蘩所记浮侈不可信，姑摭其实者如上。”崔胤记其父晚无子，遇浮屠生<br>胤，乃名继。<br>【记孙卿韵语】<br>孙卿子有韵语者，其言鄙近，多云“成相”，莫晓其义。《前汉·艺文志·<br>诗赋类》中有《成相杂词》十一篇，则成相者，盖古讴谣之名乎？疑所谓“邻有<br>丧，舂不相”者。又“乐记》云：“治乱以相。”亦恐由此得名，当更细考之。<br>【记徐陵语】<br>徐陵多忘，每不识人，人以此咎之。陵曰：“公自难记，若曹、刘、沈、谢<br>辈，暗中摸索，亦合认得。”诚哉是言。<br>【记欧阳论退之文】<br>韩退之喜大颠，如喜澄观、文畅之意，了非信佛法也。世乃妄撰退之与大颠<br>书，其词凡陋，退之家奴仆亦无此语。有一士人于其末妄题云：“欧阳永叔谓此<br>文非退之莫能。”此又诬永叔也。永叔作《醉翁亭记》，其辞玩易，盖戏云耳，<br>又不以为奇特也，而妄庸者亦作永叔语，云：“平生为此最得意。”又云：“吾<br>不能为退之《画记》，退之又不能为《醉翁记》。此又大妄也。仆尝谓退之《画<br>记》近似甲名帐耳，了无可观，世人识真者少，可叹亦可愍也。<br>【跋嵇叔夜养生论后】<br>东坡居士以桑榆之末景，忧患之余生，而后学道，虽为达者所笑，然犹贤乎<br>已也。以嵇叔夜《养生论》颇中余病，故手写数本，其一赠罗浮邓道师。<br>【书渊明述史章后】<br>渊明作《述史九章》，《夷齐》、《箕子》盖有感而云。去之五百余载，吾<br>犹知其意也。<br>【跋退之送李愿序】<br>欧阳文忠公尝谓晋无文章，惟陶渊明《归去来》一篇而已。余亦以谓唐无文<br>章，惟韩退之《送李愿归盘谷》一篇而已。平生愿效此作一篇，每执笔辄罢，因<br>自笑曰：“不若且放教退之独步。”<br>【书子由君子泉铭后（孟君名震，郓人，及进士第，为承议郎）】<br>子由既为此文，余欲刻之泉上。孟君不可，曰：“名者，物之累也。”乃书<br>以遗之。元丰六年十一月九日题。<br>【跋赤溪山主颂】<br>达与不达者语，譬如与无舌人说味。问蜜何如，可云蜜甜。问甜何如，甜不<br>可说。我说蜜甜，而无舌人终身不晓。为其不可晓，以为达者语应皆如是，问东<br>说西，指空画地，如心疾，如睡语，听者耻不知，从而和之，更相欺谩。<br>昔张鲁以五斗米治病，戒病者相语不得云“未差也”，若云尔者，终身不差<br>也。故当时以张鲁为神。其事类此。然亦不得以此等故疑其真。余得赤溪山主颂<br>十一篇于其子昶，问其事于乐全先生张安道，知其为达者无疑，为书其末。熙宁<br>九年正月望日。<br>【书子由超然台赋后】<br>子由之文，词理精确，有不及吾，而体气高妙，吾所不及。虽各欲以此自勉，<br>而天资所短，终莫能脱。至于此文，则精确、高妙，殆两得之，尤为可贵也。<br>【书李邦直超然台赋后】<br>世之所乐，吾亦乐之，子由其独能免乎？以为彻弦而听鸣琴，却酒而御芳茶，<br>犹未离乎声、味也。是故即世之所乐，而得超然，此古之达者所难，吾与子由其<br>敢谓能尔矣乎？邦直之言，可谓善自持者矣，故刻于石以自儆云。<br>【书文与可超然台赋后】<br>余友文与可，非今世之人也，古之人也。其文非今之文也，古之文也。其为<br>《超然》辞，意思萧散，不复与外物相关，其《远游》、《大人》之流乎？熙宁<br>九年四月六日。<br>【跋王氏华严经解】<br>予过济南龙山镇，监税宋宝国出其所集王荆公《华严经解》相示，曰：“公<br>之于道，可谓至矣。”予问宝国：“《华严》有八十卷，今独解其一，何也？”<br>宝国曰：“公谓我此佛语深妙，其余皆菩萨语尔。”予曰：“予于藏经取佛语数<br>句置菩萨语中，复取菩萨语置佛语中，子能识其是非乎？”曰：“不能也。”<br>“非独子不能，荆公亦不能。予昔在岐下，闻汧阳猪肉至美，遣人置之。使者醉，<br>猪夜逸，置他猪以偿，吾不知也。而与客皆大诧，以为非他产所及。已而事败，<br>客皆大惭。今荆公之猪未败尔。屠者买肉，娼者唱歌，或因以悟。若一念清净，<br>墙壁瓦砾皆说无上法，而云佛语深妙，菩萨不及，岂非梦中语乎？”宝国曰：<br>“唯唯。”<br>【跋荆溪外集】<br>玄学、义学，一也。世有达者，义学皆玄，如其不达，玄学皆义。近世学者<br>以玄相高，习其径庭，了其度数，问答纷然，应诺无穷。至于死生之际一大事因<br>缘，鲜有不败绩者。孔子曰：“有鄙夫问于我，空空如也，我叩其两端而竭焉。”<br>世无孔子，莫或叩之，故使鄙夫得挟其空空以欺世取名，此可笑也，荆溪居士作<br>《传灯传》若干篇，扶奖义学，以救玄之弊。譬如牧羊然，视其后者而鞭之，无<br>常羊也。<br>【书子由黄楼赋后】<br>子城之东门，当水之冲，府库在焉。而地狭不可以为瓮城，乃大筑其门，护<br>以砖石。府有废厅事，俗传项籍所作，而非也。恶其淫名无实，毁之，取其材为<br>黄楼东门之上。元丰元年八月癸丑，楼成。九月庚辰，大合乐以落之。始余欲为<br>之记，而子由之赋已尽其略矣，乃刻诸石。<br>【书珠子法后】<br>李公择见传如此，云得之于一武官，缘感恩而传，必不妄。公择与轼，亦尝<br>试之。<br>【书拉杂变】<br>司马长卿作《大人赋》，武帝览之，飘飘然有凌云之气。近时学者作拉杂变，<br>便自谓长卿，长卿固不汝嗔，但恐览者渴睡落床难以凌云耳。<br>【书温公志文异圹之语】<br>《诗》云：“谷则异室，死则同穴。”古今之葬皆为一室。独蜀人为一坟而<br>异藏，其间为通道，高不及肩，广不容人。生者之室，谓之寿堂，以偶人被甲执<br>戈，谓之寿神以守之，而以石瓮塞其通道。既死而葬则去之。轼先夫人之葬也，<br>先君为寿室。其后先君之葬，欧阳公志其墓，而司马君实追为先夫人墓志，故其<br>文曰：“蜀人之祔也，同垅而异圹。”君实性谦，以为己之文不敢与欧阳公之文<br>同藏也。东汉寿张侯樊宏，遗令棺柩一藏，不宜复见，如有腐败，伤子孙之心，<br>使与夫人同坟异藏。光武善之，以书示百官。盖古亦有是也。然不为通道，又非<br>诗人同穴之义，故蜀人之葬最为得礼也。<br>【跋张希甫墓志后】<br>余为徐州，始识张希甫父子。元年之冬，李夫人病没，徐人多言其贤，至于<br>死生之际无所留难。而天骥出其手书数十纸，记浮屠、道家语，笔迹雅健，不类<br>妇人，而所书皆有条理。是时希甫年七十，辟谷道引，饮水百余日，甚瘠而不衰，<br>目瞳子炯然。余知其无苦，而不忍天骥之忧惧，乃守而告之，人生如寄，何至自<br>苦如是，愿以时饮酒食粱、肉，慰子孙之意。希甫强为予食，然无复在世意。后<br>二年，余谪居黄州，闻希甫没，既葬，天骥以其墓铭示余，余知其夫妇皆超然世<br>外矣。<br>【书四戒】<br>出舆入辇，命曰“蹶痿之机”；洞房清宫，命曰“寒热之媒”；皓齿蛾<br>眉，命曰“伐性之斧”；甘脆肥浓，命曰“腐肠之药”。此三十二字，吾当书之<br>门窗、几席、缙绅、盘盂，使坐起见之，寝食念之。元丰六年十一月，雪堂书。<br>【书所获镜铭】<br>元丰四年正月，余自齐安往岐亭，泛舟而还。过古黄州。获一镜，周尺有二<br>寸，其背铭云：“汉有善铜出白阳，取为镜，清而明，左龙右虎俌之。”其字<br>如菽大，杂篆隶，甚精妙。白阳，疑南阳白水之阳也。其铜黑色，如漆。其背如<br>刻玉。其明照人微小。旧闻古镜皆然，此道家聚形之法也。<br>【跋司马温公布衾铭后】<br>士之得道者，视死生祸福，如寒暑昼夜，不知所择，而况膏粱脱粟文绣布褐<br>之间哉！如是者，天地不能使之寿夭，人主不能使之贵贱，不得道而能若是乎，<br>吾其敢以恭俭名之。仲尼以箪瓢得之颜子，余于温公亦云。<br>【跋子由栖贤堂记后】<br>子由作《栖贤堂记》，读之便如在堂中，见水石阴森，草木胶葛。仆当为书<br>之，刻石堂上，且欲与庐山结缘，他日入山，不为生客也。<br>【题伯父谢启后】<br>天圣中，伯父中都公始举进士于眉，年二十有三。时进士法宽，未有糊名也。<br>试日，通判殿中丞蒋希鲁下堂，观进士程文，见公所赋，叹其精妙绝伦。曰：<br>“第一人无以易子。”公力自言年少学浅，有父兄在，决不敢当此选。希鲁大贤<br>之，曰：“君子成人之美。”乃以为第三。明年登乙科。此则其亲书启事谢希鲁<br>者也。公殁后十三年，得之宜兴人单君锡家，盖希鲁宜与人也。又八年，乃躬自<br>装缥，而归公之第二子子明兄，使宝之以无忘公之盛德云。元丰五年七月十三日，<br>第六侄责授黄州团练副使轼谨志。<br>【跋柳闳楞严经后】<br>众生当以是时度，佛菩萨则现是身，身无实相，然必现是，意其所入者易也。<br>《楞严》者，房融笔受，其文雅丽，于书生学佛者为宜。吾甥柳辟，孝弟夙成，<br>自童子能为文，不幸短命。其兄闳为手写此经。闳既已识佛意，则辟亦当冥受其<br>赐矣。<br>【跋张益孺清净经后】<br>佛言作、止、任、灭，是谓四病。我言作、止、任、灭，是谓四法门。无尽<br>居士若见法门，应无是语。<br>【题僧语录后】<br>佛法浸远，真伪相半。寓言指物，大率相似。考其行事，观其临祸福死生之<br>际，不容伪矣。而或者得戒神通，非我肉眼所能勘验，然真伪之候，见于言语。<br>吾虽非夔、旷，闻弦赏音，粗知雅曲。子由欲吾书其文，为题其末。<br>【书黄道辅品茶要录后】<br>物有畛而理无方，穷天下之辩，不足以尽一物之理。达者寓物以发其辩，则<br>一物之变，可以尽南山之竹。学者观物之极，而游于物之表，则何求而不得。故<br>轮扁行年七十而老于斫轮，庖丁自技而进乎道，由此其选也。黄君道辅讳儒，建<br>安人。博学能文，淡然精深，有道之士也。作《品茶要录》十篇，委曲微妙，皆<br>陆鸿渐以来论茶者所未及。非至静无求，虚中不留，乌能察物之情如此其详哉？<br>昔张机有精理而韵不能高，故卒为名医，今道辅无所发其辩，而寓之于茶，为世<br>外淡泊之好，此以高韵辅精理者。予悲其不幸早亡，独此书传于世，故发其篇末<br>云。<br>【书咒语赠王君】<br>王君善书符，行天心正一法，为里人疗疾驱邪。仆尝传咒法，当以传王君。<br>其辞曰：“汝是已死我，我是未死汝，汝若不吾祟，吾亦不汝苦。”<br>【书李志中文后】<br>元丰七年，轼舟行赴汝海，自富川陆走高安，别家弟子由。吾月九日，过新<br>吴，见县令李君志中，同谒刘真君祠，酌丹井饮之。明日夏至，游宝云寺此君亭，<br>观李君之文，求其本而去。眉阳苏轼书。<br>【跋邓慎思石刻】<br>轼在黄州，见邓慎思学士扶护先太夫人丧，归葬长沙。饮食起居哀慕之节，<br>皆应古礼，凡可以显扬前人者，君必尽力求之，期得而后已。呜呼，可谓孝矣！<br>今复观此石刻，益嗟叹之不足。元祐元年十二月日，眉山苏轼书。<br>【跋送石昌言引】<br>右嘉祐元年九月十九日先君《送石昌言北使》文一首。其字则轼年二十一时<br>所书与昌言本也。今蓄于陈履常氏。昌言名扬休，善为诗，有名当时，终于知制<br>诰。彭任字有道，亦蜀人，从富彦国使虏还，得灵河县主簿以死。石守道尝称之，<br>曰：“有道长七尺，而胆过其身。一日坐酒肆，与其徒饮且酣，闻彦国当使不测<br>之虏，愤愤推酒床，拳皮裂，遂自请行，盖欲以死扦彦国者也。”其为人大略如<br>此，然亦任侠好杀云。元祐三年九月初一日题。<br>【跋鲁直李氏传】<br>李如埙之妹，既笄发病，见前世冤对，日夜笞之，遂归诚佛法。梦中见佛与<br>受戒，平遣冤者。李因蔬食不嫁，黄鲁直为记，仆题其后云。<br>【跋进士题目后】<br>元祐三年十二月二十八日，上御延和殿，奏端明殿学士范镇所进新乐，自太<br>中大夫待制以上皆侍。时西夏方遣使款延州塞，而边臣方持其议，相与往返未决<br>也。故进士作《延和殿奏新乐赋》、《款塞来享诗》云。翰林学士苏轼记。<br>【跋邢敦夫南征赋】<br>邢敦夫自为童子，所与游皆诸公长者。其志岂独蕲以文称而已哉。一日不见，<br>遂与草木俱尽，故鲁直、无咎诸人哭人，皆过时而哀。今观此文，亦足少慰。旧<br>尝见江南李泰伯自述其文曰：“天将寿我欤？所为固未足也；不然，斯亦足以藉<br>手见古人矣。”吾于敦夫亦云。元祐四年四月十六日。<br>【书破地狱偈】<br>“若人欲了知，三世一切佛，应观法界性，一切惟心造。”近有人丧妻者，<br>梦其妻求《破地狱偈》，觉而求之，无有也。问荐福古老，云：“此偈是也。”<br>遂举家持诵。后见亡者宝衣天冠，缥缈空中，称谢而去。轼闻之佛印禅师，佛印<br>闻之范尧夫。<br>【记佛语】<br>佛告阿难，使汝流转心目之罪人，能降伏此两物，即去道不远矣。心既降伏，<br>目亦自定，不须双言，但此两物常相表里。故佛云尔也。佛云：三千大千世界，<br>犹如空华乱起乱灭。而况我在此空华起灭之中，寄此须臾贵贱、寿夭、贤愚、得<br>丧，所计几何，惟有懃修善果以升辅神明，照遣虚妄，以识知本性，差为着<br>身要事也。<br>【跋刘咸临墓志】<br>鲁直事佛谨甚，作《刘咸临墓志》。咸临不喜佛，而其父道原尤甚。道原之<br>真茹茶、啮雪竹、折玉裂也，终身守之而不易，可不谓戒且定乎！予观范景仁、<br>欧阳永叔、司马君实皆不喜佛，然其聪明之所照了，德力之所成就，皆佛法也。<br>梁武帝筑浮山堰灌寿春以取中原，一夕杀数万人，乃以面牲供宗庙，得为知佛乎！<br>以是知世之喜佛者未必多，而所不喜者未易少也。<br>【书松醪赋后】<br>予在资善堂，与吴传正为世外之游。及将赴中山，传正赠予张遇易水供堂墨<br>一丸而别。绍圣元年闰四月十五日，予赴英州，过韦城，而传正之甥欧阳思仲在<br>焉，相与谈传正高风，叹息久之。始予尝作《洞庭春色赋》，传正独爱重之，求<br>予亲书其本。近又作《中山松醪赋》，不减前作，独恨传正未见。乃取李氏澄心<br>堂纸，杭州程奕鼠须笔，传正所赠易水供堂墨，录本以授思促，使面授传正，且<br>祝深藏之。传正平生学道既有得矣，予亦窃闻其一二。今将适岭表，恨不及一别，<br>故以此赋为赠，而致思于卒章，可以超然想望而常相从也。<br>【书六赋后】<br>予中子迨，本相从英州，舟行已至姑熟，而予道贬建昌军司马惠州安置，不<br>可复以家行。独与少子过往，而使迨以家归阳羡，从长子迈居。迨好学知为楚词，<br>有世外奇志，故书此六赋以赠其行。绍圣元年六月二十五日，东坡居士书。<br>【跋所书东皋子传】<br>绍圣二年正月十六日，方读《东皋子传》，而梅州送酒者适至，独尝一杯，<br>径醉，遂书此纸以寄谭使君。<br>【跋子由老子解后】<br>昨日子由寄《老子新解》，读之不尽卷，废卷而叹。使战国时有此书，则无<br>商鞅、韩非；使汉初有此书，则孔、老为一；晋、宋间有此书，则佛、老不为二：<br>不意老年见此奇特。<br>【跋张广州书】<br>张广州与妹仁寿夫人书云：“广州真珠香药极有，亦有闲钱，但忝市舶使，<br>不欲效前人自污尔。有唐三百年，惟宋璟、卢奂、李朝隐治广以廉洁称，吾宋无<br>闻焉。方作钦贤堂，绘古之清刺史，日夕思仰之，吾妹贤而知理，必喜闻也。”<br>洁廉，哲人之细事也，而古今边患常生于贪。守边得廉吏，则夷夏人安，岂细事<br>哉。张说作《宋璟遗爱碑》，其文曰：“昆仑宝兮四海财，几万里兮岁<br>一来。”《书》曰：“不宝远物，则远人格。”盖致远莫若廉。使张公久于帅广，<br>如四海之物，皆可致也。呜呼！元符三年七月十一日。<br>【题所作书易传论语说】<br>孔壁、汲冢竹简科斗，皆漆书也。终于蠹坏。景钟、石鼓益坚，古人为不朽<br>之计亦至矣。然其妙意所以不坠者，特以人传人耳。大哉人乎！《易》曰：“神<br>而明之，存乎其人。”吾作《易、书传》、《论语说》，亦粗备矣。呜呼！又何<br>以多为。<br>【书罗汉颂后】<br>佛弟子苏轼自海南还，道过清远峡宝林寺，敬颂禅月所画十八大阿罗汉。元<br>符三年十一月十四日。<br>【跋石钟山记后】<br>钱唐、东阳皆有水乐洞，泉流空岩中，自然宫商。又自灵隐下天竺而上至上<br>天竺，谿行两山间，巨石磊磊如牛羊，其声空磬然，真若钟声，乃知庄生所谓天<br>籁者，盖无所不在也。建中靖国元年正月五日，自海南还，过南安，司法掾吴君<br>示旧所作《石钟山记》，复书其末。<br>【题刘壮舆文编后】<br>今日晨起，减衣，得头风病，然亦不甚也。取刘君壮舆文编读之，失疾所在。<br>曹公所云，信非虚语。然陈琳岂能及君耶？建中靖国元年四月十二日书。<br>【书四适赠张鹗】<br>张君持此纸，求仆书，且欲发药。不知药，君当以何品？吾闻《战国策》中<br>有一方，吾尝服之，有效，故以奉传。其药四味而已，一曰“无事以当贵”，二<br>曰“早寝以当富”，三曰“安步以当车”，四曰“晚食以当肉”。夫已饥而食，<br>蔬食有过于八珍。而既饱之余，虽刍豢满前，惟恐其不持去也。若此可谓善处穷<br>者矣。然而于道则未也。安步自佚，晚食自美，安以当车与肉为哉？车与肉犹存<br>于胸中，是以有此言也。<br>【跋李氏述先记】<br>东坡居士曰：贼以百倍之众临我，我无甲兵城池，虽慈父孝子，有不能相保<br>者。李君独能锄耰棘矜，相率而拒之，非其才有所足恃，德有所不忍违，恶能然<br>哉？余恨不得其平生行事本末，当有绝人者，非特此耳。士居平世，徼幸以成功<br>名者，何可胜数，而危乱之世，豪杰之士湮没而无传者，亦多矣，悲夫！<br>【书苏李诗后】<br>此李少卿赠苏子卿之诗也。予本不识陈君式，谪居黄州，倾盖如故。会君式<br>罢去，而余久废作诗，念无以道离别之怀，历观古人之作辞约而意尽者，莫如李<br>少卿赠苏子卿之篇，书以赠之。春秋之时，三百六篇皆可以见志，不必己作也。<br>【书鸡鸣歌】<br>余来黄州，闻黄人二三月皆群聚讴歌，其词固不可分，而其音亦不中律吕，<br>但宛转其声，往反高下，如鸡唱尔。与庙堂中所闻鸡人传漏，微有相似，但极鄙<br>野耳。《汉官仪》：“宫中不畜鸡，汝南出长鸣鸡，卫士候朱雀门外，专传鸡鸣。”<br>又应劭曰：“今《鸡鸣歌》也。”《晋太康地道记》曰：“后汉固始、鮦阳、公<br>安、细阳四县，卫士习此曲于阙下歌之，今《鸡鸣歌》是也。”颜师古不考本末，<br>妄破此说，余今所闻岂亦《鸡鸣》之遗声乎？土人谓之山歌云。<br>【记阳关第四声】<br>旧传阳关三叠，然今歌者，每句再叠而已，通一首言之，又是四叠。皆非是。<br>或每句三唱，以应三叠之说，则丛然无复节奏。余在密州，有文勋长官，以事至<br>密，自云得古本阳关，其声宛转凄断，不类向之所闻，每句皆再唱，而第一句不<br>叠。乃知唐本三叠盖如此。及在黄州，偶读乐天《对酒》诗云：“相逢且莫推辞<br>醉，新唱阳关第四声。”注：“第四声：‘劝君更尽一杯酒。’”以此验之，若<br>第一句叠，则此句为第五声矣，今为第四声，则第一不叠审矣。<br>【书孟东野诗】<br>元丰四年，与马梦得饮酒黄州东禅。醉后，诵孟东野诗云：“我亦不笑原宪<br>贫。”不觉失笑。东野何缘笑得原宪？遂书此以赠梦得。只梦得亦未必笑得东野<br>也。<br>【题孟郊诗】<br>孟东野作《闻角》诗云：“似开孤月口，能说落星心。”今夜闻崔诚老弹<br>《晓角》，始觉此诗之妙。<br>【书渊明饮酒诗后】<br>“颜生称为仁，荣公言有道。屡空不获年，长饥至于老。虽留身后名，一生<br>亦枯槁。死去何所知，称心固为好。客养千金躯，临化消其宝。裸葬何必恶，人<br>当解意表。”此渊明《饮酒》诗也。正饮酒中，不知何缘记得此许多事。元丰五<br>年三月三日，子瞻与客饮酒，客令书此诗，因题其后。<br>【书渊明羲农去我久诗】<br>余闻江州东林寺，有陶渊明诗集，方欲遣人求之，而李江州忽送一部遗予，<br>字大纸厚，甚可喜也。每体中不佳，辄取读，不过一篇，惟恐读尽，后无以自遣<br>耳。<br>【题渊明诗二首（之一）】<br>陶靖节云：“平畴返远风，良苗亦怀新。”非古之偶耕植杖者，不能道此语，<br>非余之世农，亦不能识此语之妙也。<br>【题渊明诗二首（之二）】<br>“秋菊有佳色，裛露掇其英。泛此无忧物，远我遗世情。一觞聊独进，杯尽<br>壶自倾。日入群动息，飞鸟趋林鸣。啸傲东窗下，聊复得此生。”靖节以无事自<br>适为得此生，则凡役于物者，非失此生耶？<br>【题渊明咏二疏诗】<br>此渊明《咏二疏》也。渊明未尝出，二疏既出而知返，其志一也。或以谓既<br>出返，如从病得愈，其味胜于初不病，此惑者颠倒见耳。<br>【题鲍明远诗】<br>舟中，读鲍明远诗，有字谜三首。飞泉仰流者，旧说是井字。一云乾之一九，<br>只立无耦，坤之六二，宛然双宿，是桑字。一云头如刀，尾如钩，中间横广，四<br>角六抽，右畔负两刃，左边属双牛，当是龟字也。<br>【题温庭筠湖阴曲后】<br>元丰五年，轼谪居黄州。芜湖东承天院僧蕴湘，因通直郎刘君谊，以书请于<br>轼，愿书此词而刻诸石，以为湖阴故事。而鄂州太守陈君瀚为致其书，且助之请。<br>七年六月二十三日，舟过芜湖，乃书以遣湘，使刻之。汝州团练副使员外置苏轼<br>书。<br>【书李白十咏】<br>过姑孰堂下，读李白《十咏》，疑其语浅陋。见孙邈，云闻之王安国，此乃<br>李赤诗，秘阁下有赤集，此诗在焉，白集中无此。赤见《柳子厚集》，自比李白，<br>故名赤。卒为厕鬼所惑而死。今观此诗，止如此，而以比白，则其人心恙已久，<br>非特厕鬼之罪。<br>【书李白集】<br>今太白集中，有《归来乎》、《笑矣乎》及《赠怀素草书》数诗，决非太白<br>作。盖唐末五代间贯休、齐己辈诗也。余旧在富阳，见国清院太白诗，绝凡。近<br>过彭泽唐兴院，又见太白诗，亦非是。良由太白豪俊，语不甚择，集中往往有临<br>时率然之句，故使妄庸辈敢尔。若杜子美，世岂复有伪撰者耶？<br>【记太白诗二首（之一）】<br>“湘中老人读黄老，手援紫藟坐碧草。春至不知湘水深，日暮忘却巴陵道。”<br>唐末有见人作此诗者，词气殆是李谪仙。余在都下，见有人携一纸文书，字则颜<br>鲁公也，墨迹如未乾，纸亦新健。其首两句云：“朝披梦泽云，笠钓青茫茫。”<br>此语亦非太白不能道也。<br>【记太白诗二首（之二）】<br>“人生烛上花，光灭巧妍尽。春风绕树头，日与化工进。惟知雨露贪，不念<br>零落近。昔我飞骨时，惨见当涂坟。青松霭明霞，缥缈上下村。既死明月魄，无<br>彼玻璃魂。念此一脱洒，长啸登昆仑。醉着鸾凤衣，星斗俯可扪。”<br>“朝披云梦泽，笠钓青茫茫。寻丝得双鲤，中有三元章。篆字若丹蛇，逸势如飞<br>翔。归来问天姥，妙义不可量。金刀割青素，灵文烂煌煌。燕服十二环，想见仙<br>人房。暮跨紫鳞去，海气侵肌凉。龙子喜变化，化作梅花妆。遗我累累珠，靡靡<br>明月光。劝我穿绛缕，系作裾间珰。揖余以辞去，谈笑闻余香。”余顷在京师，<br>有道人相访，风骨甚异，语论不凡。自云：“常与物外诸公往还。”口诵此二篇，<br>云：“东华上清监清逸真人李太白作也。”<br>【书学太白诗】<br>李白诗飘逸绝尘，而伤于易。学之者又不至，玉川子是也，犹有可观者。有<br>狂人李赤，乃敢自比谪仙，准律，不应从重。又有崔颢者，曾未及豁达李老，作<br>《黄鹤楼诗》，颇类上士游山水，而世俗云李白，盖当与徐凝一场决杀也。醉中<br>聊为一笑。<br>【书诸集伪谬】<br>唐末五代，文章衰尽，诗有贯休，书有亚栖，村俗之气，大率相似。如苏子<br>美家收张长史书云：“隔帘歌已俊，对坐貌弥精。”语既凡恶，而字无法，真亚<br>栖之流。近见曾子固编《太白集》，自谓颇获遗亡，而有《赠怀素草书歌》及<br>《笑矣乎》数首，皆贯休以下词格。二人皆号有识知者，故深可怪。如白乐天赠<br>徐凝、退之赠贾岛之类，皆世俗无知者所托，尤不足多怪。<br>【书退之诗】<br>韩退之《游青龙寺》诗，终篇言赤色，莫晓其故。尝见小说，郑虔寓青龙寺，<br>贫无纸，取柿叶学书。九月柿叶赤而实红，退之诗乃寓此也。<br>【记退之抛青春句】<br>韩退之诗曰：“百年未满不得死，且可勤买抛青春。”《国史补》云：“酒<br>有郢之富春，乌程之若下春，荥阳之士窟春，富平之石冻春，剑南之烧春。”杜<br>子美亦云：“闻道云安麹米春，才倾一盏便醺人。”近世裴鉶作《传奇》，记裴<br>航事，亦有酒名松醪春。乃知唐人名酒多以春，则“抛青春”亦必酒名也。<br>【辨杜子美杜鹃诗】<br>南都王谊伯《书江滨驿垣》，谓子美诗历五季兵火，舛缺离异，虽经其祖父<br>公所理，尚有疑阙者。谊伯谓“西川有杜鹃、东川无杜鹃、涪万无杜鹃、云安有<br>杜鹃”，盖是题下注。断自“我昔游锦城”为首句。谊伯误矣。且子美诗，备诸<br>家体，非必牵合程度侃侃然者也。是篇句落处，凡五杜鹃，岂可以文害辞、辞害<br>意耶？原子美之意，类有所感，托物以发者也。亦六义之比兴、《离骚》之法欤？<br>按《博物志》，杜鹃生子，寄之他巢，百鸟为饲之。今江东所谓“杜宇曾为蜀帝<br>王，化禽飞去旧城荒”是也。且禽鸟至微，犹知有尊，故子美云：“重是古帝魂。”<br>又云：“礼若奉至尊。”子美盖讥当时之刺史，有不禽鸟若也。唐自明皇已后，<br>天步多棘，刺史能造次不忘于君者，可一二数也。严武在蜀，虽横敛刻薄，而实<br>致职以资中原，是“西川有杜鹃”。其不虔王命负固以自抗，擅军旅，绝贡赋，<br>如杜克逊在梓州，为朝廷西顾忧，是“东川无杜鹃”耳。至于涪、万、云安刺史，<br>微不可考，凡其尊君者为有也，怀贰者为无也，不在夫杜鹃之真有无也。谊伯以<br>为来东川，闻杜鹃声繁而急，乃始疑子美诗跋嚏纸上语，又云子美不应叠用韵，<br>何耶？子美自我作古，叠用韵，无害于为诗，仆所见如此。谊伯博学强辩，殆必<br>有以折衷之。<br>【记子美八阵图诗】<br>仆尝梦见一人，云是杜子美，谓仆：“世多误解予诗。《八阵图》云：‘江<br>流石不转，遗恨失吞吴。’世人皆以谓先主、武侯欲与关羽复仇，故恨不能灭吴，<br>非也。我意本谓吴、蜀唇齿之国，不当相图，晋之所以能取蜀者，以蜀有吞吴之<br>意，此为恨耳。”此理甚近。然子美死近四百年，犹不忘诗，区区自明其意者，<br>此真书生习气也。<br>【书子美自平诗】<br>杜子美诗云：“自平宫中吕太一。”世莫晓其义，而妄者至以为唐时有自平<br>宫。偶读《玄宗实录》，有中官吕太一叛于广南。杜诗盖云自平宫中吕太一，故<br>下有南海收珠之句。见书不广而以意改文字，鲜不为人所笑也。<br>【书子美云安诗】<br>“两边山木合，终日子规啼。”此老杜云安县诗也。非亲到其处，不知此诗<br>之工。<br>【书子美骢马行】<br>余在岐下，见奏州进一马，騣如牛，颌下垂胡侧立，颠倒毛生肉端。蕃人<br>云：“此肉騣马也。”乃知《邓公骢马行》云：“肉骢碨礌连钱动。”当作<br>骢。<br>【书子美黄四娘诗】<br>子美诗云：“黄四娘家花满蹊，千朵万朵压枝低。留连戏蝶时时舞，自在娇<br>莺恰恰啼。”东坡云：此诗虽不甚佳，可以见子美清狂野逸之态，故仆喜书之。<br>昔齐鲁有大臣，史失其名，黄四娘独何人哉，而托此诗以不朽，可以使览者一笑。<br>【书子美屏迹诗】<br>“用拙存吾道，幽居近物情。桑麻深雨露，燕雀半生成。村鼓时时急，渔舟<br>个个轻。杖藜从白首，心迹喜双清。晚起家何事，无营地转幽。竹光团野色，山<br>影漾江流。废学从儿懒，长贫任妇愁。百年浑得醉，一月不梳头。”子瞻云：<br>“此东坡居士之诗也。”或者曰：“此杜子美《屏迹》诗也、居士安得窃之？”<br>居士曰：“夫禾麻谷麦，起于神农、后稷，今家有仓廪。不予而取辄为盗，被盗<br>者为失主。若必从其初，则农、稷之物也。今考其诗，字字皆居士实录，是则居<br>士诗也，子美安得禁吾有哉！”<br>【记子美陋句】<br>“减米散同舟，路难思共济。向来云涛盘，众力亦不细。呀帆忽遇眠，飞橹<br>本无蒂。得失瞬息间，致远疑恐泥。百虑视安危，分明曩贤计。兹理庶可广，拳<br>拳期勿替。”杜甫诗固无敌，然自“致远”以下句，真村陋也。此取其瑕疵，世<br>人雷同，不复讥评，过矣！然亦不能掩其善也。<br>【记子美逸诗】<br>《闻惠子过东溪》诗云：“惠子白驴瘦，归溪唯病身。皇天无老眼，空谷滞<br>斯人。岩密松花熟，山杯竹叶春。柴门了无事，黄绮未称臣。”此一篇，予与刘<br>斯立得之于管城人家叶子册中，题云《杜员外诗集》，名甫字东美。其余诸篇，<br>语多不同。如“故园杨柳今摇落，安得愁中却尽生”之类也。凤翔魏起兴叔云：<br>“天与人掘得此诗石刻，与此少异：‘岩密松花古，村醪竹叶春。柴门了生事，<br>园绮未称臣。’”<br>【评子美诗】<br>子美自比稷与契，人未必许也。然其诗云：“舜举十六相，身尊道益高。秦<br>时用商鞅，法令如牛毛。”此自是契、稷辈人口中语也。又云：“知名未足称，<br>局促商山芝。”又云：“王侯与蝼蚁，同尽随丘墟。愿闻第一义，回向心地初。”<br>乃知子美诗外尚有事在也。<br>【书子美忆昔诗】<br>《忆昔》诗云：“关中小儿坏纪网。”谓李辅国也。“张后不乐上为忙。”<br>谓肃宗张皇后也。“为留猛士守未央。”谓郭子仪夺兵柄入宿卫也。<br>【杂书子美诗】<br>《悲陈陶》云：“四万义军同日死。”此房琯之败也。《唐书》作“陈涛邪”，<br>不知孰是？时琯临败，犹欲持重有所伺，而中人邢延恩促战，遂大败。故次篇<br>《悲青坂》云：“焉得附书与我军，留待明年莫仓卒。”<br>《北征》诗云：“桓桓陈将军，仗钺奋忠烈。”此谓陈元礼也。元礼佐玄宗<br>平内难，又从幸蜀，首建诛杨国忠之策。<br>《洗兵马行》：“张公一生江海客，身长九尺须眉苍。”此张镐也。<br>明皇虽诛萧至忠，然常怀之。侯君集云“蹭蹬至此”，至忠亦蹭蹬者耶？故<br>子美亦哀之云：“赫赫萧京兆，今为时所怜。<br>《后出塞》云：“我本良家子，出师亦多门。将驱益愁思，身废不足论。跃<br>马二十年，恐辜明主恩。坐见幽州骑，长驱河洛昏。中夜间道归，故里但空村。<br>恶名幸脱免，穷老无儿孙。”详味此诗，盖禄山反时，其将校有脱身归国而禄山<br>杀其妻子者，不知其姓名，可恨也。<br>【书柳公权联句】<br>贵公子雪中饮，醉余，倚槛向风，曰：“爽哉，快哉。”左右有泣者。公子<br>惊问之，曰：“吾父昔以爽亡。”楚襄王登台，有风飒然而至，王曰：“快哉，<br>此风寡人与庶人共之者耶？”宋玉讥之曰：“此独大王之雄风耳，庶人安得而有<br>之？”不知者以为谄也，知之者以为讽也。唐文宗诗曰：“人皆苦炎热，我爱夏<br>日长。”柳公权续之曰：“薰风自南来，殿阁生微凉。”惜乎，时无宋玉在其傍<br>也。<br>【书韩定辞马郁诗】<br>韩定辞，不知何许人，为镇州王镕书记，聘燕。帅刘仁恭舍于宾馆，命幕客<br>马郁延接。马有诗赠韩曰：“燧林芳草绵绵思，尽日相逢陟丽谯。别后巏AA67<br>山上望，羡君时复见王乔。”郁诗虽清秀，然意在试其学问。韩即席酬之：“崇<br>霞台上神仙客，学辨痴龙艺更多。盛德好将银管述，丽辞堪与雪儿歌。”坐中宾<br>客靡不钦讶，称为妙句，然疑其银管之僻也。他日郁从容问韩以雪儿、银管之事。<br>韩曰：“昔梁元帝为湘东王时，好学著书，常记录忠臣义士及文章之美者。笔有<br>三品，或以金、银饰，或用斑竹为管。忠孝全者，用金管书之，德行清粹者，用<br>银管书之；文章赡丽者，用斑竹管书之。故湘东王之誉振于江表。雪儿，李密之<br>爱姬，能歌舞。每见宾僚文章有奇丽中意者，即付雪儿协音律歌之。”又问痴龙<br>出自何处？曰：“洛下有洞穴，曾有人误坠其中，因行数里，渐见明旷，见有宫<br>殿、人物，凡九处。又有大羊，羊髯有珠，人取食之。不知何所。后出，以问张<br>华。华曰：“此地仙九馆也，大羊名痴龙耳。”定辞复问郁巏AA67山今当在何<br>处？郁曰：“此隋郡之故事，何谦逊而下问。”由是两相悦服，结交而去。<br>【书李主诗】<br>“心事数茎白发，生涯一片青山。空林有雪相待，古路无人自还。”李主好<br>书神仙隐遁之词，岂非遭离世故，欲脱世网而不得者耶？<br>【书柳子厚诗】<br>仆自东武适文登，并海行数日，道傍诸峰，真若剑铓。诵柳子厚诗，知海山<br>多尔耶？子柳子云：“海上尖峰若剑铓，秋来处处割人肠。若为化作身千亿，遍<br>上峰头望故乡。”<br>【题柳子厚诗二首（之一）】<br>柳子厚诗云：“鹤鸣楚山静。”又云：“隐忧倦永夜。”东坡曰：子厚此诗，<br>远出灵运上。<br>【题柳子厚诗二首（之二）】<br>诗须要有为而作，用事当以故为新，以俗为雅。好奇务新，乃诗之病。柳子<br>厚晚年诗，极似陶渊明，知诗病者也。<br>【书子厚梦得造语】<br>子厚《记》云：“每风自四山而下，震动大木，掩冉众草，纷红骇绿，蓊<br>葧芗气。”柳子厚、刘梦得皆善造语，若此句，殆入妙矣。梦得云：“水禽<br>嬉戏，引吭伸翮，纷惊鸣而决起，拾彩翠于沙砾。”亦妙语也。<br>【评韩柳诗】<br>柳子厚诗在陶渊明下，韦苏州上。退之豪放奇险则过之，而温丽靖深不及也。<br>所贵乎枯澹者，谓其外枯而中膏，似澹而实美，渊明、子厚之流是也。若中边皆<br>枯澹，亦何足道。佛云：“如人食蜜，中边皆甜。”人食五味，知其甘苦者皆是，<br>能分别其中边者，百无一二也。<br>【书子厚诗】<br>柳子厚诗云：“盛时一失贵反贱，桃笙葵扇安敢当。”不知桃笙为何物。偶<br>阅《方言》：“簟，宋、魏之间谓之笙。”乃悟桃笙以桃竹为簟也。梁简文《答<br>湘南王献簟书》云：“五离九折，出桃枝之翠笋。”乃谓桃枝竹簟也。桃竹出巴、<br>渝间，杜子美有《桃竹杖歌》。<br>【书乐天香山寺诗】<br>白乐天为王涯所谗，谪江州司马。甘露之祸，乐天在洛，适游香山寺，有诗<br>云：“当君白首同归日，是我青山独往时。”不知者，以乐天为幸之，乐天岂幸<br>人之祸者哉，盖悲之也！<br>【书常建诗】<br>常建诗云：“竹径通幽处，禅房花木深。”欧阳公最爱赏，以为不可及。此<br>语诚可人意，然于公何足道，岂非厌饫刍豢反思螺蛤耶？<br>【书韩李诗】<br>元祐六年八月十五日，与柳展如饮酒，一杯便醉，作字数纸。书李太白诗云：<br>“遗我鸟迹书，飘然落岩间。其字乃上古，读之了不闲。”戏谓柳生，李白尚气，<br>乃自招不识字，可一大笑。不如韩愈倔强，云“我宁屈曲自世间，安能随汝巢神<br>仙”也。<br>【录陶渊明诗】<br>“清晨闻扣门，倒裳自往开。问子为谁与？田父有好怀。壶浆远见候，疑我<br>与时乖。褴缕茅檐下，未足为高栖。一世皆尚同，愿君汩其泥。深感父老言，禀<br>气寡所谐。纡辔诚可学，违己谁非迷。且共欢此饮，吾驾不可回。”此诗叔弼爱<br>之，予亦爱之。予尝有云：“言发于心而冲于口，吐之则逆人，茹之则逆予，以<br>谓宁逆人也，故卒吐之。与渊明诗意不谋而合，故并录之。<br>【书渊明诗】<br>“种豆南山下，草盛豆苗稀。侵晨理荒秽，带月荷锄归。道狭草木长，夕露<br>沾我衣。衣沾不足惜，但使愿无违。”览渊明此诗，相与太息。噫嘻，以夕露沾<br>衣之故而犯所愧者多矣。元祐九年正月十六日，李端叔、王几仁、孙子发皆在。<br>东坡记。<br>【书渊明乞食诗后】<br>渊明得一食，至欲以冥谢主人，此大类丐者口颊也。哀哉！哀哉！非独余哀<br>之，举世莫不哀之也。饥寒常在身前，声名常在身后，二者不相待，此士之所以<br>穷也。<br>【书渊明饮酒诗后】<br>《饮酒》诗云：“客养千金躯，临化消其宝。”宝不过躯，躯化则宝已矣。<br>人言靖节不知道，吾不信也。<br>【书渊明诗二首（之一）】<br>孔文举云：“坐上客常满，樽中酒不空。吾无事矣。”此语甚得酒中趣。及<br>见渊明云：“偶有佳酒，无夕不倾，顾影独尽，悠然复醉。”便觉文举多事矣。<br>【书渊明诗二首（之二）】<br>陶诗云：“但恐多谬误，君当恕醉人。”此未醉时说也，若已醉，何暇忧误<br>哉！然世人言醉时是醒时语，此最名言。张安道饮酒初不言盏数，少时与刘潜、<br>石曼卿饮，但言当饮几日而已。欧公盛年时，能饮百盏，然常为安道所困。圣俞<br>亦能饮百许盏，然醉后高叉手而语弥温谨。此亦知其所不足而勉之，非善饮者。<br>善饮者，澹然与平时无少异也。若仆者，又何其不能饮，饮一盏而醉，醉中味与<br>数君无异，亦所羡尔。<br>【书薛能茶诗】<br>唐人煎茶用姜。故薛能诗云：“盐损添常戒，姜宜着更夸。”据此，则又有<br>用盐者矣。近世有用此二物者，辄大笑之。然茶之中等者，用姜煎信佳也，盐则<br>不可。<br>【书乐天诗】<br>“一山门作两山门，两寺元从一寺分。东涧水流西涧水，南山云起北山云。<br>前台花发后台见，上界钟清下界闻。遥想高僧行道处，天香桂子落纷纷。”唐韬<br>光禅师自钱塘天竺来住此山，乐天守苏日，以此诗寄之。庆历中，先君游此山，<br>犹见乐天真迹。后四十七年，轼南迁过虔，复经此寺，徒见石刻而已。绍圣元年<br>八月十七日。<br>【论董秦】<br>玉川子《月蚀》诗云：“岁星主福德，官爵奉董秦。忍使黔娄生，覆尸无衣<br>巾。”详味此句，则董秦当是无功而享厚禄者。董秦，本忠臣也。天宝末骁将，<br>屡立战功，虽AA68暴，亦颇知忠义。代宗时，吐蕃犯阙，徵兵。秦即日赴难。或<br>劝择日，答曰：“君父在难，乃择日耶？”后卒污朱泚伪命，诛。考其终始，非<br>无功而享厚禄者。不知玉川子何以有此句？绍圣元年十一月二十三日。<br>【书日月蚀诗】<br>玉川子作《月蚀》诗，以为蚀月者，月中之暇蟆也。梅圣俞作《日蚀》诗云：<br>“食日者三足乌。”此固因俚说以寓其意也。《战国策》曰：“日月晖于外，其<br>贼在内。”则俚说亦当矣。<br>【书卢仝诗】<br>卢仝诗云：“何时得去禁酒国。”吾今谪岭南，万户酒家有一婢，昔尝为酒<br>肆，颇能伺候冷暖。自今当不乏酒，可以日饮无何，其去禁酒国矣。<br>【书渊明东方有一士诗后】<br>“东方有一士，被服常不完。三旬九遇食，十年著一冠。辛苦无此比，常有<br>好容颜。我欲观其人，晨去越河关。青松夹路生，白云宿{詹}端。知我故来意，<br>取琴为我弹。上弦惊别鹤，下弦操孤鸾。愿留就君住，从今至岁寒。”此东方一<br>士，正渊明也。不知从之游者谁乎？若了得此一段，我即渊明，渊明即我也。绍<br>圣二年二月十一日，东坡居士饮醉食饱，默坐思无邪斋，兀然如睡，既觉，写渊<br>明诗一首，示儿子过。<br>【书渊明酬刘柴桑诗】<br>自夏历秋，毒热七八十日不解，炮灼理极，意谓不复有清凉时。今日忽凄风<br>微雨，遂御夹衣，顾念兹岁，屈指可尽。陶彭泽云：“今我不为乐，知有来岁不？”<br>此言真可为惕然也。<br>【书柳子厚南涧诗】<br>“秋气集南涧，独游亭午时。回风一萧索，林影久参差。始至若有得，稍深<br>遂忘疲。羁禽响幽谷，寒藻舞沦漪。去国魂已游，怀人泪空垂。孤生易为惑，末<br>路少所宜。寂寞竟何事，迟回只自知。谁欤后来者，当与此心期。”柳子厚南迁<br>后诗，清劲纡余，大率类此。绍圣三年三月六日。<br>【对韩柳诗】<br>韩退之诗云：“水作青罗带，山为碧玉簪。”柳子厚诗云：“海上群山若剑<br>铓，秋来处处割愁肠。”陆道士云：“二公当时不相计会，好做成一属对。”东<br>坡为之对云：“系闷岂无罗带水，割愁还有剑铓山。”此可编入诗话也。<br>【书李峤诗】<br>“昔时青楼对歌舞，今日黄埃聚荆棘。山川满目泪沾衣，富贵荣华能几时。<br>不见秪今汾水上，惟有年年秋雁飞”。李峤诗也。盖当时未有太白、子美，故<br>峤辈得称雄耳。其遭离世故，不得不尔。雨中闻铃且犹涕下，峤诗可不如撼铃耶？<br>以此论工拙，殆未可也。<br>【书贺遂亮诗】<br>“意气百年内，平生一寸心。欲交天下士，未面已虚襟。君子重名义，直道<br>冠衣簪。风云何可托，怀抱自然深。落霞净霜景，坠叶下枫林。若上南登岸，希<br>访北山岑。”此贺遂亮《赠韩思彦》诗也。《成都学馆记》，遂亮撰，颜有意书。<br>书词皆奇雅有法。尝患不见遂亮他文，偶因读《国史补》，得此诗，乃为录之。<br>【书董京诗】<br>《晋史》：“董京字威辇，作诗答孙子荆，其略曰：‘玄鸟纡幕，而不被害？<br>鸣隼远巢，咸以欲死。眄彼梁鱼，逡巡倒尾。沉吟不决，忽焉失水。嗟乎，鱼鸟<br>相与，万世而不悟。以我观之，乃明其故。焉知不有达人，深穆其度，亦将窥我，<br>颦蹙而去。’”京之意盖曰：以鱼鸟自观，虽万世而不悟其非也，我所以能知鱼<br>鸟之非者，以我不与鱼鸟同所恶也。彼达人者不与我同欲恶，则其观我之所为，<br>亦欲如我之观鱼鸟矣。京，得道人也，哀世俗不晓其语，故粗为说之。戊寅九月<br>八日。读《隐逸传》。<br>【书杜子美诗】<br>“崔郎忧病士，书信有柴胡。饮子频通汗，怀君想报珠。亲知天畔少，药味<br>峡中无。归楫生衣卧，春鸥洗翅呼。酒闻上急水，旱作耻平途。万里皇华使，为<br>僚记腐儒。”此杜子美诗也。沈佺期《回波》诗云：“姓名虽蒙齿录，袍笏未易<br>牙绯。”子美用“饮子”对“怀君”，亦“齿录”、“牙绯”之比也。广州舶信<br>到，得柴胡等药，偶录此诗遣闷。己卯正月十三日，久旱，微雨阴翳，未快。<br>【书唐太宗诗】<br>唐太宗作诗至多，亦有徐、庾风气，而世不传，独于《初学记》时时见之。<br>【书韦苏州诗】<br>世传王子敬帖，有“黄柑三百颗”之语。此贴乃在刘景文处。景文死，不知<br>今在家矣。韦苏州有诗云：“书后欲题三百颗，洞庭须待满林霜。”盖苏州亦见<br>此帖也。余亦尝有诗与景文云：“君家子敬十六字，气压邺侯三万签。”<br>【书杜子美诗后】<br>“夔州处女发半华，四十五十无夫家。更遭丧乱嫁不售，一生抱恨长咨嗟。<br>士风坐男使女立，男当门户女出入。十有八九负薪归，卖薪得钱当供给。至老双<br>鬟只垂颈，野花山叶银钗并。筋力登危集市门，死生射利兼盐井。面妆手饰杂啼<br>痕，地褊衣寒困石根。若道巫山女粗丑，何得此有昭君村。”海南亦有此风，每<br>诵此诗，以谕父老，然亦未易变其俗也。元符二年闰九月十七日。<br>【书司空图诗】<br>司空图表圣自论其诗，以为得味于味外。“绿树连村暗，黄花入麦稀。”此<br>句最善。又云：“棋声花院静，幡影石坛高。”吾尝游五老峰，入白鹤院，松阴<br>满庭，不见一人，惟闻棋声，然后知此句之工也，但恨其寒俭有僧态。若杜子美<br>云：“暗飞萤自照，水宿鸟相呼。四更山吐月，残夜水明楼。”则才力富健，去<br>表圣之流远矣。<br>【书郑谷诗】<br>郑谷诗云：“江上晚来堪画处，渔人披得一蓑归。”此村学中诗也。柳子厚<br>云：“千山鸟飞绝，万径人踪灭。扁舟蓑笠翁，独钓寒江雪。”人性有隔也哉，<br>殆天所赋，不可及也已。<br>【书王梵志诗】<br>王梵志诗云：“城外土馒头，馅草在城裹。每人吃一个，莫嫌无滋味。己且<br>为馅草，当使谁食之。”为易其后两句云：“预先着酒浇，图教有滋味。”<br>【书柳子厚诗】<br>柳柳州《酬娄季才寓居开元寺早秋病中见寄》：“客有故园思，潇湘生夜愁。<br>病依居士室，梦绕羽人丘。味道怜知止，遗名得自求。壁空残月曙，门掩候虫秋。<br>谬季双金重，难徵杂佩酬。碧霄无枉路，徒此助离忧。”元符己卯十一月十九日，<br>忽得龙川信，寄此纸，试书此篇。<br>【书柳子厚诗后】<br>元符己卯闰九月，琼士姜君来儋耳，日与予相从。到庚辰三月乃归，无以赠<br>行，书柳子厚《饮酒》、《读书》二诗以见别意。子归，吾无以遣，独此二事，<br>日相与往还耳。二十一日书。<br>【书黄鲁直诗后二首（之一）】<br>读鲁直诗，如见鲁仲连、李太白，不敢复论鄙事，虽若不入用，亦不无补于<br>世也。<br>【书黄鲁直诗后二首（之二）】<br>鲁直诗文，如蝤蛑、江瑶柱，格韵高绝，盘飧尽废，然不可多食，多食则发<br>风动气。<br>【跋文忠公送惠勤诗后】<br>始予未识欧公，则已见其诗矣。其后屡见公，得勤之为人，然犹未识勤也。<br>熙宁辛亥，余出倅钱塘，过汝阴见公，屡属余致谢勤。到官不及月，以腊日见勤<br>于孤山下，则余诗所谓“孤山孤绝谁肯庐，道人有道山不孤”者也。其明年闰七<br>月，公薨于汝阴，而勤亦退老于孤山下，不复出游矣。又明年六月六日，偶至勤<br>舍，出此诗，盖公之真迹，读之流涕，而勤请余题其后云。<br>【书赠法通师诗】<br>“欲识当年杜伯升，飘然云水一孤僧。若教俯首随缰锁，料得而今似我能。”<br>仆偶云：“通师子不脱屣场屋，今何为乎？”柳子玉云：“不过似我能。”因戏<br>作此诗。熙宁七年二月日。<br>【题鲜于子骏八咏后】<br>始予过益昌，子骏始漕利路。其后八年，予守胶西，而子骏始移漕京东。自<br>朝廷更法以来，奉法之吏，尤难其人。刻急则伤民，宽厚则废法。二者其理难通，<br>而山峡地瘠，民贫役重，其推行为尤难。子骏世家南隆，亲族故人，散处所部，<br>以亲则害法，以法则伤恩，二者其势难全。是三难者萃于子骏，而子骏为之九年，<br>其声蔼然，闻之四方。上不害法，下不伤民，中不废亲，自讲议措置至于立法定<br>制，皆成于其手。吏民举欣欣然，而子骏亦自治园囿亭榭，赋诗饮酒，雍容有余，<br>如异时为监司者。君子以是知其贤。子骏以其所作八咏寄余。余甚爱其诗，欲作<br>而不可及，乃书其末，以遗益昌之人，使刻于石，以无忘子骏之德。<br>【记子由诗】<br>八月四日与子由同来，留小诗三首：“葱茜门前路，行穿翠密中。却来堂上<br>看，岩谷意无穷。”“夭矫庭中柏，枯枝鹊踏消。瘦皮缠鹤骨，高顶转龙腰。”<br>“窈窕山头井，泉通伏涧清。欲知深几许，听放辘轳声。”子由和云：“苕峣山<br>上寺，近在古城中。苦恨河流远，长教眼力穷。”“盘曲山前路，流年向此消。<br>兴亡须一吊，范叟卧山腰。”“孤绝山南寺，僧居无限清。不知行道处，空听暮<br>钟声。”子由诗过吾远甚。熙宁十年八月四日，子瞻。<br>【书诸公送凫绎先生诗后】<br>凫绎先生既殁三十余年，轼始从其子复游，虽不识其人，而得其为人。先生<br>为阆中主簿，以诗饯行者，凡二十余人，皆一时豪杰名胜之流。自景祐至今，凡<br>四十余年，而凋丧殆尽，独张君宗益在耳。怀先生之盛德，想诸贤之遗烈，悼岁<br>月之不居，感人事之屡变。故书其末，使后生想见其风流云耳。<br>【题文潞公诗】<br>《送时郎中》诗云：“一从辞画省，洊岁守坤维。久浃于藩任，常分乃睿<br>思。六条遵汉寄，千里奉尧咨。按部壶浆拥，行春茜旆随。握兰班已峻，拔薤化<br>方施。吏服蒲鞭耻，童怀竹马期。不藏金似粟，倾降雨如丝。每见求民瘼，宁闻<br>拾路遗。责躬还掩阁，察吏更褰帷。好续循良传，宜刊德政碑。奸邪随草靡，权<br>黠望风移。渤海绳皆治，葵丘戍及期。佩牛登富庶，负虎变淳熙。云路徵贤日，<br>星郎拱极时。将升严助室，暂辍阮咸麾。挽邓舟停水，思何咏载岐。鱼城初解印，<br>凤阙郎移墀。曲榭青云路，离筵白纻词。玳簪萦别恨，金酒折芳枝。从此三巴俗，<br>多吟蔽芾诗。”轼尝得闻潞公之语矣，其雄才远度，固非小子所能窥测，至于学<br>问之富，自汉以来，出入驰骋，略无遗者，下迨曲技小数，靡不究悉，虽笃学专<br>门之师，莫能与之较，然世不以此称公，岂勋德所掩覆故耶？今观其幼时诗，精<br>审研密，句句皆有所考，盖其积之也久矣。元丰二年二月二十九日书。<br>【自记吴兴诗】<br>仆游吴兴，有《游飞英寺》诗云：“微雨止还作，小窗幽更妍。盆山不见日，<br>草木自苍然。”非至吴越，不见此景也。<br>【记所作诗】<br>吾有诗云：“日日出东门，步寻东城游。城门抱关卒，怪我此何求。吾亦无<br>所求，驾言写我忧。”章子厚谓参寥曰：“前步而后驾，何其上下纷纷也？”仆<br>闻之曰：“吾以尻为轮，以神为马，何曾上下乎？”参寥曰：“子瞻文过有理似<br>孙子荆。子荆曰：‘所以枕流，欲洗其耳；所以漱石，欲砺其齿。’”<br>【书曹希蕴诗】<br>近世有妇人曹希蕴者，颇能诗，虽格韵不高，然时有巧语。尝作《墨竹》诗<br>云：“记得小轩岑寂夜，月移疏影上东墙。”此语甚工。<br>【记郭震诗】<br>蜀人任介、郭震、李畋，皆博学能诗，晓音律，相与为莫逆之交，游荡不羁，<br>礼法之士鄙之。然皆才识过人。李顺之将乱，震游成都东郊，忽赋诗曰：“今日<br>出东郊，东郊好春色。青青原上草，莫教征马食。”遂走京师上书，言蜀将乱，<br>不报。期年，其言乃效。震竟不仕。介为陕西一幕官而死。畋稍达，仕至尚书郎。<br>震将死，其友往问之，侧卧欹枕而言。其友曰：“子且正身。”震笑曰：“此行<br>岂可复替名哉！”虽平生诙谐之余习，然亦足以见其临死而不乱也。<br>【评杜默诗】<br>石介作《三豪》诗，略云：“曼卿豪于诗，永叔豪于文，杜默字师雄者豪于<br>歌也。”永叔亦赠默云：“赠之三豪篇，而我滥一名。”默之歌，少见于世，初<br>不知之。后闻其篇，云“学海波中老龙，圣人门前大虫”皆此等语，甚矣介之无<br>识也。永叔不欲嘲笑之者，此公恶争名，且为介讳也。吾观杜默豪气，正是京东<br>学究饮私酒食瘴死牛肉饱后所发者也。作诗狂怪，至卢仝、马异极矣，若更求奇，<br>便作杜默。<br>【书狄遵度诗】<br>“佳城郁郁颓寒烟，饥雏乳兽号荒阡。夜卧北斗寒挂枕，霜拱木落雁横天。<br>浮云西去不复返，落日东逝随长川。乾坤未死吾尚在，肯与蟪蛄论大年。”狄遵<br>度自儿童，已能属文，落落有声。年十六，一夕，梦子美诵平生所为诗，皆集中<br>所无者，觉而记两句，后遂续之云耳。<br>【题子明诗后（并鲁直跋）】<br>吾兄子明，旧能饮酒，至二十蕉叶，乃稍醉。与之同游者，眉之蟆颐山观侯<br>老道士，歌讴而饮。方是时，其豪气逸韵，岂知天地之大秋毫之小耶？不见十五<br>年，乃以刑名政事著闻于蜀，非复昔日之子明也。侄安节自蜀来，云子明饮酒不<br>过三蕉叶。吾少年望见酒盏而醉，今亦能三蕉叶矣。然旧学消亡，夙心扫地，枵<br>然为世之废物矣。乃知二者有得必有丧，未有两获者也。<br>．老道士，盖子瞻之从叔苏慎言也。今年有孙汝楫，登进士第。东坡自云饮<br>三蕉叶，亦是醉中语。余往与东坡饮一人家，不能一大觥，醉眠矣。鲁直题。<br>【题和王巩六诗后】<br>仆文章虽不逮冯衍，而慨慷大节乃不愧此翁。衍逢世祖英睿好士，而独不遇，<br>流离摈遂，与仆相似。而衍妻悍妒甚，仆少此一事，故有“胜敬通”之句。<br>【题陈吏部诗后】<br>故三司副使吏部陈公，轼不及见其人。然少时所识一时名卿胜士，多推尊之。<br>迩来前辈凋丧略尽，能称诵公者，渐不复见，得其绪言遗事，皆当记录宝藏，况<br>其文章乎？公之孙师仲，录公之诗二十五篇以示轼。三复太息，以想见公之大略<br>云。<br>【书赠陈季常诗】<br>余谪黄州，与陈慥季常往来，每过之，辄作“汁”字韵诗一篇。季常不禁<br>杀，故以此讽之。季常既不复杀，而里中皆化之，至有不食肉者。皆云“未死神<br>已泣”，此语使人凄然也。<br>【书遵师诗】<br>游汤泉，览留题百余篇，独爱遵师一偈云：“禅庭谁作石龙头，龙口汤泉沸<br>不休。直待众生尘垢尽，我方清冷混常流。”戏作一绝答云：“石龙有口口无根，<br>自在流泉谁吐吞。若信众生本无垢，此泉何处觅寒温。”元丰七年五月十三日。<br>【书葛道纯诗后】<br>“淙流绝壁散，灵烟翠洞深。岩际松风清，飘飘洒尘襟。观萝玩猿鸟，解组<br>傲园林。茶果邀真侣，觞酌洽同心。旷岁怀兹赏，行春始重寻。聊将横吹笛，一<br>写山水音。”与高安葛格道纯同游庐山简寂观，道纯诵此诗，请书之石。元丰七<br>年五月十九日，汝州团练副使苏轼和仲。<br>【书子由金陵天庆观诗】<br>“兴废不可必，冶城今静祠。松声闻道路，竹色净轩墀。江近风云改，庭深<br>草木滋。孤坟吊遗直，铭暗闵元规。”元丰三年四月，家弟子由过此留诗，七年<br>七月十六日，为书之壁。<br>【书子由绝胜亭诗】<br>“夜郎秋涨水连空，上有虚亭缥缈中。山满长天宜落日，江吹旷野作惊风。<br>爨烟惨淡浮前浦，渔艇纵横逐钓筒。未省岳阳何似此，应须子细问南公。”蜀州<br>新建绝胜亭，舍弟十九岁作。<br>【跋翰林钱公诗后】<br>轼龆乱入乡校，即诵公诗，今得观其遗迹，幸矣。元丰八年正月二十日。<br>【题别子由诗后】<br>“先君昔爱洛城居，我今亦过嵩山麓。水南卜筑吾岂敢，试向伊川买修竹。<br>又闻缑山好泉眼，傍市穿林泻水玉。想见茅檐照水开，两翁相对清如鹄。”元丰<br>七年，余自黄迁汝，往别子由于筠，作数诗留别，此其一也。其后虽不过洛，而<br>此意未忘，因康君郎中归洛，书以赠之。元祐元年三月十六日，轼书。<br>【跋欧阳寄王太尉诗后】<br>“丰乐坡前一醉翁，余龄有几百忧攻。平生自恃心无愧，直道诚知世不容。<br>换骨莫求丹九转，荣名何待禄千钟。明年今日如寻我，颍水东西问老农。”此欧<br>阳文忠公寄太尉懿敏王公诗。轼与公子定国、定国侄孙子发、张彦若同游宝梵。<br>定国诵此诗，以遗诗人载仲达。仲达，尝从文忠公者也。元祐元年四月，门生苏<br>轼书。<br>【书黄鲁直诗后】<br>每见鲁直诗文，未尝不绝倒。然此卷语妙，殆非悠悠者所识能绝倒者也，是<br>可人。元祐元年八月二十二日，与定国、子由同观。<br>【记董传论诗】<br>故人董传善论诗。予尝云：杜子美不免有凡语，“已知仙客意相亲，更觉良<br>工心独苦”，岂非凡语耶！传笑曰：此句殆为君发。凡人用意深处，人罕能识，<br>此所以为独苦，岂独画哉。<br>【书参寥论杜诗】<br>参寥子言：“老杜诗云：‘楚江巫峡半云雨，清簟疏帘看弈棋。’此句可画，<br>但恐画不就尔。”仆言：“公禅人，亦复爱此绮语耶。”寥云：“譬如不事口腹<br>人，见江瑶柱，岂免一朵颐哉！”<br>【记少游论诗文】<br>秦少游言：“人才各有分限。杜子美诗冠古今，而无韵者殆不可读。曾子固<br>以文名天下，而有韵者辄不工。此未易以理推之也。”<br>【题李伯祥诗】<br>眉山矮道士李伯祥好为诗，诗格亦不甚高，往往有奇语。如“夜过修竹寺，<br>醉打老僧门”之句，皆可爱也。余幼时学于道士张易简观中，伯祥与易简往来，<br>尝叹曰：“此郎君贵人也。”不知其何以知之。<br>【书绿筠亭诗】<br>“爱竹能延客，求诗剩挂墙。风梢千纛乱，日影万夫长。谷鸟惊棋响，山蜂<br>识酒香。只应陶靖节，解听北窗凉。”清献先生尝求东坡居士作绿筠亭诗，曰：<br>“此吾乡人梁处士之居也。”后二十五年，乃见处士之子琯，请书此本。绍圣二<br>年四月十三日。<br>【题王晋卿诗后】<br>晋卿为仆所累。仆既谪齐安，晋卿亦贬武当。饥寒穷困，本书生常分，仆处<br>不戚戚固宜，独怪晋卿以贵公子罹此忧患，而不失其正，诗词益工，超然有世外<br>之乐，此孔子所谓“可与久处约长处乐”者。元祐元年九月八日。<br>【书黄泥坂词后】<br>余在黄州，大醉中作此词，小儿辈藏去稿，醒后不复见也。前夜与黄鲁直、<br>张文潜、晁无咎夜坐。三客翻倒几案，搜索箧笥，偶得之，字半不可读，以意寻<br>究，乃得其全。文潜喜甚，手录一本遗余，持元本去。明日得王晋卿书，云：<br>“吾日夕购子书不厌，近又以三缣博两纸。子有近书，当稍以遗我，毋多费我绢<br>也。”乃用澄心堂纸、李承晏墨书此遗之。元祐元年十一月二十一日。<br>【题憩寂图诗（并鲁直跋）】<br>元祐元年正月十二日，苏子瞻、李伯时为柳仲远作《松石图》。仲远取杜子<br>美诗“松根胡僧憩寂寞，庞眉皓首无住着，偏袒右肩露双脚，叶裹松子僧前落”<br>之句，复求伯时画此数句，为《憩寂图》。子由题云：“东坡自作苍苍石，留取<br>长松待伯时。只有两人嫌未足，兼收前世杜陵诗。”因次其韵云：“东坡虽是湖<br>州派，竹石风流各一时。前世画师今姓李，不妨题作辋川诗。”文与可尝云：<br>“老夫墨竹一派，近在徐州。吾竹虽不及，石似过之”此一卷公案，不可不令鲁<br>直下一句。<br>或言：子瞻不当目伯时为前身画师，流俗人不领，便是诗病。伯时一丘一壑，<br>不灭古人，谁当作此痴计。子瞻此语是真相知。鲁直书。<br>【题张安道诗后】<br>“因嗟萍梗才名客，自叹匏瓜老病身。一榻从兹还倚壁，不知重扫待何人。”<br>元丰三年，家弟子由，谪官筠州。张安道口占此诗为别，已而涕下。安道平生未<br>尝出涕向人也。元祐六年十二月薨于南都。将属纩，问后事，但言伸意子瞻兄弟。<br>是月十一日，举哀荐福禅院，录此诗留院中。<br>【书张芸叟诗】<br>张舜民芸叟，邠人也。通练西事。稍能诗，从高遵裕西征回，途中作诗二绝。<br>一云：“灵州城下千株柳，总被官军斫作薪。他日玉关归去路，将何攀折赠行人。”<br>一云：“青铜峡里韦州路，十去从军九不回。白骨似沙沙似雪，将军休上望乡台。”<br>为转运判官李察所奏，贬郴州监税，舜民言：“官军围灵武不下，粮尽而退。西<br>人从城上大呼官军汉人兀攃否？或仰而答曰：‘兀攃。’城上皆大笑。西人<br>谓惭为兀攃也。”<br>【书试院中诗】<br>元祐三年二月二十一日领贡举事，辟李伯时为考校官。三月初，考校既毕，<br>待诸厅参会，故数往诣伯时。伯时苦水悸，愊愊不欲食，作欲<马展>马以排闷。<br>黄鲁直诗先成，遂得之。鲁直诗云：“仪鸾供帐饕虱行，翰林湿薪爆竹声，风帘<br>官烛泪从横。木穿石盘未渠透，坐窗不遨令人瘦，贫马百啮逢一豆。眼明见此玉<br>花<马怱>，径思着鞭随诗翁，城西野桃寻小红。”子瞻次韵云：“少年鞍马勤远行，<br>夜闻啮草风雨声，见此忽思短策横。千重故纸钻未透，那更陪君作诗瘦，不如芋<br>魁归饭豆。门前欲嘶御史<马怱>，诏恩三日休老翁，羡君怀中双橘红。”蔡天启、<br>晁无咎、舒尧文、廖明略皆继，此不能尽录。予又戏作绝句：“竹头抢地风不举，<br>文书堆案睡自语。看马欲<马展>顿风尘，亦思归家洗袍袴。”伯时笑曰：“有顿尘<br>马欲入笔。”疾取纸来写之后。三月六日所作皆是也。眉山苏轼书。<br>【书鬼仙诗】<br>“忽然湖上片云飞，不觉中流雨湿衣。折得荷花浑忘却，空将荷叶盖头归。”<br>“江上樯竿一百尺，山中楼台十二重。山僧楼上望江上，遥指樯竿笑杀侬。”<br>“湘中老人读黄老，手援紫藟坐碧草。春至不知湘水深，日暮忘却巴陵道。”<br>“爷娘送我青枫根，不记青枫几回落。当时手刺衣上花，今日为灰不堪着。”<br>“浦口潮来初渺漫，莲舟溶漾采花难。芳心不惬空归去，会待潮平更折看。”<br>“酒尽君莫沽，壶倾我当发。城市多嚣尘，还山弄明月。”<br>“卜得上峡日，秋江风浪多。巴陵一夜雨，肠断木兰歌。”<br>“寒草白露里，乱山明月中。是夕苦吟罢，寒烛与君同。”<br>元祐三年二月二十一日夜，与鲁直、寿朋、天启会于伯时斋舍。此一卷，皆<br>仙鬼作或梦中所作也。又记《太平广记》中，有人为鬼物所引入墟墓，皆华屋洞<br>户，忽为劫墓者所惊，出，遂失所见。但云“芫花半落，松风晚清”。吾每爱此<br>两句，故附之书末。<br>【记白鹤观诗】<br>昔游忠州白鹤观，壁上高绝处，有小诗，不知何人题也。诗云：“仙人未必<br>皆仙去，还在人间人不知。手把白髦从两鹿，相逢聊问姓名谁。”<br>【记关右壁间诗】<br>“欲挂衣冠神武门，先寻水竹渭南村。却将旧斩楼兰剑，买得黄牛教子孙。”<br>余旧见此诗于关右壁间，爱之，不知何人诗也。<br>【记西邸诗】<br>余官凤翔，见村邸壁上，书此数句，爱而诵之。云：“人间有漏仙，兀兀三<br>杯醉。世上无眼禅，昏昏一枕睡。虽然没交涉，其奈略相似。相似尚如此，何况<br>真个是。”<br>【书出局诗】<br>“急景归来早，浓阴晚不开，倾杯不能饮，待得卯君来。”今日局中早出，<br>阴晦欲雪，而子由在户部晚出，作此数句。忽记十年前在彭城时，王定国来相过，<br>留十余日，还南都。时子由为宋幕，定国临去，求家书，仆醉不能作，独以一绝<br>与之。云“王郎西去路漫漫，野店无人霜月寒。泪湿粉笺书不得，凭君送与卯君<br>看。”卯君，子由小名也。今日情味虽差胜彭城，然不若同归林下，夜雨对床，<br>乃为乐耳。元祐三年十月二十三日。<br>【评诗人写物】<br>诗人有写物之功。“桑之未落，其叶沃若。”他木殆不可以当此。林逋《梅<br>花》诗云：“疏影横斜水清浅，暗香浮动月黄昏。”决非桃、李诗。皮日休《白<br>莲》诗云：“无情有恨何人见，月晓风清欲堕时。”决非红莲诗。此乃写物之功，<br>若石曼卿《红梅》诗云：“认桃无绿叶，辨杏有青枝。”此至陋语，盖村学中体<br>也。元祐三年十二月六日，书付过。<br>【评七言丽句】<br>七言之伟丽者。杜子美云：旌旗日暖龙蛇动，宫殿风微燕雀高；五更晓角声<br>悲壮，三峡星河影动摇。尔后寂寞无闻焉。直至欧阳永叔：沧波万古流不尽，白<br>鹤双飞意自闲；万马不嘶听号令，诸蕃无事乐耕耘。可以并驱争先矣。轼亦云：<br>“令严钟鼓三更月，野宿貔貅万灶烟。又云：露布朝驰玉关塞，捷书夜至甘泉宫。<br>亦庶几焉尔。<br>【读文宗诗句】<br>“人皆苦炎热，我爱夏日长。薰风自南来，殿阁生微凉。”世未有续之者。<br>予亦有诗云：“卧闻疏响梧桐雨，独咏微凉殿阁风。”<br>【书辩才次韵参寥诗】<br>“岩栖木食已皤然，交旧何人慰眼前。素与画公心印合，每思秦子意珠圆。<br>当年步月来幽谷，柱杖穿云冒夕烟。台阁山林本无异，故应文字未离禅。”辩才<br>作此诗时，年八十一矣。平生不学作诗，如风吹水，自成文理。而参寥与吾辈诗，<br>乃如巧人织绣耳。<br>【书参寥诗】<br>仆在黄州，参寥自吴中来访，馆之东坡。一日，梦见参寥所作诗，觉而记其<br>两句云：“寒食清明都过了，石泉槐火一时新。”后七年，仆出守钱塘，而参寥<br>始卜居西湖智果院。院有泉出石缝间，甘冷宜茶。寒食之明日，仆与客泛湖，自<br>孤山来谒参寥，汲泉钻火，烹黄蘖茶，忽悟所梦诗，兆于七年之前。众客皆惊叹，<br>知传记所载，非虚语也。元祐五年二月二十七日。<br>【记谢中舍诗】<br>寇元弼言：“去岁徐州倅李陶，有子年十七八，素不甚作诗，忽咏《落花》<br>诗云：‘流水难穷目，斜阳易断肠。谁同砑光帽，一曲舞山香。’父惊问之，若<br>有物凭附者。自云是谢中舍。问砑光帽事，云：‘西王母宴群仙，有舞者戴砑光<br>帽，帽上簪花，舞山香一曲，未终，花皆落云。’”<br>【书苏子美金鱼诗】<br>旧读苏子美《六和寺》诗云：“松桥待金鱼，竟日独迟留。”初不喻此语。<br>及倅钱塘，乃知寺后池中有此鱼如金色也。昨日复游池上，投饼饵，久之，乃略<br>出，不食，复入，不可复见。自子美作诗，至今四十余年。子美已有“迟留”之<br>语，苟非难进易退而不妄食，安能如此寿耶！<br>【题张子野诗集后】<br>张子野诗笔老妙，歌词乃其余技耳。《湖州西溪》云：“浮萍破处见山影，<br>小艇归时闻草声。”与余和诗云：“愁似鳏鱼知夜永，懒同蝴蝶为春忙。”若此<br>之类，皆可以追配古人。而世俗但称其歌词。昔周昉画人物，皆入神品，而世俗<br>但知有周昉士女，皆所谓未见好德如好色者欤？元祐五年四月二十一日。<br>【书所和回先生诗】<br>回先生诗云：“西邻已富忧不足，东老虽贫乐有余。白酒酿来因好客，黄金<br>散尽为收书。”东坡居士和云：“世俗何知贫是病，神仙可学道之余，但知白酒<br>留佳客，不问黄公觅素书。”熙宁元年八月十九日，有道人过沈东老饮酒，用石<br>榴皮写句壁上，自称回山人。东老送之出门，至石桥上。先渡桥数十步，不知其<br>所往。或曰：“此吕先生洞宾也。”七年，仆过晋陵，见东老之子偕，道其事。<br>时东老既没三年矣，为和此诗。其后十六年，复与偕相遇钱塘，更为书之。偕字<br>君与，有文行，世其家云。元祐五年五月二十五日，东坡先生书。<br>【记里舍联句】<br>幼时里人程建用、杨尧咨、舍弟子由会学舍中《天雨联句》六言。程云：<br>“庭松偃仰如醉。”杨即云：“夏雨凄凉似秋。”余云：“有客高吟拥鼻。”子<br>由云：“无人共吃馒头。”坐皆绝倒，今四十余年矣。<br>【题凤山诗后】<br>杨君诗，殊有可观之言，长韵尤可喜，然求免于寒苦而不可得。悲夫，此道<br>之不售于世也久矣！<br>【题欧阳公送张著作诗后】<br>诗中虽不著岁月，有“厌京已弄春”之语。是则自洛还馆中未久，去夷陵之<br>行无几矣。元祐六年，东坡居士观于汝南东阁。<br>【书颍州祷雨诗】<br>元祐六年十月，颍州久旱，闻颍上有张龙公神祠，极灵异，乃斋戒遣男迨与<br>州学教授陈履常往祷之。迨亦颇信道教，沐浴斋居而往。明日，当以龙骨至，天<br>色少变。二十六日，会景贶、履常、二欧阳，作诗云：“后夜龙作云，天明雪填<br>渠。梦回闻剥啄，谁呼赵、陈、予？”景贶拊掌曰：“句法甚亲，前此未有此法。”<br>季默曰：“有之。长官请客吏请客，目曰‘主簿、少府、我’。即此语也。”相<br>与笑语。至三更归时，星斗灿然，就枕未几，而雨已鸣檐矣。至朔旦日，作五人<br>者复会于郡斋。既感叹龙公之威德，复喜诗语之不谬。季默欲书之，以为异日一<br>笑。是日，景贶出迨诗云：“吾侪归卧髀骨裂，会友携壶劳行役。”仆笑曰：<br>“是男也，好勇过我。”<br>【书李简夫诗集后】<br>孔子不取微生高，孟子不取于陵仲子，恶其不情也。陶渊明欲仕则仕，不以<br>求之为嫌，欲隐则隐，不以去之为高，饥则扣门而乞食，饱则鸡黍以延客，古今<br>贤之，贵其真也。李公简夫以文学政事有闻于天圣以来，而谢事退居于嘉祐之末，<br>熙宁之初。平生不眩于声利，不戚于穷约，安于所遇而乐之终身者，庶几乎渊明<br>之真也。熙宁三年，轼始过陈，欲求见公，而公病矣。后二十年，得其手录诗七<br>十篇于其孙公辅。读之，太息曰：“君子哉若人，今亡矣夫！”元祐六年十二月<br>初四日。<br>【题梅圣俞诗后】<br>“驿使前时走马回，北人初识越人梅。清香莫把酴醾比，祗欠溪头月下杯。”<br>梅二丈长身秀眉，大耳红颊，饮酒过百盏，辄正坐高拱，此其醉也。吾虽后辈，<br>犹及与之周旋，览其亲书诗，如见其抵掌谈笑也。元祐七年七月二十二日。<br>【跋再送蒋颖叔诗后】<br>颖叔未有帅洮之命，作扈驾诗，轼和之，有“游魂”之句，遂成吟谶。正月<br>十六日，偶谒钱穆父，作小诗写之扇上，颖叔、穆父、仲至皆和，轼亦再赋。请<br>颖叔收此扇与此轴，旋复迎劳，吾诗之必谶也。<br>【记宝山题诗】<br>予昔在钱唐，一日，画寝于宝山僧舍，起，题其壁云：“七尺顽躯走世尘，<br>十围便腹贮天真。此中空洞全无物，何止容君数百人。”其后有数小子亦题名壁<br>上，见者乃谓予诮之也。周伯仁所谓君者，乃王茂弘之流，岂此等辈哉！世子多<br>讳，盖僣者也。吾尝作《李太白真赞》云：“生平不识高将军，手污吾足乃敢<br>嗔。”吾今复书此者，欲使后之小人少知自揆也。<br>【书石芝诗后】<br>中山教授马君，文登人也。盖尝得石芝食之，故作此诗，同赋一篇。目昏不<br>能多书，令小儿执笔，独题此数字。<br>【书蜀僧诗】<br>王中令既平蜀，捕逐余寇，与部队相远。饥甚，入一村寺中。主僧醉甚，箕<br>踞，公怒，欲斩之。僧应对不惧，公奇而赦之。问求蔬食。僧对曰：“有肉无蔬。”<br>公益奇之。馈以蒸猪头，食之甚美。公喜，问僧“止能饮酒食肉耶，抑有他技也？”<br>僧自言：“能为诗。”公命赋蒸豚，操笔立成云：“觜长毛短浅含膘，久向山中<br>食药苗。蒸处已将蕉叶裹，熟时兼用杏浆浇。红鲜雅称金盘飣，软熟真堪玉却挑。<br>若把毡根来比并，毡根自合吃藤条。”公大喜，与紫衣师号。元祐九年二月十三<br>日，偶与公子玄孙讷道此，因记之。<br>【书彭城观月诗】<br>“暮云收尽溢清寒，银汉无声转玉盘。此生此夜不长好，明月明年何处看。”<br>余十八年前中秋夜，与子由观月彭城，作此诗，以《阳关》歌之。今复此夜宿于<br>赣上，方迁岭表，独歌此曲，聊复书之，以识一时之事，殊未觉有今夕之悲，悬<br>知有他日之喜也。<br>【书润州道上诗】<br>“行歌野哭两堪悲，远火低星渐向微。病眼不眠非守岁，乡音无伴苦思归。<br>重衾脚冷知霜重，新沐头轻感发稀。只有残灯不嫌客，孤舟一夜许相依。”仆时<br>三十九岁，润州道中，值除夜而作。后二十年，在惠州守岁，录付过。<br>【书李主词】<br>“三十余年家国，数千里地山河。几曾惯干戈！一旦归为臣虏，沈腰潘鬓消<br>磨。最是苍皇辞庙日，教坊犹奏别离歌。挥泪对宫娥。”后主既为樊若水所卖，<br>举国与人，故当恸哭于九庙之外，谢其民而后行，顾乃挥泪宫娥，听教坊离曲哉！<br>【题秧马歌后四首（之一）】<br>惠州博罗县令林君抃，勤民恤农，仆出此歌以示之。林君喜甚，躬率田署制<br>作阅试，以谓背虽当如覆瓦，然须起首尾如马鞍状，使前却有力。今惠州民皆已<br>施用，甚便之。念浙中稻米几半天下，独未知为此，而仆又有薄田在阳羡，意欲<br>以教之。适会衢州进士梁君琯过我而西，乃得指示，口授其详，归见张秉道，可<br>备言范式尺寸及乘驭之状，仍制一枚，传之吴人，因以教阳羡儿子，尤幸也。本<br>欲作秉道书，又懒，此间诸事，可问梁君具详也。试更以示西湖智果妙总禅师参<br>寥子，以发万里一笑，尤佳也。绍圣二年四月二十二日，轼书。<br>【题秧马歌后四首（之二）】<br>林博罗又云：“以榆枣为腹患其重，当以栀木，则滑而轻矣。”又云：“俯<br>伛秧田。非独腰脊之苦。而农夫例于胫上打洗秧根，积久皆至疮烂。今得秧马，<br>则又于两小颊子上打洗，又完其胫矣。”<br>【题秧马歌后四首（之三）】<br>翟东玉将令龙川，从予求秧马式而去。此老农之事，何足云者，然已知其志<br>之在民也。愿君以古人为师，使民不畏吏，则东作西成，不劝而自力，是家赐之<br>牛，而人予之种，岂特一秧马之比哉！<br>【题秧马歌后四首（之四）】<br>吾尝在湖北，见农夫用秧马行泥中，极便。顷来江西作《秧马歌》以教人，<br>罕有从者。近读《唐书·回鹘部族黠戛斯传》，其人以木马行水上，以板荐之，<br>以曲木支腋下，一蹴辄百余步，意殆与秧马类欤？聊复记之，异日详问其状，以<br>告江南人也。<br>【书陆道士诗】<br>江南人好作盘游饭，鲊脯脍炙无不有，然皆埋之饭中。故里谚云：“撅得窖<br>子。”罗浮颖老取凡饮食杂烹之，名谷董羹，坐客皆称善。诗人陆道士，遂出一<br>联句云：“投醪谷董羹锅裹，撅窖盘游饭碗中。”东坡大喜，乃为录之，以付江<br>秀才收，为异时一笑。吴子野云：“此羹可以浇佛。”翟夫子无言，但咽唾而已。<br>丙子十二月八日。<br>【记刘景文诗】<br>刘季孙景文，平之子也。慷慨奇士，博学能诗。仆荐之，得隰州以殁，哀哉！<br>尝有诗寄仆曰：“四海共知霜鬓满，重阳能插菊花无。”死之日，家无一钱，但<br>有书三万轴，画数百幅耳。<br>【书刘景文诗后】<br>景文有英伟气，如三国时士陈元龙之流。读此诗，可以想见。其人以中寿没<br>于隰州。哀哉！哀哉！昙秀，学道离爱人也，然常出其诗，与余相对泣下。丁丑<br>正月六日。<br>【书昙秀诗】<br>予在广陵，与晁无咎、昙秀道人同舟送客山光寺。客去，予醉臣舟中。昙秀<br>作诗云：“扁舟乘兴到山光，古寺临流胜气藏。惭愧南风知我意，吹将草木作天<br>香。”予和云：“闲里清游借隙光，醉时真境发天藏。梦回拾得吹来句。十里南<br>风草木香。”予昔对欧阳文忠公诵文与可诗云：“美人却扇坐，羞落庭下花。”<br>公云：“此非与可诗，世间元有此句，与可拾得耳。”后三年，秀来惠州，见予，<br>偶记此事。<br>【记虏使诵诗】<br>昔余与北使刘霄会食。霄诵仆诗云：“痛饮从今有几日，西轩月色夜来新。<br>公岂不饮者耶？”虏亦喜吾诗，可怪也。<br>【书迈诗】<br>儿子迈，幼时尝作《林檎》诗云：“熟颗无风时自脱，半腮迎日斗先红。”<br>于等辈中，亦号有思致者。今已老，无他技，但亦时出新句也。尝作酸枣尉，有<br>诗云：“叶随流水归何处，牛载寒鸦过别村。”亦可喜也。<br>【记参寥诗】<br>昨夜梦参寥师手携一轴诗见过。觉而记其《饮茶》诗两句云：“寒食清明都<br>过了，石泉槐火一时新。”梦中问：“火固新矣。泉何故新？”答云：“俗以清<br>明淘井。”当续成一诗，以记其事。<br>【书王太尉送行诗后】<br>杜衍　贾黯　宋敏求司马光王安石苏涣　王畴　邵亢<br>元绛　王纯臣吕夏卿张瑰　何涉　谢仲弓　陈洙　胡恢<br>王举正赵概　张揆　曾公亮王珪　王洙　曾公定胡宿<br>范镇　李复圭张刍　吴几复范百之晁仲衍　石扬休李绚宋敏翛<br>右三十三人<br>丁度　郭劝齐廓马仲甫令狐挺施昌言吕居简孙沔<br>刘瑾　冯浩黄灏韩铎　李师中辛若渝李寿朋刘参<br>张师中李先楚泰洪亶　周延隽钱延年解宾王黄从政<br>孟询　阎颙谢徽张孜　吴可几范宽之张中庸鲍光闵从周<br>右三十三人<br>《送行诗》上下二卷，凡六十有六人。庆历、皇祐间，朝廷号称多士，故光<br>禄卿赠太尉王公挂冠归江陵，作诗纪行者，多一时之杰。呜呼，唐虞之际，于斯<br>为盛，非独以见王公取友之端，亦足以知朝廷得士之美也。昔柳宗元记其先友六<br>十七人于墓碑之阴，考之于史，卓然知名者盖二十人。宗元曰：“先君之所友，<br>天下之善士举集焉。”余于王公亦云。元符元年十月初七日。<br>【跋黔安居士渔父词】<br>鲁直作此词，清新婉丽。问其得意处。自言以水光山色，替却玉肌花貌。此<br>乃真得渔父家风也。然才出亲妇矶，又入女儿浦，此渔父无乃大澜浪乎？<br>【记临江驿诗】<br>“淮西功业冠吾唐，吏部文章日月光。千载断碑人脍炙，不知世有段文昌。”<br>“李白当年流夜郎，中原无复汉文章。纳官赎罪人何在？志士临风泪数行。”绍<br>圣间临江军驿壁上得此诗，不知谁氏子作也。<br>【记沿流馆诗】<br>“帘卷窗穿户不扃，隙尘风叶乱纵横。幽人睡足谁呼觉，欹枕床前有月明。”<br>绍圣间，人得此诗于沿流馆中，不知何人诗也。今录之，以益箧笥之藏。<br>【书罗浮五色雀诗】<br>罗浮有五色雀，以绛羽为长，余皆从之东西。俗云：“有贵人入山则出。”<br>余安道有诗云：“多谢珍禽不随俗，谪官犹作贵人看。”余过南华亦见之。海南<br>人则谓之凤皇。云：“久旱而见则雨，潦测反是。”及谪儋耳，亦尝集于城南所<br>居。余今日游进士黎威家，又集庭下，锵然和鸣，回翔久之。余举酒嘱之，汝若<br>为余来者，当再集也。已而果然。<br>【书秦少游挽词后】<br>庚辰岁六月二十五日，予与少游相别于海康，意色自若，与平日不少异。但<br>自作挽词一篇，人或怪之。予以谓少游齐死生，了物我，戏出此语，无足怪者。<br>已而北归，至藤州，以八月十二日，卒于光化亭上。呜呼，岂亦自知当然者耶，<br>乃录其诗云。<br>【书圣俞赠欧阳阀诗后】<br>“客心如萌芽，忽与春风动。又随落花飞，去作江南梦。我家无梧桐，安可<br>久留凤。凤栖在桂林，鸟哺不得共。无忘桂枝荣，举酒一以送。”右宛陵先生梅<br>圣俞诗。行君与圣俞游时，余与子由年甚少，世未有知者，圣俞极称之。家有老<br>人泉，圣俞作诗曰：“泉上有老人，隐见不可常。苏子居其间，饮水乐未央。泉<br>中若有鱼，与子同徜徉。泉中苟无鱼，子特玩沧浪。岁月不知老，家有雏凤凰。<br>百鸟戢羽翼，不敢呈文章。去为仲尼叹，出为盛时翔。方今天子圣，无滞彼泉傍。”<br>圣俞没，今四十年矣。南迁过合浦，见其门人欧阳晦夫，出所为送行诗。晦夫年<br>六十六，予尚少一岁，须鬓皆皓然，固穷亦略相似。于是执手大笑，曰：“圣俞<br>之所谓凤者，例皆如是哉！”天下皆言圣俞以诗穷，吾二人者又穷于圣俞，可不<br>大笑乎元符三年月日书。<br>【书王公峡中诗刻后】<br>轼蜀人，往来古信州，山川草木，可以默数，老病流落，无复归日，冥蒙奄<br>霭，时发于梦想而已。庚辰岁，蒙思移永州，过南海，见部刺史王公进叔，出先<br>太尉峡中石刻诸诗，反复玩味，则赤甲、白盐、滟滪、黄牛之状，凛然在人目中<br>矣。十月十六日轼书。<br>【书石曼卿诗笔后】<br>范文正公《祭曼卿文》，其略曰：“曼卿之才，大而无媒。不登公卿，善人<br>是哀。曼卿之诗，气豪而奇。大爱杜甫，酷能似之。曼卿之笔，颜筋柳骨。散落<br>人间，宝为神物。曼卿之心，浩然无机。天地一醉，万物同归。不见曼卿，忆兮<br>如生。希世之人，死为神明。”方此时，世未有言曼卿为神仙事。后十余年，乃<br>有芙蓉之说，不知文正公偶然之言乎，抑亦有以知之也？元符三年十月十六日书。<br>【书冯祖仁父诗后】<br>国家承平百余年，岭海间学者彬彬出焉。时余襄公既没，未有甚显者，岂张<br>九龄、姜公辅独出于唐乎？真阳冯氏，多贤有文者。河源令齐参祖仁出其先君子<br>诗七篇，灿然有唐人风，方知祖仁之贤，盖有自云。元符三年十二月十九日。<br>【书程全父诗后】<br>读其诗，知其为君子，如天侔岂易得哉？予识之于罪谪之中，不独无以发扬<br>其人，适足以污累之。乃书以属过子，善藏之，异时必有知此子者。元符三年十<br>二月日。<br>【书苏养直诗】<br>“属玉双飞水满塘，菰蒲深处浴鸳鸯。白苹满棹归来晚，秋着芦花一岸霜。”<br>“扁舟系岸依林樾，萧萧两鬓吹华发。万事不理醉复醒，长占烟波弄明月。”此<br>篇若在置太白集中，谁复疑其非也。乃吾宗养直所作《清江曲》云。建中靖国元<br>年三月二日。<br>【书秦少游词后】<br>少游昔在处州，尝梦中作词云：“山路雨添花，花动一山春色。行到小溪深<br>处，有黄鹂千百。飞云当面化龙蛇，夭矫转空碧。醉卧古藤阴下，了不知南北。”<br>供奉官侬君沔居湖南，喜从迁客游，尤为吕元钧所称。又能诵少游事甚详，为余<br>道此词，至流涕，乃录本使藏之。建中靖国元年三月二十一日。<br>【书过送昙秀诗后】<br>“三年避地少经过，十日论诗喜琢磨。自欲灰心老南岳，犹能茧足慰东坡。<br>来时野寺无鱼鼓，去后闲门有雀罗。从此期师真似月，断云时复挂星河。”仆在<br>广陵作诗《送昙秀》云：“老芝如云月，炯炯时一出。”今昙秀复来惠州见余，<br>余病，已绝不作诗。儿子过粗能搜句，时有可观，此篇殆咄咄逼老人矣。特为书<br>之，以满行橐。丁丑正月二十一日。<br>【书摹本兰亭后】<br>“外寄所托”改作“因寄”，“于今所欣”改作“向之”，“岂不哀哉”改<br>作“痛哉”，“良可悲”改作“悲夫”，“有感于斯”改作“斯文”。凡涂两字，<br>改六字，注四字。“曾不知老之将至”，误作“僧”，“已为陈迹”，误作“以”，<br>“亦犹今之视昔”，误作“由”。旧说此文字有重者，皆构别体而“之”字最多，<br>今此“之”字颇有同者。又尝见一本，比此微加楷，疑此起草也。然放旷自得，<br>不及此本远矣。子由自河朔持归，宝月大师惟简请其本，令左绵僧意祖摹刻于石。<br>治平四年九月十五日。<br>【题兰亭记】<br>真本已入昭陵，世徒见此而已。然此本最善，日月愈远，此本当复缺坏，则<br>后生所见，愈微愈疏矣。<br>【题逸少帖】<br>逸少为王述所困，自誓去官，超然于事物之外。尝自言：“吾当卒以乐死。”<br>然欲一游岷岭，勤勤如此，而至死不果。乃知山水游放之乐，自是人生难必这事，<br>况于市朝眷恋之徒，而出山林独往之言，固已疏矣。<br>【题遗教经】<br>仆尝见欧阳文忠公。云：“《遗教经》非逸少笔。”以其言观之，信若不妄。<br>然自逸少在时，小儿乱真，自不解辨，况数百年后传刻之余，而欲必其真伪，难<br>矣。顾笔画精稳，自可为师法。<br>【题笔阵图（王晋卿所藏）】<br>笔墨之迹，托于有形，有形则有弊。苟不至于无，而自乐于一时，聊寓其心，<br>忘忧晚岁，则犹贤于博弈也。虽然，不假外物而有守于内者，圣贤之高致也。惟<br>颜子得之。<br>【题二王书】<br>笔成冢，墨成池，不及羲之即献之。笔秃千管，墨磨万铤，不作张芝作索靖。<br>【题晋人帖】<br>唐太宗购晋人书，自二王以下，仅千轴。《兰亭》以玉匣葬昭陵，世无复见。<br>其余皆在秘府。至武后时，为张易之兄弟所窃，后遂流落人间，多在王涯、张延<br>赏家。涯败，为军人所劫，剥去金玉轴，而弃其书。余尝于李都尉玮处，见晋人<br>数帖，皆有小印“涯”字，意其为王氏物也。有谢尚、谢鲲、王衍等帖，皆奇。<br>而夷甫独超然如群鹤耸翅，欲飞而未起也。<br>【题萧子云帖】<br>萧子云尝答敕云：“臣昔不能赏拔，随时所贵，规模子敬，多历年所。年二<br>十六，著《晋史》，至《二王列传》，欲作论学隶法，言不尽意，遂不能成，略<br>指论飞白一事而已。十许年，乃见敕旨《论书》一卷，商略笔法，洞微字体，始<br>变子敬，全范元常。逮迩以来，自觉功进。”文见《梁书》本传。今阁下法帖十<br>卷中，有卫夫人与一僧书，班班取子云此文，其伪妄无疑也。<br>【跋褚薛临帖】<br>王会稽父子书存于世者，盖一二数。唐人褚、薛之流，硬黄临放，亦足为贵。<br>【辨法帖】<br>辨书之难，正如听响切脉，知其美恶则可，自谓必能正名之者，皆过也。今<br>官本十卷法帖中，真伪相杂至多。逸少部中有“出宿饯行”一帖，乃张说文。又<br>有“不具释智永白”者，亦在逸少部中，此最疏谬。余尝于秘阁观墨迹，皆唐人<br>硬黄上临本，惟鹅群一帖，似是献之真笔。后又于李玮都尉家，见谢尚、王衍等<br>数人书，超然绝俗。考其印记，王涯家本。其他但得唐人临本，皆可蓄。<br>【辨官本法帖】<br>此卷有云：“伯赵鸣而戒晨，爽鸠习而扬武。”此张说送贾至文也。乃知法<br>帖中真伪相半。<br>【疑二王书】<br>梁武帝使殷铁石临右军书，而此帖有与铁石共书语，恐非二王书。字亦不甚<br>工，览者可细辨也。<br>【题逸少书三首（之一）】<br>此卷有永“足下还来”一帖。其后云“不具释智永白”，而云逸少书。余观<br>其语云“谨此代申”，唐末以来，乃有此等语，而书至不工，乃流俗伪造永祥师<br>书耳。<br>【题逸少书三首（之二）】<br>逸少谓此郡难治，云：“吾何故舍逸而就劳”。当是为怀祖所检察耳。<br>【题逸少书三首（之三）】<br>兰亭、乐毅东方先生三帖，皆妙绝，虽摹写屡传，犹有昔人用笔意思，比之<br>《遗教经》，则有间矣。<br>【题子敬书】<br>子敬虽无过人事业，然谢安欲使书宫殿榜，竟不敢发口，其气节高逸，有足<br>嘉者。此书一卷，尤可爱。<br>【题卫夫人书】<br>卫夫人书既不甚工，语意鄙俗，而云：奉敕”。“敕”字从力，“馆”字从<br>舍，皆流俗所为耳。<br>【题山公启事帖】<br>此卷有山公《启事》，使人爱玩，尤不与他书比。然吾尝怪山公荐阮咸之清<br>正寡欲，咸之所为，可谓不然者矣。意以谓心迹不相关，此最晋人之病也。<br>【题卫恒帖】<br>恒，卫瓘子。本传有《论书势》四篇，其词极美，其后与瓘同遇害云。<br>【题唐太宗帖】<br>太宗慷暴如此，至于妻子间，乃有“忌欲均死”之语，固牵于爱者也。<br>【题萧子云书】<br>唐太宗评萧子云书云：“行行如纡春蚓，字字若绾秋蛇。”今观其遗迹，信<br>虚得名耳。<br>【跋庾征西帖】<br>吴道子始见张僧繇画，曰：“浪得名耳。”已而坐卧其下，三日不能去。庾<br>征西初不服逸少，有家鸡野鹜之论，后乃叹其为伯英再生。今观其石，乃不逮子<br>敬远甚，正可比羊欣耳。<br>【题法帖二（之一）】<br>“宰相安和殷生无恙。”宰相当是简文帝，殷生即浩也耶？<br>【题法帖二（之二）】<br>杜庭之书，为世所贵重，乃不编入，何也？<br>【题晋武书】<br>昨日阁下见晋武帝书，甚有英伟气。乃知唐太宗书，时有似之。鲁君之宋，<br>呼于垤泽之门，门者曰：“此非吾君也，何其声之似吾君也！”居移气，养移体，<br>信非虚语矣。<br>【题羊欣帖】<br>此帖在王文惠公家，轼得其摹本于公子锴，以遗吴兴太守孙莘老，使刻石置<br>墨妙亭中。<br>【书逸少竹叶帖】<br>王逸少《竹叶帖》，长安水丘氏传宝之，今不知所在，三十年前，见其摹本<br>于雷寿。<br>【跋卫夫人书】<br>此书近妄庸，人传作卫夫人书耳。晋人风流，岂尔恶耶？<br>【跋桓元子书】<br>“蜀平，天下大庆，东兵安其理，当早一报此，桓子书。”“蜀平”，盖讨<br>谯纵时也。仆喜临之。人间当有数百本也。<br>【跋叶致远所藏永禅师千文】<br>永禅师欲存王氏典刑，以为百家法祖，故举用旧法，非不能出新意求变态也，<br>然其意已逸于绳墨之外矣。云下欧、虞，殆非至论，若复疑其临放者，又在此论<br>下矣。<br>【跋王巩所收藏真书】<br>僧藏真书七纸，开封王君巩所藏。君侍亲平凉，始得其二，而两纸在张邓公<br>家，其后冯公当世又获其三，虽所从分异者不可考，然笔势奕奕，七纸意相属也。<br>君，邓公外孙，而与当世相善，乃得而合之。余尝爱梁武帝评书，善取物象，而<br>此公尤能自誉，观者不以为过，信乎其书之工也。然其为人傥荡，本不求工，所<br>以能工此，如没人之操舟，无意于济否，是以覆却万变，而举止自若，其近于有<br>道者耶？<br>【题颜公书画赞】<br>颜鲁公平生写碑，惟东方朔画赞为清雄，字间栉比，而不失清远。其后见逸<br>少本，乃知鲁公字字临此书，虽小大相悬，而气韵良是。非自得于书，未易为言<br>此也。<br>【题鲁公帖】<br>观其书，有以得其为人，则君子小人必见于书。是殆不然。以貌取人，且犹<br>不可，而况书乎？吾观颜公书，未尝不想见其风采，非徒得其为人而已，凛乎若<br>见其诮卢杞而叱希烈，何也？其理与韩非窃斧之说无异。然人之字画工拙之外，<br>盖皆有趣，亦有以见其为人邪正之粗云。<br>【题鲁公放生池碑】<br>湖州有《颜鲁公放生池碑》，载其所上肃宗表云：“一日三朝，大明天子之<br>孝；问安侍膳，不改家人之礼。”鲁公知肃宗有愧于是也，故以此谏。孰谓公区<br>区于放生哉？<br>【题鲁公书草】<br>昨日，长安安师文，出所藏颜鲁公与定襄郡王书草数纸，比公他书尤为奇特。<br>信手自然，动有姿态，乃知瓦注贤于黄金，虽公犹未免也。<br>【书张少公判状】<br>张旭为常熟尉，有父老诉事，为判其状，欣然持去。不数日，复有所诉，亦<br>为判之。他日复来。张甚怒，以为好讼。叩头曰：“非敢讼也，诚见少公笔势殊<br>妙，欲家藏之尔。”张惊问其详，则其父盖天下工书者也。张由此尽得笔法之妙。<br>古人得笔法有所自，张以剑器，容有是理。雷太简乃云闻江声而笔法进，文与可<br>亦言见蛇斗而草书长，此殆谬矣。<br>【书张长史草书】<br>张长史草书，必俟醉，或以为奇，醒即天真不全。此乃长史未妙，犹有醉醒<br>之辨，若逸少何尝寄于酒乎？仆亦未免此事。<br>【跋怀素帖】<br>怀素书极不佳，用笔意趣，乃似周越之险劣。此近世小人所作也，而尧夫不<br>能辨，亦可怪矣。<br>【跋王荆公书】<br>荆公书得无法之法，然不可学，学之则无法。故仆书尽意作之似蔡君谟，稍<br>得意似杨风子，更放似言法华。<br>【跋胡霈然书匣后】<br>唐文皇好逸少书，故其子孙及当时士人，争学二王笔法。至开元、天宝间尤<br>盛，而胡霈然最为工妙，以宗盟覆有家藏也。<br>【跋咸通湖州刺史牒】<br>唐人以身言书判取士，故人人能书。此牒近时待诏所不及，况州镇书史乎？<br>元符三年十月十六日。<br>【书太宗皇帝急就章】<br>轼近至终南太平宫，得观三圣遗迹，有太宗书《急就章》一卷，为妙绝。自<br>古英主少有不工书。鲁君之宋，呼于垤泽之门，守者曰：“非吾君也，何其声之<br>似我君也？”轼于书亦云。<br>【书所作字后】<br>献之少时学书，逸少从后取其笔而不可，知其长大必能名世。仆以为不然。<br>知书不在于笔牢，浩然听笔之所之而不失法度，乃为得之。然逸少所以重其不可<br>取者，独以其小儿子用意精至，猝然掩之，而意未始不在笔，不然，则是天下有<br>力者莫不能书也。治平甲辰十月二十七日，自岐下罢，过谒石才翁，君强使书此<br>数幅。仆岂晓书，而君最关中之名书者，幸勿出之，今人笑也。轼书。<br>【书王石草书】<br>王正甫、石才翁对韩公草书。公言：“二子一似向马行头吹笛。”座客皆不<br>晓。公为解之：“若非妙手，不敢向马行头吹也。”熙宁元年十二月晦书。<br>【题蔡君谟帖】<br>慈雅游北方十七年而归，退老于孤山下，盖十八年矣。平生所与往还，略无<br>在者。偶出蔡公书简观之，反覆悲叹。耆老凋丧，举世所惜，慈雅之叹，盖有以<br>也。<br>【跋蔡君谟书海会寺记】<br>君谟写此时，年二十八。其后三十二年，当熙宁甲寅，轼自杭来临安借观，<br>而君谟之没已六年矣。明师之齿七十有四，耳益聪，目益明，寺益完壮。竹林桥<br>上，暮山依然，有足感叹者。因师之行，又念竹林桥看暮山，乃人间绝胜之处，<br>自驰想耳。<br>【论君谟书】<br>欧阳文忠公论书云：“蔡君谟独步当世。”此为至论。言君谟行书第一，小<br>楷第二，草书第三。就其所长而求其所短，大字为小疏也。天资既高，辅以笃学，<br>其独步当世，宜哉？近岁论君谟书者，颇有异论，故特明之。<br>【跋君谟飞白】<br>物一理也，通其意，则无适而不可。分科而医，医之衰也，占色而画，画之<br>陋也。和、缓之医，不别老少，曹、吴之画，不择人物。谓彼长于是则可也，曰<br>能是不能是则不可。世之书篆不兼隶，行不及草，殆未能通其意者也。如君谟真、<br>行、草、隶，无不如意，其遗力余意，变为飞白，可爱而不可学，非通其意，能<br>如是乎？<br>【跋君谟书赋】<br>余评近岁书，以君谟为第一，而论者或不然，殆未易与不知者言也。书法当<br>自小楷出，岂有正未能而以行、草称也？君谟年二十九而楷法如此，知其本末矣。<br>【跋君谟书】<br>仆论书以君谟为当世第一，多以为不然，然仆终守此说也。<br>【题李十八净因杂书】<br>刘十五论李十八草书，谓之鹦哥娇。意谓鹦鹉能言，不过数句，大率杂以鸟<br>语。十八其后稍进，以书问仆，近日比旧如何？仆答云：“可作秦吉了也。”然<br>仆此书自有“公在乾侯”之态也。子瞻书。<br>【跋董储书二首（之一）】<br>董储郎中，密州安丘人，能诗，有名宝元、庆历间。其书尤工，而人莫知，<br>仆以为胜西台也。<br>【跋董储书二首（之二）】<br>密州董储亦能书，近岁未见其比。然人犹以为不然。仆固非善书者，而世称<br>之。以是知是非之难齐也。<br>【跋文与可草书】<br>李公择初学草书，所不能者，辄杂以真、行。刘贡谓之鹦哥骄。其后稍进，<br>问仆，吾书比来何如？仆对：“可谓秦吉了矣。”与可闻之大笑。是日，坐人争<br>索，与可草书落笔如风。初不经意。刘意谓鹦鹉之于人言，止能道此数句耳。十<br>月一日。<br>【评草书】<br>书初无意于佳，乃佳尔。草书虽是积学乃成，然要是出于欲速。古人云“匆<br>匆不及，草书”，此语非是。若“匆匆不及”，乃是平时亦有意于学。此弊之极，<br>遂至于周越仲翼，无足怪者。吾书虽不甚佳，然自出新意，不践古人，是一快也。<br>【论书】<br>书必有神、气、骨、肉、血，五者阙一，不为成书也。<br>【题醉草】<br>吾醉后能作大草，醒后自以为不及。然醉中亦能作小楷，此乃为奇耳。<br>【题七月二十日帖】<br>江左僧宝索靖七月二十日帖。仆亦以是日醉书五纸。细观笔迹，与二妙为三，<br>每纸皆记年月。是岁熙宁十年也。<br>【跋杨文公书后】<br>杨文公相去未久，而笔迹已难得，其为人贵重如此。岂以斯人之风流不可复<br>见故耶？元丰戊午四月十六日题。<br>【跋杜祁公书】<br>正献公晚乃学草书，遂为一代之绝。公书政使不工，犹当传世宝之，况其清<br>闲妙丽，得昔人风气如此耶？<br>【跋陈隐居书】<br>陈公密出其祖隐居先生之书相示。轼闻之，蔡君谟先生之书，如三公被衮冕<br>立玉墀之上。轼亦以为学先生之书，如马文渊所谓学龙伯高之为人也。书法备于<br>正书，溢而为行、草，未能正书而能行、草，犹未尝庄语而辄放言，无是道也。<br>【跋欧阳文忠公书】<br>欧阳文忠公用尖笔乾墨，作方阔字，神采秀发，膏润无穷。后人观之，如见<br>其清眸丰颊，进趋裕如也。<br>【跋欧阳家书】<br>自南方多事以来，日夕忧汝，得昨日递中书，知与新妇诸孙等各安，守官无<br>事，顿解远想。吾此哀苦如常。欧阳氏自江南归明累世，蒙朝廷官禄，吾今又被<br>荣显，致汝等并列官品，当思报效，偶此多事，如有差使，尽心向前，不能避事。<br>致于临难死节，亦是汝荣事，但存心尽公，神明自祐汝，慎不可思避事也。昨书<br>中言欲买朱砂来，吾不阙此物。汝于官下宜守廉，何得买官下物。吾在官所除饮<br>食外，不曾买一物，汝可观此为戒也。已寒，好将息，不具。吾书送通理十二郎。<br>凡人勉强于外，何所不至，惟考之其私，乃见真伪。<br>此欧阳文忠公与其弟侄家书也。元丰二年四月十二日，苏轼题。<br>【跋陈氏欧帖】<br>承示近文，只如此作便得也。但古诗中时复要一联对属，尤见工夫，并门当<br>因书言去。昔选人有陈奇者，举主十六人，仁宗见其未尝历选调，特旨不改官，<br>以戒驰鹜者。初官亦少安之。<br>右陈敏善所藏欧公帖。轼闻公之幼子季默编公之笺牍为一集。此数帖，尤有<br>益于世者，当录以寄季默也。<br>【跋钱君倚书遗教经】<br>人貌有好丑，而君子小人之态不可掩也。言有辩讷，而君子小人之气不可欺<br>也。书有工拙，而君子小人之心不可乱也。钱公虽不学书，然观其书，知其为挺<br>然忠信礼义人也。轼在杭州，与其子世雄为僚，因得观其所书佛《遗教经》刻石，<br>峭峙有不回之势。孔子曰：“仁者其言也讱。”今君倚之书，盖讱云。<br>【书章郇公写遗教经】<br>章文简公楷法尤妙，足以见前人笃实谨厚之余风也。<br>【跋所书清虚堂记】<br>世多藏予书者，而子由独无有。以求之者众，而子由亦以余书为可以必取，<br>故每以与人不惜。昔人求书法，至拊心呕血而不获，求安心法，裸雪没腰，仅乃<br>得之。今子由既轻以余书予人可也，又以其微妙之法言不待愤悱而发，岂不过哉！<br>然王君之为人，盖可与言此者。他人当以余言为戒。<br>【跋所书摩利支经后】<br>侄安节于元丰庚申六月大水中，舟行下峡，常持此经，得脱险难。明年十二<br>月至黄州，见轼，乞写此本持归蜀。眉阳苏轼书。<br>【评杨氏所藏欧蔡书】<br>自颜、柳氏没，笔法衰绝，加以唐末丧乱，人物凋落磨灭，五代文采风流，<br>扫地尽矣。独杨公凝式笔迹雄杰，有二王、颜柳之余，此真可谓书之豪杰，不为<br>时世所汩没者。国初，李建中号为能书，然格韵卑浊，犹有唐末以来衰陋之气，<br>其余未见有卓然追配前人者。独蔡君谟书，天资既高，积学深至，心手相应，变<br>态无穷，遂为本朝第一。然行书最胜，小楷次之，草书又次之，大字又次之，分、<br>隶小劣。又尝出意作飞白，自言有翔龙舞凤之势，识者不以为过。欧阳文忠公书，<br>自是学者所共仪刑，庶几如见其人者。正使不工，犹当传宝，况其精勤敏妙，自<br>成一家乎？杨君畜二公书，过黄州，出以相示，偶为评之。<br>【杂评】<br>杨凝式书，颇类颜行。李建中书，虽可爱，终可鄙，虽可鄙，终不可弃。李<br>国士本无所得，舍险瘦，一字不成。宋宣献书，清而复寒，正类李留台重而复寒，<br>俱不能济所不足。苏子美兄弟，俱太俊，非有余，乃不足也。蔡君谟为近世第一，<br>但大字不如小字，草不如真，真不如行也。<br>【王文甫达轩评书】<br>唐末五代文章卑陋，字画随之。杨公凝式笔为雄，往往与颜、柳相上下，甚<br>可怪也。今世多称李建中、宋宣献。此二人书，仆所不晓。宋寒而李俗，殆是浪<br>得名。惟近日蔡君谟，天资既高，而学亦至，当为本朝第一。<br>【书赠王文甫】<br>王文甫好典买古书画诸物。今日自言典两端砚及陈归圣篆字，用钱五千。余<br>请攀归圣例，每日持一两纸，只典三百文。文甫言甚善。川僧清悟在旁知状。<br>【书赠王十六二首（之一）】<br>王十六秀才禹锡，好蓄余书，相从三年，得两牛腰。既入太学，重不可致，<br>乃留文甫许分遗。然缄锁牢甚。文甫云：“相与有瓜葛，那得尔耶？”<br>【书赠王十六二首（之二）】<br>十六及第，当以凤咮风字大砚与之。请文甫收此为据。十六及第，当以石<br>绿天猊为仆作利市也。<br>【记潘延之评予书】<br>潘延之谓子由曰：“寻常于石刻见子瞻书，今见真迹，乃知为颜鲁公不二。”<br>尝评鲁公书与杜子美诗相似，一出之后，前人皆废。若予书者，乃似鲁公而不废<br>前人者也。<br>【书赠徐大正四首（之一）】<br>此蔡公家赐纸也。建安徐大正得之于公子穀。来求东坡居士草书，居士既醉，<br>为作此数纸。<br>【书赠徐大正四首（之二）】<br>得之，天下奇男子也。世未有用之者。然丈夫穷达固自有时耶？<br>【书赠徐大正四首（之三）】<br>江湖间，有鸟鸣于四五月，其声若云麦熟即快活。今年二麦如云，此鸟不妄<br>言也。<br>【书赠徐大正四首（之四）】<br>或问东坡草书。坡云：“不会。”进云：“学人不会？”坡云：“则我也不<br>会。”<br>【跋李康年篆心经后】<br>江夏李君康年，好古博学，而小篆尤精。以私忌日篆《般若心经》，为其亲<br>追福，而求余为跋尾。余闻此经虽不离言语文字，而欲以文字见、欲以言语求则<br>不可得。篆画之工，盖亦无施于此，况所谓跋尾者乎？然人之欲荐其亲，必归于<br>佛，而作佛事，当各以其所能。虽画地聚沙，莫不具足，而况篆字之工若此者耶？<br>独恐观者以字法之工，便作胜解。故书其末，普告观者，莫作是念。元丰五年十<br>二月十三日。<br>【跋文与可论草书后】<br>余学草书凡十年，终未得古人用笔相传之法。后因见道上斗蛇，遂得其妙，<br>乃知颠、素之各有所悟，然后至于如此耳。<br>留意于物，往往成趣。昔人有好草书，夜梦则见蛟蛇纠结。数年，或昼日见<br>之，草书则工矣，而所见亦可患。与可之所见，岂真蛇耶，抑草书之精也？予平<br>生好与与可剧谈大噱，此语恨不令与可闻之，令其捧腹绝倒也。<br>【跋草书后】<br>仆醉后，乘兴辄作草书十数行，觉酒气拂拂，从十指间出也。<br>【跋先君与孙叔静帖（并书）】<br>承借示新文及累为临访，甚荷勤眷。文字已细观，甚善！甚善！必欲求所未<br>至，如中正论引舜为证，此是时文之病。凡论意立而理明，不必觅事应副。诚未<br>之思，专此，不宣。<br>嘉祐、治平间，先君编修《太常因革礼》。在京师学者，多从讲问。而孙叔<br>静兄弟，皆笃学能文，先君亟称之。先君既殁十有八年，轼谪居于黄，叔静自京<br>师过蕲枉道过轼，出先君手书以相示。轼请受而藏之，叔静不可，遂归之。先君<br>平生往还书疏，多口占以授子弟，而此独其真迹，信于叔静兄弟厚善也耶？元丰<br>六年七月十五日，轼记。<br>【跋先君书送吴职方引】<br>先伯父及第吴公榜中，而轼与其子子上再世为同年，契故深矣。始先君家居，<br>人罕知之者。公携其文至京师，欧阳文忠公始见而知之。公与文忠交盖久，故文<br>忠谪夷陵时，赠公诗有“落笔妙天下”之语。轼自黄迁于汝，舟过慈湖，子上昆<br>仲出此文相示，乃泣而书之。元丰七年四月十四日，轼谨记。<br>【跋蔡君谟书】<br>仆尝论君谟书为本朝第一，议者多以为不然。或谓君谟书为弱，此殊非知书<br>者。若江南李主，外托劲险而中实无有，此真可谓弱者。世以李主为劲，则宜以<br>君谟为弱也。元丰八年七月四日。<br>【记与君谟论书】<br>作字要手熟，则神气完实而有余韵，于静中自是一乐事。然常患少暇，岂于<br>其所乐常不足耶？自苏子美死，遂觉笔法中绝。近年蔡君谟独步当世，往往谦让<br>不肯主盟。往年，予尝戏谓君谟言，学书如溯急流，用尽气力，船不离旧处。君<br>谟颇诺，以谓能取譬。今思此语已四十余年，竟如何哉？<br>【跋范文正公帖】<br>轼自省事，便欲一见范文正公，而终不可得。览其遗迹，至于泫然。人之云<br>亡，邦国殄瘁，可不哀哉！元丰八年九月一日。<br>【题陈履常书】<br>此书既以遗荆州李翘叟，继而亡其本。后从翘叟借来誊本，辄为役夫盗去，<br>卖与龙安寺千部院僧。盗事觉，追取得之，后归翘叟。翘叟屡来索此卷，云：<br>“恐为人盗去。”予谓不然，乃果见盗。夫不疑于物，物亦诚焉。翘叟一动其心，<br>遂果致盗。孔子曰：“苟子之不欲，虽赏之不窃。”诚然哉！<br>【题颜长道书】<br>故人杨元素、颜长道、孙莘老，皆工文而拙书，或不可识，而孙莘老尤其。<br>不论他人，莘老徐观之，亦自不识也。三人相见，辄以此为叹。今皆为陈迹，使<br>人哽噎。<br>【跋秦少游书】<br>少游近日草书，便有东晋风味，作诗增奇丽。乃知此人不可使闲，遂兼百技<br>矣。技进而道不进，则不可，少游乃技道两进也。<br>【跋黄鲁直草书】<br>草书祗要有笔，霍去病所谓不至学古兵法者为过之。鲁直书。<br>去病穿城蹋鞠，此正不学古兵法之过也。学即不是，不学亦不可。子瞻书。<br>【跋鲁直为王晋卿小书尔雅】<br>鲁直以平等观作欹侧字，以真实相出游戏法，以磊落人书细碎事，可谓三反。<br>【跋王晋卿所藏莲华经经七卷如箸AA68】<br>凡世之所贵，必贵其难。真书难于飘扬，草书难于严重，大字难于结密而无<br>间，小字难于宽绰而有余。今君所藏，抑又可珍，卷之盈握，沙界已周，读未终<br>篇，目力可废，乃知蜗牛之角可以战蛮触，棘刺之端可以刻沐猴。嗟叹之余，聊<br>题其末。<br>【书杜介求字】<br>杜几先以此纸求余书，云：“大小不得过此。”且先于卷首自写数字。其意<br>不问工拙，但恐字大费纸不能多耳。严子陵若见，当复有卖菜之语。无以惩其失<br>言，当乾没此纸也。<br>【书赠宗人镕】<br>宗人镕，贫甚，吾无以济之。昔年尝见李驸马璋以五百千购王夷甫帖，吾书<br>不下夷甫，而其人则吾之所耻也。书此以遗生，不得五百千，勿以予人。然事在<br>五百年外，价直如是，不亦钝乎？然吾佛一坐六十小劫，五百年何足道哉！<br>东坡居士。<br>【戏书赫虒纸】<br>此纸可以镵钱祭鬼。东坡试笔，偶书其上。后五百年，当成百金之直。物固<br>有遇不遇也。<br>【自评字】<br>昨日见欧阳叔弼。云：“子书大似李北海。”予亦自觉其如此。世或以谓似<br>徐书者，非也。<br>【跋太宗皇帝御书历子】<br>京朝官中选三十人充知州，而赐以御书历子，臣得此可以为荣矣。而审官任<br>其事，盖犹有古者选部激浊扬清之风也。非太宗皇帝知钱若水之深，若水亦自信<br>不疑，则三十人者独获此赐，其能使人心服而无疑乎？元祐四年四月十九日，龙<br>图阁直学士臣轼书。<br>【跋焦千之帖后】<br>欧阳文忠公言“焦子皎洁寒泉水”者，吾友伯强也。泰民徐君，济南之老先<br>生也。钱岊仲盖尝师之，以伯强与泰民往还书疏相示。伯强之没，盖十年矣，览<br>之怅然。元祐五年二月十五日书。<br>【题刘景文所收欧阳公书】<br>处处见欧阳文忠书，厌轩冕思归而不可得者，十常八九。乃知士大夫进易而<br>退难，可以为后生汲汲者之戒。元祐五年三月八日，偶与杨次公同过刘景文。景<br>文出此书，仆与次公，皆文忠客也。次公又効其抵掌谈笑，使人感叹不已。<br>【题欧阳帖】<br>欧阳公书，笔势险劲，字体新丽，自成一家。然公墨迹自当为世所宝，不待<br>笔画之工也。文忠公得谢，其喜如此。以是知士非进身之难，乞身之难也。<br>【跋刘景文欧公帖】<br>此数十纸，皆文忠公冲口而出，纵手而成，初不加意者也。其文采字画，皆<br>有自然绝人之姿，信天下之奇迹也。<br>【题苏才翁草书】<br>才翁草书真迹，当为历世之宝。然《李白草书歌》，乃唐末五代効禅月<br>而不及者，云“笺麻绢素排数箱”，村气可掬也。<br>【题所书东海若后】<br>轼久欲书柳子厚所作《东海若》一篇刻之石，置之净住院无量寿佛堂中。元<br>祐六年二月九日，与海陵曹辅、开封刘季孙、永嘉侯临会堂下，遂书以遗僧从本，<br>使刻之。<br>【题所书归去来词后】<br>毛国镇从余求书，且曰：“当于林下展玩。”故书陶潜《归去来》以遗之。<br>然国镇岂林下人也哉，譬如今之纨扇，多画寒林雪竹，当世所难得者，正使在庙<br>堂之上，尤可观也矣！<br>【题张乖崖书后】<br>以宽得爱，爱止于一时。以严得畏，畏止于力之所及。故宽而见畏，严而见<br>爱，皆圣贤之难事而所及者远矣。张忠定公治蜀，用法之严似诸葛孔明。诸葛孔<br>明与公遗爱皆至今，盖尸而祝之，社而稷之。元祐六年闰八月十三日，过陈，见<br>公之曾孙祖，以轼蜀人，德公宜深，故出公遗墨，求书其后。<br>【跋勾信道郎中集朝贤书夹颂金刚经】<br>乙巳至今二十八年，书经三十二人，逝者几三之二矣。梦幻之喻，非虚言也。<br>惟一念归向之善，历劫不坏，在在处处常为善友。元祐七年正月二十二日。<br>【跋旧与辩才书】<br>轼平生与辩才道眼相照之外，缘契冥符者多矣。始以五年九月三十日入山，<br>相对终日，留此数纸。明年是日在颍州作书与之，有“少留山中勿便归安养”之<br>语，而师实以是日化去。又明年，其徒惟楚携此轴来，为一太息。五月十一日书。<br>【跋陈莹中题朱表臣欧公帖】<br>敬其人，爱其字，文忠公之贤，天下皆知。使嘉祐以前见其书者，皆如今日，<br>则朋党之论何自兴！元祐元年四月，延平陈瓘书。<br>美哉莹中之言也。仲尼之存，或削其迹，梦奠之后，履藏千载。文忠公读<br>《石守道文集》，有云：“后世苟不公，至今无圣贤。”公殁之后二十余年，憎<br>爱一衰，议论乃公，亦何待后世乎？绍圣元年五月书。<br>【书归去来词赠契顺】<br>余谪居惠州，子由在高安，各以一子自随。余分寓许昌、宜兴，岭海隔绝。<br>诸子不闻余耗，忧愁无聊。苏州定慧院学佛者卓契顺谓迈曰：“子何忧之甚，惠<br>州不在天上，行即到耳，当为子将书问之。”绍圣三年三月二日，契顺涉江度岭，<br>徒行露宿，僵仆瘴雾，黧面茧足以至惠州。得书径还。余问其所求。答曰：“契<br>顺惟无所求，而后来惠州。若有所求，当走都下矣。”苦问不已。乃曰：“昔蔡<br>明远鄱阳一校耳，颜鲁公绝粮江淮之间，明远载米以周之。鲁公怜其意，遗以尺<br>书，天下至今知有明远也。今契顺虽无米与公，然区区万里之勤，倘可以援明远<br>例，得数字乎？”余欣然许之，独愧名节之重，字画之好，不逮鲁公。故为书渊<br>明《归去来词》以遗之，庶几契顺托此文以不朽也。<br>【题所书宝月塔铭（并鲁直跋）】<br>予撰《宝月塔铭》，使澄心堂纸，鼠须笔，李庭珪墨，皆一代之选也。舟师<br>不远万里，来求予铭，予亦不孤其意。绍圣三年正月十二日，东坡老人书。<br>．塔铭小字，如季海得意时书，书字虽工拙在人，要须年高手硬，心意闲澹，<br>乃入微耳。庭坚书。<br>【书天蓬咒】<br>绍圣三年端午，惠州道士邹葆光云：“今日今月皆甲午，而午时当庚甲合，<br>人之遇此也难。请书《天蓬神<口兄>》。”予嘉其意，乃为斋戒书之。<br>【跋山谷草书】<br>昙秀来海上，见东坡，出黔安居士草书一轴，问此书如何？坡云：“张融有<br>言，不恨臣无二王法，恨二王无臣法。”吾于黔安亦云。他日黔安当捧腹轩渠也。<br>丁丑正月四日。<br>【跋希白书】<br>希白作字，自有江左风味，故长沙法帖，比淳化待诏所摹为胜，世俗不察，<br>争访阁本，误矣。此逸少一卷为尤妙。庚辰七夕，合浦官舍借观。<br>【题自作字】<br>东坡平时作字，骨撑肉，肉没骨，未尝作此瘦妙也。宋景文公自名其书铁线。<br>若东坡此帖，信可谓云尔已矣。元符三年九月二十四日，游三州岩回，舟中书。<br>【书舟中作字】<br>将至曲江，船上滩欹侧，撑者百指，篙声石声荦然，四顾皆涛濑，士无人色，<br>而吾作字不少衰，何也？吾更变亦多矣，置笔而起，终不能一事，孰与且作字乎？<br>【书沈辽智静大师影堂铭】<br>邻舍有睿达，寺僧不求其书，而独求予，非惟不敬东家，亦有不敬西家耶？<br>【论沈辽米芾书】<br>自君谟死后，笔法衰绝。沈辽少时本学其家传师者，晚乃讳之，自云学子敬。<br>病其似传师也，故出私意新之，遂不如寻常人。近日米芾行书，王巩小草，亦颇<br>有高韵，虽不逮古人，然亦必有传于世也。<br>【跋所书圜通偈】<br>轼迁岭海七年，每遇私忌，斋僧供佛，多不能如旧。今者北归，舟行豫章、<br>彭蠡之间，遇先妣成国太夫人程氏忌日，复以阻风滞留，斋荐尤不严，且敬写<br>《楞严经》中文殊师利法王所说《圜通偈》一篇，少伸追往之怀，行当过庐山，<br>以施山中有道者。建中靖国元年四月八日书。<br>【题凤翔东院王画壁】<br>嘉祐癸卯上元夜，来观王维摩诘笔。时夜已阑，残灯耿然，画僧踽踽欲动，<br>恍然久之。<br>【书摩诘蓝田烟雨图】<br>味摩诘之诗，诗中有画。观摩诘之画，画中有诗。诗曰：“蓝谿白石出，玉<br>川红叶稀。山路元无雨，空翠湿人衣。”此摩诘之诗，或曰非也。好事者以补摩<br>诘之遗。<br>【跋文与可墨竹】<br>昔时，与可墨竹，见精缣良纸，辄愤笔挥洒，不能自已，坐客争夺持去，与<br>可亦不甚惜。后来见人设置笔砚，即逡巡避去。人就求索，至终岁不可得。或问<br>其故。与可曰：“吾乃者学道未至，意有所不适，而无所遗之，故一发于墨竹，<br>是病也。今吾病良已，可若何？”然以余观之，与可之病，亦未得为已也，独不<br>容有不发乎？余将伺其发而掩取之。彼方以为病，而吾又利其病，是吾亦病也。<br>熙宁庚戌七月二十一日，子瞻。<br>【书通叔篆】<br>李元直，长安人。其先出于唐让帝。学篆书数十年，覃思甚苦，晓字法，得<br>古意。用銛锋笔，纵手疾书，初不省度，见余所藏与可墨竹，求题其后。因戏书<br>此数百言。通叔其字云。<br>【书李将军三騣马图】<br>唐李将军思训作《明皇摘瓜图》。嘉陵山川，帝乘赤骠，起三騣，与诸王及<br>嫔御十数骑，出飞仙岭下，初见平陆，马皆若惊，而帝马见小桥作徘徊不进状，<br>不知三騣谓何？后见岑嘉州诗，有《卫节度赤骠歌》云：“赤髯胡雏金剪刀，<br>平明剪出三騣高。”乃知唐御马多剪治，而三騣其饰也。<br>【题赵<山幾>屏风与可竹】<br>与可所至，诗在口，竹在手。来京师不及岁，请郡还乡，而诗与竹皆西矣。<br>一日不见，使人思之。其面目严冷，可使静险躁，厚鄙薄。今相去数千里，其诗<br>可求，其竹可乞，其所以静、厚者不可致。此予所以见竹而叹也。<br>【跋蒲传正燕公山水】<br>画以人物为神，花、竹、禽、鱼为妙，宫室、器用为巧，山水为胜，而山水<br>以清雄奇富变态无穷为难。燕公之笔，军然天成，粲然日新，已离画工之度数而<br>得诗人之清丽也。<br>【跋文勋扇画】<br>旧闻吴道子画《西方变相》，观者如堵。道子作佛圆光，风落电转，一挥而<br>成。尝疑其不然。今观安国作方界，略不抒思，乃知传者之不谬。<br>【跋吴道子地获变相】<br>道子，画圣也。出新意于法度之内，寄妙理于豪放之外，盖所谓游刃余地，<br>运斤成风者耶？观《地获变相》，不见其造业之因，而见其受罪之状，悲哉！能<br>于此间一念清净，岂无脱理，但恐如路傍草，野火烧不尽，春风吹又生耳。元丰<br>六年七月十日，齐安临{白木}亭借观。<br>【跋与可纟亏竹】<br>纟亏竹生于陵阳守居之北崖，盖岐竹也。其一未脱箨，为蝎所伤，其一困于<br>嵌岩，是以为此状也。吾亡友文与可为陵阳守，见而异之，以墨图其形。余得其<br>摹本以遗玉册官祁永，使刻之石，以为好事者动心骇目诡特之观，且以想见亡友<br>之风节，其屈而不挠者，盖如此云。<br>【书黄筌画雀】<br>黄筌画飞鸟，颈足皆展。或曰：“飞鸟缩颈则展足，缩足则展颈，无两展者。”<br>验之信然。乃知观物不审者，虽画师且不能，况其大者乎？君子是以务学而好问<br>也。<br>【书戴嵩画牛】<br>蜀中有杜处士，好书画，所宝以百数。有戴嵩《牛》一轴，尤所爱，锦囊玉<br>轴，常以自随。一日曝书画，有一牧童见之，拊掌大笑，曰：“此画斗牛也。牛<br>斗，力在角，尾搐入两股间，今乃掉尾而斗，谬矣。”处士笑而然之。古语有云：<br>“耕当问奴，织当问婢。”不可改也。<br>【跋赵云子画】<br>赵云子画笔略到而意已具，工者不能。然托于椎陋以戏侮来者，此柳下惠之<br>不恭，东方朔之玩世，滑稽之雄乎？或曰：“云子盖度世者。”蜀人谓狂云犹曰<br>风云耳。<br>【跋艾宣画】<br>金陵艾宣画翎毛花竹，为近岁之冠。既老，笔迹尤奇，虽不复精匀，而气格<br>不凡。今尚在，然眼昏不能复运笔矣。尝见此物，各为赋一首云。<br>【书画壁易石】<br>灵壁出石，然多一面。刘氏园中砌台下，有一株独巉，然反覆可观，作麋鹿<br>宛颈状。东坡居士欲得之，乃画临华阁壁，作丑石风竹。主人喜，乃以遗予。居<br>士载归阳羡。元丰八年四月六日。<br>【书陈怀立传神】<br>传神之难在于目。顾虎头云：“传神写照，都在阿堵中，其次在颧颊。”吾<br>尝于灯下顾见颊影，使人就壁画之，不作眉目，见者皆失笑，知其为吾也。目与<br>颧颊似，余无不似者，眉与鼻口，盖可增减取似也。传神与相一道，欲得其人之<br>天，法当于众中阴察其举止。今乃使具衣冠坐注视一物，彼敛容自持，岂复见<br>其天乎？凡人意思各有所在，或在眉目，或在鼻口。虎头云：“颊上加三毛，觉<br>精采殊胜。”则此人意思，盖在须颊间也。优孟学孙叔敖，抵掌谈笑，至使人谓<br>死者复生。此岂能举体皆似耶？亦得其意思所在而已。使画者悟此理，则人人可<br>谓顾、陆。吾尝见僧惟真画曾鲁公，初不甚似。一日，往见公，归而喜甚，曰：<br>“吾得之矣。”乃于眉后加三纹，隐约可见，作仰首上视，眉扬而额蹙者，遂大<br>似。南都人陈怀立传吾神，众以为得其全者。怀立举止如诸生，萧然有意于笔墨<br>之外者也。故以所闻者助发之。<br>【跋画苑】<br>君厚《画苑》，处不充箧笥，出不汗牛马，明窗净几，有坐卧之安，高堂素<br>壁，无舒卷之劳，而人物禽鱼之变态，山川草木之奇姿，粲然陈前，亦好事者之<br>一适也。元祐二年二月八日，平叔借观，子瞻书。<br>【跋宋汉杰画】<br>仆曩与宋复古游，见其画潇湘晚景，为作三诗，其略云：“迳遥趋后崦，水<br>会赴前溪。”复古云：“子亦善画也耶？”今其犹子汉杰，亦复有此学，假之数<br>年，当不减复古。元祐三年四月五日书。<br>【又跋汉杰画山二首（之一）】<br>唐人王摩诘、李思训之流，画山川峰麓，自成变态，虽萧然有出尘之姿，然<br>颇以云物间之。作浮云杳霭，与孤鸿落照，灭没于江天之外，举开发宗之，而唐<br>人之典刑尽矣。近岁惟范宽稍存古法，然微有俗气。汉杰此山，不古不今，稍出<br>新意，若为之为已，当作着色山也。<br>【又跋汉杰画山二首（之二）】<br>观士人画，如阅天下马，取其意气所到。乃若画工，往往只取鞭策皮毛槽枥<br>刍秣，无一点俊发，看数尺许便卷。汉杰真士人画也。<br>【跋李伯时卜居图】<br>定国求余为写杜子美《寄赞上人诗》，且令李伯时图其事，盖有归田意也。<br>余本田家，少有志丘壑，虽为搢绅，奉养犹农夫。然欲归者盖十年，勤请不已，<br>仅乃得郡。士大夫逢时遇合，至卿相如反掌，惟归田古今难事也。定国识之。吾<br>若归田，不乱鸟兽，当如陶渊明。定国若归，豪气不除，当如谢灵运也。<br>【跋李伯时孝经图】<br>观此图者，易直子谅之心，油然生矣。笔迹之妙，不减顾、陆。至第十八章，<br>人子之所不忍者，独寄其仿佛。非有道君子不能为，殆非顾、陆之所及。<br>【跋卢鸿学士草堂图】<br>此唐卢丞相、段文昌本，今在内侍都知刘君元方家。元祐三年七月，予馆伴<br>北使于都亭驿，刘以示予，为赋此篇。迨、过远来省，书令同作。<br>【跋南唐挑耳图】<br>王晋卿尝暴得耳聋，意不能堪，求方于仆。仆答之云：“君是将种，断头穴<br>胸，当无所惜，两耳堪作底用，割舍不得？限三日疾去，不去，割取我耳。”晋<br>卿洒然而悟。三日，病良已，以颂示仆云：“老坡心急频相劝，性难只得三日限。<br>我耳已效君不割，且喜两家都平善。”今见定国所藏《挑耳图》，云得之晋卿，<br>聊识此事。<br>【跋摘瓜图】<br>元稹《望云骓歌》云：“明皇当时无此马，不免骑驴来幸蜀。”信如稹言，<br>岂有此权奇蹀躞与嫔御摘瓜山谷间如思训之图乎？然禄山之乱，崔图在蜀，储设<br>甚备，骑驴当时虚语耳。<br>【书唐名臣像】<br>李卫公言唐俭辈不足惜。观其容貌，殆非所谓名下无虚士。<br>【书许道宁画】<br>泰人有屈鼎笔者，许道宁之师。善分布涧谷，间见屈曲之状，然有笔而无思<br>致，林木皆晻霭而已，道宁气格似过之，学不及也。<br>【书黄鲁直画跋后三首·远近景图】<br>此图燕贵之来昆仍云也。穷山野水，亦是林下人窠窟，然烈风偃草木，客子<br>当藏舟入浦涂攵中，强人力牵挽，欲何之耶？双井永思堂书。<br>舟未行而风作，固不当行，若中途遇风，不尽力牵挽以投浦岸，当何之耶？<br>鲁直怪舟师不善，预相风色可也，非画师之罪。绍圣二年正月十一日，惠州思无<br>邪斋书。<br>【书黄鲁直画跋后三首·北齐校书图】<br>往在都下，驸马都尉王晋卿时时送书画来作题品，辄贬剥令一钱不直。晋卿<br>以为言。庭坚曰：“书画以韵为主，足下囊中物，非不以千钱购取，所病者韵耳。”<br>收书画者，观予此语，三十年后当少识书画矣。元祐九年四月戊辰，永思堂书。<br>画有六法，赋彩拂澹，其一也，工尤难之。此画本出国手，止用墨笔，盖唐<br>人所谓粉本。而近岁画师，乃为赋彩，使此六君子者，皆涓然作何郎傅粉面，故<br>不为鲁直所取，然其实善本也。绍圣二年正月十二日，思无邪斋书。<br>【书黄鲁直画跋后三首·右军斫脍图】<br>徐彦和送此本来，云是《王右军斫脍图》。予观此榻上偃蹇者，定不解书<br>《兰亭序》也。右军在会稽时，桓温求侧理纸。库中有五十万，尽付之。计此风<br>神，必有岩壑之姿耳。永思堂书。<br>谢安石人物为江左第一，然其为政，殊未可逸少意，作书讥诮，殆欲痛哭。<br>此所谓君子爱人以德者。以纸五十万与桓温，何足道。此乃史官之陋，而鲁直亦<br>云尔，何哉？书生见五十万纸，足了一世，举以与人，真异事耳。本传又云：<br>“兰亭之会，或以比金谷，而以逸少比季伦，逸少闻之甚喜。”金谷之会，皆望<br>尘之友也。季伦之于逸少，如鸱鸢之于鸿鹄，尚不堪作奴，而以自比，决是晋、<br>宋间妄语。史官许敬宗，真人奴也，见季伦金多，以为贤于逸少。今鲁直又怪画<br>师不能得逸少高韵，岂不难哉！余在惠州，徐彦和寄此画，求余跋尾，书此以发<br>千里一笑。绍圣二年正月十二日，东坡居士书。<br>【跋醉道士图（并章子厚跋）】<br>仆素不喜酒，观正父《醉士图》，以甚畏执杯持耳翁也。子瞻书。<br>．仆观《醉道士图》，展卷末诸君题名，至子瞻所题，发噱绝倒。子厚书。<br>【再跋】<br>熙宁元年十二月二十九日，再过长安，会正父于母清臣家。再观《醉士图》，<br>见子厚所题，知其为予噱也。持耳翁余固畏之，若子厚乃求其持而不得者。他日<br>再见，当复一噱。时与清臣、尧夫、子由同观。子瞻书。<br>酒中固多味，恨知之者寡耳。若持耳翁，已太苛矣。子瞻性好山水，尚不肯<br>渡仙游潭，况于此而知味乎？宜其畏也。正父赴丰国时，子厚令武进，复题此，<br>以继子瞻之后。己酉端午后一日。<br>【书墨】<br>余蓄墨数百挺，暇日辄出品试之，终无黑者，其间不过一二可人意。以此知<br>世间佳物，自是难得。茶欲其白，墨欲其黑。方求黑时嫌漆白，方求白时嫌雪黑，<br>自是人不会事也。<br>【试墨】<br>世人言竹纸可试墨，误矣。当于不宜墨纸上。竹纸盖宜墨，若池、歙精白玉<br>板，乃真可试墨，若于此纸上黑，无所不黑矣。褪墨石砚上研，精白玉板上书，<br>凡墨皆败矣。<br>【书徂徕煤墨】<br>徂徕珠子煤，自然有龙麝气，以水调匀，以刀圭服，能已鬲气，除痰饮。专<br>用此一味，阿胶和之，捣数万杵，即为妙墨，不俟余法也。陈公弼在汶上作此墨，<br>谓之黑龙髓，后人盗用其名，非也。<br>【记李公择惠墨】<br>李公择惠此墨半丸。其印文云“张力刚”，岂墨匠姓名耶？云得之高丽使者。<br>其墨鲜光而净，岂减李廷珪父子乎？试复观之。劝君不好书，而自论墨拳拳如此，<br>乃知此病吾辈同之，可以一笑。<br>【记李方叔惠墨】<br>李方叔遗墨二十八丸，皆麝，香气袭人，云是元存道曾倅阴平，得麝数十脐，<br>皆尽之于墨。虽近岁贵人造墨，亦未有用尔许麝也。<br>【书清悟墨】<br>川僧清悟，遇异人传墨法，新有名。江淮间人，未甚贵之。予与王文甫各得<br>十丸，用海东罗文麦光纸，作此大字数纸，坚韧异常，可传五六百年，意使清悟<br>托此以不朽也。<br>【书张遇潘谷墨（寄王禹锡）】<br>麝香张遇墨两丸，或自内廷得之以见遗，藏之久矣。今以奉寄。制作精至，<br>非常墨所能仿佛，请珍之！请珍之！又大小八丸，此潘谷与一贵人造者，谷既死，<br>不可复得，宜宝秘也。<br>【书庞安时见遗廷珪墨】<br>吾蓄墨多矣，其间数丸，云是廷珪造。虽形色异众，然岁久墨之乱真者多，<br>皆疑而未决也。有人蓄此墨再世矣，不幸遇重病，医者庞安时愈之，不敢取一钱，<br>独求此墨，已而传遗余，求书数幅而已。安时，蕲水人，术学造妙而有贤行，大<br>类蜀人单骧。善疗奇疾。字安常。知古今，删录张仲景已后《伤寒论》，极精审，<br>其疗伤寒，盖万全者也。<br>【书吕行甫墨颠】<br>吕希彦行甫，相门子，行义有过人者，不幸短命死矣。平生藏墨，士大夫戏<br>之为墨颠。功甫亦与之善，出其所遗墨，作此数字。<br>【书李公择墨蔽】<br>李公择见墨辄夺，相知间抄取殆遍。近有人从梁、许来，云：“悬墨满室。”<br>此亦通人之一蔽也。余尝有诗云：“非人磨墨墨磨人。”此语殆可凄然云。<br>【书李宪臣藏墨】<br>余为凫绎颜先生作集引，其子复长道以李廷珪墨见遗，形制绝类此墨，以金<br>涂龙及铭，云：“李宪臣所蓄赐墨也。”此墨最久而黑如此，殆是真耶？<br>【书石昌言爱墨】<br>石昌言蓄廷珪墨，不许人磨。或戏之云：“子不磨墨，墨当磨子。”今昌言<br>墓木拱矣，而墨故无恙，可以为好事者之戒。<br>【书沈存中石墨】<br>陆士衡与士龙书云：“登铜雀台，得曹公所藏石墨数瓮，今分寄一螺。”<br>《大业拾遗记》：“宫人以蛾绿画眉。”亦石黑之类也。近世无复此物。沈存中<br>帅鄜延，以石烛烟，作墨坚重而黑，在松烟之上，曹公所藏，岂此物也耶？<br>【书所造油烟墨】<br>凡烟皆黑，何独油烟为墨则白，盖松烟取远，油烟取近，故为焰所灼而白耳。<br>予近取油烟，才积便扫，以为墨皆黑，殆过于松煤，但调不得法，不为佳墨，然<br>则非烟之罪也。<br>【书别造高丽墨】<br>余得高丽墨，碎之，杂以潘谷墨，以清悟和墨法剂之为握子，殊可用。故知<br>天下无弃物也，在处之如何尔。和墨惟胶当乃佳，胶当而不失清和，乃为难耳。<br>清悟墨胶水寒之，可切作水精脍也。<br>【书冯当世墨】<br>冯当世在西府，使潘谷作墨，铭云“枢庭东閤”，此墨是也。阮孚云：“一<br>生当着几緉屐。”仆云：“不知当用几丸墨。”人常惜墨不磨，终当为墨所磨。<br>【书怀民所遗墨】<br>世人论墨，多贵其黑，而不取其光。光而不黑，固为弃物。若黑而不光，索<br>然无神采，亦复无用。要使其光清而不浮，湛湛如小儿目睛，乃为佳也。怀民遗<br>仆二枚，其阳云“清烟煤法墨”，其阴云“道卿既黑而光”，殆如前所云者，书<br>以报之。<br>【书求墨】<br>阮生云：“未知一生当着几緉屐。”吾有佳墨七十丸，而犹求取不已，不<br>近愚耶？<br>【书雪堂义墨】<br>元祐二年十二月二十一日，驸马都尉王晋卿致墨二十六丸，凡十余品。杂研<br>之，作数十字，以观其色之深浅。若果佳，当捣和为一品，亦当为佳墨。予昔在<br>黄州，邻近四五郡皆送酒，予合置一器中，谓之雪堂义樽。今又当为雪堂义墨也<br>耶？<br>【书北虏墨】<br>云庵有墨，铭云“阳岩镇造”，云是北虏墨，陆子履奉使得之者。<br>【书廷珪墨】<br>昨日有人出墨数寸，仆望见，知其为廷珪也。凡物莫不然，不知者如乌之雌<br>雄，其知之者如乌、鹄也。<br>【记夺鲁直墨】<br>黄鲁直学吾书，辄以书名于时，好事者争以精纸妙墨求之，常携古锦囊，满<br>中皆是物也。一日见过，探之，得承晏墨半挺。鲁直甚惜之，曰：“群儿贱家鸡，<br>嗜野鹜。”遂夺之，此墨是也。元祐四年三月四日。<br>【书茶墨相反】<br>茶欲其白，常患其黑。墨则反是。然墨磨隔宿则色暗，茶碾过日则香减，颇<br>相似也。茶以新为贵，墨以古为佳，又相反矣。茶可于口，墨可于目。蔡君谟老<br>病不能饮，则烹而玩之。吕行甫好藏墨而不能书，则时磨而小啜之。此又可以发<br>来者之一笑也。<br>【记温公论茶墨】<br>司马温公尝曰：“茶与墨政相反。茶欲白，墨欲黑，茶欲重，墨欲轻，茶欲<br>新，墨欲陈。”予曰：“二物之质诚然，然亦有同者。”公曰：“谓何？”予曰：<br>“奇茶妙墨皆香，是其德同也。皆坚，是其操同也。譬如贤人君子，妍丑黔皙之<br>不同，其德操韫藏，实无以异。”公笑以为是。<br>元祐五年十月二十六日，醇老、全翁、元之、敦夫、子瞻，同游南屏寺。寺<br>僧谦出奇茗如玉雪。适会三衢蔡熙之子瑫出所造墨，黑如漆。墨欲其黑，茶欲<br>其白，物转颠倒，未知孰是？大众一笑而去。<br>【书柳氏试墨】<br>昨日有人点第一网龙团，香味十倍常茶。如使诸葛鼠须笔，金阑子入手，不<br>似有锋刃。惟有此物似之。元祐八年三月十八日，过柳仲远试墨，书此。此墨云<br>“文公桧鼯臈”，不知其所谓也。<br>【书李承晏墨】<br>近时士大夫多造墨，墨工亦尽其技，然皆不逮张李古剂，独二谷乱真，盖亦<br>窃取其形制而已。吴子野出此墨，云是孙准所遗，李承晏真物也，当以色考之，<br>仍以数品比较，乃定真伪耳。绍圣丙子十二月二十一日书。<br>【书潘谷墨】<br>卖墨者潘谷，余不识其人，然闻其所为，非市井人也。墨既精妙而价不二。<br>士或不持钱求墨，不计多少与之。此岂徒然者哉！余尝与诗云：“一朝入海寻李<br>白，空看人间画墨仙。”一日，忽取欠墨钱券焚之，饮酒三日，发狂浪走，遂赴<br>井死。人下视之，盖趺坐井中，手尚持数珠也。见张元明，言如此。<br>【试东野晖墨】<br>世言蜀中冷金笺最宜为墨，非也。惟此纸难为墨。尝以此纸试墨，惟李廷珪<br>乃黑。此墨兖人东野晖所制，每枚必十千，信亦非凡墨之比也。<br>【书裴言墨】<br>潘谷、郭玉、裴言皆墨工，其精粗次第如此。此裴言墨也，比常墨差胜，云<br>是与曹王制者，当由物料精好故耶？<br>【书王君佐所蓄墨】<br>君佐所蓄新罗墨，甚黑而不光，当以潘谷墨和之，乃为佳绝。今时士大夫多<br>贵苏浩然墨，浩然本用高丽煤杂远烟作之，高丽墨若独使，如研土炭耳。<br>【书潘衡墨】<br>金华潘衡初来儋耳，起灶作墨，得烟甚丰，而墨不甚精。予教其作远突宽灶，<br>得烟几减半，而墨乃尔。其印文曰“海南松煤东坡法墨”，皆精者也。常当防墨<br>工盗用印，使得墨者疑耳。此墨出灰池中，未五日而色已如此，日久胶定，当不<br>减李廷珪、张遇也。元符二年四月十七日。<br>【书海南墨】<br>此墨吾在海南亲作，其墨与廷珪不相下。海南多松，松多故煤富，煤富故有<br>择也。<br>【记海南作墨】<br>己卯腊月二十三日，墨灶火大发，几焚屋，救灭，遂罢作墨。得佳墨大小五<br>百丸，入漆者几百丸，足以了一世著书用，仍以遗人，所不知者何人也。余松明<br>一车，仍以照夜。二十八日二鼓，作此纸。<br>【书孙叔静常和墨】<br>孙叔静用剑脊墨，极精妙。其文曰“太室常和”。常和，盖少室间道人也。<br>卖墨，收其赢以起三清殿。墨甚坚而黑，近岁善墨，唯朱觐及此耳。觐，九华人。<br>【记王晋卿墨】<br>王晋卿造墨，用黄金丹砂，墨成，价与金等。三衢蔡瑫自烟煤胶外，一物<br>不用，特以和剂有法，甚黑而光，殆不减晋卿。胡人谓犀黑暗，象白暗，可以名<br>墨，亦可以名茶。<br>【书郑君乘绢纸】<br>仆谪居黄州，郑元舆君乘亦官于黄。一日，以此纸一轴，求仆书云：“有故<br>人孟阳，酷好君书，属予多为求之。”仍出孟君书数纸。其人亦善用笔，落笔洒<br>然，虽仆何以加之。郑君言其意勤甚，殆不可不许。后数日，适会中秋，仆与客<br>饮江亭，醉甚，乃作此数纸。时元丰四年也。明日视之，乃绢也。然古者本谓绢<br>纸，近世失之云。<br>【书六合麻纸】<br>成都浣花溪，水清滑胜常，以沤麻楮作笺纸，紧白可爱，数十里外便不堪造，<br>信水之力也。扬州有蜀冈，冈上有大明寺井，知味者以谓与蜀水相似。西至六合，<br>罔尽而水发，合为大溪，溪左右居人亦造纸，与蜀产不甚相远。自十年以来，所<br>产益多，工亦益精，更数十年，当与蜀纸相乱也。<br>【书布头笺】<br>川笺取布机余经不受纬者治作之，故名布头笺。此纸冠天下，六合人亦作，<br>终不佳。<br>【书海苔纸】<br>昔人以海苔为纸，今无复有，今人以竹为纸，亦古所无有也。付子过。<br>【书石晋笔仙】<br>石晋之末，汝州有一士，不知姓名，每夜作笔十管付其家。至晓，阖户而出，<br>面街凿壁，贯以竹筒，如引水者。有人置三十钱，则一笔跃出。以势力取之，莫<br>得也。笔尽，则取钱携一壶买酒吟啸自若，率尝如此。凡三十载，忽去，不知所<br>在。又数十年，复有见之者，颜貌如故，人谓之笔仙。<br>【书诸葛笔】<br>宣州诸葛氏笔，擅天下久矣。纵其间不甚佳者，终有家法。如北苑茶、内库<br>酒、教坊乐，虽弊精疲神，欲强学之，而草野气终不可脱。<br>【书钱塘程奕笔】<br>近年笔工，不经师匠，妄出新意，择毫虽精，形制诡异，不与人手相谋。独<br>钱塘程奕所制，有三十年先辈意味，使人作字，不知有笔，亦是一快。吾不久行<br>当致数百枝而去，北方无此笔也。<br>【记南兔毫】<br>余在北方食獐兔，极美，及来两浙江淮，此物稀少，宜其益珍。每得食，率<br>少味，及微腥，有鱼暇气。聚其皮数十，以易笔于都下。皆云此南兔，不经霜雪，<br>毫漫不可用。乃知此物本不产陂泽间也。<br>【记都下熟毫】<br>近日都下笔皆圆熟少锋，虽软美易使，然百字外力辄衰，盖制毫太熟使然也。<br>鬻笔者既利于易败而多售，买笔者亦利其易使。惟诸葛氏独守旧法，此又可喜也。<br>【记古人系笔】<br>系笔当用生毫，笔成，饭甑中蒸之，熟一斗饭乃取出，悬水瓮上数月乃可用，<br>此古法也。<br>【记欧公论把笔】<br>把笔无定法，要使虚而宽。欧阳文忠公谓余，当使指运而腕，不知此语最妙。<br>方其运也，左右前后却不免欹侧，及其定也，上下如引绳，此之谓笔正。柳诚悬<br>之语良是。<br>【书诸葛散卓笔】<br>散卓笔，惟诸葛能之。他人学者，皆得其形似而无其法，反不如常笔。如人<br>学杜甫诗，得其粗俗而已。<br>【书杜君懿藏诸葛笔】<br>杜叔元君懿善书，学李建中法。为宣州通判。善待诸葛氏，如遇士人，以故<br>为尽力，常得其善笔。余应举时，君懿以二笔遗余，终试笔不败。其后二十五年，<br>余来黄州，君懿死久矣，而见其子沂，犹蓄其父在宣州所得笔也，良健可用。君<br>懿胶笔法，每一百枝，用水银粉一钱，上皆以沸汤调研如稀糊。乃以研墨，胶笔<br>永不蠹，且润软不燥也。非君懿善藏，亦不能如此持久也。<br>【书唐林夫惠诸葛笔】<br>唐林夫以诸葛笔两束寄仆，每束十色，奇妙之极。非林夫善书，莫能得此笔。<br>林夫又求仆行草，故为作此数纸。元丰六年十月十五日，醉中题。<br>【书黄鲁直惠郎奇笔】<br>仆应举时，常用郎奇笔，近岁不复有，不知奇之存亡。今日忽于鲁直处得之。<br>鲁直云：“奇中风十许年，近忽无恙。此笔不当供答义人，当与作赋人用也。”<br>【书鲁直所藏徐偃笔】<br>鲁直出众工笔，使仆历试之。笔锋如着盐曲蟮，诘曲纸上。鲁直云：“此徐<br>偃笔也。有筋无骨，真可谓名不虚得。”<br>【书吴说笔】<br>笔若适士大夫意，则工书人不能用。若便于工书者，则虽士大夫亦罕售矣。<br>屠龙不如履犭希，岂独笔哉！君谟所谓艺益工而人益困，非虚语也。吴政已亡，<br>其子说颇得家法。<br>【试吴说笔】<br>前史谓徐浩书锋藏画中，力出字外。杜子美云：“书贵瘦硬方通神。”若用<br>今时笔工虚锋涨墨，则人人皆作肥皮馒头矣。用吴说笔，作此数字，颇适人意。<br>【书岭南笔】<br>绍圣三年五月二十七日，过水西，见卖笔者，形制粗似笔，以二十钱易两枝。<br>墨水相浮，纷然欲散，信岭南无笔也。<br>【书孙叔静诸葛笔】<br>久在海外，旧所赍笔皆腐败，至用鸡毛笔。拒手狞劣，如魏元忠所谓骑穷相<br>驴脚摇<革登>者。今日忽于孙叔静处用诸葛笔，惊叹此笔乃尔蕴藉耶！<br>【书赠孙叔静】<br>今日于叔静家饮官法酒，烹团茶，烧衙香，用诸葛笔，皆北归喜事。<br>【书王定国赠吴说帖（定国帖附）】<br>．定国吴砚，李文靖奉使江南得之。巩获于其孙，盖作风字样，收水处微损，<br>以漆固之。子瞻作《清虚居士真赞》，取以为润笔。子瞻今去国万里，然与砚俱<br>乎？绍圣乙亥春，至广陵，吴说以笔工得子瞻书吴砚铭，览之怅然。平生交游，<br>十年升沉，惟子瞻为耐久。何日复相从，以砚墨纸笔为适也。王巩定国书。（此<br>吴汪少微砚也。）<br>去国八年，归见中原士大夫，皆用散毫作无骨字。买笔于市，皆散软一律。<br>惟广陵吴说独守旧法。王定国谓往还中无耐久者，吴说笔工而独耐久，吾甚嘉之。<br>建中靖国元年五月二十日，东坡居士书。<br>【书凤咮砚】<br>建州北菀凤凰山，山如飞凤下舞之状。山下有石，声如铜铁，作砚至美，如<br>有肤筠然，此殆玉德也。疑其太滑，然至益墨。熙宁五年，国子博士王颐始知以<br>为砚，而求名于余。余名之曰凤咮，且又戏铭其底云：“坐令龙尾羞牛后。”<br>歙人甚病此言。余尝使人求砚于歙，歙人云：“何不只使凤咮石？”卒不得善<br>砚。乃知名者物之累，争媢之所从出也。或曰：“石不知，恶争媢也？”余<br>曰：“既不知恶争媢，则亦不知好美名矣。”<br>【书砚】<br>砚之发墨者必费笔，不费笔则退墨。二德难兼，非独砚也。大字难结密，小<br>字常局促；真书患不放，草书苦无法；茶苦患不美，酒美患不辣。万事无不然，<br>可一大笑也。<br>【书砚（赠段玙）】<br>砚之美，止于滑而发墨，其他皆余事也。然此两者常相害，滑者辄褪墨。余<br>作孔毅夫砚铭云：“涩不留笔，滑不拒墨。”毅夫甚以为名言。<br>【书吕道人砚】<br>泽州吕道人沉泥砚，多作投壶样。其首有吕字，非刻非画，坚緻可以试金。<br>道人已死，砚渐难得。元丰五年三月七日，偶至沙湖黄氏家，见一枚，黄氏初不<br>知贵，乃取而有之。<br>【书名僧令休砚】<br>黄罔主簿段君玙，尝于京师佣书人处，得一风字砚。下有刻云：“祥符己酉，<br>得之于信州铅山观音院，故名僧令休之手琢也。明年夏于鹅湖山刻记。”钱易希<br>白题其侧，又刻“荒灵”二字。砚盖歙石之美者。己酉至今七十四年，令休不知<br>为何僧也？禅月、贯休信州人，令休岂其兄弟欤？尝以问铅山人。而“荒灵”二<br>字，莫晓其意。段君以砚遗余，故书此数纸以报之。元丰六年冬至日书。<br>富阳令冯君，尝为黄冈，故获此书于段。元祐五年四月十八日复见之，时为<br>钱塘守。<br>【书许敬宗砚二首（之一）】<br>都官郎中杜叔元君懿，有古风字砚，工与石皆出妙美。相传是许敬宗砚，初<br>不甚信。其后杭人有网得一铜匣于浙江中者，有“铸成许敬宗”字，与砚适相宜，<br>有容两足处，无毫发差，乃知真敬宗物也。君懿尝语余：“吾家无一物，死，当<br>以此砚作润笔，求君志吾墓也。”君懿死，其子沂归砚请志，而余不作墓志久矣，<br>辞之。沂乃以砚求之于余友人孙莘老，莘老笑曰：“敬宗在，正堪斫以饲狗耳，<br>何以其砚为。”余哀此砚之不幸，一为敬宗所辱，四百余年矣，而垢秽不磨。方<br>敬宗为奸时，砚岂知之也哉，以为非其罪，故乞之于孙莘老，为一洗之。匣今在<br>唐氏，唐氏甚惜之，求之不可得。砚之美既不在匣，而上有敬宗姓名，盖不必蓄<br>也。<br>【书许敬宗砚二首（之二）】<br>杜叔元字君懿，为人文雅，学李建中书，作诗亦有可观。蓄一砚，云：“家<br>世相传，是许敬宗砚。”始亦不甚信之。其后官于杭州，渔人于浙江中网得一铜<br>匣，其中有“铸成许敬宗”字。砚有两足，正方，而匣亦有容足处，不差毫毛，<br>始知真敬宗物。君懿与吾先君善，先君欲求其砚而不可。君懿既死，其子沂以砚<br>遗余，求作墓铭。余平生不作此文，乃归其砚，不为作。沂乃以遗孙觉莘老，<br>而得志文。余过高邮，莘老出砚示余曰：“敬宗在，正好棒杀，何以其砚为。”<br>余以谓憎而知其善，虽其人且不可废，况其砚。乃问莘老求而得。砚，端溪紫石<br>也，而滑润如玉，杀墨如风，其磨墨处微洼，真四百余年物也。匣今在唐諲处，<br>终当合之。<br>【书汪少微砚】<br>邓家有歙砚，底有款识云：“吴顺义元年，处士汪少微铭云：‘松操凝烟，<br>楮英铺雪。毫颖如飞，人间五绝。’”所颂者三物尔，盖所谓砚与少微为五耶？<br>【书唐林夫惠砚】<br>行至泗州，见蔡景繁附唐林夫书信与余端砚一枚，张遇墨半螺。砚极佳，但<br>小而凸，磨墨不甚便。作砚者意待数百年后，砚平乃便墨耳。一砚犹须作数百年<br>计，而作事乃不为明日计，可不谓大惑耶？<br>【书凤咮砚】<br>仆好用凤咮石砚，然论者多异同。盖自少得真者，为黯黮滩石所乱耳。<br>【书瓦砚】<br>以瓦为砚，如以铁为镜而已，必求其用，岂如铜与石哉，而世常贵之，岂所<br>谓苟异者耶？<br>【评淄端砚】<br>淄石号韫玉砚，发墨而损笔。端石非下岩者，宜笔而褪墨。二者当安所去取？<br>用褪墨砚如骑钝马，数步一鞭，数字一磨，不如骑骡用瓦砚也。<br>【书青州石末砚】<br>柳公权论砚，甚贵青州石末，云“墨易冷”。世莫晓其语。此砚青州甚易得，<br>凡物耳，无足珍者。盖出陶灶中，无泽润理。唐人以此作羯鼓腔，与定州花瓷作<br>对，岂砚材乎？砚当用石，如镜用铜，此真材本性也。以瓦为砚，如以铁为镜。<br>人之待瓦、铁也微，而责之也轻，粗能磨墨照影，便称奇物，其实岂可与真材本<br>性者同日而论哉？<br>【书月石砚屏】<br>李献父遗余天台玉板纸，殆过澄心堂，顷所未见。月石屏扪之，月微凸，乃<br>伪也，真者必平，然多不圆。圆而平，桂满而不出，此至难得，可宝。<br>【书昙秀龙尾砚】<br>昙秀畜龙尾石砚，仆所谓“涩不留笔、滑不拒墨”者也。制以拱璧，而以<br>鈌月为池，云是蒋希鲁旧物。予顷在广陵，尝从昙秀识此砚，今复见之岭海间，<br>依然如故人也。<br>【书陆道士镜砚】<br>陆道士蓄一镜一砚，皆可宝。砚圆首斧形，色正青，背有却月金文，甚能克<br>墨而宜笔，盖唐以前物也。镜则古矣，其背文不可识。家有镜，正类是，其铭曰：<br>“汉有善铜出白阳，取为镜，清如明，左龙右虎俌之。”以铭文考之，则此镜<br>乃汉物也耶？吾尝以示苏子容。子容以博学名世，曰：“此镜以前皆作此，盖禹<br>鼎象物之遗法也。白阳，今无此地名。楚有白公，取南阳白水为邑，白阳岂白水<br>乎？汉人‘而’、‘如’通用。”皆子容云。镜心微凸，镜面小而直，学道者谓<br>是聚神镜也。丙子十二月，初一日书。<br>【杂书琴事十首·家藏雷琴（赠陈季常）】<br>余家有琴，其面皆作蛇蚹纹，其上池铭云：“开元十年造，雅州灵关村。”<br>其下池铭云：“雷家记八日合。”不晓其“八日合”为何等语也？其岳不容指，<br>而弦不先攵，此最琴之妙，而雷琴独然。求其法不可得，乃破其所藏雷琴求之。<br>琴声出于两池间，其背微隆，若薤叶然，声欲出而隘，徘回不去，乃有余韵，此<br>最不传之妙。<br>【杂书琴事十首·欧阳公论琴诗】<br>“昵昵儿女语，恩怨相尔汝。划然变轩昂，勇士赴敌场。”此退之《听颖师<br>琴》诗也。欧阳文忠公尝问仆：“琴诗何者最佳？”余以此答之。公言此诗固奇<br>丽，然自是听琵琶诗，非琴诗。余退而作《听杭僧惟贤琴》诗云：“大弦春温和<br>且平，小弦廉折亮以清。平生未识宫与角，但闻牛鸣盎中雉登木。门前剥啄谁扣<br>门，山僧未闲君勿嗔。归家且觅千斛水，净洗从前筝笛耳。”诗成欲寄公，而公<br>薨，至今以为恨。<br>【杂书琴事十首·张子野戏琴妓】<br>尚书郎张先子野，杭州人。善戏谑，有风味。见杭妓有弹琴者，忽抚掌曰：<br>“异哉，此筝不见许时，乃尔黑瘦耶？”<br>【杂书琴事十首·琴非雅声】<br>世以琴为雅声，过矣。琴正古之郑、卫耳。今世所谓郑、卫者，乃皆胡部，<br>非复中华之声。自天宝中坐立部与胡部合，自尔莫能辨者。或云，今琵琶中有独<br>弹，往往有中华郑、卫之声，然亦莫能辨也。<br>【杂书琴事十首·琴贵桐孙】<br>凡木，本实而末虚，惟桐反之。试取小枝削，皆坚实如蜡，而其本皆中虚空。<br>故世所以贵孙枝者，贵其实也，实，故丝中有木声。<br>【杂书琴事十首·戴安道不及阮千里】<br>阮千里善弹琴，人闻其能，多往求听。不问贵贱长幼，皆为弹之，神气冲和，<br>不知何人所在。内兄潘岳每命鼓琴，终日达夜无忤色，识者叹其恬澹，不可荣辱。<br>戴安道亦善鼓琴，武陵王晞使人召之。安道对使者破琴曰：“戴安道不为王门伶<br>人。”余以谓安道之介，不如千里之达。<br>【杂书琴事十首·琴鹤之祸】<br>卫懿公好鹤，以亡其国，房次律好琴，得罪至死。乃知烧煮之士，亦自有理。<br>【杂书琴事十首·天阴弦慢】<br>或对一贵人弹琴者，天阴声不发。贵人怪之，曰：“岂弦慢故？”或对曰：<br>“弦也不慢。”<br>【杂书琴事十首·桑叶揩弦】<br>琴弦旧则声暗，以桑叶揩之，辄复如新，但无如其青何耳。<br>【杂书琴事十首·文与可琴铭】<br>文与可家有古琴，予为之铭曰：“攫之幽然，如水赴谷。AA69之萧然，如叶<br>脱木。按之噫然，应指而长言者似君。置之枵然，遗形而不言者似仆。”与可好<br>作楚词，故有“长言似君”之句。“AA69”、“释”同。邹忌论琴云：“攫之深，<br>AA69之愉。”此言为指法之妙尔。<br>元丰四年六月二十三日，陈季常处士自岐亭来访予，携精笔佳纸妙墨求予书。<br>会客有善琴者，求予所蓄宝琴弹之，故所书皆琴事。<br>【杂书琴曲十二首·子夜歌（赠陈季常）】<br>《子夜歌》者，女子名子夜，造此声。晋孝武帝太元中，琅琅王轲之家有鬼<br>歌子夜，则子夜是此时人也。<br>【杂书琴曲十二首·凤将雏】<br>《凤将雏》者，旧曲也。应璩《百一》诗，云是《凤将雏》。则其来久矣。<br>【杂书琴曲十二首·前汉歌】<br>《前汉歌》者，车骑将军沈充。<br>【杂书琴曲十二首·阿子歌】<br>阿子及欢闻歌者，穆帝升平初，歌毕，辄呼“阿子汝闻否”？后人衍其声为<br>此曲。<br>【杂书琴曲十二首·团扇歌】<br>《团扇歌》者，中书令王珉，与嫂婢有情爱，箠挞过苦。婢素善歌，而珉好<br>执白团扇，故作此声。<br>【杂书琴曲十二首·懊憹歌】<br>《懊憹歌》者，隆安初，俗间讹谣之曲。<br>【杂书琴曲十二首·长史变】<br>《长史变》者，司徒左长史王廞临败所作。<br>凡此诸曲，皆徒歌，既而被之管弦者。有因金石丝竹造歌以被之，如魏世三<br>调歌之类是也。<br>【杂书琴曲十二首·杯柈舞】<br>《杯柈舞》，手接杯柈反覆之。汉世惟有柈舞，而晋加之以杯。<br>【杂书琴曲十二首·公莫舞】<br>《公莫舞》，今之巾舞也。相传项庄舞剑，项伯以袖隔之，使不及高祖，且<br>语庄云：“公莫舞。”<br>【杂书琴曲十二首·公莫渡河】<br>琴操有《公莫渡河》，其声所从来已久。俗云项伯，非也。<br>【杂书琴曲十二首·白纻歌】<br>白纻本吴地所出，宜是吴舞也。晋《俳歌》云：“皎皎白绪，节节为丛。”<br>吴音谓绪为纻，白纻即白绪也。<br>【杂书琴曲十二首·瑶池燕】<br>琴曲有《瑶池燕》，其词既不甚佳，而声亦怨咽。或改其词作《闺怨》云：<br>“飞花成阵春心困。寸寸别肠，多少愁闷。无人问。偷啼自揾残妆粉。抱瑶琴、<br>寻出新韵。玉纤趁。南风未解幽愠。低云鬓。眉峰敛，晕娇和恨。”<br>此曲奇妙，季常勿妄以与人。<br>【书士琴二首·赠吴主簿】<br>武昌主簿吴亮君采携其故人士琴之说，与高斋先生之铭，空同子之文，太平<br>之颂以示余。余不识沈君，而读其书，反覆其义趣，如见其人，如闻士琴之声。<br>余昔从高斋先生游，尝见其宝一琴，无铭无识，不知其何代物也。请以告二子，<br>使从先生求观之，此士琴者待其琴而后和。元丰六年闰六月二十四日书。<br>【书士琴二首·书醉翁操后】<br>二水同器，有不相入，二琴同手，有不相应。今沈君信手弹琴，而与泉合，<br>居士纵笔作诗，而与琴会。此必有真同者矣。本觉法真禅师，沈君之子也，故书<br>以寄之。愿师宴坐静室，自以为琴，而以学者为琴工，有能不谋而同三令无际者，<br>愿师取之。元祐七年四月二十四日。<br>【书文忠赠李师琴诗】<br>与次公听贤师琴，贤求诗，仓卒无以应之。次公曰：“古人赋诗皆歌所学，<br>何必已云。”次公因诵欧阳公赠李师诗，嘱余书之以赠焉。元祐四年九月二十一<br>日。<br>【书林道人论琴棋】<br>元祐五年十二月一日，游小灵隐，听林道人论琴棋，极通妙理。余虽不通此<br>二技，然以理度之，知其言之信也。杜子美论画云：“更觉良工心独苦。”用意<br>之妙，有举世莫之知者。此其所以为独苦欤？<br>【书仲殊琴梦】<br>元祐六年三月十八日五鼓，船泊吴江，梦长老仲殊弹一琴，十三弦颇坏损而<br>有异声。余问云：“琴何为十三弦？”殊不答，但诵诗曰：“度数形名岂偶然，<br>破琴今有十三弦。此生若遇邢和璞，方信秦筝是响泉。”梦中了然谕其意，觉而<br>识之。今晚到苏州，殊或见过，即以示之。写至此，笔未绝，而殊老叩舷来见，<br>惊叹不已，遂以赠之。时去州五里。<br>【书王进叔所蓄琴】<br>知琴者以谓前一指后一纸为妙，以蛇蚹纹为古。进叔所蓄琴，前几不容指，<br>而后劣容纸，然终无杂声，可谓妙矣。蛇蚹纹已渐出，后日当益增，但吾辈及<br>见其斑斑焉，则亦可谓难老者也。元符二年十月二十三日，与孙叔静皆云。<br>【书黄州古编钟】<br>黄州西北百余里，有欧阳院。院僧畜一古编钟，云得之耕者。发其地，获四<br>钟，劚破其二，一为铸铜者取去，独一在此耳。其声空笼，然颇有古意，虽不见<br>韶濩之音，犹可想见其仿佛也。<br>【书古铜鼎】<br>旧说明皇羯鼓，捲以油，注中不漏。或疑其诞。吾尝蓄古铜鼎盖之。煮汤<br>而气不出，乃知旧说不妄。<br>【书金錞形制】<br>《周礼》有金錞，《国语》有錞于丁宁，萧齐始兴王鉴尝得之，高三尺<br>六寸六分，围二尺四寸，圆如筩，铜色墨如漆。上有铜马，以绳悬马，令去地尺<br>余，灌之以水，又以器盛水于下，以芒茎当心跪注錞于，清响如雷，良久乃已。<br>记者既能道其尺寸之详如此，而拙于遣词，使古器形制不可复得其彷彿，甚可<br>恨也。<br>【论漆】<br>漆畏蟹，予尝使工作漆器，工以蒸饼洁手而食之，宛转如中毒状，亟以蟹食<br>之乃苏。墨入漆最善，然以少蟹黄败之乃可。不尔，即坚顽不可用也。<br>【题云安下岩】<br>子瞻、子由与侃师至此，院僧以路恶见止，不知仆之所历有百倍于此者矣。<br>丁未正月二十日书。<br>【书游灵化洞】<br>予始与曾元恕入灵化洞，迫于日暮，而元恕又畏其险，故不果尽而还。及此，<br>与吕穆仲游。穆仲勇发过我，遂相与至昔人之所未至，而惊世诡异之观，有不可<br>胜谈者。余欲疏其一二，以告来者，又恐为造物者所愠，后有勇往如吾二人至吾<br>之所至，当自知之。<br>【记公择天柱分桃】<br>李公择与客游天柱寺还，过司命祠下，道傍见一桃，烂熟可爱，当往来之冲，<br>而不为人之所得。疑其为真灵之瑞，分食之则不足，众以与公择，公择不可。时<br>苏、徐二客皆有老母七十余，公择使二客分之，归遗其母，人人满意，过于食桃。<br>此事不可不识也。<br>【记与安节饮】<br>元丰辛酉冬至，仆在黄州，侄安节不远千里来省，饮酒乐甚。使作黄钟《梁<br>州》，仍令小童快舞一曲，醉后书此，以识一时之事。<br>【记游定惠院】<br>黄州定惠院东小山上，有海棠一株，特繁茂。每岁盛开，必携客置酒，已五<br>醉其下矣。今年复与参寥师及二三子访焉，则园已易主，主虽市井人，然以予故，<br>稍加培治。山上多老枳木，性瘦韧，筋脉呈露，如老人项颈。花白而圆，如大珠<br>累累，香色皆不凡。此木不为人所喜，稍稍伐去，以予故，亦得不伐。既饮，往<br>憩于尚氏之第。尚氏亦市井人也。而居处修洁，如吴越间人，竹林花圃皆可喜。<br>醉卧小板阁上，稍醒，闻坐客崔成老弹雷氏琴，作悲风晓月，铮铮然，意非人间<br>也。晚乃步出城东，鬻大木盆，意者谓可以注清泉，瀹瓜李，遂夤缘小沟，入<br>何氏、韩氏竹园。时何氏方作堂竹间，既辟地矣，遂置酒竹阴下。有刘唐年主<br>簿者，馈油煎饵，其名为甚酥，味极美。客尚欲饮，而予忽兴尽，乃径归。道过<br>何氏小辅，乞其丛橘，移种雪堂之西。坐客徐君得之将适闽中，以后会未可期，<br>请予记之，为异日拊掌。时参寥独不饮，以枣汤代之。<br>【题连公壁】<br>俗语云“强将下无弱兵”，真可信。吾观安国连公之子孙，无一不好事者，<br>此寺当日盛矣。<br>【书赠何圣可】<br>岁云暮矣，风雨凄然，纸窗竹室，灯火青荧，辄于此间得少佳趣。今分一半，<br>寄与黄冈何圣可。若欲同享，须择佳客，若非其人，当立遣人去追索也。<br>【书雪】<br>黄州今年大雪盈尺，吾方种麦东坡，得此，固我所喜。但舍外无薪米者，亦<br>为之耿耿不寐，悲夫。<br>【再书赠王文甫】<br>昨日大风欲去而不可，今日无风可去而我意欲留。文甫欲我去者，当使风水<br>与我意会。如此，便当作留客过岁准备也。<br>【跋太虚辩才庐山题名】<br>某与大觉禅师别十九年矣，禅师脱屣当世，云栖海上，谓不复见记，乃尔拳<br>拳耶，抚卷太息。欲一见之，恐不可复得。会与参寥师自庐山之阳并出，而东所<br>至，皆禅师旧迹，山中人多能言之者，乃复书太虚与辩才题名之后，以遗参寥。<br>太虚今年三十六，参寥四十二，某四十九，辩才七十四，禅师七十六矣。此吾五<br>人者，当复相从乎？生者可以一笑，死者可以一叹也。元丰七年五月十九日慧日<br>院，大雨中书。<br>【泗岸喜题】<br>谪居黄州五年，今日离泗州北行。岸上，闻骡驮铎声空笼，意亦欣然，盖不<br>闻此声久矣。韩退之诗云：“照壁喜见蝎。”此语真不虚也。然吾方上书求居常<br>州，岂鱼鸟之性，终安于江湖耶？元丰八年正月四日书。<br>【书遗蔡允元】<br>仆闲居六年，复出从仕。自六月被命，今始至淮上；大风三日不得渡。故人<br>蔡允元来船中相别。允元眷眷不忍归，而仆迟回不发，意甚愿来日复风。坐客皆<br>云东坡赴官之意，殆似小儿迁延避学。爱其语切类，故书之，以遗允元，为他日<br>归休一笑。<br>【蓬莱阁记所见】<br>登州蓬莱阁上，望海如镜面，与天相际。忽有如黑豆数点者，郡人云：“海<br>舶至矣。”不一炊久，已至阁下。<br>【书鲁直浴室题名后（并鲁直题）】<br>．浴室院有蜀僧令宗，画达磨以来六祖师，人物皆绝妙。其山川花木毛羽衣<br>盂诸物，画工能知之，至于人有怀道之容，投机接物，目击而百体从之者，未易<br>为俗人言也。此壁列于冠盖之区，而湮伏不闻者数十年。晚得蜀人苏子瞻，乃发<br>之。物不系于世道，兴衰亦有数如此。此寺井泉甘寒，汶师碾建溪茶，常不落第<br>二。故人陈季常，林下士也，寓棋簟于此。苏子瞻、范子功数来从，故予过门必<br>税驾焉。元祐三年，鲁直题。<br>后五百岁浴室丘墟，六祖变灭，苏、范、黄、陈尽为鬼录，而此书独存，当<br>有来者会予此心，拊掌一笑。是月十五日戊子，子瞻书。<br>【杭州题名二首（之一）】<br>元祐四年十月十七日，与曹晦之、晁子庄、徐得之、王元直、秦少章同来。<br>时主僧皆出，庭户寂然，徙倚久之。东坡书。<br>【杭州题名二首（之二）】<br>余十五年前，杖藜芒屦，往来南北山，此间鱼鸟皆相识，况诸道人乎？再至，<br>惘然皆晚生相对，但有怆恨。子瞻书。<br>【题损之故居】<br>元祐四年十月七日，始来损之故居，周览遗迹。陶元亮云：“嗟岁月之遂往，<br>悼吾年之不留。”若人犹尔，悼吾侪乎？轼书。<br>【书赠王元直三首（之一）】<br>王箴字元直，小名三老翁，小字惇叔。<br>元祐四年十月十八日夜，与王元直饮酒，掇荠莱食之，甚美。颇忆蜀中巢菜，<br>怅然久之。<br>【书赠王元直三首（之二）】<br>王十六见惠拍板两联，意谓仆有歌人，不知初无有也。然亦有用，当陪傅大<br>士唱《金刚经颂》耳。元祐四年十一月四日二鼓。<br>【书赠王元直三首（之三）】<br>元祐四年十一月二十八日，既雨，微雪。予以寒疾在告，危坐至夜。与王元<br>直饮姜密酒一杯，醺然径醉。亲执枪匕作荠青鰕羹，食之甚美。他日归乡，勿<br>忘此味也。<br>【题万松岭惠明院壁】<br>予去此十七年，复与彭城张圣途、丹阳陈辅之同来。院僧梵英，葺治堂宇，<br>比旧加严絜。茗饮芳烈，问：“此新茶耶？”英曰：“茶性新旧交，则香味复。”<br>予尝见知琴者，言琴不百年，则桐之生意不尽，缓急清浊，常与雨旸寒暑相应。<br>此理与茶相近，故并记之。<br>【书赠张临溪】<br>吾有张希元有异材，使其登时遇合，当以功名闻，不幸早世，其命矣夫！元<br>祐七年九月二日，行临溪道中，见其子堂来令兹邑，问以民事，家风凛然，希元<br>为不亡矣。勉之！勉之！岂常栖枳棘间乎？东坡居士书。<br>【书赠杨子微】<br>故人杨济甫之子明字子微，不远数千里，来见仆与子由。会子由有汝海之行，<br>仆亦迁岭表，子微追及仆于陈留，留连不忍去。欲作济甫书，行役倦甚，不果。<br>可持是示济甫，此即书也，何必更作。子微笃学有文，自言知数术，云仆必不死<br>岭表。若斯言有征，当为写《道德经》相偿，此纸所以志也。绍圣元年闰四月十<br>八日，新英州守苏轼书。<br>【题广州清远峡山寺】<br>轼与幼子过同游峡山寺，徘徊登览，想见长老寿公之高致，但恨溪水太峻，<br>当少留之。若于淙碧轩之北，作一小闸，潴为澄潭，使人过闸上，雷吼雪溅，为<br>往来之奇观。若夏秋水暴，自可为启闭之节。用阴阳家说，寺当少富云。绍圣元<br>年九月十三日。<br>【题寿圣寺】<br>蜀人苏轼子瞻，南迁惠州，舣舟岩下。与幼子过同游寿圣寺。遇隐者石君汝<br>砺器之，话罗浮之胜，至暮乃去。绍圣元年九月十二日书。<br>【书天庆观壁】<br>东坡饮酒此室，进士许毅甫自五羊来，邂逅一杯而别。<br>【题罗浮】<br>绍圣元年九月二十六日，东坡翁迁于惠州，舣舟泊头镇。明晨肩舆十五里，<br>至罗浮山，入延祥宝积寺，礼天竺瑞像，饮梁僧景泰禅师卓锡泉，品其味，出江<br>水上远甚。东三里至长寿观。又东北三里，至冲虚观。观有葛稚川丹灶。次之，<br>诸仙者朝斗坛。观坛上所获铜龙六、鱼一。坛北有洞，曰朱明，榛莽不可入。水<br>出洞中，锵鸣如琴筑。水中皆菖蒲，生石上。道士邓守安字道玄，有道者也。访<br>之，适出。坐遗屣轩，望麻姑峰。方饮酒，进士许毅来游，呼与饮。既醉，还宿<br>宝积中阁。夜大风，山烧壮甚，有声。晨粥已，还舟，憩花光寺。从游者，幼子<br>过，巡检史珏，宝积长老齐德，延祥长老绍冲，冲虚道士陈熙明。山中可游而未<br>暇者，明福宫、石楼、黄龙洞，期以明年三月复来。<br>【记与舟师夜座】<br>绍圣二年正月初五日，与成都舟阇黎夜坐，饥甚。家人煮鸡肠菜羹甚美。缘<br>是，与舟谈不二法。舟请记之。其语则不可记，非不可记，盖不暇记也。<br>【题白水山】<br>绍圣二年三月四日，詹使君邀予游白水山佛迹寺，浴于汤泉，风于悬瀑之下，<br>登中岭，望瀑所从出。出山，肩舆节行观山，且与客语。晚休于荔浦之上，曳杖<br>竹阴之下。时荔子累累如芡实矣。父老指以告予曰：“是可食，公能携酒复来？”<br>意欣然许之。同游者柯常、林抃、王原、赖仙芝。詹使君名范，予盖苏轼也。<br>【记朝斗】<br>绍圣二年五月望日，敬造真一法酒成。请罗浮道士邓守安拜奠北斗真君。将<br>奠，雨作。已而清风肃然，云气解驳，月星皆现，魁杓明爽。彻奠，阴雨如初。<br>谨拜手稽首而记其事。东坡居士苏轼书。<br>【题栖禅院】<br>绍圣三年八月六日夜，风雨，旦视院东南，有巨人迹五。是月九日，苏轼与<br>男过来观。<br>【题合江楼】<br>青天孤月，故是人间一快。而或者乃云不如微云点缀。乃是居心不净者常欲<br>滓秽太清。合江楼下，秋碧浮空，光接几席之上，而有葵苫败屋七八间，横斜砌<br>下。今岁大水再至，居者奔避不暇。岂无寸土可迁，而乃眷眷不去，常为人眼中<br>沙乎？绍圣二年九月五日。<br>【书海南风土】<br>岭南天气卑湿，地气蒸溽，而海南为甚。夏秋之交，物无不腐坏者。人非金<br>石，其何能久。然儋耳颇有老人，年百余岁者，往往而是，八九十者不论也。乃<br>知寿夭无定，习而安之，则冰蚕火鼠，皆可以生。吾尝湛然无思，寓此觉于物表，<br>使折胶之寒，无所施其冽，流金之暑，无所措其毒，百余岁岂足道哉！彼愚老人<br>者，初不知此特如蚕鼠生于其中，兀然受之而已。一呼之温，一吸之凉，相续无<br>有间断，虽长生可也。庄子曰：“天之穿之，日夜无隙，人则固塞其窦。”岂不<br>然哉。九月二十七日，秋霖雨不止，顾视帏帐，有白蚁升余，皆已腐烂，感叹不<br>已。信手书。时戊寅岁也。<br>【书城北放鱼】<br>儋耳鱼者渔于城南之陂，得鲫二十一尾，求售于东坡居士。坐客皆欣然，欲<br>买放之。乃以木盎养鱼，舁至城北沦江之阴，吴氏之居，浣沙石之下放之。时吴<br>氏馆客陈宗道，为举《金光明经》流水长者因缘说法念佛，以度是鱼。曰无明缘，<br>行行缘，识识缘，名色名色缘，六入六入缘，触触缘，受受缘，爱爱缘，取取缘，<br>有有缘，生生缘，老死忧悲苦恼，南无宝胜如来。尔时宗道说法念佛已，其鱼皆<br>随波赴谷，众会观喜，作礼而退。会者六人，吴氏之老刘某，南海符某，儋耳何<br>旻，潮阳王介石，温陵王懿、许琦；舁者二人，吉童、奴九。元符二年三月丙寅<br>书。<br>【题廉州清乐轩】<br>浮屠不三宿桑下，东坡盖三宿此矣。去后，仲修使君当复念我耶？庚辰八月<br>二十四日题。<br>【书赠古氏】<br>古氏南坡脩竹数千竿，大者皆七寸围，盛夏不见日，蝉鸣鸟呼，有山谷气象。<br>竹林之西，又有隙地数亩，种桃李杂花。今年秋冬，当作三间一龟头，取雪堂规<br>模，东荫脩竹，西眺江山。若果成此，遂为一郡之嘉观也。<br>【内制批答二首·赐门下侍郎孙固乞致仕不许批答】<br>吾不出帷幄，临御家邦。实赖股肱之良，以持纲纪之要，于其进退，顾可轻<br>听之哉。卿顷自近藩，擢贰东省。本以年德之故，非有筋力之求。若夫正颜色，<br>出词气，使人望之而忠诚可信，鄙倍自远，斯可矣。岂以一病未能造朝，遂欲舍<br>而去哉。诚请虽勤，于义未也。<br>【内制批答二首·赐刘昌祚免恩不许批答】<br>卿国之虎臣，帅我爪士。总章大祀，宿卫有劳。宜为六军之先，以承大赉之<br>庆。辞而不有，殊匪吾心。<br>【内制表本一首·雅饰御容表本】<br>於赫皇祖，敷祐下民。眷真宇之靓深，俨粹容之肃穆。虽道存不变，而体有<br>从新。既祗荐于科仪，斯永安于像设。<br>【内制疏文一首·设供禳灾集福疏】<br>躬俭节用，本严房闼之风；遗大投艰，猥当庙社之寄。常恐德之弗类，以召<br>灾于厥身。敢用仁祠，肆陈净供。恭延梵释，普施人天。俾寿而康，非独辅安于<br>寡昧；与民同利，固将燕及于华夷。仰冀能仁，曲垂昭鉴。<br><hr>
