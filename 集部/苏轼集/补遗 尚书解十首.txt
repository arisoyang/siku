<h4>《集部·苏轼集·补遗 尚书解十首》<b class="x">作者：苏轼</b></h4>
<br>【乃言底可绩】<br>巧言令色，帝之所畏也。故以言取人，自孔子不能无失。然圣贤之在下也，<br>其道不效于民，其才不见于行事，非言无自出之。故以言取人者，圣人之所不能<br>免也。纳之以言，试之以功，自尧舜以来，未之有改也。尧将禅舜也，曰：“询<br>事考言，乃言底可绩。”底之为言极也。《易》曰：“穷理尽性，以至于命。”<br>可谓极矣。君子之于事物也，原其始不要其终，知其一不知其二，见其偏不见其<br>全，则利害相夺，华实相乱，乌能得事之真、见物之情也哉！故言可听而不可行，<br>事可行而功不可成，功可成而民不可安，是功未始成也。舜、禹、皋陶之言，皆<br>功成而民安之者也。呜呼！极之为至德也久矣。箕子谓之皇极，子思谓之中庸。<br>极则非中也，中则非极也，此昧者之论也。故世俗之学，以中庸为处可否之间，<br>无过与不及之病而已，是近于乡原也。若夫达者之论则不然。曰：“喜怒哀乐未<br>发谓之中，发而皆中节谓之和，致中和，天地位焉，万物育焉。”非舜、禹、皋<br>陶之成功，其孰能与于此哉！故愚以谓穷理尽性，然后得事之真，见物之情。以<br>之事天则天成，以之事地则地平，以之治人则人安。此舜、禹、皋陶之言，可以<br>底绩者也。<br>【塈谗说殄行】<br>《书》云：“朕塈谗说殄行。”传曰：君子之所为，为可传、为可继也。凡<br>行之不可传、继者，皆殄行也。尧舜之所塈也。世衰道丧，士贵苟难而贱中庸，<br>故邪慝者进焉。齐桓公欲用竖刁、易牙、开方三子。管仲曰：“三子者自刑以近<br>君，去亲杀子以求合，皆非人情，难近。”桓公不听，卒以乱齐。齐桓，贤主也。<br>管仲，信臣也。夫以贤主而不用信臣之言，岂非三子者似忠而难知也欤？甚矣，<br>似之乱真也。故曰“恶紫”：谓其夺朱也；“恶莠”：谓其乱苗也；“恶乡原”：<br>谓其乱德也。孟子忧之，故曰：“君子反经而已矣。”君子之所贵，必其可传、<br>可继者也。是以谓之经。经者，常也。君子苟常之为贵，则彼苟难殄行，无为为<br>之矣。苟难者无所获，殄行者无所利，则庶民并兴，巧者不能独进，拙者可以自<br>效。吾虚心而察之，贤者可事，能者可使，而天下治矣。<br>【视远惟明听德惟聪】<br>甚矣，耳目之为天下祸福也。《洪范》五事，为皇极之用，治乱之所由出，<br>狂圣之所由分，风雨之所由作，五福六极之所由致。故颜渊间仁，孔子曰：“非<br>礼勿视，非礼勿听，非礼勿言，非礼勿动。”夫视听期于聪明而已，何与于礼。<br>非礼勿视，非礼勿听，是礼也，何与于仁。曰：视听不以礼，则聪明之害物也其<br>于聋瞽。何以言之？明之过也，则无所不视，掩人之私，求人之所不及；聪之过<br>也，则无所不听，浸润之谮，肤受之愬或行焉。此其害，岂特聋瞽而已哉！故圣<br>人一之于礼，君臣上下，各视其所当视，各听其所当听，而仁不可胜用也。太甲<br>之复辟也，伊尹戒之曰：“视远惟明，听德惟聪。”何谓远？何谓德？孔子曰：<br>“文武之道，未坠于地。在人贤者识其大者，不贤者识其小者。”夫惟小之为知，<br>又乌能及远哉。探夜光于东海者，不为鲵桓而回网罗；求合抱于邓林者，不以径<br>寸而枉斧斤。苟志于远，必略近矣。故子张问明，孔子既告之以明，又告之以远。<br>由此观之，视不及远者，不足为明也。梁惠王问利于孟子，孟子告以仁义。曰：<br>“王何必曰‘利’。”夫言利者，其言未必不中也，然君子不听，曰“言利者，<br>必小人也。”听其言必行其事，行其事必近其人，小人日近，君子日疏，求国无<br>危，不可得也。凡言苟出于利，虽中，小人也，况不中乎。苟出于德，虽失，犹<br>君子也，况不失乎。由此观之，听不主于德者，非聪也。<br>【终始惟一时乃日新】<br>《易》曰：“天下之动，正夫一者也。”夫动者，不安者也。夫惟不安，故<br>求安者而托焉。惟一者为能安。天地惟能一，故万物资生焉。日月惟能一，故天<br>下资明焉。天一于覆，地一于载，日月一于照，圣人一于仁，非有二事也。昼夜<br>之代谢，寒暑之往来，风雨之作止，未尝一日不变也。变而不失其常，晦而不失<br>其明，杀而不害其生，岂非所谓一者常存而不变故耶！圣人亦然。以一为内，以<br>变为外。或曰：圣人固多变也欤？不知其一也，惟能一故能变。伊尹戒太甲曰：<br>“今嗣王新服厥命，惟新厥德，终始惟一，时乃日新。”新与一，二者疑若相反<br>然。请言其辨。物之无心者必一，水与鉴是也。水、鉴惟无心，故应万物之变。<br>物之有心者必二，目与手是也。目、手惟有心，故不自信而托于度量权衡。己且<br>不自信，又安能应物无方日新其德也哉。齐人为夹谷之会，曰：孔丘儒者也，可<br>劫以兵。不知其戮齐优如杀犬豕。此岂有二道哉，一于仁而已矣。孟子曰：“天<br>下定于一，孰能一之？曰：不嗜杀人者。”愚故曰圣人一于仁。<br>【王省惟岁】<br>论尧、舜之德者，必曰无为。考之于经，质之于史，尧、舜之所为，卓然有<br>见于世者，盖不可胜计也，其曰无为，何哉？古人有言曰：“除日无岁。”又曰<br>“日一日劳考载曰功。”若尧、舜者，可谓功矣。岁者，月之积也。月者，日之<br>积也。举岁则兼月，举月则兼日矣。日别而数之，则月不见，月别而数之，则岁<br>不见。此岂日月之外，复有岁哉。日月之各一，人臣之劳也。岁之并考，人君之<br>功也。故《书》曰：“王省惟岁，卿士惟月，师尹惟日。”此上下之分，烦简之<br>宜也。禹之平水土，稷为之殖百谷，契为之敷五教，伯夷为之典三礼，皋陶为之<br>平五刑，羲和为之历日月。尧舜果何为哉。今夫三百有六旬，分之以四时，配以<br>之以六甲，位之以十二子，散之以二十四气，裂之以七十二候，昼不可以并夜，<br>寒不可以兼暑，则气果安在哉。惟其无在而不可名，寄之于人而已，不有此，所<br>以为王省之功也。日不立则月不建，月不建则岁不成，师尹不官，则卿士不治，<br>卿士不治，则王功废矣。故曰：“庶民惟星。”星者，日月之所舍，所因以为寒<br>暑风雨者也。民者，上之所托，所因以为号令赏罚者也。日月不自为风雨寒暑，<br>因星而为节；君不自为号令赏罚，因民而为节。上执其要，下治其详，所谓岁月<br>日时无易也。文王不兼庶狱，陈平不治钱谷，邴吉不问斗伤，此所为不易者也。<br>秦皇衡石程书，光武以吏事责三公，此易岁月而乱日时者也。治乱之效，亦可以<br>概见矣。<br>【作周恭先作周孚先】<br>周之将兴，必有断天之王，建都邑，立藩辅，以定天命而宅民心，为子孙之<br>师。亦必有命世之臣，考礼乐，修法令，以定国是而正风俗，为卿大夫之宗。然<br>后可以世世垂拱仰成，虽有中主弱辅，而不至于乱。故曰：“孺子来相宅，其大<br>惇典商献民，乱为四方新辟，作周恭先。”“予旦以多才，越御事，笃前人成烈，<br>答其师，作周孚先。”国之所恃者，法与人也。《诗》曰：“虽无老成人，尚有<br>典刑。”故周公以谓惇典而用贤，可以定国，后之言恭者必稽焉。傅说有言：<br>“事不师古，以克永世，匪说攸闻。”今不师古，后不师今。故周公以谓我当与<br>卿大夫士笃前人成烈，以答众心，则后之言信者必师焉。夫以成王之贤，周公之<br>圣，其所以为后世先者，不过于恭与信而已。《诗》曰：“自古在昔，先民有作。<br>温恭朝夕，执事有恪。”闵马父曰：“古之称恭者，曰自古，曰在昔，曰先民，<br>其严如是。”愚以是知恭之大者，盖尧之允恭，孔子之温恭，非独恭世子之恭、<br>楚共王之恭也。成王以是为后世先也，不亦宜乎。“大有上吉。履信思乎顺。又<br>以尚贤也，是以自天佑之，吉无不利。”又曰：“自古皆有死，民无信不立。”<br>信之为德也，重于兵而急于食，周公以是为后世先也，不亦宜乎！<br>【惟圣罔念作狂惟狂克念作圣】<br>毫末之木，有合抱之资，滥觞之水，有稽天之势，不可谓无是理也。理固有<br>是，而物未必然。此众人之所以不信也。子思有言：“君子之道，始于夫妇之所<br>能，其至也，虽圣人有不能。”故孟子曰：“人皆可以为尧舜。”人之能为尧舜，<br>历千载而无有，故孟子之言，世未必信也。众人以迹求之，故未必信，君子以理<br>推之，故知其有必然者矣。孔子曰：“惟上智与下愚下移。”而《书》曰：“惟<br>圣罔念作狂，惟狂克念作圣。”此二言者，古今所不能一，而学者之所深疑也。<br>请试论之。滥觞可以稽天，东海可以桑田，理有或然者。此狂圣念否之说也。江<br>湖不可以徒涉，尺水不可以舟行，事有必然者。此愚智必然之辨也。夫言各有当<br>也，达者不以失一害一，此之谓也。太甲既立，不明，伊尹放之。使太甲粗可以<br>不乱者，伊尹不废也。至于废，则其狂也审矣。然卒于为商宗。周公曰：“兹四<br>人迪哲。”盖太甲与文王均焉。明皇开元之治，至于刑措，与夫三代何远。林甫<br>之专，禄山之乱，民在涂炭，岂特狂者而已哉。由此观之，圣狂之相去，殆不容<br>发矣。<br>【庶言同则绎】<br>《书》曰：“出入自尔师虞，庶言同则绎。”虞之为言度也，出纳之际，庶<br>言之所在也，必得我师焉。夫言有同异，则听者有所考：言其利也，必有为利之<br>道；言其害也，必有致害之理。反复论辩廷议，而众决之：长者必伸，短者必屈<br>焉；真者必遂，伪者必窒焉。故邪正之相攻，是非之相稽，非君子之所患。君子<br>之所患者，庶言同而已。考同者莫若绎，古者谓绎，丝者必求其端，究<br>其所终。《太甲》曰：“有言逆于汝心，必求诸道。有言逊于汝志，必求诸非道。”<br>《君陈》之所谓绎者，《太甲》之所谓求也。孙宝有言：“周公大圣，召公大贤，<br>犹不相说，著于经典，两不相损。”晋王导辅政，每与客言，举坐称善。而王述<br>责之曰：“人非尧舜，安得每事尽善。”导亦敛衽谢之。古之君子，其畏同也如<br>此。同而不绎，其患有不可胜言者矣。<br>【唐虞稽古建官惟百夏商官倍亦克用乂】<br>天下之事，古略而今详，天下之官，古寡而今众。圣人非有意于其间，势则<br>然也。火化之始，燔黍捭豚，以为靡矣。至周而醯醢之属至百二十瓮。栋宇之始，<br>茅茨采椽，以为泰矣。至周九尺之室，山节藻棁。圣人随世而为之节文，岂得已<br>哉。《周书》曰：“唐虞稽古，建官惟百，夏、商官倍，亦克用乂。”圣人不以<br>官之众寡论治乱者，以为治乱在德，而不在官之众寡也。《礼》曰：“夏后氏官<br>五十，商二百，周三百。”与周官异，学者盖不取焉。夫唐虞建官百，简之至也。<br>夏后氏安能减半而办，此理之必不然也。孔安国曰：“禹、汤建官二百，不及唐<br>虞之清要。”荣古而陋今，学者之病也。自夏、商观之，则以官百为清要。自唐<br>虞而上云鸟纪官之世而观之，则官百为陋矣。未岂然哉。愚闻之叔向曰：“昔先<br>王议事以制，不为刑辟。”故子产铸《刑书》，而叔向非之。夫子产之《刑书》，<br>末世之先务也。然且得罪于叔向。是以知先王之法亦简矣。先王任人而不任法，<br>劳于择人而佚于任使，故法可以简。法可以简，故官可以省，古人有言，省官不<br>如省事，省事不如清心，至矣。<br>【道有升降政由俗革】<br>武王克商，武庚禄父不诛矣，而列为诸侯。周公相成王，武庚禄父叛，殷之<br>顽民，相率为乱，不诛也，而迁之洛邑。武王、周公，其可谓至德也已矣。曰：<br>“群饮，汝勿佚，尽执拘以归于周，予其杀。商之工臣，乃湎于酒，勿庸杀之，<br>姑惟教之。”非至德能如是乎。是以商之臣子心服而日化，至康王之世三十余年<br>矣。世变风移，士君子出焉。故命毕公曰：“道有升降，政由俗革，不臧厥臧，<br>民罔攸劝。”始则迁其顽者而教之，终则择其善者而用之。周之于商人也，可谓<br>无负矣。夫道何常之有，应物而已矣。物隆则与之偕升，物污则与之偕降。夫政<br>何常之有，因俗而已矣。俗善则养之以宽，俗顽则齐之以猛。自尧、舜以来，未<br>之有改也。故齐太公因俗设教，则三月而治。鲁伯禽易俗变礼，则五月而定。三<br>月之与五月，未足为迟速也，而后世之盛衰出焉。以伯禽之贤，用周公之训，而<br>犹若是，苟不逮伯禽者，其变易之患可胜言哉！<br><hr>
