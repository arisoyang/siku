<h4>《集部·苏轼集·卷七十九》<b class="x">作者：苏轼</b></h4>
◎牍八十三首【谢吕龙图三首（京师）（之一）】龙图阁老执事。某西蜀之鄙人，幼承家训，长知义方，粗识名教，遂坚晚节。两登进士举，一中茂才科，故当世名公巨卿，亦尝赐其提挈爱怜之意。故欧公引之于其始，韩公荐之于其中，今又阁下举之于其后。自惟末学，辱大贤者之知，出自天幸。然君子之心，以公而取士，其小人之志，终荷恩以归心。但空省循，何由论报。比者上以片言只字谢德于门下，而其诚之所加，意有所不能尽，意之所至，言有所不能宣，故其见于笔舌者，止此而已。惟高明有以容而亮之。【谢吕龙图三首（之二）】前以拙讷，上尘听览，方惧获罪于门下，而无以容其诛。又辱答教，言辞款密，礼遇优隆，而褒扬之句，有加于前日，此不肖所以且喜且惧而莫知所措也。珍函已捧受讫，谨藏之于家，以为子孙之美观。蔀屋之陋，复生光彩，陈根之朽，再出英华，乃阁下暖然之春，有以妪育成就之故也。择日斋沐，再诣阁下。临纸涩讷，情不能宣，伏惟恕其愚。【谢吕龙图三首（之三）】某久以局事汩没，殊不获覯止。窃惟应得疏绝之罪于左右，不意宽仁含垢，察其俗状之常情，恕其简略之小过，光降书辞，曲加劳问，拜贶之际，益增厚颜。旦夕诣宾次。盛暑，伏惟为朝廷自爱，上副注倚之心，下慰舆人之望。【与杨济甫】为别忽已半岁，倾想之怀，远而益甚。即日起居何如，贵眷各安不？自离家至荆南，数次奉书，计并闻达。前月半已至京，一行无恙。得腊月中所惠书，甚慰远意。见在西岗赁一宅子居住，恐要知悉。春暄，未缘会见，千万珍重！珍重！【答王龙图】辱简，承孝履如宜。新诗宠行，甚幸。但称道太过，非所以安不肖也。余所谕，谨在意。【与杨济甫（凤翔）】奉别三更岁律，思渴日深。即日履此新春，起居多胜。贵聚各嘉安。某前月十四日到凤翔，十五日已交割讫。人事纷纷，久稽裁问，想自尊君襄事，后来渐获闲静，营干诸事，必且济办。某比与贱累如常。今因范元归，奉书闻露。气候渐和，更希珍重。【与蒲城之六首（之一）】某启。闻轩马已至多时，而性懒作书，不因使赍手教来，虽有倾渴之心，终不能致一字左右也。悚愧！悚愧！盛热殊不可过，承起居佳裕，甚喜！甚喜！某此并无恙，京师得信亦安。但近得山南书，报伯母于六月十日倾背，伯父之丧未及一年，而灾祸仍重如此，何以为心。家兄惟三哥在左右，大哥、二哥必取次一人归山南，谋扶柩还乡也。人生患难，至有如此极者，烦恼！烦恼！知郡事颇简，足以寻绎旧学也。同僚中有可与相处而乐者否？新牧、倅皆在此，常相见，恐知悉。残暑，更冀顺时珍重。【与蒲城之六首（之二）】近闻员秘丞言，闻于诚之，韩益州欲令诚之替某。若得请，固所喜幸也。然某尽今岁，方及二年，不知朝廷肯令某成资解去否？若必俟三考，则于诚之为太淹缓，安用也，向经由时，甚恨不款曲，今若因此得从容接奉，何喜如之。陈文日日见，甚安。【与蒲城之六首（之三）】近递中辱书，方欲附问，人来，又承手教，审闻起居佳胜，差慰瞻望。新命必已下，伏增欣庆。苟相知，岂必为交代，但奉见稍远耳。承又须归觐，奔波良不易也。秋凉，千万善爱。【与蒲城之六首（之四）】闻车骑已在二曲，即见风采，喜慰可知。冒寒，行李不易，久此僻左，获奉清游，幸甚也。【与蒲城之六首（之五）】今日比欲更接清话少顷，而人事纷纷，至今不得暂息。欲奉谒次，闻府官尽出，接张省簉，须至旦出城。恐讶不来，走此闻达。【与蒲城之六首（之六）】长安之别，忽然改岁。伏计履兹新春，起居增庆。某明日至府谒见，预增欣忭，然不免有少事干聒。为本府带得接新戎兵士数十人，比谓到京，却中途逢本官行李颇阙事，欲告于贵府，添差防护厢军十余人。昨本有防护二十人，为华州减却十人，但只依元数亦差较也，告早为擘画。某更不住，后日绝早发去也。恃眷契，喋喋喧黩，幸为留念。【与杨济甫】冬寒，远想起居佳胜。此去替不两月，更不能归乡，且入京去。逾远，依黯。近得王道矩书云，朝夕一来此，相看告便。如递中惠一书，贵知道矩几日起发，此干告早及，某只十二月十七八间离岐下也。【答杨济甫二首（除丧还朝）（之一）】某近领腊下教墨，感服眷厚，兼审起居佳胜。某此与贱累如常。舍弟差入贡院，更半月可出。都下春色已盛，但块然独处，无与为乐。所居厅前有小花圃，课童种菜，亦少有佳趣。傍宜秋门，皆高槐古柳，一似山居，颇便野性也。渐暖，惟千万珍重。【答杨济甫二首（之二）】递中屡得数书，知尊体佳胜，贵眷各安。示及发递引自，契勘得并到，但乡亲书皆五六十日，不独济甫也。府推之命，只是暂权发遣，更月余正官到，即仍旧管官诰院也。府中冗绊，非拙者所乐，恐知。都下所须，示及。【与杨济甫】近领来书，喜知眠食佳安。某此与贱累皆安。陈州舍弟并安，不烦念及。久客都下，桂玉所迫，囊装并竭。今冬积雪四五尺，僦居弊陋，殊无聊，惟日望一差遣出去耳。末由披奉，千万珍重。【答宝月大师二首（之一）】久不奉书，盖冗惰相因，必未讶也。史厚秀才及蔡子华处领来书，知法体佳胜，此中并安。请补外，蒙恩除杭倅，旦夕出京，且往陈州相聚，至九月初方行。逾远乡里，曷胜依黯。累示及瑜、隆紫衣师号，近为干得王诜驸马奏瑜为海慧大师文字，更旬日方出。《圆觉经》云：“法界海慧，照了诸相。”文潞公亦许奏隆紫衣，然须俟来年，遇圣节方可奏。已差祠部吏人到王驸马宅，计会与瑜师文字，才得便入递次，莫更一两月，方得敕出。此事自难得，偶成此二事也。临行草草，书不尽所怀，惟千万珍重。【答宝月大师二首（之二）】屡蒙寄纸，一一愧荷。驸马都尉王晋卿画山水寒林，冠绝一时，非画工所能仿佛。得一古松帐子奉寄，非吾兄，别识不寄去也。幸秘藏之，亦使蜀中工者见长意思也。他甚珍惜，不妄与人。【与大觉禅师琏公（杭倅）】人至，辱书，伏承法候安裕，倾向！倾向！昨奉闻欲舍禅月罗汉，非有他也。先君爱此画，私心以为舍施，莫如舍所甚爱；而先君所与厚善者莫如公；又此画颇似灵异，累有所觉于梦寐，不欲尽谈，嫌涉怪尔，以此，益不欲于俗家收藏。意止如此。而来书乃见疑欲换金水罗汉，开书不觉失笑。近世士风薄恶，动有可疑，不谓世外之人犹复尔也。请勿复谈此。某比乏人可令赍卡，兵卒之类，又不足分付，告吾师差一谨干小师赍笼仗来迎取，并古佛一轴，亦同舍也。钱塘景物，乐之忘归。舍弟今自陈州，得替，当授东南幕官，冬初恐到此，亦未甚的。诗笔计益老健，或借得数首一观，良幸。到此，亦有拙恶百十首，闲暇当录寄也。【答范梦得二首（之一）】久以事牵，不遑奉书，深以为愧。中间安上处及递中捧来教，具审起居佳胜。某旅宦粗遣，春夏间殊少事。近日并觉冗坌，盗贼狱讼常满，盖新法方行故也。疲苶无状。馆中清佚，至为福地。然知平日交游皆不在，何以为乐。某旬日来，被差本州监试，得闲二十余日。在中和堂、望海楼闲坐，渐觉快适，有诗数首寄去，以发一笑。【答范梦得二首（之二）】久不奉书，愧负不可言。不审比辰起居佳否？某此粗遣，但亲友疏阔，旅怀牢落尔。屡得蜀公书，知佳健。二家兄书云，每去辄留食，食倍于我辈，此大庆也。频得潞公手笔，皆详悉精好。富公必时见之，闻其似四十许人，信否？君实固甚清。安得此数公无恙，差慰人意。无缘言面，惟顺时自爱。【与郭功父五首（之一）】昨日承顾访，殊慰久阔。经夕起居佳否？某出院本欲往见，以下痢乏力未果，想未讶也。略奉启，布谢万一。【与郭功父五首（之二）】久别，忽得瞻奉，喜慰可量。既以不出，又数日卧病，遂阻言笑，愧悚不可言。稍凉起居佳否？某下痢虽止，尚羸苶也。谨奉启布谢。【与郭功父五首（之三）】儿子归来，别无可为土物，御笔一双，赐墨一圭，新茶两饼，皆得之大臣家真物也。不罪浼渎。【与郭功父五首（之四）】辱访临，感怍。独以匆遽为恨，迫行不往谢，惟宽恕。乍热，万万自重。不宣。【与郭功父五首（之五）】别来瞻仰无穷，风雪凝寒，从者勤矣。辱书，承起居甚佳，为使者即至，必且暂还，惟万万自重。【与康公操都管三首（之一）】某稔闻才业之美，尚淹擢用，向承非罪被移，众论可怪，贤者处之，想恬适也。希声久不得书，承示谕，方知得蜀州，应甚慰意。二浙处处佳山水，守官殊可乐，乡人之至此者绝少。举目无亲故，而杭又多事，时投余隙，辄出访览，亦自可卒岁也。东阳自昔胜处，见刘梦得有“三伏生秋”之句，此境犹在否？未知会晤之日，但有企咏。【与康公操都管三首（之二）】所索诗，非敢以浅陋为辞，但希世绝境，众贤所共咏叹，不敢草草为寄也。幸恕察。【与康公操都管三首（之三）】向辱教，久欲裁谢，值出入纷纷无定，因循至今。即日履兹春和，起居佳适。向承寄示图记及诗，实深慰仰。此真得贤者之乐，虽鄙拙，亦欲勉作歌诗，庶几附托高人绝境，以传永久。适会纷纷未暇，更旬日当寄上也。【答杨君素】久不奉书，递中领来教，欣承起居佳胜，眷爱各无恙。奉别忽四年，薄廪维绊，归计未成，怀想亲旧，可胜惋叹。吾丈优游自得，心恬体舒，必享龟鹤之寿。劣侄与时龃龉，终当舍去，相从林下也。【与杨济甫】久不奉书，亦少领来信，思念不去心。不审即日起居佳胜？眷爱各无恙？某此安健。官满本欲还乡，又为舍弟在京东，不忍连年与之远别，已乞得密州。风土事体皆佳，又得与齐州相近，可以时得治牒相见，私愿任便之。但归期又须更数年。瞻望坟墓，怀想亲旧，不觉潸然。未缘会面，惟冀顺时自重。【与周开祖】某忝命皆出奖借，寻自杭至吴兴见公择，而元素、子野、孝叔、令举皆在湖，燕集甚盛，深以开祖不在坐为恨。别后，每到佳山水处，未尝不怀想谈笑。出京北去，风俗既椎鲁，而游从诗酒如开祖者，岂可复得。乃知向者之乐，不可得而继也。令举特来钱塘相别，遂见送至湖，久在吴中，别去，真作数日恶。然诗人不在，大家省得三五十首唱酬，亦非细事。【与何浩然】人还，辱书，且喜起居佳胜。写真奇妙，见者皆言十分形神，甚夺真也。非故人倍常用意，何以及此。感服之至。所要诗，稍暇作写去。双幅已令蜀中织造。至，便寄纳。未即会见，千万珍重。【答水陆通长老五首（密州）（之一）】近过苏台，不得一见而别，深为耿耿。专人来，辱书，且喜法履清胜。某到此旬日，郡僻事少，足养衰拙。然城中无山水，寺宇朴陋，僧皆粗野，复求苏、杭湖山之游，无复仿佛矣。何日会集，慰此牢落。惟万万自重。【答水陆通长老五首（之二）】《三瑞堂诗》已作了，纳去。恶诗竟何用，是家求之如此其切，不敢不作也。惠及温柑甚奇，此中所未尝识也。枣子两{奄}，不足为报，但此中所有止此耳。单君贶必常相见，路中屡有书去。久望来书，且请附密州递寄数字，告为速达此意。【答水陆通长老五首（之三）】别后一向冗忙，有疏奉问，叠辱手教，愧悚良深，仍审履兹初凉，法体增胜，为慰。承开堂未几，学者日增，吾师久安闲独，迫于众意，无乃少劳，然以济物为心，应不计劳逸也。未缘会合，千万珍重。人还，布谢。【答水陆通长老五首（之四）】姚君笃善好事，其意极可佳，然不须以物见遗也。惠香十八罐，却托还之。已领其厚意，与收留无异，实为他相识所惠皆不留故也。切为多致此恳。【答水陆通长老五首（之五）】且说与姚君勿疑讶，只为自来不受非亲旧之馈，恐他人却见怪也。元伯昆仲，因见各为致恳。乍到，未及奉书。【答陈履常二首（之一）】吴中屡得瞻见，时以余弃，洗濯蒙鄙，别来仰伫日深。递中首辱教尺，感服良厚，即日履兹酷暑，起居何如？贵眷令子各佳胜，披奉杳然，临纸怅惘，惟冀为时调护。【答陈履常二首（之二）】远承寄贶诗刻，读之洒然，如闻玉音，何幸获此荣观。不独以见作者之格，且足以知风政之多暇，而高躅之难继也。辄和《光禄庵二绝》，聊以寄钦羡之怀，一笑投之可也。所须接骨丹方，谨录呈。高密连年旱蝗，应副朔方百须，纷然疲苶，日俟汰逐。企仰仙馆，如在云汉矣。因风，不吝诲字。【答程彝仲二首（之一）】某启。奉别积年，因循不修书问，每以为愧。递中辱手书，劳问甚厚，感戴不可言也。承以科诏入都，跋履之余，起居佳否？老兄循道既久，文行愈粹，决无终否不振之理。更少贬以就绳墨，即当俯拾也。未缘披奉，惟冀以时自重。谨因乡人李君行，奉启布问。【答程彝仲二首（之二）】得圣此行，得失必且西归，计无缘过我。而东武任满，当在来岁冬杪，亦无缘及见于京师矣。此任满日，舍弟亦解罢，当求乡里一任，与之西还。近制既得连任蜀中，遂可归老守死坟墓矣。心貌衰老，不复往日，惟念斗酒只鸡，与亲旧相从耳。星桥别业，比来更增葺否？因便，无惜一二字。【与王庆源二首（之一）】陵州递中辱书及诗，如接风论，忽不知万里之远也。即日履兹秋暑，尊候何似。某此粗遣，虽有江山风物之美，而新法严密，风波险恶，况味殊不佳。退之所谓“居闲食不足，从官力难任，两事皆害性，一生常苦心”，正此谓矣。知叔丈年来颇窘，此事有定分。但兄以安健无事多子孙为乐，亦可自遣。何时归休，得相从田里，但言此，心已驰于瑞草桥之西南矣。秋暑，更冀以时珍重。【与王庆源二首（之二）】高密风土食物稍佳，但省租公库减削，索然贫俭。始至。值岁饥，人豪剽劫无虚日。凡督捕奸凶五七十人，近始肃然，斗讼颇简。稍葺治园亭，居之，亦粗可乐。但时登高，西南引领，即怅然终日。近稍能饮酒，终日可饮十五银盏。他日粗可奉陪于瑞草桥，路上放歌倒载也。【答金山宝觉禅师】去岁赴官，迫于程限，不能枉舟。一别中流，纵望云山，杳然有不可及之叹。既渡江，遂蒙轻舟见饯，复得笑语一饷之乐。暂荷之怀，殆不可胜言。别来因循，未及修书。专人至，辱教累幅，慰喻反复，读之爽然，如对妙论。仍审比来法履佳胜。某此粗遣，但未有会见之期。临纸惘然，惟万万自重。《至游堂记》，即当下笔，递中寄去。近有《后杞菊赋》一首，写寄，以当一笑。【答富道人】承录示秘方及寄遗药，具感厚意。然此事本林下无以遣日，聊用适意可也。若待以为生，则为造物者所恶矣。仆方苟禄出仕，岂暇为此。谨却驰纳，且寄之左右，异日归田却咨请。感愧之至。【答周开祖】递中辱书教累幅，如接笑语。即日，远想起居佳胜。某此无恙，已被旨移河中府，候替人，十二月上旬中行，想去益远矣。往日相从湖山之景，何缘复有。别后百事纷纷，皆不足道。惟令举逝去，令人不复有意于兹世。细思此公所以不寿者而不可得，不免为之出涕。读所示记文述略，尽其美，甚善。其家能入石否？亦欲作一首哀祠，未暇也。当作寄去。开祖笔力颇长，魏武所谓“老而能学，惟予与袁伯业”，真难得也。寄示山图，欲寻善本而不可得者。新诗清绝，辄和两首取笑。浩然亭欲续和寄去。今日大雪，与客饮于玉山堂，适遣人往舍弟处，遂作此书。手冷，殊不成字，惟冀自重而已。【答蜀僧几演】几演大士。蒙惠《蟠龙集》，向也尽读数册，乃诗乃文，笔力奇健，深增叹服。仆尝观贯休、齐己诗，尤多凡陋，而遇知得名，赫奕如此。盖时文凋弊，故使此二僧为雄强。今吾师老于吟咏，精敏豪放，而汩没流俗，岂亦有幸不幸耶？然此道固亦澹泊寂寞，非以蕲人知而鼓誉也，但鸣一代之风雅而已。既承厚贶，聊奉广耳。【与人】违去门下已八年，愚鲁罢殆，人事废，书疏缺然。怠慢之罪，宜在谴绝。比承柄用，又不以时随众修贺。盖疏懒愧缩，日复一日，不知复怜恕之否？即日履兹寒凝，台候万福。某去替止数月，而贫困难以赴阙，相次乞江浙一郡，君幸得之，拜见未可期。惟冀为国自重。【答张主簿】改岁，无缘展庆。伏惟履兹新春，百福来集。旬日前辱教，感服眷厚，不即驰答，悚怍！悚怍！向日披奉，但有驰仰。余寒，冀以时自重。【与人二首（之一）】浙右之别，遂不上问至今，想必察其情也。特枉书问，感慰兼集。比日起居何如？涉海恬然，继以题擢，众论翕然，知忠信之可恃，名实之相副也。雅故之末，忻慰可量。【与人二首（之二）】前日使车，道由郡下，虽展接颜表，殊慰瞻傃之怀。惟是礼劳不腆，实深愧悚。逮兹违间，吏役绊撄，未皇奉书，以伸惓惓之情。特蒙高明，远贶珍牍，披绎数四，感仰交怀。初暑微热，窃承跋履之余，动止佳胜。未缘会集，临纸增慨。【与梅守黎希声三首（徐州）（之一）】倾向已久，展奉无由。窃计比日履兹酷暑，起居佳胜。某占籍部中，不获俯伏门下，一修桑梓之仪，瞻望铃斋，岂胜怀仰。伏顺时为民自爱。【与梅守黎希声三首（之二）】去岁王秀才西归，奉状必达，即日远想起居佳胜，承朝廷俯徇民欲，有旨借留，虽滞留高步，士论未厌，而乡闾之庆，特以自私而已。然山水之秀，园亭之胜。士人之众多，食物之便美，计公亦自乐之忘归也。某久去坟墓，贪禄忘家，念之辄面热，但差使南北，不敢自择尔，何时复得一笑为乐？尚冀为时自重。【与梅守黎希声三首（之三）】向自密将赴河中，至陈桥，受命改差彭城。便欲赴任，以儿子娶妇，暂留城东景仁园中。旦夕自汴东去，逾远风问，可胜怅然。坟墓每烦戒敕，惟增感噎。堂兄欲葬祖坟，为诸房众多，某既不敢果决，恐众意难允也，乞知之。【答李秀才元】热甚。竟不再别，怅仰殊深。辱教，承起居佳胜。宠惠皆奇笔雅制，刻荷无已。仁者之惠，诚足慰彼黎庶。然不知者，以为见教，以是摇之。呵呵。安道、舍弟，当具道盛意。乍远，万乞保重。即复显用，以慰士望。【答范蜀公】前日辱书，并新诗累幅，词格清美，钦味不释手。属使者交至，纷纷无暇裁答，后时再领手教，愧悚无地。比日起居何如，未由披奉，万万以时自重。【答晁叔美（一作晁美叔）二首（之一）】自别，两辱存问，荷眷契之厚，无以为喻。日欲裁谢，而拙钝懒放，因循至今。计明哲雅量，不深谴过，而自讼亦久矣。即日，不审尊履何如？某此无恙，但奉行新政，多不如法。勘劾相寻，日俟汰遣耳。若得放归，过淮，必遂候见。未间，为国自重。【答晁叔美二首（之二）】向承出按淮甸，不即具贺幅者，以吾兄素性亮直，而此职多有可愧者，计非所乐耳。然仁者于此时力行宽大之政，少舒吏民于网罗中，亦所益不少。此中常赋之外，征敛杂出，而盐禁繁密，急于兵火，民既无告，吏亦仅且免罪，益苟简矣。向闻吾兄议论，颇与时辈不合，今兹躬履其事，必有可观者矣。令兄佳士，久淹，诸君亦自知之。【与蒲廷渊】河中永洛出枣，道家所贵，事见《真诰》。唐有道士侯道华，尝得无核者三，食之后，竟窃邓太主药上升。君到彼，试求之，但恐得之不偶然，非力求所能致耳。【与晁君成】苦寒。审尊履佳胜。新文极为精妙，久不见之，甚慰喜。《庄子》“用志不分，乃疑于神”，古语以“疑”为似耳。如《易》“阴疑于阳”，世俗不知，乃改作“凝”，不敢不告。人还，草草。【与范子丰六首（之一）】伏审子丰南宫殊健，庆抃可量。即日想已唱第，必在高等。期集之暇，起居佳胜。某更五七日氵斥汴。愈远左右，临书怅然。惟祈慎重，别膺亨宠。【与范子丰六首（之二）】小事拜闻，欲乞东南一郡。闻四明明年四月成资，尚未除人，托为问看，回书一报。前所托殊不蒙留意，恐非久，东南遂请，逾难望矣。无乃求备之过乎？然亦慎不可泛爱轻取也。人还，且略示谕。【与范子丰六首（之三）】近专人奉状，达否？即日起居何如，贵眷各安，局事渐清简否？某幸无恙。水旱相继，流亡盗贼并起，决口未塞，河水日增，劳苦纷纷，何时定乎？近乞四明，不知可得否？不尔，但得江淮间一小郡，皆所乐，更不敢有择也。子丰能为一言于诸公间乎？试留意。人还，仍乞一报，幸甚。奉见无期，惟万万以时自重。【与范子丰六首（之四）】稍不通问，伏想起居佳胜。侍郎丈必在郊外过夏，台候必更康安。某此与幼累如常。八月、九月间，秋水既过彭城，城下彻备。高丽使已还。四明可以易守，当更理前请也。会合杳未有涯，万万自重。【与范子丰六首（之五）】南方夏热，殊非中原之比。入秋，稍得清凉，然夏田旱损七八。盐法更变，课入不登，虽闲局，不免以此为累。自余粗如常也。子中、子老顷在左右，今已赴官未？何时参候，北望，不胜驰情。【与范子丰六首（之六）】新珠想日长进，爱婿无恙，甚望丈人高等待乞利市也。纳银一笏，托用买圆熟珠子二千枚，少钱，告那出，便纳上。婚嫁所须，不可，奈何，甚非情愿。幸留意承问。似叔颇长成，每日作诗读史，但蒙拙少训督耳。内孙想益聪淑，诸郎娘亦计安也。【答王庆源】久以官冗，不暇奉问。忽辱手讯，喜知车从已达辇下，起居佳胜，即日南宫必榜出矣。沦屈已久，必遂了当，欣荷良深。来书谦抑过当。四方赴者甚众，岂独吾叔。元昆劝驾，良合事宜，恨此拘系，无缘于东华门外奉接。京师一别二十余年，岂惟吾侪衰老可叹，至于都城风物事体，索然无复往时矣。东南守官极可乐，而民间蹙迫不聊生，怀抱殊不佳。深愿庆源了当后，千万一来，相从数月，少慰平生，幸勿以他事为辞，至恳！至恳！【与参寥】别来思企不可言，每至逍遥堂，未尝不怅然也。为书勤勤不忘如此。仍审比来法体康佳，感服兼至。三诗皆清妙，读之不释手，且和一篇为答。所要真赞，尚未作，来人又不敢久留，甚愧！知且伴太虚为汤泉之游，甚善！甚善！某开春乞江浙一郡，候见去处，当以书奉约也。要墨，纳两笏，皆佳品也。余惟为法自重。适有数客，远来相看，陪接少暇，奉启不尽意。【与文与可三首（之一）】与可抱才不试，遁道弥久，尚未闻大用。公议不厌，计当在即。然廊庙间谁为恤公议者乎？老兄既不计较，但乍失为郡之乐，而有桂玉之困，又却不见使者嘴面，得失相乘除，亦略相当也。彭门无事，甚可乐。但未知今夏得免水患否？子由频得书，甚安。示谕秋冬过亲，甚幸！甚幸！令嗣昆仲各计安胜，为学想皆成就矣。【与文与可三首（之二）】离浙中已四年，向亦有少浙物，久已分散零落矣。有药玉船两只，献上，恰好吻酌，不通客矣。呵呵。杭州故人颇多，致之不难，当续营之。但恐得后不肯将盛作见借也。【与文与可三首（之三）】近屡于相识处见与可近作墨竹，惟劣弟只得一竿，未说《字说》润笔，只到处作记作赞，备员火下，亦合剩得几纸。专令此人去请，幸毋久秘。不尔，不惟到处乱画，题云与可笔，亦当执所惠绝句过状索二百五十匹也。呵呵。【与鲜于子骏三首（之一）】久不奉状，方深愧悚。递中，伏辱手教，并新文石刻等，疾读，喜快无量。即辰起居佳否？公文学德度，宜在朝廷，久此外远何也？然闻一路蒙被仁政，不尔，吏民皆在倒悬中也。况乡井坟墓在焉，计居之甚以为乐。某到郡正一年，诸况粗遣，岁凶民贫，力所无如之何者多矣。然在己者未尝敢行所愧也，如此而已。忝厚眷，故及。未缘瞻奉，惟冀以时自重。不宣。【与鲜于子骏三首（之二）】忝厚眷，不敢用启状，必不深讶。所惠诗文，皆萧然有远古风味。然此风之亡也久矣。欲以求合世俗之耳目，则疏矣。但时独于闲处开看，未尝以示人，盖知爱者绝少也。所索拙诗，岂敢措手，然不可不作，特未暇耳。近作小词，虽无柳七郎风味，亦自是一家。呵呵。数日前，猎于郊外，所获颇多。作得一阕，令东州壮士抵掌顿足而歌之，吹笛击鼓以为节，颇壮观也。写呈取笑。【与鲜于子骏三首（之三）】故人刘格，字道纯。故友刘恕道原之亲弟。读书强记辨博，文词粲然可观，而立节强鲠，吏事亦健，君实颇知之，余人未识也。欲告子骏与一差遣，收置门下，公若可以踏逐辟召，幸先之，敢保称职也。旦夕归南康军待阙，公若有以处之，他必愿就也。某非私之也，为时惜才也。【与何正道教授三首（一作何正通）（之一）】忝命假手，出于奖比，礼当诣谢，以衰疾疲曳，不给于力，愧悚而已。乍热，起居佳胜，登舟遽迫，不果造别，益增仰恋。【与何正道教授三首（之二）】辱书，承起居佳胜。乡校淹留，然使徐之士子识文章瑰玮之气，非小补也。某又复西上，纷纷无补，甚愧朋友矣。【与何正道教授三首（之三）】张圣途来，稍闻动止为慰。退之所难乃今见之。大匠旁观，愧汗深矣。行役匆匆，不尽区区。【与欧阳仲纯五首（之一）】去岁城东，屡获陪从，蒙益既多，乐亦无量。既别，日苦贱事，不克驰问，惭负不可言。即日起居何如？见报，除审簿，信否？殊不知即日从者所在，徒有仰咏。某蒙庇粗遣，彭门本无一事，足以藏拙。河水一至，事无不有，中间几殆者数矣。必亦闻之。今方稍安，而夏秋之患未可量，盖命窃所至感召，此何时复得一笑之乐也。近诗数首，聊以破颜。余寒，万万以时自重。【与欧阳仲纯五首（之二）】伯仲、叔弼昆仲，各计安胜。杨掾行速，未及拜书，乞道下垦。子由在南都，时得书，无恙。彭城最处下流，水患甲于东北。奏乞钱与夫为夏秋之备，数章皆不报。曹河若可塞，固大善，不尔，仓卒之间，不免调急夫使系省钱，岂暇复禀命乎？所费必多，而为备不如先事之精也。人微言轻，信命而已。仲纯知我之深者，聊复及之。【与欧阳仲纯五首（之三）】去春寄舍国门，屡辱临顾，喜慰无量。别来逾年，奔走俗状，未尝通问，瞻企徒深。即日履此烦暑，起居何如，眷爱各安否？传闻车马已到宛丘，相去甚近，书问自此时相及矣。千万顺时珍重。【与欧阳仲纯五首（之四）】崔度者，顷年在陈，与之甚熟。今作过海之行，妻子仍在陈学，幸略与垂顾。【与欧阳仲纯五首（之五）】伯仲兄闻监西岸，已视事未？叔弼近托孙元忠附书季默，今安在？因风无惜惠问。宛丘谁与往还，有可与语者否？<hr>
