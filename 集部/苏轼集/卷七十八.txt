<h4>《集部·苏轼集·卷七十八》<b class="x">作者：苏轼</b></h4>
◎尺牍一百九首（本卷实为一百五首）【与朱康叔十七首（之一）】某启。专使至，复领手教，契爱愈深，可量感服。仍审比日起居佳胜，为慰。舍弟已部贱累到此，平安皆出余庇，不烦念及。珍惠双壶，遂与子由累醉，公之德也。隆暑，万万以时自重。行膺殊相，人还，上谢。【与朱康叔十七首（之二）】令子归侍左右，日有庭闱之乐，恨未际见，不敢辄奉书。近见提举司荐章，稍慰舆议，可喜！可喜！作墨竹人，近为少闲暇，俟宛转求得，当续置之。呵呵。酒极醇美，必是故人特遣下厅也。某再拜。【与朱康叔十七首（之三）】某再拜。近奉书并舍弟书，想必达。胡掾至，领手教，具审起居佳胜。兼承以舍弟及贱累至，特有厚贶羊面酒果，一捧领讫，但有惭怍。舍弟离此数日，来教寻附洪州递与之。已迁居江上临皋亭，甚清旷。风晨月夕，杖履野步，酌江水饮之，皆公恩庇之余波，想味风义，以慰孤寂。寻得去年六月所写诗一轴寄去，以为一笑。酷暑，万乞保练。【与朱康叔十七首（之四）】某启。酷暑不可过，百事堕废，稍疏上问，想不深讶。比日伏想尊履佳胜。别乘过郡，承赐教及惠新酒。到此，如新出瓮，极为奇珍，感愧不可言。因与二三佳士会同饮，盛德也。秋热，更望保练，行膺峻陟。【与朱康叔十七首（之五）】胡掾与语，如公之言，佳士！佳士！渠方寄家齐安，时得与之相见也。令子必且盘桓侍下。中前示谕姻亲事，可留示年月日，恐求亲者欲知之，造次！造次！【与朱康叔十七首（之六）】某启。因循，稍疏上问，不审近日尊候何如？某蒙庇如昨。秋色益佳，郡事稀少，想有游乐以无缘展奉，但积思念。乍冷，万冀以时自重。郭寺丞一书，乞指挥送与。其人甚有文雅，必蒙清顾也。闻其坠马伤手，不至甚乎？【与朱康叔十七首（之七）】某启。近附黄冈县递拜书，必达。专人过此，领手教，具审起居佳胜，凄冷。此岁行尽，会合何时，以增怅然，唯祈善保。敷文，宅计此月末方离陈。南河浅涩，想五六月间方到此。荷公忧恤之深，其家固贫甚，然乡中亦有一小庄子，且随分过也。归老之说，恐未能如雅志。又修理积弊，已就伦次，监司朝廷，岂有遽令放闲耶？问及物食，天渐热，难久停，恐空烦费也。海味亦不若食。既忝雅契，自当一一奉白。【与朱康叔十七首（之八）】示谕亲情事，专在下怀。然此中殊少士族，若有所得，当立上闻也。写字，俟少闲，续纳上。墨竹如可尊意，当取次致左右，画者在此不远，必可求也。呵呵。某启。近王察推至，辱书，承起居佳胜。方欲裁谢，又枉教敕，益增感愧。数日来，偶伤风，百事皆废。今日微减，尚未有力，区区之怀，未能详尽也。乍暄，惟冀以时珍摄，稍健，当别上问次。【与朱康叔十七首（之九）】阁名久思，未获佳者，更乞详阁之所向及侧近故事故迹，为幸。董义夫相聚多日，甚欢，未尝一日不谈公美也。旧好诵陶潜《归去来》，常患其不入音律，近辄微加增损，作《般涉调哨遍》，虽微改其词，而不改其意，请以《文选》及本传考之，方知字字皆非创入也。谨小楷一本寄上，却求为书，抛砖之谓也。亦请录一本与元弼，为病倦，不及别作书也。数日前，饮醉后作顽石乱筱一纸，私甚惜之。念公笃好，故以奉献，幸检至。【与朱康叔十七首（之十）】令子必在左右。计安胜，不敢奉书。舍弟已到官。传闻筠州大水，城内丈余，不知虚的也。屏赞、砚铭，无用之物，公好事之过，不敢不写，装成送去，乞一览。少事不免上干，闻有潘原秀才，以买仆事被禁。某与其兄潘丙解元至熟，最有文行。原自是佳士，有举业，望赐全庇，暑月得早出。为此人父母皆笃老，闻之，忧恐万端。公以仁孝名世。能哀之否？恃旧干渎，不敢逃罪。天觉出蓝之作，本以为公家宝，而公乃轻以与人，谨收藏以镇箧笥。然寻常不揆辄以乱道尘献，想公亦随手将与人耳。呵呵。【与朱康叔十七首（之十一）】某启。武昌传到手教，继辱专使堕简，感服并深。比日尊体佳胜。节物清和，江山秀美，府事整办，日有胜游，恨不得陪从耳。双壶珍贶，一洗旅愁，甚幸！甚幸！佳果收藏有法，可爱！可爱！拙疾，乍到不谙土风所致，今已复常矣。子由尚未到，其寸步千里也。末由展奉，尚冀以时自重。【与朱康叔十七首（之十二）】与可船旦夕到此，为之泫然，想公亦尔。子由到此，须留他住五七日，恐知之。前曾录《国史补》一纸，不知到否？因书，略示谕。生细酒四器，正济所乏，珍感。生酒，暑中不易调停，极清。然闵仲叔不以口腹累人。某每蒙公眷念，远致珍物，劳人重费，岂不肖所安耶！所问凌翠，至今虚位，云乃权发遣耳，何足挂齿牙！呵呵。冯君方想如所谕，极烦留念。又蒙传示秘诀，何以当此。寒月得暇，当试之。天觉亦不得书。此君信意简率，乃其常态，未可以疏数为厚薄也。酒法，是用绿豆为曲者耶？亦曾见说来。不曾录得方，如果佳，录示亦幸。【与朱康叔十七首（之十三）】叠蒙寄惠酒、醋、面等，一一收检，愧荷不可言。不得即时裁谢，想仁明必能恕察。老媳妇得疾，初不轻，今已安矣。不烦留念。食隔已纳武昌吴尉处矣。适少冗，不敢稽留来使。少间，别奉状次。【与朱康叔十七首（之十四）】见天觉书中言，当世云冯君有一学服朱砂法，甚奇。惟康叔可以得之，不知曾得未？若果得，不知能见传否？想于不肖不惜也。【与朱康叔十七首（之十五）】今日偶读国史，见杜羔一事，颇与公相类。嗟叹不足，故书以奉寄，然幸勿示人，恐有嫌者。江令乃尔，深可罪。然犹望公怜其才短不逮而已。屡有干渎，蒙不怪，幸甚！幸甚！其令章宪今日恐到此，知之。杜羔有至性，其父河北一尉而卒。母非嫡，经乱不知所之。会堂兄兼为泽潞判官，尝鞫狱于私第。有老妇辩对，见羔出入，窃语人曰：“此少年状类吾夫。”讯之，乃羔母也。自此迎侍而归。又往访先人之墓，邑中故老已尽，不知所在。馆于佛奔，日夜悲泣。忽视屋柱煤烟之下，见数行书，拂而视之，乃父遗迹云：“我子孙若求吾墓，当于某村家问之。”羔哭而往。果有老父年八十余，指其丘陇，因得归葬。羔官至工部尚书，致仕。此出唐李肇《国史补》。近偶观书，叹其事颇与朱康叔同相似，因书以遗之。元丰三年九月二十五日记。【与朱康叔十七首（之十六）】近日随例纷冗，有疏上问，不审起居何如？两日来武昌，如闻公在告，何也？岂尊候小不佳乎？无由躬问左右，但有驰系。冬深寒涩，尤宜慎护。【与朱康叔十七首（之十七）】章质夫求琵琶歌词，不敢不寄呈。安行言，有一既济鼎样在公处，若铸造时，幸亦见，为作一枚，不用甚大者，不罪！不罪！前日人还，曾附古木丛竹两纸，必已到。今已写得经藏碑附上。令子推官侍下计安胜，何时赴任，未敢拜书也。【与胡深夫五首（之一）】某启。自闻下车，日欲作书，纷冗衰病，因循至今，叠辱书诲，感愧交集。比日起居佳胜。未缘瞻奉，伏望以时保练。【与胡深夫五首（之二）】乍到整葺，想劳神用。浙西数郡，例被淫雨飓风之患，而秀之官吏，独以为无灾，以故纷纷至此。公下车倍加绥抚，不惜高价广籴，以为嗣岁之备。宪司行文，欲收籴米，此最良策，而榷户专斗所不乐，故妄造言语，聪明所照，必不摇也。病中，手字不谨。【与胡深夫五首（之三）】某久与周知录兄弟游，其文行才器，实有过人，不幸遭丧，生计索然，未能东归九江。托迹治下，窃谓仁明必有以安之，不在多言。今托柳令咨白。冗中，不尽区区。【与胡深夫五首（之四）】彦霖之政，光绝前后，君复为僚，可喜。船斩新辍借，知之。冗中不一。【与胡深夫五首（之五）】某以衰病纷冗，裁书不谨，惟恕察。王京兆因会，幸致区区。久不发都下朋旧书，必不罪也。【朱行中舍人四首（之一）】某启。别后两奉状，想一一闻达，比日履兹春和，台候胜常。某留滞赣上，以待春水至，此月末乃发。瞻望惋怅。南海虽外，然雅量固有以处之矣。诗酒之乐，恨不日陪接也。更冀若时为国保练，不宣。某再拜。【朱行中舍人四首（之二）】某已得舟，尚在赣石之下，若月末不至，当乘小舟往就之。买公用人以节级持所赍钱窜去，又以疾疫气多死亡者，以此求还。亦官舟无用多人，故悉遣回。皆以指挥严切，甚得力，乞知之。适少冗，驰问不尽区区。某再拜。【朱行中舍人四首（之三）】少事不当上烦，东莞资福长老祖堂者，建五百罗汉阁，极宏丽，营之十年，今成矣。某近为作记，公必见之。途中为告文安国，篆额，甚妙。今封附去人。公若欲观，拆开不妨，却乞差一公人赍附祖堂者。不罪！某再拜。【朱行中舍人四首（之四）】某启。蒙眷厚借搬行李人，感愧不在言也。但节级朱立者无状，侵渔不已，又遂窜去。林聪者，又殴平人几死。见禁幸所殴者渐安，决不死耳。此中多言于法有碍，不可带去，故辄牒虔州云。得明公书，令某遣还，多难畏事，想必识此心也。买公用人于法无碍，故仍旧带去。此二十余人，皆得力不作过，望不赐罪。穷途作事皆类此，惭悚不可言。已得二座船，不失所矣。幸不贻念。陋句数首，端欲发一笑耳。某再拜。【与李之仪五首（之一）】某年六十五矣，体力毛发，正与年相称，或得复与公相见，亦未可知也。前者皆梦，已后者独非梦乎？置之不足道也。所喜者，在海南了得《易》、《书》、《论语传》数十卷，似有益于骨朽后人耳目也。少游遂卒于道路，哀哉！痛哉！世岂复有斯人乎？端叔亦老矣。迨云须发已皓然，然颜极丹且渥，仆亦正如此。各宜閟啬，庶几复见也。儿侄辈在治下，频与教督，一书，幸送与。某大醉中不成字。不罪！不罪！【与李之仪五首（之二）】某启。契阔八年，岂谓复有见日！渐近中原，辱书尤数，喜出望外。比日起居佳胜。某已得舟，决归许，如所教。而长子迈遽舍去，深以为恨。报除辇运，似亦不恶。近日除目，时有如人所料者。此后端叔必已信安矣。但老境少安，余皆不足道。乍热，万万以时自爱。某再拜。【与李之仪五首（之三）】某以囊装罄尽，而子由亦久困无余，故欲就食淮浙。已而深念老境，知有几日，不可复作两处。又得子由书，及教语，尤切，已决归许下矣。但须少留仪真，令儿子往宜兴，刮制变转，往还须月余，约至许下，已七月矣。去岁在廉州，托孙叔静寄书及小诗，达否？叔静云：端叔一生坎轲，晚节益牢落。正赖鱼轩贤德，能委曲相顺，适以忘百忧。此岂细事，不尔，人生岂复有佳味乎？叔静相友，想得其详，故辄以奉庆。忝契，不罪！【与李之仪五首（之四）】近托孙叔静奉书，远递得达否？比来尊体如何？眷聚各安胜。某蒙恩领真祠，世间美任，岂复有过此者乎？伏惟君恩之重，不可量数，遥知朋友为我喜而不寐也。今已到虔，即往淮浙间居，处多在毗陵也。子由闻已归许，秉烛相对，非梦而何。一书乞便送与。余惟万万自爱。某再拜。【与李之仪五首（之五）】某启。辱书多矣，无不达者。然不一答，非特衰病简懒之过，实以罪垢深重，不忍更以无益寒温之问，玷累知交。然竟不免累公，惭负不可言。比日承以赴颍昌。伏惟起居佳胜，眷聚各安庆。某移永州。过五羊，渡大庾，至吉出陆，由长沙至永。荷叔静拏舟相送数十里，大浪中作此书，上问无他祝，惟保爱之外，酌酒与妇饮，尚胜俗侣对。梅二丈诗云耳。【与冯祖仁四首（之一）】某慰疏言。伏承艰疚，退居久矣，日月逾迈，衰痛理极，未尝获陈区区，少解思慕万一，实以漂寓穷荒，人事断绝，非敢慢也。比辱手疏，且审孝履支持，廓然逾远，追痛何及。伏惟俯礼适变，宽中强食。谨奉疏，不次。【与冯祖仁四首（之二）】蒙示长笺，粲然累幅，光彩下烛，衰朽增华。但以未拜告命，不敢具启答谢，感怍不可言喻。老瘁不复畴昔，但偶未死耳。水道间关寸进，更二十余日，方至曲江，首当诣宇下。区区非面不既，乏人写大状，不罪。手拙简略。不次。【与冯祖仁四首（之三）】昨日辱远迓，喜慰难名。客散，已夜，不能造门。早来又闻已走松楸，未敢上谒。领手教，愧悚无地。至节，想惟孝思难堪，奈何！来日当往谒慰。节晨蒙惠羊边、酒壶，仁者之馈，谨以荐先，感佩不可言也。【与冯祖仁四首（之四）】两日不果诣见。伏计孝履如宜。欲告借前日盛会包子厨人一日，告白朝散，绝早遣至。不罪！不罪！家人辈欲游南山，祖仁若无事，可能同到彼闲行否？【与黄师是】行计屡改。近者幼累舟中皆伏暑，自愍一年在道路矣，不堪复入汴出陆。又闻子由亦窘用，不忍更以三百指诿之，已决意旦夕渡江过毗陵矣。荷忧爱至深，故及之。子由一书，政为报此事，乞早与达之。尘埃风叶满室，随扫随有，然不可废扫，以为贤于不扫也。若知本无一物，又何加焉。有诗录呈：“帘卷窗穿户不扃，隙尘风叶任纵横。幽人睡足谁呼觉，欹枕床前有月明。”一笑！一笑！某再拜。【与广西宪曹司勋五首（之一）】（一作与曹子方五首）某启。奉别忽二载，奔走南北，不暇附书申问。子由转附到天门冬煎，故人于我至矣。日夜服食，几月遂尽之。到惠州，又递中领手书，懒废已放，不即裁谢。死罪！死罪！【与广西宪曹司勋五首（一云与林天和）（之二）】某启。专人辱书，仰服眷厚。仍审比来起居清胜，至慰！至慰！长子未得耗，小儿数日前暂往河源，独干筑室，极为劳冗。承惠芽蕉数品，有未尝识者。幸得遍尝，感愧不已。匆匆奉谢。【与广西宪曹司勋五首（之三）】某启。数日，稍稍清冷。伏惟起居佳胜。构架之劳，少休暇，思企清论，日积滞念，尚冀保卫。区区之至。因吴子野行，附启，不宣。【与广西宪曹司勋五首（之四）】某启。专人至，赐教累幅，慰拊周至。且审比来起居佳胜，感慰兼至。某得罪几二年矣，愚陋贪生，辄缘圣主宽贷之慈，灰心槁形，以尽天年，即目殊健也。公别后，微疾尽去，想今益康佳。养生亦无他术，独寝无念，神气自复。知吕公读《华严》有得，固所望于斯人也。居闲偶念一事，非吾子方莫可告者。故崇仪陈侯，忠勇绝世，死非其罪。庙食西路，威灵肃然，愿公与程之邵议之。或同一陈乞载祀典，使此侯英魄，少伸眉于地中。如何！如何！然慎勿令人知不肖有言也。陈侯有一子，在高邮，白首，颇有立，知之。蒙惠奇茗、丹砂、乌药，敬饵之矣。西路洞丁，足制交人，而近岁绥驭少方，殆不可用，愿为朝廷熟讲之。此外，惟万万自重。【与广西宪曹司勋五首（之五）】公劝仆不作诗，又却索近作。闲中习气不免有一二，然未尝传出也。今录三首奉呈，看毕便毁之，切祝！千万！惠州风土差厚，山水秀邃，食物粗有，但少药耳。近报有永不叙复指挥，正坐稳处，亦且任运也。子由频得书，甚安。某惟少子随侍，余皆在宜兴。见今全是一行脚僧，但吃些酒肉耳。此书此诗，只可令之邵一阅，余人勿示也。【与晦夫（一云与赵仲修）】某启。辱答教，感服。风月之约，敢不敬诺。庚公南楼所谓老子于此兴复不浅，便当携被往也。【与范梦得八首（之一）】某启，一别俯仰十五年，所喜君子渐用，足为吾道之庆。比日起居何如？某旦夕南迁，后会无期，不能无怅惘也。过扬，见东平公极安，行复见之矣。新著必多，无缘借观，为耿耿耳。乍暄，惟顺候自重。因李豸秀才行，附启上问。不宣。【与范梦得八首（之二）】某启。辱教字，起居佳胜。郊外路远，不当更烦屈临，可且寝处耳，有事以书垂喻可也。界纸望示及，来日自不出，只在舟中静坐。惠贶凤团，感眷意之厚。热甚，不谨。【与范梦得八首（之三）】某启。辱教，承台候康胜，为惠。得请知幸，以未谢尚稽谒见，悚息！悚息！子功复旧物，甚慰众望。来日方往浴室也。人还，匆卒。不宣。【与范梦得八首（之四）】某启。不肖所得寡薄，惟公爱念，以道义相期，眷予无穷。既承，感恋不可言。乍寒，不审起居安否？某已次陈桥，瞻望益远。惟万万以时自重。【与范梦得八首（之五）】今日谒告，不克往见。辱教，伏承尊体佳胜。杨君举家人服其药多效，亦觉其稳审。然近见王定国云，张安道书云，曾下疏药，数日不能食，又谢之，不满意，然不知果尔否？有闻，不敢不尽。【与范梦得八首（之六）】某启。辱手简，且审起居佳胜，为慰。和篇高绝，木与种者皆被光华矣。幸甚！幸甚！旧句奇伟，试当强勉继作。匆匆，不宣。【与范梦得八首（之七）】某启。违远二年，瞻仰为劳。辱书，承起居佳胜，慰喜可量。觐罢，当往造门，并道区区。【与范梦得八首（之八）】某启。昨日方叔处领手诲，今又辱书，备增感慰。乍冷，台候胜常。未由诣见，但有钦仰。匆匆，上启。【与李无悔】某启。久留浙中，过辱存顾，最为亲厚。既去，又承追饯最远。自惟衰拙，众所鄙弃，自非风义之笃，何以至此。既别，但有思咏。两辱书教，具审起居佳胜。今岁科举，闻且就乡里。承示喻，进取之意甚倦，盛时美才，何遽如此，且勉之，决取为望。新文不惜见寄。未缘集会，惟万万自重。不宣。【与李公择】某启。两日连见，匆匆竟何言。暄和，起居何如？夷中送王徐州诗，有见及语。方是时，人以相识为讳，欲一见面道此为笑，竟不见，可太息也。适所白，是宗人棫，雅州幕。不一一。【与陈怀立（一作与程怀立）】昨日辱访，感怍不已。经宿起居佳胜。蒙借示子明传神，笔势精妙，仿佛莫辨，恐更有别本，愿得一轴，使观者动心骇目也。岭海阔绝，不谓生还。复得瞻奉，慰幸之极。比日履此秋凉，起居佳胜。少选到岸，即伏谒，以尽区区。【与孙叔静七首（之一）】昨日辱临顾夙昔之好，不替有加，感叹深矣。属饮药汗后，不可以风，未即诣谢。又枉使旌，重增悚惕。捧手教，且审尊体佳胜。旦夕造谒，以究所怀。【与孙叔静七首（之二）】辱手教，伏审晚来起居佳胜。惠示珠揽，项所未见，非独下视沙塘矣。应当一笑。羊面、酒醋为惠，礼意兼厚，敬已拜赐，感佩之极。【与孙叔静七首（之三）】前日辱下顾，尚未走谢，悚息不已。捧手教，承起居佳胜。卑体尚未清快，坐阻谈论，为怅惘也。惠示妙济及方，获之幸甚，从此衰疾有瘳矣。【与孙叔静七首（之四）】已别，瞻企不去心。辱手教，且审起居佳胜，感慰之极。早来，风起，舟不敢解，故复少留，因来净慧与惠州三道人语耳。无缘重诣，临纸惋怅。【与孙叔静七首（之五）】令子重承访及，不暇往别，为愧深矣。珍惠菜膳，增感怍也。河源藤已领，衰疾有可恃矣。【与孙叔静七首（之六）】眉山人有巢谷者，字元修。曾应进士武举，皆无成。笃有风义。年七十余矣，闻某谪海南，徒步万里来相劳问，至新州病亡。官为稿葬，录其遗物于官库。元修有子蒙，在里中，某已使人呼蒙来迎丧，颇助其路费，仍约过永而南，当更资之。但未到间，旅殡无人照管，或毁坏暴露，愿公愍其不幸。因巡检至其所，特为一言于彼守令，得稍修治其殡，常戒主者保护之，以须其子之至，则恩及存亡耳。死罪！死罪！【与孙叔静七首（之七）】去德弥月，思仰萦怀。比日履此新阳，起居增胜。行路百阻，至英方再宿矣。少留数日。此去尤艰阂，借舟，未知能达韶否？流行坎止，辄复任缘，不烦深念也。后会未卜，万万为国自重。【答刘贡父二首（之一）】久阔暂聚，复此违异，怅惘至今。公私纷纷，有失驰问，辱书，感怍无量。字画妍洁，及问来使，云，尊貌比初下车时皙且泽矣，闻之喜甚。比来起居想益佳。何日归觐，慰士大夫之望。未间，万万为时自重，不宣。【答刘贡父二首（之二）】某忝冒过甚，出于素奖。然迂拙多忤，而处争地，不敢作久安计，兄当有以教督之。血指汗颜，旁观之说，奈何！奈何！举官之事，有司逃失行之罪，归咎于兄。清明在上，岂可容此，小子何与焉。茯苓、松脂虽乏近效，而岁计有余，未可弃也。默坐反照，瞑目数息，当记别时语耶？【答鲁子宣三首（之一）】某启。流落江湖，晚复叨遇，惟公知照，如一日也。孤愚寡与，日亲高谊，谓可永久，不谓尚烦藩翰之寄。违阔以来，思仰日深。特辱书教，伏审履兹秋凉，台候万福，欣慰之极。二圣思治，求人如不及，公岂久外。惟千万为国顺时自爱。【答鲁子宣三首（之二）】自公之西，有识日望诏还，岂独契爱之末。边落宁肃，公岂久外哉！示谕《塔记》，久不驰纳，愧恐之极。乞少宽之，秋凉下笔也。亲家柳子良宣德赴潞幕，获在属城，知幸！知幸！谨奉手启，冗迫，不尽区区。【答鲁子宣三首（之三）】某启。辱教，伏承台候万福，为慰。《塔记》非敢慢，盖供职数日，职事如麻，归即为词头所迫，卒以半夜乃息，五更复起，实未有余暇。乞限一月，所敢食言者有如河，愿公一笑而恕之。旦夕当卜一邂逅而别。【与李公择】秋色佳哉，想有以为乐。人生唯寒食、重九，慎不可虚掷，四时之变，无如此节者。近有潮州人寄一物，其上云扶劣膏，不言何物。状如羊脂而坚，盛竹筒中，公识此物否？味其名，必佳物也。若识之，当详以示，可分去，或问习南海物者。子由近作栖贤《僧堂记》，读之惨凛，觉崩崖飞瀑，逼人寒栗。【与姜唐佐秀才六首（之一）】某启。特辱远访，意贶甚重。衰朽废放，何以获此，悚汗不已。经宿起居佳胜。长笺词义兼美，穷陋增光。病卧，不能裁答，聊奉手启。【与姜唐佐秀才六首（之二）】某启。昨日辱夜话，甚慰孤寂。示字，承起居佳胜。奇荈佳惠，感服至意，当同啜也。适睡，不即答，悚息。某顿首。【与姜唐佐秀才六首（之三）】今日霁色，尤可喜。食已，当取天庆观乳泉泼建茶之精者，念非君莫与共之。然早来市无肉，当共啖菜饭耳。不嫌，可只今相过。某启上。【与姜唐佐秀才六首（之四）】适写此简，得来示，知巡检有会，更不敢邀请。会若散早，可来啜茗否？酒、面等承佳惠，感愧！来旦必如诺。十月十五日白。【与姜唐佐秀才六首（之五）】某启。别来数辱问讯，感怍至意。毒暑，具喜起居佳胜。堂上嘉庆，甚慰所望也。知非久适五羊，益广学问以卒远业。区区之祷。此外，万万自重。不宣。【与姜唐佐秀才六首（之六）】某已得合浦文字，见治装，不过六月初离此。只从石排或澄迈渡海，无缘更到琼会见也。此怀甚惘惘。因见二车，略道下恳。有一书至儿子迈处，从者往五羊时，为带去，转托何崇道附达，为幸。儿子治装冗甚，不及奉启。所借《烟萝子》两卷、《吴志》四册、《会要》两册，并驰纳。【与傅维岩秘校四首（之一）】某启。专人至，承不鄙罪废，长笺见及，援证古今，陈义甚高，伏读愧感。仍审比来起居佳胜，至慰！至慰！守局海徼，淹屈才美，然仕无高下，但能随事及物，中无所愧，即为达也。伏暑，万万自爱。不宣。【与傅维岩秘校四首（之二）】衰病，裁答草草，不讶！知不久美解，即获会见，至喜！至喜！掩骼之事，知甚留意。旦夕再遣冯、何二士面禀，亦有钱物在二士处。此不覼缕。增城荔子一篮，附去人持上。不罪！不罪！某又上。【与傅维岩秘校四首（之三）】某启。远蒙惠书，非眷念之厚，何以及此。仍审比来起居佳胜，感慰兼集。老病之余，复此穷独，岂有再见之期，尚冀勉进学问，以究远业。余万万自爱。不宣。【与傅维岩秘校四首（之四）】官事有暇，得为学不辍否？有可与往还者乎？此间百事不类海北，但杜门面壁而已。彼中如有粗药治病者，为致少许。此间如苍术、橘皮之类，皆不可得，但不嫌粗贱，为相度致数品。不罪！不罪！【与林天和长官二十三首（之一）】某启。近辱手书，冗中，不果即答，悚息！悚息！春寒，想体中佳胜。火后，凡百劳神用，勤民之意，计不倦也。未由披奉，万万自爱。不宣。【与林天和长官二十三首（之二）】某启。专人辱书，具审起居佳胜，为慰。春物益妍，时复寻赏否？想亦以雨轸怀也。未由往见，万万若时加摄。不宣。【与林天和长官二十三首（之三）】儿子往循已数日矣，贱累闰月初可到此。新居旦夕毕工，承问及，感感不已。领书，又惠笋蕨，益用愧刻。闻相度移邑，果尔否？【与林天和长官二十三首（之四）】某启。辱手教，伏承起居佳胜，甚慰驰仰。承问贱累，正月末已到赣上矣，闰月上旬必到此也。考室劳费，乃老业也，旦夕迁入。未由会面，万万以时自重。不宣。【与林天和长官二十三首（之五）】花木栽，感留意惠贶。鹿肉尤增惭荷。某又上。【与林天和长官二十三首（之六）】某启。近数奉书，想皆达。雨后清和，起居佳胜。花木悉佳品，又根拨不伤，遂成幽居之趣。荷雅意无穷，未即面谢为愧耳。人还，匆匆。不宣。【与林天和长官二十三首（之七）】某启。昨日辱访别，尤荷厚眷。恨老病龙钟，不果诣达，愧负多矣。经宿起居何如，果成行未？忘己为民，谁如君者。愿益进此道，譬如农夫不以水旱而废穮蓘也。此外，万万自爱。不宣。【与林天和长官二十三首（之八）】某启。比日蒸热，体中佳否？承惠杨梅，感佩之至。闻山姜花欲出，录梦得诗去，庶致此馈也。呵呵。丰乐桥数木匠请假暂归，多日不至，敢烦旨麾勾押送来为幸。草草奉启。不罪。【与林天和长官二十三首（之九）】某启。人来，辱书，具审比日尊体佳胜，甚慰所望。出意加减秧马，曲尽其用，非抚字究心，何以得此，具白太守矣。乍热，万以时加啬。不宣。【与林天和长官二十三首（之十）】某启。人来，辱手教，具审起居佳胜。吏民惠爱，谣颂布闻，甚慰所望。秧马聊助美政万一尔，何足云乎？承示喻，愧悚之至。僧磨已成，秋凉当往观也。毒热，万万为民自爱。不宣。【与林天和长官二十三首（之十一）】某启。辱教，承微疾已平，起居清胜，甚慰驰仰。暑雨不常，官事疲勚，摄卫为难。惟加意节调，以时休息为佳也。匆匆。不宣。【与林天和长官二十三首（之十二）】某启。多日不奉书，思仰之至。伏暑，尊体何如？惠贶荔子极佳，郡中绝少得，与数客同食，幸甚！幸甚！未由会合，万万以时自爱。某再拜。【与林天和长官二十三首（之十三）】某启。辱手教，承起居佳胜。久以冗率，有阙驰问，愧企深矣。承惠龙眼、牙蕉，皆郡中所乏，感怍之至。未由瞻奉，万万以时自重。不宣。【与林天和长官二十三首（之十四）】高君一卧遂化，深可伤念，其家不失所否？瘴疫横流，僵仆者不可胜计，奈何！奈何！某亦旬日之间，丧两女使，谪居牢落，又有此狼狈，想闻之亦为怃然也。某再启。【与林天和长官二十三首（之十五）】某启。近日辱书，伏承别后起居佳胜，甚慰驰仰。数夕月色清绝，恨不同赏，想亦对景独酌而已。未即披奉，万万自重。人还，布启。不宣。【与林天和长官二十三首（之十六）】某启。近辱过访，病中恨不款奉。人来，枉手教，具审起居佳胜，至慰！至慰！旦夕中秋，想复佳风月，莫由陪接，但增怅仰也。乍凉，万万自重。不宣。【与林天和长官二十三首（之十七）】某启。人还，奉书必达。即候渐凉，起居佳否？叠烦颐旨，感怍交深，未缘面谢，惟祝若时自重。不宣。【与林天和长官二十三首（之十八）】某启。秋高气爽，伏计尊候清胜。公宇已就，想日有佳思。未缘披奉，万万以时珍啬。不宣。【与林天和长官二十三首（之十九）】某启。前日人回，裁谢必达。比日履兹薄冷，起居佳否？未缘展奉，但有翘想。尚冀保卫。区区之至，不宣。【与林天和长官二十三首（之二十）】某启。近奉状，知入山未还。即日想已还治，起居佳否？往来冲冒，然胜游计不为劳也。未瞻奉间，更乞若时自重。不宣。【与林天和长官二十三首（之二十一）】某启。辱书，承起居佳胜。示谕幼累已到，诚流寓中一喜事。然老稚纷纷，口众食贫，向之孤寂，未必不佳也。可以一笑。蒸郁未解，万万自重。以时自重不宣。骨肉远至，重为左右。费羊面、鲈鱼，已拜赐矣。感怍之至。【与林天和长官二十三首（之二十二）】某启。从者往还见过，皆不款奉，愧仰何胜。辱书，承起居清胜。闻还邑以来，老稚鼓舞，数日调治，想服清暇矣。岁暮，万万加爱。不宣。【与林天和长官二十三首（之二十三）】某启。昨日江干邂逅，未尽所怀。来日欲奉屈早膳，庶少款曲。阙人，不获躬诣。不罪。【与张朝请五首（一作与张逢）（之一）】某启。兄弟流落，同造治下，蒙不鄙遗，眷待有加。感服高义，悚佩不已。别来未几，思仰日深。比日起居何如？某已到琼，过海无虞，皆托余庇。旦夕西去，回望逾远，后会无期。惟万万以时自重，慰此区区。途次裁谢，草草。不宣。【与张朝请五首（之二）】海南风物，与治下略相似。至余食物人烟，萧条之甚，去海康远矣。到后，杜门默坐，喧寂一致也。蒙差人津送，极得力，感感。舍弟居止处，若得早成，令渠获一定居。遣物离人，而游于独，乃公之厚赐也。儿子干事，未暇上状。不罪。某上启。【与张朝请五首（之三）】某再启。闻已有诏命，甚慰舆议，想旦夕登途也，当别具贺幅。某阙人写启状，止用手书，乞加恕也。子由荷存庇深矣，不易一一言谢也。新春，海上啸咏之余，有足乐者。岛中孤寂，春色所不到也。某再拜。【与张朝请五首（之四）】某启。久不上状，想察其衰疾多畏，非简慢也。新军使来，捧教字，具审比日起居佳胜，感慰兼集。某到此数卧病，今幸少间。久逃空谷，日就灰槁而已。因书瞻望，又复怅然。尚冀若时自厚，区区之余意也。不宣。【与张朝请五首（之五）】新酿四壶，开尝如宿昔，香味醇冽，有京洛之风，逐客何幸得此，但举杯属影而已。海错亦珍绝。此虽岛外，人不收此，得之又一段奇事也。眷意之厚，感怍无已。【答汉卿】某启。辱教，承起居佳胜为慰。知不久入城，遂当一见，何幸如之。地黄煎已领，感怍。适自局中还，热甚，懑塞。奉书。地黄煎蒙寄惠，极佳。姜蜜之剂，甚适宜也。仰烦神用，愧感不可言。<hr>
