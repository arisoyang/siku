<h4>《集部·苏轼集·卷二十七》<b class="x">作者：苏轼</b></h4>
◎诗六十六首【次韵答荆门张都官维见和惠泉诗】楚人少井饮，地气常不泄。蓄之为惠泉，坌若有所折。泉源本无情，岂问浊与澈。贪愚彼二水，终古耻莫雪。只应所处然，遂使语异别。泉傍地平衍，泉上山嵽嵲。君子慎所居，此义安可缺。古人贵言赠，敢用况高节。不为冬霜干，肯畏夏日裂。泠泠但不已，海远要当彻。【浰阳早发】富贵本先定，世人自荣枯。嚣嚣好名心，嗟我岂独无。不能便退缩，但使进少徐。我行念西国，已分田园芜。南来竟何事，碌碌随商车。自进苟无补，乃是懒且愚。人生重意气，出处夫岂徒。永怀江阳叟，种藕春满湖。【夜行观星】天高夜气严，列宿森就位。大星光相射，小星闹若沸。天人不相干，嗟彼本何事。世俗强指摘，一一立名字。南箕与北斗，乃是家人器。天亦岂有之，无乃遂自谓。迫观知何如，远想偶有以。茫茫不可晓，使我长叹喟。【汉水】舍棹忽逾月，沙尘困远行。襄阳逢汉水，偶似蜀江清。蜀江固浩荡，中有蛟与鲸。汉水亦云广，欲涉安敢轻。文王化南国，游女俨如卿。洲中浣纱子，环珮锵锵鸣。古风随世变，寒水空泠泠。过之不敢慢，伫立整冠缨。【万山】西行度连山，北出临汉水。汉水蹙成潭，旋转山之趾。禅房久已坏，古甃含清泚。下有仲宣栏，绠刻深容指。回头望西北，隐隐龟背起。传云古隆中，万树桑柘美。月炯转山曲，山上见洲尾。绿水带平沙，盘盘如抱珥。山川近且秀，不到懒成耻。问之安能详，画地费簪箠。【隆中】诸葛来西国，千年爱未衰。今朝游故里，蜀客不胜悲。谁言襄阳野，生此万乘师。山中有遗貌，矫矫龙之姿。龙蟠山水秀，龙去渊潭移。空馀蜿蜒迹，使我寒涕垂。【竹叶酒】楚人汲汉水，酿酒古宜城。春风吹酒熟，犹似汉江清。耆旧何人在，丘坟应已平。惟余竹叶在，留此千古情。【鳊鱼】晓日照江水，游鱼似玉瓶。谁言解缩项，贪饵每遭烹。杜老当年意，临流忆孟生。吾今又悲子，辍筋涕纵横。【望夫台（在忠州南数十里）】山头孤石远亭亭，江转船回石似屏。可怜千古长如昨，船去船来自不停。浩浩长江赴沧海，纷纷过客似浮萍。谁能坐待山月出，照见寒影高伶俜。【永安宫（今夔之永安门，即宫之遗址也）】千古陵谷变，故宫安得存。徘徊问耆老，惟有永安门。游人杂楚蜀，车马晚喧喧。不见重楼好，谁知昔日尊。吁嗟蜀先主，兵败此亡魂。只应法正死，使公去遭燔。【八阵碛】平沙何茫茫，仿佛见石蕝。纵横满江上，岁岁沙水啮。孔明死已久，谁复辨行列。神兵非学到，自古不留诀。至人已心悟，后世徒妄说。自从汉道衰，蜂起尽奸杰。英雄不相下，祸难久连结。驱民市无烟，战野江流血。万人赌一掷，杀尽如沃雪。不为久远计，草草常无法。孔明最后起，意欲扫群孽。崎岖事节制，隐忍久不决。志大遂成迂，岁月去如瞥。六师纷未整，一旦英气折。惟余八阵图，千古壮夔峡。【诸葛盐井】（井有十四，自山下至山上，其十三井常空，盛夏水涨，则盐泉迤逦迁去，常去于江水之所不及。）五行水本咸，安择江与井。如何不相入，此意复谁省。人心固难足，物理偶相逞。犹嫌取未多，井上无闲绠。【颍大夫庙（颍考叔也，庙在汝州颍桥）】人情难强回，天性可微感。世人争曲直，苦语费摇撼。大夫言何柔，暴主意自惨。荒祠旁孤冢，古隧有残坎。千年惟茅焦，世亦贵其胆。不解此微言，脱衣徒勇敢。【许州西湖】西湖小雨晴，滟滟春渠长。来从古城角，夜半传新响。使君欲春游，浚沼役千掌。纷纭具畚锸，闹若蚁运壤。夭桃弄春色，生意寒犹怏。惟有落残梅，标格若矜爽。游人坌已集，挈榼三且两。醉客卧道傍，扶起尚偃仰。池台信宏丽，贵与民同赏。但恐城市欢，不知田野怆。颍川七不登，野气长苍莽。谁知万里客，湖上独长想。【江上值雪效欧阳体限不以盐玉鹤鹭絮蝶飞舞之类为比仍不使皓白洁素等字】缩颈夜眠如冻龟，雪来惟有客先知。江边晓起浩无际，树杪风多寒更吹。青山有似少年子，一夕变尽沧浪髭。方知阳气在流水，沙上盈尺江无澌。随风颠倒纷不择，下满坑谷高陵危。江空野阔落不见，入户但觉轻丝丝。沾掌细看若刻镂，岂有一一天工为。霍然一挥遍九野，吁此权柄谁执持。世间苦乐知有几，今我幸免沾肤肌。山夫只见压樵担，岂知带酒飘歌儿。天王临轩喜有麦，宰相献寿嘉及时。冻吟书生笔欲折，夜织贫女寒无帏。高人著履踏冷冽，飘拂巾帽真仙姿。野僧斫路出门去，寒液满鼻清淋漓。洒袍入袖湿靴底，亦有执板趋阶墀。舟中行客何所爱，愿得猎骑当风披。草中咻咻有寒兔，孤隼下击千夫驰。敲冰煮鹿最可乐，我虽不饮强倒卮。楚人自古好弋猎，谁能往者我欲随。纷纭旋转从满面，马上操笔为赋之。【渚宫】渚宫寂寞依古郢，楚地荒茫非故基。二王台阁已卤莽，（湘东王、高氏。）何况远问纵横时。楚王猎罢击灵鼓，猛士操舟张水嬉。钓鱼不复数鱼鳖，大鼎千石烹蛟螭。当时郢人架宫殿，意思绝妙般与倕。飞楼百尺照湖水，上有燕赵千峨眉。临风扬扬意自得，长使宋玉作楚词。秦兵西来取钟虡，故宫禾黍秋离离。千年壮观不可复，今之存者盖已卑。池空野迥楼阁小，惟有深竹藏狐狸。台中绛帐谁复见，台下野水（一作鸭）浮清漪。绿窗朱户春昼闭，想见深屋弹朱丝。腐儒亦解爱声色，何用白首谈孔姬。沙泉半涸草堂在，破窗无纸风飔飔。陈公踪迹最未远，七瑞寥落今何之。百年人事知几变，直恐荒废成空陂。谁能为我访遗迹，草中应有湘东碑。【出峡】入峡喜巉岩，出峡爱平旷。吾心淡无累，遇境即安畅。东西径千里，胜处颇屡访。幽寻远无厌，高绝每先上。前诗尚遗略，不录久恐忘。忆从巫庙回，中路寒泉涨。汲归真可爱，翠碧光满盎。忽惊巫峡尾，岩腹有穿圹。仰见天苍苍，石室开南向。宣尼古庙宇，丛木作帏帐。铁楯横半空，俯瞰不计丈。古人谁架构，下有不测浪。石窦见天囷，瓦棺悲古葬。新滩阻风雪，村落去携杖。亦到龙马溪，茅屋沽村酿。玉虚悔不至，实为舟人诳。闻道石最奇，寤寐见怪状。峡山富奇伟，得一知几丧。苦恨不知名，历历但想像。今朝脱重险，楚水渺平荡。鱼多客庖足，风顺行意王。追思偶成篇，聊助舟人唱。【神女庙】大江从西来，上有千仞山。江山自环拥，恢诡富神奸。深渊鼍鳖横（去声），巨壑蛇龙顽。旌阳斩长蛟，雷雨移苍湾。蜀守降老蹇，至今带连环。纵横若无主，荡逸侵人寰。上帝降瑶姬，来处荆巫间。神仙岂在猛，玉座幽且闲。飘萧驾风驭，弭节朝天关。倏忽巡四方，不知道里艰。古妆具法服，邃殿罗烟鬟。百神自奔走，杂沓来趋班。云兴灵怪聚，云散鬼神还。茫茫夜潭静，皎皎秋月弯。还应摇玉佩，来听水潺潺。【巫山】瞿塘迤逦尽，巫峡峥嵘起。连峰稍可怪，石色变苍翠。天工运神巧，渐欲作奇伟。坱轧势方深，结构意未遂。旁观不暇瞬，步步造幽邃。苍崖忽相逼，绝壁凛可悸。仰观八九顶，俊爽凌颢气。晃荡天宇高，崩腾江水沸。孤超兀不让，直拔勇无畏。攀缘见神宇，憩坐就石位。巉巉隔江波，一一问庙吏。遥观神女石，绰约诚有以。俯首见斜鬟，拖霞弄修帔。人心随物变，远觉含深意。野老笑吾旁，少年尝屡至。去随猿猱上，反以绳索试。石笋倚孤峰，突兀殊不类。世人喜神怪，论说惊幼稚。楚赋亦虚传，神仙安有是。次问扫坛竹，云此今尚尔。翠叶纷下垂，婆娑绿凤尾。风来自偃仰，若为神物使。绝顶有三碑，诘曲古篆字。老人那解读，偶见不能记。穷探到峰背，采斫黄杨子。黄杨生石上，坚瘦纹如绮。贪心去不顾，涧谷千寻缒。山高虎狼绝，深入坦无忌。洪濛草树密，葱茜云霞腻。石窦有洪泉，甘滑如流髓。终朝自盥漱，冷冽清心胃。浣衣挂树梢，磨斧就石鼻。徘徊云日晚，归意念城市。不到今十年，衰老筋力惫。当时伐残木，牙蘖已如臂。忽闻老人说，终日为叹喟。神仙固有之，难在忘势利。贫贱尔何爱，弃去如脱屣。嗟尔若无还，绝粮应不死。【观大水望朝阳岩作（此诗为沈辽作）】朝阳岩前不结庐，下眺江水百步余。春泉溅溅出乳窦，青莎白石半洿途。不到津头二三日，谁知江水涨天墟。遥望横杯不敢济，岩口正有人罾鱼。【沧洲亭怀古（此诗为沈辽作）】湘水悠悠天际来，夹江古木抱山回。城中人物若可数，日晏市散多苍苔。九嶷巉天古云埋，遥想帝子龙车回。心衰目极何可望，九歌寂寂令人哀。【柏家渡（此诗为沈辽作）】柏家渡西日欲落，青山上下猿鸟乐。欲因新月望吴云，遥看北斗挂南岳。一梦愔愔四十秋，古人不死终未休。草舍萧条谁与语，香风欲过白蘋州。【清远舟中寄耘老】小寒初渡梅花岭，万壑千岩背人境。清远聊为泛宅行，一梦分明堕乡井。觉来满眼是湖山，鸭绿波摇凤凰影。海陵居士无云梯，岁晚结庐颍水湄。山腰自悬苍玉佩，野马不受黄金羁。门前车盖猎猎走，笑倚清流数鬓丝。汀洲相见春风起，白蘋吹花散烟水。万里飘蓬未得归，目断沧浪泪如洗。北雁南来遗素书，苦言大浸没我庐。清斋十日不然鼎，曲突往往巢龟鱼。今年玉粒贱如水，青铜欲买囊已虚。人生百年如寄尔，七十朱颜能有几。有子休论贤与愚，倪生枉却带经锄。天南看取东坡叟，可是平生废读书。【书堂屿（此诗为沈辽作）】苍山古木书堂屿，北出湘水百余步。谁为往来亏世界，至今人指安禅处。岂无惊蛇与飞鸟，后来那复知其趣。不知我身今是否，空记名称作堂住。【醉睡者】有道难行不如醉，有口难言不如睡。先生醉卧此石间，万古无人知此意。【戏咏子舟画两竹两鸲鹆（此诗为黄庭坚作）】风晴日暖摇双竹，竹间对语双鸲鹆。鸲鹆之肉不可食，人生不才果为福。子舟之笔利如锥，千变万化皆天机。未知笔下鸲鹆语，何似梦中蝴蝶飞。【老翁井（此诗当为苏洵作）】井中老翁误年华，白沙翠石公之家。公来无踪去无迹，井面团圆水生花。翁今与世两何与，无事纷纷惊牧竖。改颜易服与世同，无使世人知有翁。【赠山谷子（此诗当为陈师道作）】黄童三尺世无双，笔头衮衮悬秋江。不忧老子难为父，平生崛强今心降。我来喜共阿戎语，应敌纵横如急雨。生子还如孙仲谋，豚犬谩多何足数。黄家小儿名拾得，眉如长松眼如漆。只今数岁已动人，老人留眼看他日。笑君老蚌生明珠，自笑此物吾家无。君当置酒我当贺，有儿传业更何须。【观子玉郎中草圣】柳侯运笔如电闪，子云寒悴羊欣俭。百斛明珠便可扛，此书非我谁能双。【鳆鱼行】渐台人散长弓射，初啖鳆鱼人未识。西陵衰老繐帐空，肯向北河亲馈食。两雄一律盗汉家，嗜好亦若肩相差。（莽、操皆嗜鳆鱼。）食每对之先太息，不因噎呕缘疮痂。中间霸据关梁隔，一枚何啻千金直。百年南北鲑菜通，往往残馀饱臧获。东随海舶号倭螺，异方珍宝来更多。磨沙瀹沈成大胾，剖蚌作脯分馀波。君不闻蓬莱阁下驼棋岛，八月边风备胡獠。舶船跋浪鼋鼍震，长镵铲处崖谷倒。膳夫善治荐华堂，坐令雕俎生辉光。肉芝石耳不足数，醋芼鱼皮真倚墙。中都贵人珍此味，糟浥油藏能远致。割肥方厌万钱厨，决眦可醒千日醉。三韩使者金鼎来，方奁馈送烦舆台。辽东太守远自献，临淄掾吏谁为材。吾生东归收一斛，包苴未肯钻华屋。分送羹材作眼明，却取细书防老读。【次韵水官诗（并引原收有老泉水官诗，今删）】净因大觉琏师，以阎立本画水官遗编礼公。公既报之以诗，谓某：汝亦作。某顿首再拜次韵，仍录二诗为一卷以献。高人岂学画，用笔乃其天。譬如善游人，一一能操船。阎子本逢掖，畴昔慕云渊。丹青偶为戏，染指初尝鼋。爱之不自已，笔势如风翻。传闻贞观中，左衽解椎鬟。南夷羞白雉，佛国贡青莲。诏令拟王会，别殿写戎蛮。熊冠金络额，豹袖拥幡旃。传入应门内，俯伏脱剑弮。天姿俨龙凤，杂沓朝鹏鳣。神功与绝迹，后世两莫扳。自从李氏亡，群盗窃山川。长安三日火，至宝随飞烟。尚有脱身者，漂流出东关。三官岂容独，得此今已编。吁嗟至神物，会合当有年。京城诸权贵，欲取百计难。赠以玉如意，岂能动高禅。信应一篇诗，皎若画在前。【吊徐德占（并引）】．余初不识德占，但闻其初为吕惠卿所荐，以处士用。元丰五年三月，偶以事至蕲水。德占闻余在传舍，惠然见访，与之语，有过人者。是岁十月，闻其遇祸，作诗吊之。美人种松柏，欲使低映门。栽培虽易长，流恶病其根。哀哉岁寒姿，肮脏谁与伦。竟为明所误，不免刀斧痕。一遭儿女污，始觉山林尊。从来觅栋梁，未免傍篱藩。南山隔秦岭，千树龙蛇奔。大厦若果倾，万牛何足言。不然老岩壑，合抱枝生孙。死者不可悔，吾将遗后昆。【题李伯时渊明东篱图】彼哉嵇阮曹，终以明自膏。靖节固昭旷，归来侣蓬蒿。新霜著疏柳，大风起江涛。东篱理黄华，意不在芳醪。白衣挈壶至，径醉还游遨。悠然见南山，意与秋气高。【李白谪仙诗（此诗或谓李白作）】我居青空里，君隐黄埃中。声形不相吊，心事难形容。欲乘明月光，访君开素怀。天杯饮清露，展翼登蓬莱。佳人持玉尺，度君多少才。玉尺不可尽，君才无时休。对面一笑语，共蹑金鳌头。绛宫楼阙百千仞，霞衣谁与云烟浮。【数日前梦一僧出二镜求诗僧以镜置日中其影甚异其一如芭蕉其一如莲花梦中与作诗】君家有二镜，光景如湛卢。或长如芭蕉，或圆如芙蕖。飞电着子壁，明月入我庐。月下合三壁，日月跳明珠。问子是非我，我是非文殊。【饮酒四首（此诗为秦观作）】我观人间世，无如醉中真。虚空为锁殒，况乃百忧身。惜哉知此晚，坐令华发新。圣人骤难得，日且致贤人。左手持蟹螯，举觞瞩云汉。天生此神物，为我洗忧患。山川同恍惚，鱼鸟共萧散。客至壶自倾，欲去不得闲。有客远方来，酌我一瓯茗。我醉方不啜，强啜忽复醒。既凿浑沌氏，遂远华胥境。操戈逐儒生，举觞还酩酊。雷觞淡于水，经年不濡唇。爰有扰龙裔，为造英灵春。英灵韵甚高，蒲萄难与邻。他年血食汝，当配杜康神。【大雪独留尉氏】古驿无人雪满庭，有客冒雪来自北。纷纷笠上已盈寸，下马登堂面苍黑。苦寒有酒不能饮，见之何必问相识。我酌徐徐不满觥，看客倒尽不留湿。千门昼闭行路绝，相与笑语不知夕。醉中不复问姓名，上马忽去横短策。【阮籍啸台（在尉氏）】阮生古狂达，遁世默无言。犹余胸中气，长啸独轩轩。高情遗万物，不与世俗论。登临偶自写，激越荡乾坤。醒为啸所发，饮为醉所昏。谁能与之较，乱世足自存。【留别叔通元弼坦夫】田三昔同寮，向我每倾倒。当年或龃龉，反覆看愈好。寇三我部民，孝悌化邻保。有如袁伯业，苦学到衰老。石生吾邑子，劲立风中草。宦游甑生尘，菽水媚翁媪。我穷交旧绝，计拙集枯槁。三子尤见存，往复纷纻缟。迎我淮水北，送我睢阳道。愿存金石契，凛凛贯华皓。【余归自道场何山遇大风因憩耘老溪亭命官奴秉烛捧砚写风竹一枝题诗云】（此诗四句系卷十一“与客游道场何山得鸟字”一诗倒数第六至三句，只最后一句作“怜此腰肢袅”，文字小异。当为讹成无疑。）【和寄天选长官（此诗为释道潜作）】寓形宇宙间，佚我方以老。流光安足恃，百岁同过鸟。顷子萦网罗，文采缘自表。自古山林人，何曾识机巧。但记寒岩翁，论心秋月皎。黄香十年旧，禅学参众妙。虚怀养天和，肯徇奔走闹。官居职事理，晨起何用早。桐阴满西斋，叱吏供洒扫。眷予东南来，野饭煮芹蓼。葆光既清尚，令尹亦高蹈。相将古寺行，软语颓晚照。公家有畸人，（公有族人，隐嵩山。）虚缘能自保。卜筑嵩山阳，何（一作行）当从结好。中山饶胜景，一览未易饱。何时命巾车，共陟云外峤。翻然（一作思）筋力疲，不复追踊跳。公诗拟《南山》，雄拔千丈峭。形容逼天真，邂逅识其要。藩篱吾未窥，敢议穷阃奥。【昭陵六马唐文皇战马也琢石象之立昭陵前客有持此石本示予为赋之】（此诗为张耒作。）天将刬隋乱，帝遣六龙来。森然风云姿，飒爽毛骨开。飙驰不及视，山川俨莫回。长鸣视八表，扰扰万驽骀。秦王龙凤姿，鲁鸟不足摧。腰间大白羽，中物如风雷。区区数竖子，搏取若提孩。手持扫天帚，六合如尘埃。艰难济大业，一一非常才。维时六骥足，绩与英卫陪。功成锵八鸾，玉辂行天街。荒凉昭陵阙，古石埋苍苔。【颜阖】颜阖古有道，躬耕自衣食。区区鲁小邦，不足隐明德。轺轩来我门，聘币继金璧。山门应使者，耕稼不谋国。但疑误将命，非敢惮行役。使者反锡命，户庭空履迹。薄俗徇世荣，截趾履之适。所重易所轻，隋珠弹飞翼。伊人畏照影，独往就阴息。鼎俎荐忠贤，谁能死燔炙。念彼藏衣冠，安知获尧客。送朱世昌使蜀七首（此诗卷二十已收，题：“送运判朱朝奉入蜀七首。”）【赠狄崇班季子】狄生臂鹰来，见客不会揖。踞床咤得隽，借箸数禽入。短后掬豹裘，犹溅猩血湿。指呼索酒尝，快把长鲸吸。半酣论刀槊，怒发欲起立。北方老猘子，狂突尚不絷。要须此慓悍，气压边烽急。夜走追锋车，生斩活离级。持归献天王，封侯稳可拾。何为走猎师，日使群毛泣。【题卢鸿学士堂图（此诗当为苏辙作）】昔为太室花，卢岩在东麓。直上登封坛，一夜茧生足。径归不复往，蛮壑空在目。安知有千老，舒卷不盈轴。一处一卢生，裘褐荫乔木。方为世外人，行止何须录。百年入箧笥，犬马同一束。嗟予缚世累，归未有茆屋。江干百亩田，清泉映修竹。尚欲逃世名，岂须上图轴。【寄周安孺茶】大哉天宇内，植物知几族。灵品独标奇，迥超凡草木。名从姬旦始，渐播桐君录。赋咏谁最先，厥传惟杜育。唐人未知好，论著始于陆。常李亦清流，当年慕高躅。遂使天下士，嗜此偶于俗。岂但中土珍，兼之异邦鬻。鹿门有佳士，博览无不瞩。邂逅天随翁，篇章互赓续。开园颐山下，屏迹松江曲。有兴即挥毫，灿然存简牍。伊予素寡爱，嗜好本不笃。粤自少年时，低回客京毂。虽非曳裾者，庇荫或华屋。颇见绮纨中，齿牙厌粱肉。小龙得屡试，粪土视珠玉。团凤与葵花，<石式>砆杂鱼目。贵人自矜惜，捧玩且缄椟。未数日注卑，定知双井辱。于兹自研讨，至味识五六。自尔入江湖，寻僧访幽独。高人固多暇，探究亦颇熟。闻道早春时，携籝赴初旭。惊雷未破蕾，采采不盈掬。旋洗玉泉蒸，芳罄岂停宿。须臾布轻缕，火候谨盈缩。不惮顷间劳，经时废藏蓄。髹筒净无染，箬笼匀且复。苦畏梅润侵，暖须人气燠。有如刚耿性，不受纤芥触。又若廉夫心，难将微秽渎。晴天敞虚府，石碾破轻绿。永日遇闲宾，乳泉发新馥。香浓夺兰露，色嫩欺秋菊。闽俗竞传夸，丰腴面如粥。自云叶家白，颇胜中山醁。好是一杯深，午窗春睡足。清风击两腋，去欲凌鸿鹄。嗟我乐何深，水经亦屡读。陆子咤中泠，次乃康王谷。<虫麻>培顷曾尝，瓶罂走僮仆。如今老且懒，细事百不欲。美恶两俱忘，谁能强追逐。姜盐拌白土，稍稍从吾蜀。沿欲外形体，安能徇心腹。由来薄滋味，日饭止脱粟。外慕既已矣，胡为此羁束。昨日散幽步，偶上天峰麓。山圃正春风，蒙茸万旗簇。呼儿为佳客，采制聊亦复。地僻谁我从，包藏置厨簏。何尝较优劣，但喜破睡速。况此夏日长，人间正炎毒。幽人无一事，午饭饱蔬菽。困卧北窗风，风微动窗竹。乳瓯十分满，人世真局促。意爽飘欲仙，头轻快如沐。昔人固多癖，我癖良可赎。为问刘伯伦，胡然枕糟曲。【余自城中还道中云气自山中来如群马奔突以手掇开笼收其中归家云盈笼开而放之作攓云篇（此诗一题“攓云篇”，而以现题为引。）】物役会有时，星言从高驾。道逢南山云，烦顃吸如电过。竟谁使令之，衮衮从空下。龙移相排拶，风舞或颓亚。散为东郊雾，冻作枯树稼。或飞入吾车，逼仄人肘胯。搏取置笥中，提携反茅舍。开缄乃放之，掣去仍变化。云兮汝归山，无使达官怕。【游山呈通判承议写寄参寥师（此诗为释道潜作）】煌煌世胄余，夫子非碌碌。由来有诗书，所以能绝俗。得官本河朔，瓜期未易促。扁舟下南来，逸驾追鸣鹄。遇胜即徜徉，风餐兼露宿。嗟余偶倾盖，一笑外羁束。杖策每过从，相携访山谷。东风披鲜云，绣错出林麓。松门有时尽，幽景无断续。崖转闻钟声，林疏见华屋。衔山余落景，归迹犹踯躅。谁云邺下欢，往事不可复。吾曹二三事，取乐亦云足。愿公寄新诗，一一能见录。船头行北归，囊橐有美玉。尘埃京洛人，亦与洗心目。【和郭功父韵送芝道人游隐静】观音妙智力，应感随缘度。芝师访东坡，宁辞万里步。道义偶相契，十年同去住。行穷半世间，又欲浮杯渡。我愿焚囊钵，不作陈俗具。会取却归时，只是而今路。【次韵鲁直戏赠】昨夜试微凉，汗衾初退红。我愿偕秋风，随身入房栊。君王不好事，只作好惊鸿。细看卷虿尾，我家真栗蓬。【夜坐与迈联句】清风来无边，明月翳复吐。（自）松声满虚空，竹影侵半户。（迈）暗枝有惊鹊，坏壁鸣饥鼠。（自）露叶耿高梧，风萤落空庑。（迈）微凉感团扇，古意歌白纻。（自）乐哉今夕游，复此陪杖屦。（迈）传家诗律细，已自过宗武。短诗膝上成，聊以慰怀祖。（自）【寄傲轩】先生英妙年，一扫千兔秃。仕进固有余，不肯践场屋。通闤何所傲，傲名非傲俗。定知轩冕中，享荣不偿辱。岂无自安计，得失犹转毂。先生独扬扬，忧患莫能渎。得如虎挟乙，失若龟藏六。茅檐聊寄寓，俯仰亦自足。东坡无边春，方寸尽藏蓄。醉哦旁若无，独侑一樽醁。床头车马道，残月挂疏木。朝客纷扰时，先生睡方熟。【榆】我行汴堤上，厌见榆阴绿。千株不盈亩，斩伐同一束。及居幽囚中，亦复见此木。蠹皮溜秋雨，病叶埋墙曲。谁言霜雪苦，生意殊未足。坐待春风至，飞英覆空屋。【槐】忆我初来时，草木向衰歇。高槐虽经秋，晚蝉犹抱叶。淹留未云几，离离见疏荚。栖鸦寒不去，哀叫饱啄雪。破巢带空枝，疏影挂残月。岂无两翅羽，伴我此愁绝。【竹】今日南风来，吹乱庭前竹。低昂中音会，甲刃纷相触。萧然风雪意，可折不可辱。风霁竹已回，猗猗散青玉。故山今何有，秋雨荒篱菊。此君知健否，归扫南轩绿。【柏】故园多珍木，翠柏如蒲苇。幽囚无与乐，百日看不已。时来拾流胶，未忍践落子。当年谁所种，少长与我齿。仰视苍苍干，所阅固多矣。应见李将军，胆落温御史。<hr>
