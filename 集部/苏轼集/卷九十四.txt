<h4>《集部·苏轼集·卷九十四》<b class="x">作者：苏轼</b></h4>
<br>◎赞三十七首<br>【延州来季子赞（并引）】<br>鲁襄公十二年，吴子寿梦卒。延州来季子，其少子也，以让国闻于诸侯，则<br>非童子矣。至哀公十年冬，楚令尹子期伐陈，季子救陈，谓子期曰：“二君不务<br>德而力争诸侯，民何罪焉？我请退，以为子名，务德而安民。”乃还。时去寿梦<br>卒，盖七十七年矣，而能千里将兵，季子何其寿而康也。然其卒不书于《春秋》。<br>哀公之元年，吴王夫差败越于夫椒，句践使大夫种因太宰嚭以行成于吴，吴王许<br>之，子胥谏不听，则吴之亡形成矣。季子观乐于鲁，知列国之废兴于百年之前。<br>方其救陈也，去吴之亡十三年耳，而谓季子不知，可乎？阖庐之自立也，曰：<br>“季子虽至，不吾废也。”是季子德信于吴人，而言行于其国也。且帅师救陈，<br>不战而去之，以为敌国名，则季子之于吴，盖亦少专矣。救陈之明年，而子胥死。<br>季子知国之必亡，而终无一言于夫差，知言之无益也。夫子胥以阖庐霸，而夫差<br>杀之如皂隶，岂独难于季子乎！乌乎悲夫！吾是以知夫差之不道，至于使季子不<br>敢言也。苏子曰：延州来季子、张子房，皆不死者也。江左诸人好谈子房、季札<br>之贤，有以也夫。此可与知者论，难与俗人言也。作《延州来季子赞》曰：<br>泰伯之德，钟于先生。弃国如遗，委蜕而行。坐阅春秋，几五之二。古之真<br>人，有化无死。<br>【孔北海赞（并叙）】<br>文举以英伟冠世之资，师表海内，意所予夺，天下从之，此人中龙也。而曹<br>操阴贼险狠，特鬼蜮之雄者耳。其势决不两立，非公诛操，则操害公，此理之常。<br>而前史乃谓公负其高气，志在靖难，而才疏意广，讫无成功，此盖当时奴婢小人<br>论公之语。公之无成，天也。使天未欲亡汉，公诛操如杀狐兔，何足道哉！世之<br>称人豪者，才气各有高庳，然皆以临难不惧，谈笑就死为雄。操以病亡，子孙满<br>前而咿嘤涕泣，留连妾妇，分香卖履，区处衣物，平生奸伪，死见真性。世以成<br>败论人物，故操得在英雄之列。而公见谓才疏意广，岂不悲哉！操平生畏刘备，<br>而备以公知天下有己为喜，天若胙汉，公使备，备诛操无难也。予读公所作《杨<br>四公赞》，叹曰：方操害公，复有鲁国一男子慨然争之，公庶几不死。乃作《孔<br>北海赞》曰：<br>晋有羯奴，盗贼之靡。欺孤如操，又羯所耻。我书《春秋》，与齐豹齿。文<br>举在天，虽亡不死。我宗若人，尚友千祀。视公如龙，视操如鬼。<br>【王元之画像赞（并叙）】<br>《传》曰：“不有君子，其能国乎？”余常三复斯言，未尝不流涕太息也。<br>如汉汲黯、萧望之、李固，吴张昭，唐魏郑公、狄仁杰，皆以身徇义，招之不来，<br>麾之不去。正色而立于朝，则豺狼狐狸，自相吞噬，故能消祸于未形，救危于将<br>亡。使皆如公孙丞相、张禹、胡广，虽累千百，缓急岂可望哉！故翰林王公元之，<br>以雄文直道，独立当世，足以追配此六君子者。方是时，朝廷清明，无大奸慝。<br>然公犹不容于中，耿然如秋霜夏日，不可狎玩，至于三黜以死。有如不幸而处于<br>众邪之间，安危之际，则公之所为，必将惊世绝俗，使斗筲穿窬之流，心破胆裂，<br>岂特如此而已乎？始余过苏州虎丘寺，见公之画像，想其遗风余烈，愿为执鞭而<br>不可得。其后为徐州，而公之曾孙汾为兖州，以公墓碑示余，乃追为之赞，以附<br>其家传云。<br>维昔圣贤，患莫己知。公遇太宗，允也其时。帝欲用公，公不少贬。三黜穷<br>山，之死靡憾。咸平以来，独为名臣。一时之屈，万世之信。纷纷鄙夫，亦拜公<br>像。何以占之，有泚其颡。公能泚之，不能已之。茫茫九原，爱莫起之。<br>【王仲议真赞（并叙）】<br>《孟子》曰：“所谓故国者，非谓有乔木之谓也，有世臣之谓也。”又曰：<br>“为政不难，不得罪于巨室。巨室之所慕，一国慕之。一国之所慕，天下慕之。”<br>夫所谓世臣者，岂特世禄之人，而巨室者，岂特侈富之家也哉？盖功烈已著于时，<br>德望已信于人，譬之乔木之谓也封殖爱养，自拱把以至于合抱者，非一日之故也。<br>平居无事，商功利，课殿最，诚不如新进之士。至于缓急之际，决大策，安大众，<br>呼这则来，挥之则散者，惟世臣、巨室为能。余嘉祐中，始识懿敏王公于成都，<br>其后从事于岐，而公自许州移镇平凉。方是时，虏大举犯连，转运使摄帅事，与<br>副总管议不合，军无纪律，边人大恐，声摇三辅。及闻公来，吏士踊跃传呼，旗<br>旆精明，鼓角欢亮，虏即日解去。公至，燕劳将佐而已。余然后知老臣宿将，其<br>功用盖如此。使新进之士当之，虽有韩、白之勇，良、平之奇，岂能坐胜默成如<br>此之捷乎？熙宁四年秋，余将往钱塘，见公于私第佚老堂，饮酒至暮。论及当世<br>事，曰：“吾老矣，恐不复见，子厚自爱，无忘吾言。”既去二年而公薨。又六<br>年，乃作公之真赞，以遗其子巩。词曰：<br>堂堂魏公，配命召祖。显允懿敏，维周之虎。魏公在朝，百度维正。懿敏在<br>外，有闻无声。高明广大，宜公宜相。如木百围，宜宫宜堂。天既厚之，又贵富<br>之。如山如河，维安有之。彼窭人子，既陋且寒。终劳永忧，莫知其贤。曷不观<br>此，佩玉剑履。晋公之孙，魏公之子。<br>【王定国真赞】<br>温然而泽者，道人之腴也。凛然而清者，诗人之癯也。雍容委蛇者，贵介之<br>公子。而短小精悍者，游侠之徒也。人何足以知之？此皆其肤也。若人者，泰不<br>骄，困不挠，而老不枯也。<br>【秦少游真赞】<br>以君为将仕也，其服野，其行方。以君为将隐也，其言文，其神昌。置而不<br>求君不即，即而求之君不藏。以为将仕将隐者，皆不知君者也，盖将挈所有而乘<br>所遇，以游于世，而卒反于其乡者乎？<br>【参寥子真赞】<br>东坡居士曰：维参寥子，身寒而道富。辩于文而讷于口。外尫柔而中健武。<br>与人无竞，而好刺讥朋友之过。枯形灰心，而喜为感时玩物不能忘情之语。此余<br>所谓参寥子有不可晓者五也。<br>【徐大正真赞】<br>贤哉徐子，温文而毅。儒不乱法，侠不犯忌。求之古人，尚论其世。登唐减<br>汉，三国之士。我非北海，安识子义。愿观伯符，揽戟为戏。<br>【文与可画墨竹屏风赞】<br>与可之文，其德之糟粕。与可之诗，其文之毫末。诗不能尽，溢而为书，变<br>而为画，皆诗之余。其诗与文，好者益寡。有好其德如好其画者乎？悲夫！<br>【戒坛院文与可画墨竹赞】<br>风梢雨箨，上傲冰雹。霜根雪节，下贯金铁。谁为此君？与可姓文。惟其有<br>之，是以好之。<br>【石室先生画竹赞（并叙）】<br>与可，文翁之后也。蜀人犹以石室名其家，而与可自谓笑笑先生。盖可谓与<br>道皆逝，不留于物者也。顾尝好画竹，客有赞之者曰：<br>先生闲居，独笑不已。问安所笑，笑我非尔。物之相物，我尔一也。先生又<br>笑，笑所笑者。笑笑之余，以竹发妙。竹亦得风，夭然而笑。<br>【文与可飞白赞】<br>呜呼哀哉！与可岂其多好，好奇也欤！抑其不试，故艺也。始余见其诗与文，<br>又得见其行草篆隶也，以为止此矣。既没一年，而复见其飞白。美哉多乎，其尽<br>万物之态也！霏霏乎其若轻云之蔽月，翻翻乎其若长风之卷旆也。猗猗乎其若游<br>丝之萦柳絮，褭褭乎其若流水之舞荇带也。离离乎其远而相属，缩缩乎其近而不<br>隘也。其工至于如此，而余乃今知之。则余之知与可者固无几，而其所不知者盖<br>不可胜计也。呜呼哀哉！<br>【郭忠恕画赞（并叙）】<br>右张梦得所藏郭忠恕画山水屋木一幅。忠恕字恕先，以字行，洛阳人。少善<br>属文，及史书小学，通九经。七岁举童子。汉湘阴公辟从事，与记室董裔争事，<br>谢去。周祖召为《周易》博士。国初与监察御史符昭文争忿朝堂，贬乾州司户。<br>秩满，遂不仕。放旷岐、雍、陕、洛间，逢人无贵贱，口称猫。遇佳山水，辄留<br>旬日。或绝粒不食，盛夏暴日中，无汗，大寒凿冰而浴。尤善画，妙于山水屋木。<br>有求者，必怒而去。意欲画，即自为之。郭从义镇岐下，延止山亭，设绢素粉墨<br>于坐。经数月，忽乘醉就图之一角，作远山数峰而已，郭氏亦宝之。岐有富人子，<br>喜画，日给淳酒，待之甚厚。久乃以情言，且致匹素，恕先为画小童持线车放风<br>鸢，引线数丈满之。富家子大怒，遂绝。时与役夫小民入市肆饮食，曰：“吾所<br>与游，皆子类也。”太宗闻其名，召赴阙，馆于内侍省押班窦神兴舍。恕先长髯<br>而美，忽尽去之。神兴惊问其故。曰：“聊以效颦。”神兴大怒。除国子监主簿，<br>出，馆于太学，益纵酒肆言时政，颇有谤讟。语闻，决杖配流登州。至齐州临清，<br>谓部送吏曰：“我逝矣。”因掊地为穴，度可容面，俯窥焉而卒，藁葬道左。后<br>数月，故人欲改葬，但衣衾存焉，盖尸解也。赞曰：<br>长松搀天，苍壁插水。凭栏飞观，缥缈谁子。空蒙寂历，烟雨灭没。恕先在<br>焉，呼之或出。<br>【黄庭经赞（并叙）】<br>余既书《黄庭内景经》，以赠葆光道师，而龙眠居士复为作经相其前，而画<br>余二人像其后。笔势隽妙，遂为希世之宝，嗟叹不足，故复赞之。<br>【韩干画马赞】<br>韩干之马四。其一在陆，骧首奋鬛，若有所望，顿足而长鸣。其一欲涉，<br>凥高首下，择所由济，局蹐而未成。其二在水，前者反顾，若以鼻语，后者<br>不应，欲饮而留行。以为厩马也，则前无羁络，后无棰策；以为野马也，则隅目<br>耸耳，丰臆细尾，皆中度程。萧然如贤大夫贵公子，相与解带脱帽，临水而濯缨。<br>遂欲高举远引，友麋鹿而终天年，则不可得矣。盖优哉游哉，聊以卒岁而无营。<br>【胶西盖公堂照壁画赞（并引）】<br>陆探微画师子在润州甘露寺，李卫公镇浙西所留者。笔法奇古，绝不类近世。<br>予为甘露寺诗有云“破板陆生画，青猊戏盘跚，上有二天人，挥手如翔鸾。笔墨<br>虽欲尽，典刑垂不刊”者也。熙宁九年十一月十五日，命工摹置胶西盖公堂中，<br>且赞之云：<br>高其目，仰其鼻，奋髯吐舌威见齿。舞其足，前其耳，左顾右盼喜见尾。虽<br>猛而和盖其戏，置之高堂护燕几。啼呼颠沛走百鬼，嗟乎妙哉古陆子。<br>【胶西盖公堂照壁画赞（并引）】<br>陆探微画师子在润州甘露寺，李卫公镇浙西所留者。笔法奇古，绝不类近世。<br>予为甘露寺诗有云“破板陆生画，青猊戏盘跚，上有二天人，挥手如翔鸾。笔墨<br>虽欲尽，典刑垂不刊”者也。熙宁九年十一月十五日，命工摹置胶西盖公堂中，<br>且赞之云：<br>高其目，仰其鼻，奋髯吐舌威见齿。舞其足，前其耳，左顾右盼喜见尾。虽<br>猛而和盖其戏，置之高堂护燕几。啼呼颠沛走百鬼，嗟乎妙哉古陆子。<br>【石菖蒲赞（并叙）】<br>《本草》：菖蒲，味辛温无毒，开心，补五脏，通九窍，明耳目。久服轻身<br>不忘，延年益心智，高志不老。注云：生石碛上穊节者，良。生下湿地大根者，<br>乃是昌阳，不可服。韩退之《进学解》云：“訾医师以昌阳引年，欲进其稀苓。”<br>不知退之即以昌阳为菖蒲耶？抑谓其似是而非不可以引年也？凡草木之生石上者，<br>必须微土以附其根，如石韦、石斛之类。虽不待土，然去其本处，辄槁死。惟石<br>菖蒲并石取之，濯去泥土，渍以清水，置盆中，可数十年不枯。虽不甚茂，而节<br>叶坚瘦，根须连络，苍然于几案间，久而益可喜也。其轻身延年之功，既非昌阳<br>之所能及。至于忍寒苦，安淡泊，与清泉白石为伍，不待泥土而生者，亦岂昌阳<br>之所能仿佛哉？余游慈湖山中，得数本，以石盆养之，置舟中。间以文石，石英<br>璀璨芬郁，意甚爱焉。顾恐陆行不能致也，乃以遗九江道士胡洞微，使善视之。<br>余复过此，将问其安否。赞曰：<br>清且泚，惟石与水。托于一器，养非其地。瘠而不死，夫孰知其理。不如此，<br>何以辅五藏而坚发齿。<br>【九马图赞（并引）】<br>长安薛君绍彭，家藏曹将军《九马图》，杜子美所为作诗者也，拳毛师子二<br>骏在焉。作《九马图赞》：<br>牧者万岁，绘者惟霸。甫为作诵，伟哉九马。姚、宋庙堂，李、郭治兵。帝<br>下毛龙，以驭群英。我思开元，今为几日。筋骨应图，至三万疋。云何寂寥，跬<br>步山川。负盐挽磨，泪湿九泉。牝牡骊黄，自以为至。驳其一毛，弃我千里。蹄<br>啮是乘，脂蜡其鞭。道阻且长，喟其永叹。<br>【顾恺之画黄初平牧羊图赞】<br>先生养生如牧羊，放之无何有之乡。止者自止行者行，先生超然坐其旁。挟<br>策读书羊不亡，化而为石起复僵。流涎磨牙笑虎狼，先生指呼羊服箱。号称雨工<br>行四方，莫随上林芒屩郎，嗅门舐地寻盐汤。<br>【二疏图赞】<br>惟天为健，而不干时。沈潜刚克，以变和之。於赫汉高，以智力王。凛然君<br>臣，师友道丧。孝宣中兴，以法驭人。杀盖、韩、杨，盖三良臣。先生怜之，振<br>袂脱屣。使知区区，不足骄士。此意莫陈，千载于今。我观画图，涕下沾襟。<br>【偃松屏赞（并引）】<br>余为中山守，始食北岳松膏，为天下冠。其木理坚密，瘠而不瘁，信植物之<br>英烈也。谪居罗浮山下，地暖多松，而不识霜雪，如高才胜人生绮纨家，与孤臣<br>孽子有间矣。士践忧患，安知非福。幼子过从我南来，画寒松偃盖为护首小屏。<br>为之赞曰：<br>燕南赵北，大茂之麓。天僵雪峰，地裂冰谷。凛然孤清，不能无生。生此伟<br>奇，北方之精。苍皮玉骨，硗硗齾々。方春不知，冱寒秀发。孺子介刚，从<br>我炎荒。霜中之英，以洗我瘴。<br>【三马图赞（并引）】<br>元祐初，上方闭玉门关，谢遣诸将。太师文彦博、宰相吕大防、范纯仁建遣<br>诸生游师雄行边，饬武备。师雄至熙河，蕃官包顺请以所部熟户除边患，师雄许<br>之，遂禽猾羌大首领鬼章青宜结以献。百官皆贺，且遣使告永裕陵。时西域贡马，<br>首高八尺，龙颅而凤膺，虎脊而豹章。出东华门，入天驷监，振鬛长鸣，万马皆<br>喑，父老纵观，以为未始见也。然上方恭默思道，八骏在庭，未尝一顾。其后圉<br>人起居不以时，马有毙者，上亦不问。明年，羌温溪心有良马，不敢进，请于边<br>吏，愿以馈太师潞国公，诏许之。蒋之奇为熙河帅，西蕃有贡骏马汗血者。有司<br>以为非入贡岁月，留其使与马于边。之奇为请，乞不以时入事下礼部。轼时为宗<br>伯，判其状云：朝廷方却走马以粪，正复汗血，亦何所用？事遂寝。于时兵革不<br>用，海内小康，马则不遇矣，而人少安。轼尝私请于承议郎李公麟，画当时三骏<br>马之状，而使鬼章青宜结效之，藏于家。绍圣四年三月十四日，轼在惠州，谪居<br>无事，阅旧书画，追思一时之事，而叹三马之神骏，乃为之赞曰：<br>吁鬼章，世悍骄。奔贰师，走嫖姚。今在廷，服虎貂。效天骥，立内朝。八<br>尺龙，神超遥。若将西，燕昆瑶。帝念民，乃下招。籋归云，逝房妖。<br>【李潭六马图赞】<br>六马异态，以似为妍。画师何从，得所以然？相彼痒者，举唇见咽。方其痒<br>时，槁木万钱。络以金玉，非为所便。乌乎！各适其适，以全吾天乎？<br>【李伯时画李端叔真赞】<br>龙眠居士画李端叔，东坡老人赞之曰：须发之拳然，眉宇之渊然，披胸腹之<br>掀然，以为可得而见欤？则漠乎其无言。以为不可得而见欤？则已见画于龙眠矣。<br>呜呼，其将为既琢之玉，以役其天乎？其将为不雨之云，以抱其全乎？抑将游戏<br>此世，而时出于两者之间也？<br>【三笑图赞】<br>彼三士者，得意忘言。卢胡一笑，其乐也天。嗟此小童，麋鹿狙猿。尔各何<br>知，亦复粲然。万生纷纶，何鄙何妍。各笑其笑，未知孰贤？<br>【李西平画赞】<br>以吾观，西平王。提孤军，自北方。赴行在，走怀光。斩朱泚，如反掌。及<br>其后，帅凤翔。与陇右，瞰河湟。兵益振，谋既臧。终不能，取寻常。堕贼计，<br>困平凉。卒罢兵，仆三将。谁之咎？在庙堂。斩马剑，诛延赏。为菹醢，不足偿。<br>鉴遗像，涕泗滂。<br>【醉吟先生画赞】<br>黄金斗，碧玉壶。足踏东流水，目送西飞凫。拥髻顾影者，真子干之侍妾；<br>奋髯直视者，非列仙之臞儒。<br>【梦作司马相如求画赞（并叙）】<br>夜梦严君平、司马相如、扬子云合席而坐。子云曰：“长卿久欲求公作画赞。”<br>余辞以罪戾之余，久废笔砚。子云恳祈，不获已为之。既成，子云戏余曰：“三<br>赋果足以重赵乎？”余曰：“三赋足以重赵，则子之《太玄》果足以重赵乎？”<br>为之一笑而散。其赞曰：<br>长卿有意，慕蔺之勇。言还故乡，闾里是耸。景星凤凰，以见为宠。煌煌三<br>赋，可使赵重。<br>【题三国名臣赞】<br>西汉之士多智谋，薄于名义。东京之士尚风节，短于权略。兼之者，三国名<br>臣也。而孔明巍然三代王者之佐，未易以世论也。<br>【忠懿王赞】<br>文武忠懿，堂堂如春。中有樗里，不以示人。雷行八区，震惊听闻。提十五<br>州，共为帝民。送君者自崖而返，以安乐其子孙。九万里则风斯在下矣，眇大物<br>而成仁。<br>【李伯时所画沐猴马赞】<br>吾观沐猴，以马为戏。至使此马，窃衔诡辔。沐猴宜马，真虚言尔。<br>【文与可枯木赞】<br>怪木在廷，枯柯北走。穷猿投壁，惊雀入牖。居者蒲氏，画者文叟。赞者苏<br>子，观者如流。<br>【救月图赞】<br>痴蟆脔肉，睥睨天目。伟哉黑龙，见此蛇服。蟆死月明，龙反其族。乘云上<br>天，雨我百谷。<br>东坡过余清虚堂，欲挥翰笔，误落纸如蜿蜒状。因点成眼目，画缺月其上，<br>名救月图，并题此赞。<br>偶尔游戏，遂成奇笔。王巩题。<br>【捕鱼图赞】<br>荇秀水暖，龟鱼出戏。怒蛙无朋，寂宽鼓吹。孰谓鱼乐？强羸相屠。去是哆<br>口，以完长须。<br>【思无邪斋赞】<br>饮食之精，草木之华。集我丹田，我丹所家。我丹伊何？铅汞丹砂。客主相<br>守，如巢养鸦。培以戊己，耕以赤蛇。化以丙丁，滋以河车。乃根乃株，乃实乃<br>华。昼炼于日，赫然丹霞。夜浴于月，皓然素葩。金丹自成，曰思无邪。<br>此赞信笔直书，不加点定，殆是天成，非以意造也。<br>【六观堂赞】<br>我观众生，念念为人。昼不见心，夜不见身。佛言如梦，非想非因。梦中常<br>觉，孰为形神？我观众生，终日疑怖。土偶不然，无挂碍故。佛言如幻，永离爱<br>恶。饥餐画饼，无有是处。我观众生，起灭不停。以是为故，乃有死生。佛言如<br>泡，泡本无成。能坏能成，虽佛不能。我观众生，颠倒已久。以光为无，以影为<br>有。佛言光影，我亦举手。从此永断，日中狂走。我观众生，同游露中。对面不<br>见，衣沾眼蒙。佛言如露，一照而通。蒙者既灭，照者亦空。我观众生，神通自<br>在。于电光中，建立世界。佛言如电，言发意会。佛与众生，了无杂坏。垂慈老<br>人，尝作是观。自一至六，六生千万。生故无穷，一故不乱。东坡无口，孰为此<br>赞？<br>【元华子真赞】<br>方口而髯，秀眉覆颧。示我其华，我识其元。我来从之，目击道存。我有陋<br>室，茅茨采椽。洒扫庭户，窗牖廓然。虚空无人，愿受我言。<br><hr>
