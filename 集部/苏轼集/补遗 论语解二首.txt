<h4>《集部·苏轼集·补遗 论语解二首》<b class="x">作者：苏轼</b></h4>
<br>【观过斯知仁矣】<br>孔子曰：“人之过也，各于其党，观过斯知仁矣。”自孔安国以下，解者未<br>有得其本指者也。《礼》曰：“与仁同功，其仁未可知也。与仁同过，然后其仁<br>可知也。”闻之于师曰：此《论语》之义疏也。请得以论其详。人之难知也，江<br>海不足以喻其深，山谷不足以配其险，浮云不足以比其变。扬雄有言：“有人则<br>作之，无人则辍之。”夫苟见其作，而不见其辍，虽盗跖为伯夷可也。然古有名<br>知从者，其效如影响，其信如蓍龟，此何道也。故彼其观人也，亦多术矣。委之<br>以利，以观其节，乘之以猝，以观其量，伺之以独，以观其守，惧之以敌，以观<br>其气。故晋文公以壶飧得赵衰，郭林宗以破甑得孟敏，是岂一道也哉。夫与仁同<br>功而谓之仁，则公孙之布被与子路之缊袍何异，陈仲子之螬李与颜洲之箪瓢何辨。<br>何则？功者人所趋也，过者人所避也。审其趋避而真伪见矣。古人有言曰：“鉏<br>麑违命也，推其仁可以托国。”斯其为观过知仁也欤！<br>【君使臣以礼】<br>君以利使臣，则其臣皆小人也。幸而得其人，亦不过健于才而薄于德者也。<br>君以礼使臣，则其臣皆君子也。不幸而非其人，犹不失廉耻之士也。其臣皆君子，<br>则事治而民安。士有廉耻，则临难不失其守。小人反是。故先王谨于礼。礼以钦<br>为主，宜若近于弱，然而服暴者，莫若礼也。礼以文为饰，宜若近于伪；然而得<br>情者，莫若礼也。哀公问君使臣臣事君如之何？孔子曰：“君使臣以礼，臣事君<br>以忠。”不有爵禄刑罚也乎，何为其专以礼使臣也！以爵禄而至者，贪利之人也，<br>利尽则逝矣。以刑罚而用者，畏威之人也，威之所不及，则解矣。故莫若以礼。<br>礼者，君臣之大义也，无时而已也。汉高祖以神武取天下，其得人可谓至矣。然<br>恣慢而侮人，洗足箕踞，溺冠跨项，可谓无礼矣。故陈平论其臣，皆嗜利无耻者，<br>以是进取可也，至于守成，则殆矣。高帝晚节不用叔孙通、陆贾，其祸岂可胜言<br>哉。吕后之世，平、勃背约，而王诸吕几危刘氏，以廉耻不足故也。武帝踞厕而<br>见卫青，不冠不见汲黯。青虽富贵，不改奴仆之姿，而黯社稷臣也，武帝能礼之<br>而不能用，可以太息矣。<br><hr>
