<h4>《集部·苏轼集·卷二十五》<b class="x">作者：苏轼</b></h4>
◎诗八十六首【汲江煎茶】活水还须活火烹，（唐人云：茶须缓火炙，活火煎。）自临钓石取深清。大瓢贮月归春瓮，小杓分江入夜瓶。茶雨已翻煎处脚，松风忽作泻时声。枯肠未易禁三碗，坐数荒村长短更。【予来儋耳得吠狗曰乌觜甚猛而驯随予迁合浦过澄迈泅而济路人皆惊戏为作此诗】乌喙本海獒，幸我为之主。食余已瓠肥，终不忧鼎俎。昼驯识宾客，夜悍为门户。知我当北还，掉尾喜欲舞。跳踉趁僮仆，吐舌喘汗雨。长桥不肯蹑，径度清深浦。拍浮似鹅鸭，登岸剧虓虎。盗肉亦小疵，鞭箠当贳汝。再拜谢恩厚，天不遣言语。何当寄家书，黄耳定乃祖。【澄迈驿通潮阁二首】倦客愁闻归路遥，眼明飞阁俯长桥。贪看白鹭横秋浦，不觉青林没晚潮。余生欲老海南村，帝遣巫阳招我魂。杳杳天低鹘没处，青山一发是中原。【泂酌亭诗（并引）】．琼山郡东，众泉觱发，然皆冽而不食。丁丑岁六月，轼南迁过琼，始得双泉之甘于城之东北隅，以告其人，自是汲者常满，泉相去咫尺而异味。庚辰岁六月十七日，迁于合浦，复过之。太守承议郎陆公，求泉上之亭名与诗。名之曰泂酌，其诗曰：泂酌彼两泉，挹彼注兹。一瓶之中，有渑有淄。以瀹以烹，众喊莫齐。自江徂海，浩然无私。岂弟君子，江海是仪。既味我泉，亦哜我诗。【六月二十日夜渡海】参横斗转欲三更，苦雨终风也解晴。云散月明谁点缀，天容海色本澄清。空余鲁叟乘桴意，粗识轩辕奏乐声。九死南荒吾不恨，兹游奇绝冠平生。【自雷适廉宿于兴廉村净行院】荒凉海南北，佛舍如鸡栖。忽此榕林中，跨空飞栱枅。当门冽碧井，洗我两足泥。高堂磨新砖，洞户分角圭。倒床便甘寝，鼻息如虹霓。僮仆不肯去，我为半日稽。晨登一叶舟，醉兀十里溪。醒来知何处，归路老更迷。【廉州龙眼质味殊绝可敌荔支】龙眼与荔支，异出同父祖。端如甘与橘，未易相可否。异哉西海滨，琪树罗玄圃。累累似桃李，一一流膏乳。坐疑星陨空，又恐珠还浦。图经未尝说，玉食远莫数。独使皴皮生，弄色映琱俎。蛮荒非汝辱，幸免妃子污。【合浦愈上人以诗名岭外将访道南岳留诗壁上云闲伴孤云自在飞东坡居士过其精舍戏和其韵】孤云出岫岂求伴，锡杖凌空自要飞。为问庭松尚西指，不知老壮几年归。【梅圣俞之客欧阳晦夫使工画茅庵己居其中一琴横床而已曹子方作诗四韵仆和之云】寂寞王子猷，回船剡溪路。迢遥戴安道，雪夕谁与度。倒披王恭氅，半掩袁安户。应调折弦琴，自和撚须句。【欧阳晦夫惠琴枕】中郎不眠仰看屋，得此古椽围尺竹。轮囷濩落非笛材，剖作袖琴徽轸足。流传几处到渊明，卧枕纶巾酒新漉。孤鸾别鹄谁复闻，鼻息齁齁自成曲。【留别廉守】编萑以苴猪，瑾涂以涂之。小饼如嚼月，中有酥与饴。悬知合浦人，长诵东坡诗。好在真一酒，为我醉宗资。【瓶笙诗（并引）】．庚辰八月二十八日，刘几仲饯饮东坡。中觞闻笙箫声，杳杳若在云霄间，抑扬往返，粗中音节。徐而察之，则出于双瓶，水火相得，自然吟啸，盖食顷乃已。坐客惊叹得未曾有，请作《瓶笙诗》记之。孤松吟风细泠泠，独茧长缫女娲笙。陋哉石鼎逢弥明，蚯蚓窍作苍蝇声。瓶中宫商自相赓，昭文无亏亦无成。东坡醉熟呼不醒，但云作劳吾耳鸣。【欧阳晦夫遗接琴枕戏作此诗谢之】携儿过岭今七年，晚途更著黎衣冠。白头穿林要藤帽，赤脚渡水须花缦。不愁故人惊绝倒，但使俚俗相恬安。见君合浦如梦寐，挽须握手俱汍澜。妻缝接雾縠细，儿送琴枕冰徽寒。无弦且寄陶令意，倒载犹作山公看。我怀汝阴六一老，眉宇秀发如春峦。羽衣鹤氅古仙伯，岌岌两柱扶霜纨。至今画像作此服，凛如退之加渥丹。尔来前辈皆鬼录，我亦带脱巾欹宽。作诗颇似六一语，往往亦带梅公酸。【次韵王郁林】晚途流落不堪言，海上春泥手自翻。汉使节空馀皓首，故侯瓜在有颓垣。平生多难非天意，此去残年尽主恩。误辱使君相抆拭，宁闻老鹤更乘轩。【藤州江下夜起对月赠邵道士】江月照我心，江水洗我肝。端如径寸珠，堕此白玉盘。我心本如此，月满江不湍。起舞者谁欤，莫作三人看。峤南瘴毒地，有此江月寒。乃知天壤间，何人不清安。床头有白酒，盎若白露漙。独醉还独醒，夜气清漫漫。仍呼邵道士，取琴月下弹。相将乘一叶，夜下苍梧滩。【徐元用使君与其子端常邀仆与小儿过同游东山浮金堂戏作此诗】昔与徐使君，共赏钱塘春。爱此小天竺，时来中圣人。松如迁客老，酒似使君醇。系舟藤城下，弄月镡江滨。江月夜夜好，云山朝朝新。使君有令子，真是石麒麟。我子乃散材，有如木轮囷。二老白接，两郎乌角巾。醉卧松下石，扶归江上津。浮桥半没水，揭此碧鳞鳞。【送鲜于都曹归灌口旧居】籋尽霜须照碧铜，依然春雪在长松。朝行犀浦催收芋，夜渡绳桥看伏龙。莫叹倦游无驷马，要将老健敌千钟。子云三世惟身在，为向西南说病容。【送邵道士彦肃还都峤】乞得纷纷扰扰身，结茅都峤与仙邻。少而寡欲颜常好，老不求名语益真。许迈有妻还学道，陶潜无酒亦从人。相随十日还归去，万劫清游结此因。【书韩干二马】赤髯碧眼老鲜卑，回策如萦独善骑。赭白紫骝俱绝世，马中岳湛有妍姿。【将至广州用过韵寄迈迨二子】皇天遣出家，临老乃学道。北归为儿子，破戒堪一笑。披云见天眼，回首失海潦。蛮唱与黎歌，余音犹杳杳。大儿牧众稚，四岁守孤峤。次子病学医，三折乃粗晓。小儿耕且养，得暇为书绕。我亦困诗酒，去道愈茫渺。纷纷何时定，所至皆可老。莫学柳仪曹，诗书教氓獠。亦莫事登陟，溪山有何好。安居与我游，闭户净洒扫。【赠郑清叟秀才】风涛战扶胥，海贼横泥子。胡为犯二怖，博此一笑喜。问君奚所欲，欲谈仁义耳。我才不逮人，所有聊足己。安能相付予，过听君误矣。霜风扫瘴毒，冬日稍清美。年来万事足，所欠惟一死。澹然两无求，滑净空棐几。【和孙叔静兄弟李端叔唱和】病骨瘦欲折，霜髯籋更疏。喜闻新国政，兼得故人书。秉烛真如梦，倾杯不敢余。天涯老兄弟，怀抱几时摅。【广倅萧大夫借前韵见赠复和答之】生还粗胜虞，早退不如疏。垂死初闻道，平生误信书。风涛惊夜半，疾病送灾余。赖有萧夫子，幽怀得少摅。心闲诗自放，笔老语翻疏。赠我皆强韵，知君得异书。滔滔沮叟是，绰绰孟生余。一笑沧溟侧，应无愤可摅。【王晋叔所藏画跋尾五首·徐熙杏花】江左风流王谢家，尽携书画到天涯。却因梅雨丹青暗，洗出徐熙落墨花。【王晋叔所藏画跋尾五首·赵昌四季芍药】倚竹佳人翠袖长，天寒犹著薄罗裳。扬州近日红千叶，自是风流时世妆。【王晋叔所藏画跋尾五首·踯躅】枫林翠壁楚江边，踯躅千层不忍看。开卷例知归路近，剑南樵叟为施丹。【王晋叔所藏画跋尾五首·寒菊】轻肌弱骨散幽葩，真是青裙两髻丫。便有佳名配黄菊，应缘霜后苦无花。【王晋叔所藏画跋尾五首·山茶】游蜂掠尽粉丝黄，落蕊犹收蜜露香。待得春风几枝在，年来杀菽有飞霜。【和黄秀才鉴空阁】明月本自明，无心孰为境。挂空如水鉴，写此山河影。我观大瀛海，巨浸与天永，九州居其间，无异蛇盘镜。空水两无质，相照但耿耿。妄云桂兔蟆，俗说皆可屏。我游鉴空阁，缺月正凄冷。黄子寒无衣，对月句愈警。借君方诸泪，一沐管城颖。谁言小丛林，清绝冠五岭。【韦偃牧马图】神工妙技帝所收，江都曹韩逝莫留。人间画马惟韦侯，当年为谁扫骅骝。至今霜蹄踏长楸，圉人困卧沙垅头。沙苑茫茫蒺藜秋，风騣雾鬛寒飕飕。龙种尚与驽骀游，长秸短豆岂我羞。八銮六辔非马谋，古来西山与东丘。【题灵峰寺壁】灵峰山上宝陀寺，白发东坡又到来。前世德云今我是，依稀犹记妙高台。【众妙堂（广州何道士）】湛然无观古真人，我独观此众妙门。夫物芸芸各归根，众中得一道乃存。道人晨起开东轩，趺坐一醉扶桑暾。余光照我玻璃盆，倒射窗几清而温。欲收月魄餐日魂，我自日月谁使吞。【题冯通直明月湖诗后】老衍清篇墨未枯，小冯新作语尤殊。呼儿净洗涵星砚，为子赓歌堕月湖。闻道牂江空抱珥，年来合浦自还珠。请君多酿莲花酒，准拟王乔下履凫。（南诏有西珥河，即古牂牁江也，河形如月抱珥，故名之西珥云。）【次韵郑介夫二首】一落泥途迹愈深，尺薪如桂米如金。长庚到晓空陪月，太岁今年合守心。相与啮毡持汉节，何妨振履出商音。孤云倦鸟空来往，自要闲飞不作霖。一生忧患萃残年，心似惊蚕未易眠。海上偶来期汗漫，苇间犹得见延缘。良医自要经三折，老将何妨败两甄。收取桑榆种梨枣，祝君眉寿似增川。【昔在九江与苏伯固唱和其略曰我梦扁舟浮震泽雪浪横江千顷白觉来满眼是庐山倚天无数开青壁盖实梦也昨日又梦伯固手持乳香婴儿示予觉而思之盖南华赐物也岂复与伯固相见于此耶今得来书已在南华相待数日矣感叹不已故先寄此诗】扁舟震泽定何时，满眼庐山觉又非。春草池塘惠连梦，上林鸿雁子卿归。水香知是曹溪口，眼净同看古佛衣。不向南华结香火，此生何处是真依。【次韵韶守狄大夫见赠二首】华发萧萧老遂良。（褚河南帖云，即日遂良须发尽白，盖谪长沙时也。）一身萍挂海中央。无钱种菜为家业，有病安心是药方。才疏正类孔文举，痴绝还同顾长康。万里归来空泣血，七年供奉殿西廊。（迩英阁，在延和殿西廊下。）森森画戟拥朱轮，坐咏梁公觉有神。白傅闲游空诵句，（事见白乐天《吴郡诗石记》。）拾遗穷老敢论亲。（事见子美《赠狄明府诗》。）东海莫怀疏受意，西风幸免庾公尘。为公过岭传新唱，催发寒梅一信春。【次韵韶倅李通直二首】一篇泷吏可书绅，莫向长沮更问津。老去常忧伴新鬼，归来且喜是陈人。曾陪令尹苍髯古，又见郎君白发新。回首天涯一惆怅，却登梅岭望枫宸。青山只在古城隅，万里归来卜筑初。会见四山朝鹤驾，更看二李控鲸鱼。欲从抱朴传家学，应怪中郎得异书。待我丹成驭风去，借君琼佩与霞裾。（仆昔为开封幕，先公为赤令，暇日相与论内外丹，且出其丹示仆。今三十年，而见君曲江，同游南华，行山水间数日，道旧感叹，且劝我卜居于舒，故诗中皆及之。）【狄韶州煮蔓菁芦菔羹】我昔在田间，寒疱有珍烹。常支折脚鼎，自煮花蔓菁。中年失此味，想像如隔生。谁知南岳老，解作东坡羹。中有芦菔根，尚含晓露清。勿语贵公子，从渠醉膻腥。【李伯时画其弟亮功旧宅图】乐天早退今安有，摩诘长闲古亦无。五亩自栽池上竹，十年空看辋川图。近闻陶令开三径，应许扬雄寄一区。晚岁与君同活计，如云牲鸭散平湖。【赠龙光长老】（一题：东坡居士过龙光，求大竹作肩舆，得两竿。南华珪首座方受请为此山长老。乃留一偈院中，须其至，授之，以为他时语录中第一问。）斫得龙光竹两竿，持归岭北万人看。竹中一滴曹溪水，涨起西江十八滩。【赠岭上老人】鹤骨霜髯心已灰，青松合抱手亲栽。问翁大庾岭头住，曾见南迁几个回。【赠岭上梅】梅花开尽百花开，过尽行人君不来。不趁青梅尝煮酒，要看细雨熟黄梅。【予昔过岭而南题诗龙泉钟上今复过而北次前韵】秋风卷黄落，朝雨洗绿净。人贪归路好，节近中原正。下岭独徐行，艰险未敢忘。遥知叔孙子，已致鲁诸生。【过岭】暂著南冠不到头，却随北雁与归休。平生不作兔三窟，今古何殊貉一丘。当日无人送临贺，至今有庙祀潮州。剑关西望七千里，乘兴真为玉局游。【留题显圣寺】渺渺疏林集晚鸦，孤村烟火梵王家。幽人自种千头橘，远客来寻百结花。浮石已干霜后水，焦坑闲试雨前茶。只疑归梦西南去，翠竹江村绕白沙。【予初谪岭南过田氏水阁东南一峰丰下锐上俚人谓鸡笼山予更名独秀峰今复过之戏留一绝】倚天巉绝玉浮屠，肯与彭郎作小姑。独秀江南知有意，要三二别四三壶。【乞数珠一首赠南禅湜老】从君觅数珠，老境仗消遣。未敢转千佛，且从千佛转。儒生推变化，乾策数大衍。道士守玄牝，龙虎看舒卷。我老安能为，万劫付一喘。默坐阅尘界，往来八十反。区区我所寄，蹙缩蚕在茧。适从海上回，蓬莱又清浅。【郁孤台（再过虔州，和前韵）】吾生如寄耳，岭外亦闲游。赣石三百里，寒江尺五流。楚山微有霰，越瘴久无秋。望断横云峤，魂飞咤雪洲。晓钟时出寺，暮鼓各鸣楼。归路迷千嶂，劳生阅百州。不随猿鹤化，甘作贾胡留。只有貂裘在，犹堪买钓舟。【虔守霍大夫监郡许朝奉见和此诗复次前韵】大邦安静治，小院得闲游。赣水雨已涨，廉泉春水流。同烹贡茗雪，一洗瘴茅秋。秋思生莼鲙，寒衣待橘洲。扬雄未有宅，王粲且登楼。老景无多日，归心梦几州。敢因逃酒去，端为和诗留。旧箧藏新语，清风自满舟。【赠虔州术士谢君】属国新从海外归，君平且莫下帘帷。前生恐是卢行者，后学过呼韩退之。死后人传戒定慧，生时宿直斗牛箕。凭君为算行年看，便数生时到死时。【虔州景德寺荣师湛然堂】卓然精明念不起，兀然灰槁照不灭。方定之时慧在定，定慧寂照非两法。妙湛总持不动尊，默然真入不二门。语息则默非对语，此话要将周易论。诸方人人把雷电，不容细看真头面。欲知妙湛与总持，更问江东三语掾。【和阳行先（用郁孤台韵）】室空惟法喜，心定有天游。摩诘元无病，须洹不入流。苦嫌寻直枉，坐待寸田秋。虽未麒麟阁，已逃鹦鹉洲。酒醒风动竹，梦断月窥楼。众谓元德秀，自称阳道州。拔葵终相鲁，辟谷会封留。用舍俱无碍，飘然不系舟。【用数珠韵赠湜长老】嗣宗虽不言，叔宝犹理遣。东坡但熟睡，一夕一展转。南迁昔虞翻，却扫今冯衍。古佛既手提，诸方皆席卷。当年清隐老，鹤瘦龟不喘。和我弹丸诗，百发亦百反。耆年日凋丧，但有犊角茧。时来窥方丈，共笑虎毛浅。【和犹子迟赠孙志举】轩裳大炉鞲，陶冶一世人。从衡落模范，谁复甘饥贫。可怜方回痴，初不疑嘉宾。颇念怀祖黠，瞋儿与兵姻。失身堕浩渺，投老无涯垠。回看十年旧，谁似数子真。孙郎表独立，霜戟交重闉。深居不汝觌，岂问亲与邻。连枝皆秀杰，英气推伯仁。我从海外归，喜及崆峒春。新年得异书，西郭有逸民。（阳行先以《登真隐诀》见借。）小孙又过我，欢若平生亲。清诗五百言，句句皆绝伦。养火虽未伏，要是丹砂银。我家六男子，朴学非时新。诗词各璀璨，老语徒周谆。愿言敦夙好，永与竹林均。六子岂可忘，从我屡厄陈。【南禅长老和诗不已故作六虫篇答之】凤凰览德辉，远引不待遣。鷾鸸恋庭宇，倏忽来千转。那将坐井蛙，而比谈天衍。蠹鱼著文字，槁死犹遭卷。老牛疲耕作，见月亦妄喘。东坡方三问，南禅已五反。老人但目击，侍者方足茧。最后六虫篇，深寄恨语浅。【明日南禅和诗不到故重赋数珠篇以督之二首】未来不可招，已过那容遣。中间现在心，一一风轮转。自从一生二，巧历莫能衍。不如袖手坐，六用都怀卷。风雷生謦欬，万窍自号喘。诗人思无邪，孟子内自反。大珠分一月，细绠合两茧。累然挂禅床，妙用夫岂浅。朝来取饭化，乃是维摩遣。全锋虽未露，半藏已曾转。说有陋裴頠，谈无笑王衍。看经聊尔耳，遮眼初不卷。三咤故自醒，一吷何由喘。请归视故椟，静夜珠当反。安居三十年，古衲磨山茧。持珠尚默坐，岂是功用浅。【用前韵再和霍大夫】文字先生饮，（谓刘执中。）江山清献游。典刑传父老，樽俎继风流。度岭逢梅雨，还家指麦秋。自惭鸿雁侣，争集稻粱洲。野阔横双练，城坚耸百楼。行看凤尾诏，却下虎头州。君意已吴越，我行无去留。归途应食粥，乞米使君舟。【用前韵再和许朝奉】高门元世旧，客路晚追游。清绝闻诗语，疏通岂法流。传家有衣钵，断狱尽春秋。邂逅陪车马，寻芳谢朓洲。凄凉望乡国，得句仲宣楼。恨赋投湘水，悲歌祀柳州。何如五字律，相与一樽留。更约登尘外，归时月满舟。【用前韵再和孙志举】人众者胜天，天定亦胜人。邓通岂不富，郭解安得贫。惊飞贺夏燕，走散入幕宾。醉眠中山酒，梦结南柯姻。宠辱能几何，悲欢浩无垠。回视人间世，了无一事真。洒扫古玉局，香火通帝闉。我室思无邪，我堂德有邻。所至为乡里，事贤友其仁。之子富经术，蔚如井大春。蜿蟺楚南极，淑气生此民。唱高和自寡，非我谁当亲。譬彼嶰谷竹，剪栽待伶伦。俗学吁可鄙，纸缯配刍银。聊将调痴鬼，亦复争华新。愿子事笃实，浮言扫谵谆。穷通付造物，得丧理本均。期子如太仓，会当发陈陈。【崔文学甲携文见过萧然有出尘之姿问之则孙介夫之甥也故复用前韵赋一篇示志举】象服盛簪珥，岂是邢夫人。敝衣破冠履，可怜范叔贫。君看崔员外，晚就观国宾。当年颇赫赫，翁媪争为姻。（事见退之《赠崔员外诗》。）蹭蹬阻风水，横斜挂边垠。青衫映白发，今似梅子真。道存百无害，甘守吴市闉。自言总角岁，慈母为择邻。邦人惊似舅，矫矫恶不仁。诗文非他师，家法乃富春。岂非空同秀，为国产隽民。挺然齐鲁生，近出姬姜亲。为文不在多，一颂了伯伦。清诗要锻炼。乃得铅中银。自我迁岭外，七见槐火新。著书已绝笔，一默含千谆。蕢桴和苇籥，天节非人均。时时自娱嬉，岂为俗子陈。【画车诗二首】何人画此双轮车，便是当年欹器图。上易下难须审细，左提右契免疏虞。九衢歌舞颂王明，谁恻寒泉独自清。赖有千车能散福，化为膏雨满重城。【虔州吕倚承事年八十三读书作诗不已好收古今帖贫甚至食不足】（一作：吕倚梦得承事借示古今书一轴作诗代跋尾倚年八十一）扬雄老无子，冯衍终不遇。不识孔方兄，但有灵照女。家藏古今帖，墨色照箱筥。饥来据空案，一字不堪煮。枯肠五千卷，磊落相撑拄。吟为蜩蛩声，时有岛可句。为语里长者，德齿敬已古。如翁有几人，薄少可时助。【王子直去岁送子由北归往反百舍今又相逢赣上戏用旧韵作诗留别】米尽无人典破裘，送行万里一邹游。解舟又欲携君去，归舍聊须与妇谋。闻道年来丹伏火，不愁老去雪盈头。剩买山田添鹤口，庙堂新拜富民侯。【次韵江晦叔二首】人老家何在，龙眠雨未惊。酒船回太白，稚子候渊明。幸与登仙郭，同依坐啸成。小楼看月上，剧饮到参横。钟鼓江南岸，归来梦自惊。浮云世事改，孤月此心明。雨已倾盆落，诗仍翻水成。二江争送客，木杪看桥横。【次韵江晦叔兼呈器之】横空初不跨鹏鳌，位觉胡床步步高。（器之言尝梦飞，自觉身与所坐床皆起空中。）一枕昼眠春有梦，扁舟夜渡海无涛。归来又见颠茶陆，（往在钱塘尝语晦叔，陆羽茶颠，君亦然。）多病仍逢止酒陶。（陶渊明有《止酒》诗。器之少时饮量无敌，今不复饮矣。）笑说南荒底处所，只今榕叶下亭皋。【寒食与器之游南塔寺寂照堂】城南钟鼓斗清新，端为投荒洗瘴尘。总是镜空堂上客，谁为寂照境中人。红英扫地风惊晓，绿叶成阴雨洗春。记取明年作寒食，杏花曾与此翁邻。【器之好谈禅不喜游山山中笋出戏语器之可同参玉版长老作此诗】丛林真百丈，法嗣有横枝。（玉版、横枝，竹笋也。）不怕石头路，来参玉版师。聊凭柏树子，与问箨龙儿。瓦砾犹能说，此君那不知。【永和清都观谢道士童颜鬒发问其年生于丙子盖与予同求此诗】镜湖敕赐老江东，未似西归玉局翁。羁枕未容春梦断，清都宛在默存中。每逢佳境携儿去，试问流年与我同。自笑馀生消底物，半篙清涨百滩空。（予与刘器之同发虔州，江水忽清涨丈余，赣石三百里无一见者。至永和，器之解舟先去，予独游清都，作此诗。）【赠诗僧道通】雄豪而妙苦而腴，只有琴聪与蜜殊。（钱塘僧思聪总角善琴，后舍琴而学诗，复弃诗而学道，其诗似皎然而加雄放。安州僧仲殊诗敏捷立成，而工妙绝人远甚。殊辟谷，常啖蜜。）语带烟霞从古少，（李太白云，他人之文，如山无烟霞，春无草木。）气含蔬笋到公无。（谓无酸馅气也。）香林乍喜闻薝卜，古井惟愁断辘轳。为报韩公莫轻许，从今岛可是诗奴。【张竞辰永康所居万卷堂】君家四壁如相如，卷藏天禄吞石渠。岂惟邺侯三万轴，家有世南行秘书。儿童拍手笑何事，笑人空腹谈经义。未许中郎得异书，且共扬雄说奇字。清江萦山碧玉环，下有老龙千古闲。知君好事家有酒，化为老人夜扣关。留侯之孙书满腹，玉函宝方何用读。濠梁空复五车多，圯上从来一篇足。【刘壮舆长官是是堂】闲燕言仁义，是非安可无。非非义之属，是是仁之徒。非非近乎讪，是是近乎谀。当为感麟翁，善恶分锱铢。抑为阮嗣宗，臧否两含糊。刘君有家学，三世道益孤。陈古以刺今，史行天诛。皎如大明镜，百陋逢一姝。鹗立时四顾，何由扰群狐。作堂名是是，自说行坦途。孜孜称善人，不善自远徂。愿君置座右，此语禹所谟。【予昔作壶中九华诗其后八年复过湖口则石已为好事者取去乃和前韵以自解云】江边阵马走千峰，问讯方知冀北空。尤物已随清梦断，（刘梦得以九华为造物一尤物。）真形犹在画图中。（道藏有《五岳真形图》。）归来晚岁同元亮，却扫何人伴敬通。赖有铜盆修石供，仇池玉色自璁珑。（家有铜盆，贮仇池石，正绿色，有洞水达背。予又尝以怪石供佛印师，作《怪石供》一篇。）【次韵郭功甫观予画雪雀有感二首】早知臭腐即神奇，海北天南总是归。九万里风安税驾，云鹏今悔不卑飞。可怜倦鸟不知时，空羡骑鲸得所归。玉局西南天一角，万人沙苑看孤飞。【次韵法芝举旧诗】春来何处不归鸿，非复羸牛踏旧踪。但愿老师真似月，谁家瓮里不相逢。【次韵赠清凉长老】过淮入洛地多尘，举扇西风欲污人。但怪云山不改色，岂知江月解分身。安心有道年颜好，遇物无情句法新。送我长芦舟一叶，笑看雪浪满衣巾。【睡起闻米元章冒热到东园送麦门冬饮子】一枕清风直万钱，无人肯买北窗眠。开心暖胃门冬饮，知是东坡手自煎。【梦中作寄朱行中】舜不作六器，谁知贵玙璠。哀哉楚狂士，抱璞号空山。相如起睨柱，头璧相与还。何如郑子产，有礼国自闲。虽微韩宣子，鄙夫亦辞环。至今不贪宝，凛然照尘寰。【答径山琳长老】与君皆丙子，各已三万日。一日一千偈，电往那容诘。大患缘有身，无身则无疾。平生笑罗什，神咒真浪出。<hr>
