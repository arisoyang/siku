<h4>《集部·苏轼集·补遗 记二首》<b class="x">作者：苏轼</b></h4>
<br>【讷斋记】<br>钱塘有大法师曰辩才，初住上天竺，以天台法化吴越，吴越人归之如佛出世，<br>事之如养父母，金帛之施，不求而至。居天竺十四年。有利其富者，迫而逐之，<br>师欣然舍去，不以为恨。吴越之人，从之者如归市，天竺之众，分散四去。事闻<br>于朝，明年俾复其旧。师黾俛而还，如不得已。吴越之人，争出其力以成就废<br>阙，众复大集。无几何，师告其众曰：“吾虽未尝争也，不幸而立于争地，久居<br>而不使去，人以己是非彼，非沙门也。天竺之南山，山深而木茂，泉甘而石峻，<br>汝舍我，我将老于是。”言已，策杖以往，以茅竹自覆，声动吴越。人复致其所<br>有，巉岭堙圮，筑室而奉之。不期年，而荒榛岩石之间，台观飞涌，丹垩炳焕，<br>如天帝释宫。师自是谢事，不复出入。高邮秦观少游，名其所居曰讷斋，道潜师<br>参寥属予为记。余闻之，师始以法教人，叩之必鸣，如千石钟，来不失时，如沧<br>海潮。故人以辩名之。及其居此山，闭门燕坐，寂默终日，果落根荣，如冬枯木，<br>风止波定，如古涧水，故人以讷名之。虽然，此非师之大全也。彼其全者，不大<br>不小，不长不短，不垢不净，不辩不讷，而又何以名之。虽然，乐其出而高其退，<br>喜其辨而贵其讷，此众人意也，则其以名斋也亦宜。乃作颂曰：<br>．以辩见我，既非见我。以讷见我，亦几于妄。有叩而应，时止而止。非辩<br>非讷，如如不动。诸佛既然，我亦如是。<br>【黄州雪堂记】<br>苏子得废圃于东坡之胁，筑而垣之，作堂焉，号其正曰雪堂。堂以大雪中为<br>之，因绘雪于四壁之间，无容隙也。起居偃仰，环顾睥睨，无非雪者。苏子居之，<br>真得其所居者也。苏子隐几而昼瞑，栩栩然若有所适而方兴也。未觉，为物触而<br>寤，其适未厌也，若有失焉。以掌抵目，以足就履，曳于堂下。<br>客有至而问者曰：“子世之散人耶，拘人耶？散人也而天机浅，拘人也而嗜<br>欲深。今似系马而止也，有得乎而有失乎？”苏子心若省而口未尝言，徐思其应，<br>揖而进之堂上。客曰：“嘻，是矣，子之欲为散人而未得者也。予今告子以散人<br>之道。夫禹之行水，庖丁之投刀，避众碍而散其智者也。是故以至柔驰至刚，故<br>石有时以泐。以至刚遇至柔，故未尝见全牛也。予能散也，物固不能缚，不能散<br>也，物固不能释。子有惠矣，用之于内可也。今也如猬之在囊，而时动其脊胁，<br>见于外者，不特一毛二毛而已。风不可抟，影不可捕，童子知之。名之于人，犹<br>风之与影也，子独留之。故愚者视而惊，智者起而轧，吾固怪子为今日之晚也。<br>子之遇我，幸矣，吾今邀子为藩外之游，可乎？”<br>苏子曰：“予之于此，自以为藩外久矣，子又将安之乎？”客曰：“甚<br>矣，子之难晓也。夫势利不足以为藩也，名誉不足以为藩也，阴阳不足<br>以为藩也，人道不足以为藩也。所以藩予者，特智也尔。智存诸内，<br>发而为言，而言有谓也，形而为行，则行有谓也。使子欲嘿不欲嘿，欲息不欲息，<br>如醉者之恚言，如狂者之妄行，虽掩其口执其臂，犹且喑呜踞蹙之不已，则藩之<br>于人，抑又固矣。人之为患以有身，身之为患以有心。是圃之构堂，将以佚子之<br>身也？是堂之绘雪，将以佚子之心也？身待堂而安，则形固不能释。心以雪而警，<br>则神固不能凝。子之知既焚而烬矣，烬又复然，则是堂之作也，非徒无益，而又<br>重子蔽蒙也。子见雪之白乎？则恍然而目眩，子见雪之寒乎，则竦然而毛起。五<br>官之为害，惟目为甚。故圣人不为。雪乎，雪乎，吾见子知为目也。子其殆矣！”<br>客又举杖而指诸壁，曰：“此凹也，此凸也。方雪之杂下也，均矣。厉风过<br>焉，则凹者留而凸者散，天岂私于凹而厌于凸哉，势使然也。势之所在，天且不<br>能违，而况于人乎？子之居此，虽远人也，而圃有是堂，堂有是名，实碍人耳，<br>不犹雪之在凹者乎？”苏子曰：“予之所为，适然而已，岂有心哉，殆也，奈何！”<br>客曰：“子之适然也，适有雨，则将绘以雨乎？适有风，则将绘以风乎？雨<br>不可绘也，观云气之汹涌，则使子有怒心。风不可绘也，见草木之披靡，则使子<br>有惧意。睹是雪也，子之内亦不能无动矣。苟有动焉，丹青之有靡丽，水雪之有<br>水石，一也。德有心，心有眼，物之所袭，岂有异哉？”苏子曰：“子之所言是<br>也，敢不闻命。然未尽也，予不能默。此正如与人讼者，其理虽已屈，犹未能绝<br>辞者也。子以为登春台与入雪堂，有以异乎？以雪观春，则雪为静。以台观堂，<br>则堂为静。静则得，动则失。黄帝，古之神人也。游乎赤水之北，登乎昆仑之丘，<br>南望而还，遗其玄珠焉。游以适意也，望以寓情也。意适于游，情寓于望，则意<br>畅情出，而忘其本矣。虽有良贵，岂得而宝哉。是以不免有遗珠之失也。虽然，<br>意不久留，情不再至，必复其初而已矣，是又惊其遗而索之也。余之此堂，追其<br>远者近之，收其近者内之，求之眉睫之间，是有八荒之趣。人而有知也，升是堂<br>者，将见其不溯而僾，不寒而栗，凄凛其肌肤，洗涤其烦郁，既无炙手之讥，又<br>免饮冰之疾。彼其趑趄利害之途、猖狂忧患之域者，何异探汤执热之俟濯乎？子<br>之所言者，上也。余之所言者，下也。我将能为子之所为，而子不能为我之为矣。<br>譬之厌膏粱者，与之糟糠，则必有忿词。衣文绣者，被之皮弁，则必有愧色。子<br>之于道，膏粱文绣之谓也，得其上者耳。我以子为师，子以我为资，犹人之于衣<br>食，缺一不可。将其与子游，今日之事，姑置之以待后论。予且为子作歌以道之。”<br>歌曰：<br>雪堂之前后兮，春草齐。雪堂之左右兮，斜径微。雪堂之上兮，有硕人之颀<br>颀。考盘于此兮，芒鞋而葛衣。挹清泉兮，抱瓮而忘其机。负顷筐兮，行歌而采<br>薇。吾不知五十九年之非而今日之是，又不知五十九年之是而今日之非。吾不知<br>天地之大也，寒暑之变，悟昔日之癯，而今日之肥。感子之言兮，始也抑吾之纵<br>而鞭吾之口，终也释吾之缚而脱吾之鞿。是堂之作也，吾非取雪之势，而取雪<br>之意。吾非逃世之事，而逃世之机。吾不知雪之为可观赏，吾不知世之为可依违。<br>性之便，意之适，不在于他，在于群息已动，大明既升，吾方辗转，一观晓隙之<br>尘飞。子不弃兮，我其子归。<br>客忻然而笑，唯然而出，苏子随之。客顾而颔之曰：“有若人哉。”<br><hr>
