<h4>《集部·苏轼集·卷九十七》<b class="x">作者：苏轼</b></h4>
<br>◎铭二十五首<br>【何公桥铭（英州）】<br>天壤之间，水居其多。从之往来，如鹈在河。顺水而行，云驶鸟疾。维水之<br>利，千里咫尺。乱流而涉，遇膝则止。维水之害，咫尺千里。沔彼滥觞，蛙跳儵<br>游。溢而怀山，神禹所忧。岂无一木，支此大坏。舞于盘涡，冰坼雷解。坐使此<br>邦，画为两州。鸡犬相闻，秦越莫救。允毅何公，甚勇于仁。始作石梁，其艰其<br>勤。将作复止，更此百难。公心如石，匪铁则坚。公以身先，民以悦使。老壮负<br>石。如负其子。疏为玉虹，隐为金堤。直栏横槛，百贾所栖。我来与公，同载而<br>出。欢呼阗道，抱其马足。我叹而言。视此滔滔。未见刚者，孰为此桥。愿公千<br>岁，与桥寿考。持节复来，以慰父老。如朱仲卿，食于桐乡。我作铭诗，子孙不<br>忘。<br>【九成台铭】<br>韶阳太守狄咸新作九成台，玉局散吏苏轼为之铭。曰：<br>自秦并天下，灭礼乐，韶之不作，盖千三百二十有三年。其器存，其人亡，<br>则韶既已隐矣，而况于人器两亡而不传。虽然，韶则亡矣，而有不亡者存。盖常<br>与日月寒暑晦明风雨并行于天地之间。世无南郭子綦，则耳未尝闻地籁也，而况<br>得闻于天。使耳闻天籁，则凡有形有声者，皆吾羽旄干戚管磬匏弦。尝试与子登<br>夫韶石之上，舜峰之下，望苍梧之<耳少>莽，九疑之联绵。览观江山之吐吞，草<br>木之俯仰，鸟兽之鸣号，众窍之呼吸，往来唱和，非有度数而均节自成者，非韶<br>之大全乎！上方立极以安天下，人和而气应，气应而乐作，则夫所谓箫韶九成，<br>来凤鸟而舞百兽者，既已粲然毕陈于前矣。<br>建中靖国元年正月一日。<br>【远游庵铭（并叙）】<br>吴复古子野，吾不知其何人也。徒见其出入人间，若有求者，而不见其所求。<br>不喜不忧，不刚不柔，不惰不修，吾不知其何人也。昔司马相如有言：“列仙之<br>儒，居山泽间，形容甚癯。”意其鄙之。乃取屈原《远游》作《大人赋》，其言<br>宏妙，不遣而放。今子野行于四方十馀年矣，而归老于南海之上，必将俯仰百世，<br>奄忽万里，有得于屈原之《远游》者，故以名其庵而铭之。曰：<br>悲哉世俗之迫隘也，愿从子而远游。子归不来，而吾不往，使罔象乎相求。<br>问道于屈原，借车于相如，忽焉不自知历九疑而过崇丘。宛兮相逢乎南海之上，<br>踞龟壳而食蛤蜊者必子也。庶几为我一笑而少留乎？<br>【苏程庵铭（并引）】<br>程公庵，南华长老辩公为吾表弟程德孺作也。吾南迁过之，更其名曰苏程，<br>且铭之曰：<br>辩作庵，宝林南。程取之，不为贪。苏后到，住者三。苏既住，程则去。一<br>弹指，三世具。如我说，无是处。百千灯，同一光。一尘中，两道场。齐说法，<br>不相妨。本无通，安有碍。程不去，苏亦在。各遍满，无杂坏。<br>【谷庵铭】<br>孔公之堂名虚白，苏子堂后作圆屋。堂虽白矣庵自黑，知白守黑名曰谷。谷<br>庵之中空无物，非独无应亦无答，洞然神光照毫发。<br>【夕庵铭】<br>与昼皆作，雾散毛脉。夜气既归，肝胆是宅。我铭夕庵，惟以照寂。八万四<br>千，忽然而一。<br>【桄榔庵铭（并叙）】<br>东坡居士谪于儋耳，无地可居，偃息于桄榔林中，摘叶书铭，以记其处。九<br>山一区，帝为方舆。神尻以游，孰非吾居。百柱赑屃，万瓦披敷。上栋下宇，不<br>烦斤鈇。日月旋绕，风雨扫除。海氛瘴雾。吞吐吸呼。蝮蛇魑魅，出怒入娱。习<br>若堂奥，杂处童奴。东坡居士，强安四隅。以动寓止，以实托虚。放此四大，还<br>于一如。东坡非名，岷峨非庐。须{髟火}不改，示现毗卢。无作无止，无欠无馀。<br>生谓之宅，死谓之墟。三十六年，吾其舍此，跨汗漫而游鸿濛之都乎？<br>【三槐堂铭（并叙）】<br>天可必乎？贤者不必贵，仁者不必寿。天不可必乎？仁者必有后。二者将安<br>取衷哉！吾闻之申包胥曰：“人众者胜天，天定亦能胜人。”世之论天者，皆不<br>待其定而求之，故以天为茫茫。善者以怠，恶者以肆，盗蹠之寿，孔颜之厄，此<br>皆天之未定者也。松柏生于山林，其始也困于蓬蒿，厄于牛羊，而其终也，贯四<br>时阅千岁而不改者，其天定也。善恶之报，至于子孙，而其定也久矣。吾以所见<br>所闻所传闻考之，而其可必也审矣。国之将兴，必有世德之臣，厚施而不食其报，<br>然后其子孙能与守文太平之主共天下之福。故兵部侍郎晋国王公显于汉、周之际，<br>历事太祖、太宗，文武忠孝，天下望以为相，而公卒以直道不容于时。盖尝手植<br>三槐于庭曰：“吾子孙必有为三公者。”已而其子魏国文正公相真宗皇帝于景德、<br>祥符之间朝廷清明天下无事之时，享其福禄荣名者十有八年。今夫寓物于人，明<br>日而取之，有得有否。而晋公修德于身，责报于天，取必于数十年之后，如持左<br>券，交手相付。吾是以知天之果可必也。吾不及见魏公，而见其子懿敏公，以直<br>谏事仁宗皇帝，出入侍从将帅三十馀年，位不满其德。天将复兴王氏也欤？何其<br>子孙之多贤也。世有以晋公比李栖筠者，其雄才直气，真不相上下。而栖筠之子<br>吉甫，其孙德裕，功名富贵，略与王氏等，而忠信仁厚，不及魏公父子。由此观<br>之，王氏之福盖未艾也。懿敏公之子巩与吾游，好德而文，以世其家。吾是以录<br>之。铭曰：<br>呜呼休哉！魏公之业，与槐俱萌。封植之勤，必世乃成。既相真宗，四方砥<br>平。归视其家，槐阴满庭。吾侪小人，朝不及夕。相时射利，皇恤阙德。庶几侥<br>幸，不种而获。不有君子，其何能国。王城之东，晋公所庐。郁郁三槐，惟德之<br>符。呜呼休哉！<br>【山堂铭（并叙）】<br>熙宁九年夏六月，大雨，野人来告故东武城中沟渎圮坏，出乱石无数。取而<br>储之，因守居之北墉为山五，成列，植松柏桃李其上，且开新堂北向，以游心寓<br>意焉。其铭曰：<br>谁裒斯坚，土伯所储。潦流发之，神以畀予。因庑为堂，践城为山。有乔苍<br>苍，俯仰百年。<br>【德威堂铭（并叙）】<br>元祐之初，诏起太师潞公于洛，命以重事。公惟仁宗、英宗、神考三圣委倚<br>之重，不敢以既老为辞，杖而造朝。期年，乃求去。诏曰：“昔西伯善养老，而<br>太公自至。鲁穆公无人子思之侧，则长者去之。公自为谋则善矣，独不为朝廷惜<br>乎？”又曰：“唐太宗以干戈之事，尚能起李靖于既老。而穆宗、文宗以燕安之<br>际，不能用裴度于未病。治乱之效，于斯可见。”公读诏耸然，不敢言去，盖复<br>留四年。天下无事，朝廷奠安，乃力请而归。公之在朝也。契丹使耶律永昌、刘<br>霄来聘，轼奉诏馆客，与使者入觐，望见公殿门外，却立改容，曰：“此潞公也<br>耶？所谓以德服人者。”问其年。曰：“何壮也！”轼曰：“使者见其容，未闻<br>其语，其综理庶务，酬酢事物，虽精练少年有不如。贯穿古今，洽闻强记，虽专<br>门名家有不逮。”使者拱手，曰：“天下异人也。”公既归洛，西羌首领有温溪<br>心者，请于边吏，愿献良马于公。边吏以闻，诏听之。公心服天下，至于四夷。<br>《书》曰：“德威惟畏，德明惟明。”世所以守伯夷之典，用皋陶之法者，以其<br>德也。若夫非德之威，虽猛而人不畏；非德之明，虽察而人不服。公修德于几席<br>之上，而其威折冲于万里之外。退居于家，而人望之如在廊庙，可不谓德威乎？<br>公之子及为河阳守，公将往临之。吏民喜甚，自洛至三城，欢呼之声相属。及作<br>堂以待公，而请铭于轼，乃榜之曰德威，而铭之曰：<br>德威惟畏，德明惟明。惟师潞公，展也大成。公在洛师，崧洛有光。驾言三<br>城，河流不扬。愿公百年，子孙千亿。家于两河，日见颜色。西戎来朝，祇慄<br>公门。岂惟两河，四方其训之。<br>【清隐堂铭】<br>已去清隐，而老崇庆。崇庆亦非，何者为正。清者其行，隐者其言。非彼非<br>此，亦非中间。在清隐时，念念不住。今既情忘，本无住处。八万四千，劫火洞<br>然。但随他去。何处不然。<br>【四达斋铭（并引）】<br>高邮使君赵晦之，作斋东园，户牖四达，因以名之。眉山苏轼过而为之铭，<br>曰：<br>有藏于中，必谍于外。惟慢与谨，皆盗之诲。孰如此间，空洞无物。户牖阖<br>开，廓焉四达。击去盗易，使无盗难。我无可攘，以守则完。赵侯无心，得法赤<br>溪。四出其斋，以达民迷。<br>【雪浪斋铭（并引）】<br>予于中山后圃得黑石，白脉，如蜀孙位、孙知微所画石间奔流，尽水之变。<br>又得白石曲阳，为大盆以盛之，激水其上，名其室曰雪浪斋云。<br>尽水之变蜀两孙，与不传者归九原。异哉驳石雪浪翻，石中乃有此理存。玉<br>井芙蓉丈八盆，伏流飞空漱其根。东坡作铭岂多言，四月辛酉绍圣元。<br>【思无邪斋铭（并叙）】<br>东坡居士问法于子由。子由报以佛语，曰：“本觉必明，无明明觉。”居士<br>欣然有得于孔子之言曰：“《诗》三百，一言以蔽之，曰思无邪。”夫有思皆邪<br>也，无思则土木也，吾何自得道，其惟有思而无所思乎？于是幅巾危坐，终日不<br>言。明目直视，而无所见。摄心正念，而无所觉。于是得道，乃名其斋曰思无邪，<br>而铭之曰：<br>大患缘有身，无身则无病。廓然自圆明，镜镜非我镜。如以水洗水，二水同<br>一净。浩然天地间，惟我独也正。<br>【梦斋铭（并叙）】<br>至人无梦。或曰：“高宗、武王、孔子皆梦，佛亦梦。梦不异觉，觉不异梦，<br>梦即是觉，觉即是梦，此其所以为无梦也欤？”卫玠问梦于乐广，广对以想曰：<br>“形神不接而梦，此岂想哉？”对曰：“因也。”或问因之说，东坡居士曰：<br>“世人之心，依尘而有，未尝独立也。尘之生灭，无一念住。梦觉之间，尘尘相<br>授。数传之后，失其本矣。则以为形神不接，岂非因乎？人有牧羊而寝者，因羊<br>而念马，因马而念车，因车而念盖，遂梦曲盖鼓吹，身为王公。夫牧羊之与王公，<br>亦远矣，想之所因，岂足怪乎？居士始与芝相识于梦中，旦以所梦求而得之，今<br>二十四年矣，而五见之。每见辄相视而笑，不知是处之为何方，今日之为何日，<br>我尔之为何人也。”题其所寓室曰梦斋，而子由为之铭曰：<br>法身充满，处处皆一。幻身虚妄，所至非实。我观世人，生非实中。以寤为<br>正，以寐为梦。忽寐所遇，执寤所遭。积执成坚，如丘山高。若见法身，寤寐皆<br>非。知其皆非，寤寐无为。遨游四方，斋则不迁。南北东西，法身本然。<br>【广心斋铭】<br>细德险微，憎爱彼我。君子广心，物无不可。心不运寸，中积琐琐。得得戚<br>戚，忿欲生火。然炉倾侧，焚我中和。活以还水，井泉无波。天下为量，万物一<br>家。前圣后圣，惠我光华。<br>【谈妙斋铭】<br>南华老翁，端静简洁。浮云扫尽，但挂孤月。吾宗伯固，通亮英发。大圭不<br>琢，天骥超绝。室空无有，独设一榻。空毗耶城，奔走竭蹶。二士共谈，必说妙<br>法。弹指千偈，卒无所说。有言皆幻，无起不灭。问我何为？镂冰琢雪。人人造<br>语，一一说法。孰知东坡，非问非答。<br>【淡轩铭】<br>以船撑船船不行。以鼓打鼓鼓不鸣。子欲察味而辨色，何不坐于淡轩之上，<br>出淡语以问淡叟，则味自味，而色自形。吾然后知澹叟之不淡，盖将尽口眼之变，<br>而起无穷之争。其自谓丛林之一害，岂虚名也哉？<br>【择胜亭铭】<br>维古颍城，因颖为隍。倚舟于门，美哉洋洋。如淮之甘，如汉之苍。如洛之<br>温，如浚之凉。可侑我客，可流我觞。我欲即之，为馆为堂。近水而构，夏潦所<br>襄。远水而筑，邈焉相望。乃作斯亭，筵楹栾梁。凿枘交设，合散靡常。赤油仰<br>承，青幄四张。我所欲往，一夫可将。与水升降，除地布床。可使杜蕢，洗觯而<br>扬。可使庄周，观鱼而忘。可使逸少，祓禊而祥。可使太白，泳月而狂。既荠我<br>荼，既醪我浆。既濯我缨，亦浣我裳。岂独临水？无适不臧。春朝花郊，秋夕月<br>场。无胫而趋，无翼而翔。敝又改为，其费易偿。榜曰择胜，名实允当。维古至<br>人，不留一方。虚白为室，无可为乡。神马尻舆，孰为轮箱。流行坎止，虽独不<br>伤。居之无盗，中靡所藏。去之无恋，如所宿桑。岂如世人，生短虑长。尺宅不<br>治，寸田是荒。锡瓦铜雀，石门阿房。俯仰变灭，与生俱亡。我铭斯亭，以砭世<br>盲。<br>【惠州李氏潜珍阁铭】<br>袭九渊之神龙，沕渊潜以自珍。虽无心于求世，亦择胜而栖神。蔚鹅城之<br>南麓，擢仙李之芳根。因石阜以庭宇，跨饮江之鳌鼋。岌飞檐与铁柱。插清江之<br>奫沦。眩古潭之百尺，涵万象于瑶琨。耿月魄以终夜，湛天容之方春。信苍苍之<br>非色，极深远而自然。疑贝阙与珠宫，有玉函之老人。予南征其万里，友鱼虾与<br>蛭螾。逝将去而反顾，托江流以投文。悼此江之独西，叹妙意之不陈。逮公子<br>之东归，寓此怀于一樽。虽神龙之或杀，终不杀之为仁。<br>【真相院释迦舍利塔铭（并叙）】<br>洞庭之南，有阿育王塔，分葬释迦如来舍利。尝有作大施会出而浴之者，缁<br>素传捧，涕泣作礼。有比丘窃取其三，色如含桃，大如薏苡，将寘之他方，为众<br>生福田。久而不能，以授白衣方子明。元丰三年，轼之弟辙谪官高安，子明以畀<br>之。七年，轼自齐安蒙恩徙临汝，过而见之。八年，移守文登，召为尚书礼部郎。<br>过济南长清真相院，僧法泰方为砖塔十有三层，峻峙蟠固，人天鬼神所共瞻仰，<br>而未有以葬。轼默念曰：“予弟所宝释迦舍利，意将止于此耶？昔予先君文安主<br>簿赠中大夫讳洵，先夫人武昌太君程氏，皆性仁行廉，崇信三宝。捐馆之日，追<br>述遗意，舍所爱作佛事，虽力有所止，而志则无尽。自顷忧患，废而不举，将二<br>十年矣。复广前事，庶几在此。”泰闻踊跃，明年来请于京师。探箧中得金一两，<br>银六两，使归求之众人，以具棺椁。铭曰：<br>如来法身无有边，化为舍利示人天。伟哉有形斯有年，紫金光聚飞为烟。惟<br>有坚固百亿千，轮王阿育愿力坚。役使空界鬼与仙，分置众刹奠山川。棺椁十袭<br>閟精圜，神光昼夜发层巅。谁其取此智且权，佛身普现众目前。昏者坐受远近迁，<br>冥行黑月堕坎泉。分身来化会有缘，流转至此谁使然。并包齐鲁穷海壖，懭悍<br>柔淑冥愚贤。愿持此福达我先，生生世世离垢缠。<br>【大别方丈铭】<br>闭目而视，目之所见，冥冥蒙蒙。掩耳而听，耳之所闻，隐隐隆隆。耳目虽<br>废，见闻不断，以摇其中。孰能开目，而未尝视，如鉴写容？孰能倾耳，而未尝<br>听，如穴受风？不视而见，不听而闻，根在尘空。湛然虚明，遍照十方，地狱天<br>宫。蹈冒水火，出入金石，无往不通。我观大别，三门之外，大江方东。东西万<br>里，千溪百谷，为江所同。我观大别，方丈之内，一灯常红。门闭不开，光出于<br>隙，晔如长虹。问何为然，笑而不答，寄之盲聋。但见庞然，秀眉月面，纯漆点<br>瞳。我作铭诗，相其木鱼，与其鼓钟。<br>【石塔戒衣铭】<br>石塔得三昧，初从戒定入。是故常宝护，登坛受戒衣。吾闻得道人，一物不<br>可留。云何此法衣，补缉成百衲。诸法念念逝，此衣非昔衣。此法无生灭，衣亦<br>无坏者。振此无尘衣，洗此无垢人。坏则随他去，是故终不坏。<br>【南安军常乐院新作经藏铭】<br>佛以一口，而说千法。千佛千口，则为几说。我法不然，非千非一。如百千<br>灯，共照一室。虽各遍满，不相坏杂。咨尔学者，云何览阅。自非正眼，表里洞<br>达。已受将受，则相陵夺。惟回屡空，无所不悦。是名耳顺，亦号莫逆。以此转<br>经，有转无竭。道人山居，僻介楚越。常乐我静，一食破衲。达磨耶藏，勤苦建<br>设。我无一钱，檀波罗密。施此法水，以灌尔睫。<br>【广州东莞县资福寺舍利塔铭（并叙）】<br>自有生人以来，人之所为见于世者，何可胜道？其鼓舞天下，经纬万世，有<br>伟于造物者矣。考其所从生，实出于一念。巍乎大哉，是念也，物复有烈于此者<br>乎？是以古之真人，以心为法，自一身至一世界，自一世界至百千万亿世界，于<br>屈信臂顷，作百千万亿变化，如佛所言，皆真实语，无可疑者。至于持身厉行，<br>练精养志，或乘风而仙，或解形而去，使枯槁之馀，化为金玉，时出光景，以作<br>佛事者，则多有矣。其见伏去来，皆有时会，非偶然者。予在惠州，或示予以古<br>舍利，状若覆盂，圆径五寸，高二寸，重二斤二两，外密而中疏，其理如芭蕉，<br>舍利生其中无数，五色具备，意必真人大士之遗体。盖脑之在颅中，颅亡而脑存<br>者。予曰：“是当以施僧，与众共之，藏私家非是。”其人难之。适有东莞资福<br>长老祖堂来惠州，见而请之，曰：“吾方建五百罗汉阁，壮丽甲于南海，舍利当<br>栖我阁上。”则以犀带易之。有自京师至者，得古玉璧，试取以荐舍利，若合符<br>契。堂喜，遂并璧持去，曰：“吾当以金银琉璃为窣堵波，置阁上。”铭曰：<br>真人大士何所修，心精妙明舍九州。此身性海一浮沤，委蜕如遗不自收。戒<br>光定力相烝休，结为宝珠散若旒。流行四方独此留，带犀微矣何足酬。璧来万里<br>端相投，我非与堂堂非求。共作佛事知谁由，瑞光一起三千秋，永照南海通罗浮。<br><hr>
