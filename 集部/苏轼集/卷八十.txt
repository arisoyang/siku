<h4>《集部·苏轼集·卷八十》<b class="x">作者：苏轼</b></h4>
◎尺牍七十九首【答周开祖二首（之一）】久别思渴，不言可知。一路候问来耗。忽辱教，喜慰良深。乍寒，起居佳胜。承脱湖北之行而得乐清，正如舍鱼而取熊掌，甚可贺也。某忝命，甚便其私，即遂面话，此不尽怀。【答周开祖二首（之二）】长篇奇妙。无状，每蒙存录如此之厚，但赐多而报寡，故人知其惭拙，必不罪也。今辄和一首，少谢不敏，且资一笑。惠及海味，珍感。来人遽还，未有以报，但愧怍无穷。到郡不见令举，此恨何极。尝奠其殡，不觉一恸。有刻石，必见之，更不录呈。有干，一一示及。李无悔近见访，留此旬余，亦许秋凉再过也。【答吕熙道二首（之一）】平时企咏贤者，独恨隔阂耳。既至治下，谓当朝夕继见，而病与人事夺之，又迫于行，匆遽舍去，可胜叹耶。别来方欲上问，先辱手教，益增悚怍。比日起居何如？后会不可期，惟万万以时自重。【答吕熙道二首（之二）】南都住半月，恍然如一梦耳。思企德义，每以怅然。舍弟朴讷寡徒，非长者轻势重道，谁肯相厚者。湖州江山风物，不类人间，加以事少睡足，真拙者之庆。有干不外。【答范纯夫】向者深望轩从一来。而还，领手教，知径赴治，实增怅惘。比日起居佳胜。日对五老，想有佳思。此间湖山信美，而衰病不堪烦，但有归蜀之兴耳。未由会集，千万以时自爱。【与道甫】昨日特蒙不外鄙拙，袖出盛文相示，辞赡格老，览之令人亹亹忘倦。非大手笔未及至此，受教良多。不敢擅为巾笥之藏，谨令人归纳文府。伏乞视至。未审从人何日成行？亦须示谕。【与孙子思七首（之一）】奉别未几，思企已深，比日起居佳胜。闻轩从及境，即遂披对，岂胜慰喜。【与孙子思七首（之二）】事冗，有疏上谒，思企之深。不审起居佳否？来日辄邀从者同宪车议少事。本欲躬诣，为公择见访，不果。幸赐临顾。【与孙子思七首（之三）】屡辱垂访，尚稽走谒，经宿起居佳否？借示诸刻，一清心目，又足见雅尚之不凡也。谨却驰纳。【与孙子思七首（之四）】过辱枉顾，知事务冗迫，不敢久留语。纸轴纳去，余空纸两幅，留与五百年后人跋尾也。呵呵。耘叟诗亦佳。【与孙子思七首（之五）】叠辱车骑，往谢甚疏，惟故人深照，不以为谴也。经宿尊候佳胜，书四纸，并药方驰上，须面授其秘也。并砚，不一一。【与孙子思七首（之六）】近辱轩从，虽屡接奉，既别，思仰无穷。人事衮衮，未遑上问，先枉宠讯。伏审起居佳胜，感慰兼深。仲通来，知在府中，计与子由辈游从甚乐。未缘再会，惟万万以时自重。【与孙子思七首（之七）】比来新诗必多，无缘借观，岂胜渴仰。示谕诸公处，敢不出力，但恐言轻不能有益耳。【与程得胜秘校二首（之一）】近省榜到郡，首承高过，欢慰可量。沉困累年，行业充富，乡曲荣耀，交游喜快，甚休！甚休！春风暄和，奉计即日起居安胜。御试必更在上等。盘桓都下，为况何如。惟顺时珍爱。【与程得胜秘校二首（之二）】某去秋因乡人自高密过此，托致手书，不知达否？奉违累岁，无缘一接谈笑，倾仰殊甚。榜中乡人，所识惟吾兄一人，其余岂尽新俊耶！车马必稍留都下，因风，无惜惠问。【与人】托庇邻封，每荷存记，特辱荣讯，愧汗可量。即日履兹霜候，起居佳胜。未缘参见，惟日瞻企，尚冀以时珍卫，区区。【与乐推官（黄州）】叠辱临访，欲少款奉，多事因循，继以卧病，愧负深矣。数日起居佳否？知明日启行，无缘面别，尚冀保练，慰此区区。【答李昭玘】无便，久不奉书。王子中来，且出所惠书，益知动止之详，为慰无量。比日尊体何如？既拜赐雪堂新诗，又获观负日轩诸诗文，耳目眩骇，不能窥其浅深矣。老病废学已久，而此心犹在，观足下新制，及鲁直、无咎、明略等诸人唱和，于拙者便可格笔，不复措辞。近有李豸者，阳翟人，虽狂气未除，而笔势澜翻，已有漂砂走石之势，尝识之否？子中殊少进，皆左右之赐也。何时一笑？未间，惟万万自重。【答范蜀公四首（之一）】李成伯长官至，辱书，承起居佳胜，甚慰驰仰。新居已成，池圃胜绝，朋旧子舍皆在，人间之乐，复有过此者乎？某凡百粗遣，春夏间，多疮患及赤目，杜门谢客，而传者遂云物故，以为左右忧。闻李长官说，以为一笑，平生所得毁誉，殆皆此类也。何时获奉几杖，临书惘惘。【答范蜀公四首（之二）】蒙示谕，欲为卜邻，此平生之至愿也。寄身函丈之侧，旦夕闻道，又况忝姻戚之末，而风物之美，足以终老，幸甚！幸甚！但囊中止有数百千，已令儿子持往荆渚，买一小庄子矣。恨闻命之后。然京师尚有少房缗，若果许为指挥从者干当，卖此业，可得八百余千，不识可纳左右否？所赐手书，小字如芒，知公目益明，此大庆也。某早衰多病，近日亦能屏去百事，澹泊自持，亦便佳健，异日必能陪从也。【答范蜀公四首（之三）】承别纸示谕：“曲糵有毒，平地生出醉乡；土偶作祟，眼前妄见佛国。”公欲哀而救之，问所以救者。小子何人，固不敢不对。公方立仁义以为城池，操诗书以为干楯，则舟中之人，尽为敌国，虽公盛德，小子亦未知胜负所在。愿公宴坐静室，常作是念，当观彼能惑之性，安所从生，又观公欲救之心，作何形段。此犹不立，彼复何依，虽黄面瞿昙，亦须敛衽，而况学之者耶！聊复信笔，以发公千里一笑而已。【答范蜀公四首（之四）】颠仆罪戾，世所鄙远，而丈人独收录。欲令撰先府君墓碑，至为荣幸，复何可否之间；而不肖平生不作墓志及碑者，非特执守私意，盖有先戒也。反覆计虑，愧汗而已。仁明洞照，必深识其意。所赐五体书，谨为子孙之藏，幸甚！幸甚！无缘躬伏门下道所以然者，皇恐之至。【答言上人】去岁吴兴仓卒为别，至今耿耿。谴居穷陋，往还断尽。远辱不遗，尺书见及，感怍殊深。比日法体佳胜。札翰愈精健，诗必称是，不蒙见示，何也？雪斋清境，发于梦想，此间但有荒山大江，修竹古木，每饮村酒，醉后曳杖放脚，不知远近，亦旷然天真，与武林旧游，未见议优劣也。何时会合一笑，惟万万自爱。【答通禅师（一作与圆通禅师）】谪居穷僻，懒且无便，书问旷绝，故人不遗。两辱手教，具审比来法体甚轻安，感慰深至。仆晚闻道，照物不明，陷于吏议，愧我道友。所幸圣恩宽大，不即诛殛，想亦大善知识法力冥助也。禄廪既绝困，而布衣蔬食，于穷苦寂淡之中，却粗有所得，未必不是晚节微福。两书开谕周至，常置坐右也。未缘展谒，万万以时自重。【答道源秘校】谪寄穷陋，首见故人，释然无复有流落之叹。衰病迂拙，所向累人，自非卓然独见，不以进退为意者，谁肯辱与往还。每惟此意，何时可忘。别来又复初夏，思企不可言。远想，即日尊候佳胜。两辱手书，懒不即答，计已获罪左右，然惟故人能知其性气，盖懒作书者有素，中实无他也，更望宽之。知到官，又复对换，想高怀处之，无适而不可。江令竟不肯少留，健决非庸人所及也。无由面见，以时自重。【与王庆源】窜逐以来，日欲作书为问。旧既懒惰，加以闲废，百事不举，但惭怍而已。即日体中何如，眷爱各佳。某幼累并安。但初到此，丧一老乳母，七十二矣，悼念久之，近亦不复置怀。寓居官亭，俯迫大江，几席之下，云涛接天，扁舟草履，放浪山水间。客至，多辞以不在，往来书疏如山，不复答也。此味甚佳，生来未尝有此适。知之，免忧。近文郎行，寄纸笔与丛郎，到甚迟也。未缘面会，惟万万自爱。【答李寺丞二首（之一）】久别渴咏，递中辱书，且审起居清胜，至慰！至慰！某谪居粗遣，废弃之人，每自嫌鄙，况于他人。君独收恤，有加平素，风义之厚，足以愧激颓靡也。未缘会见，万万以时自爱。【答李寺丞二首（之二）】远蒙分辍清俸二千，极愧厚意。然长者清贫，仆所知也。此不敢请，又重违至意，辄请至年终、来春，即纳上，感愧不可言也。仆虽遭忧患狼狈，然譬如当初不及第，即诸事易了，荷忧念之深，故以解悬虑。【与陈季常九首（之一）】近因往螺师店看田，既至境上，潘尉与庞医来相会。因视臂肿，云非风气，乃药石毒也。非针去之，恐作疮乃已。遂相率往麻桥庞家，住数日，针疗。寻如其言，得愈矣。归家，领所惠书及药，并荷忧爱之深至，仍审比来起居佳安。曾青老翁须《传灯录》，皆已领，一一感佩。《五代史》亦收得。所看田乃不甚佳，且罢之。蕲水溪山，乃尔秀邃耶？庞医熟接之，乃奇士。知新屋近撰《本草尔雅》（谓一物而多名也。）见刘颂具说，深欲走观。近得公择书云，四月中乃到此。想季常未遽北行，当与之偕往耳。非久，太守处借人遣赍家传去，别细奉书。【与陈季常九首（之二）】柴炭已领，感怍！感怍！东坡昨日立木，殊耽耽也。【与陈季常九首（之三）】王家人力来，及专人，并获二缄。及承雄篇赞咏，异梦证成仙果，甚喜幸也。某虽窃食灵芝，而君为国铸造，药力纵在君前，阴功必在君后也。呵呵。但累书听流言以诬平人，不得无所损也。悬弧之日，请一书示谕，当作贺诗，切祝！切祝！比日起居佳否？何日决可一游郡城？企望日深矣。临皋虽有一室，可憩从者，但西日可畏。承天极相近，或门前一大舸亦可居，到后相度。未间，万万以时自重。【与陈季常九首（之四）】欲借《易》家文字及《史记》索隐、正义。如许，告季常为带来。季常未尝为王公屈，今乃特欲为我入州，州中士大夫闻之耸然，使不肖增重矣。不知果能命驾否？春<雍瓦>但不惜，不须更为恨也。【与陈季常九首（之五）】郑巡检到，领手教。具审到家尊履康胜，羁孤结恋之怀，至今未平也。数日前，率然与道源过江，游寒溪西山，奇胜殆过于所闻。独以坐无狂先生，为深憾耳。呵呵。示谕武昌田，曲尽利害，非老成人，吾岂得闻此。送还人诸物已领。《易》义须更半年功夫练之，乃可出。想秋末相见，必得拜呈也。近得李长吉二诗，录去，幸秘之。目疾必已差，茂木清阴，自可愈此。余惟万万顺时自重。【与陈季常九首（之六）】示谕武昌一策，不劳营为，坐减半费，此真上策也。然某所虑，又恐好事君子，便加粉饰，云擅去安置所而居于别路，传闻京师，非细事也。虽复往来无常，然多言者何所不至。若大霈之后，恩旨稍宽，或可图此，更希为深虑之，仍且密之为上。【与陈季常九首（之七）】稍不奉书，渴仰殊深。辱书，承起居佳胜。新居渐毕工，甚慰想望。数日得君字韵诗。茫然不知醉中拜书道何等语也。老媳妇云“一绝乞秀英君”，大为愧悚，真所谓醉时是醒时语也。蒙不深罪，甚幸。虽知来篇非实语，犹且收执，庶几万一。莫更要写脊记否？呵呵。柳簿云某奉讶者，不知得之于谁，安有此理。来书雄冠之语，亦无人见。但有答柳二书云，陈季常要写脊记，欲与写云。文武寀寮，常居禄位，亦如与季常书作戏耳，何名为讶哉！想公必不以介意，不答最妙。日夜望季常入州，但可惜公择将至，若不争数日，而吾三人者不一相聚剧饮数日，为可惜耳。有人往舒，五七日必回，可见其的。若不来，续以书布闻。茶臼更留作样几日。近者新阕甚多，篇篇皆奇。迟公来此，口以传授。余惟万万自爱。【与陈季常九首（之八）】叠辱来贶，且喜尊体已全康复。然不受尽言，遂欲闻公，何也？公养生之效，岁有成绩，今又示病弥月，虽使皋陶听之，未易平反。公之养生，正如小子之圆觉，可谓“害脚法师鹦鹉禅，五通气球黄门妾”也。至祷。【与陈季常九首（之九）】孙巨源之侄，甚佳士，兼甚仰盛德，云当去请见。某告以季常不蓄乌巾十余年矣，又不欲便裹帽奉谒，他必自去见公也。镇中得一好官人，亦非细事。叔亶书已附去。西方多事，此君却了得，莫遂奋起否？见报，赵二罢相州取勘，他称病乞不下狱，不知为何事，私甚忧之，公闻其详否？又报舒亶乞郡。闲知之。【答吴子野四首（之一）】济南境上为别，便至今矣。其间何所不有，置之不足道也。专人来，忽得手书，且喜居乡安稳，尊体康健。某到黄已一年半，处穷约，故是宿昔所能，比来又加便习。自惟罪大罚轻，余生所得，君父之赐也。躬耕渔樵，真有余乐。承故人千里问讯，忧恤之深，故详言之。何时会合，临纸惘惘。【答吴子野四首（之二）】承三年庐墓，葬事诚尽，又以余力葺治园亭，教养子弟，此皆古人之事，所望于子野也。复览诸公诗文，益增愧叹。介夫素不识，其笔力乃尔奇逸耶？仆所恨近日不复作诗文，无缘少述高致，但梦想其处而已。子由不住得书，无恙。寄示墓铭及诸刻，珍感！虞直讲一帖，不类近世笔迹，可爱！可爱！近日始解畏口慎事，虽已迟，犹胜不悛也。奉寄书简，且告勿入石，至恳！至恳！某再拜。【答吴子野四首（之三）】寄惠建茗数品，皆佳绝。彼土自难得。更蒙辍惠，惭悚！惭悚！沙鱼、赤鲤皆珍物，感怍不可言。扶劣膏不识其为何物，但珍藏之，莫测所用，因书幸详示谕也。近有李明者，画山水，新有名，颇用墨不俗，辄求得一横卷，颇长，可用木床绕屏，附来人纳上。江郡乃无一物为回信，惭悚之至。儿子无恙，承问及。【答吴子野四首（之四）】每念李六丈之死，使人不复有处世意。复一览其诗，为涕下也。黄州风物可乐，供家之物，亦易致。所居江上，俯临断岸，几席之下，风涛掀天。对岸即武昌诸山，时时扁舟独往。若子野北行，能迂路一两程，即可相见也。【与李公择二首（之一）】知治行窘用不易。仆行年五十，始知作活。大要是慳尔，而文以美名，谓之俭素。然吾侪为之，则不类俗人，真可谓淡而有味者。又《诗》云：“不戢不难，受福不那。”口体之欲，何穷之有，每加节俭，亦是惜福延寿之道。此似鄙吝，且出于不得已。然自谓长策，不敢独用，故献之左右。住京师，尤宜用此策也。一笑！【与李公择二首（之二）】示及新诗，皆有远别惘然之意，虽兄之爱我厚，然仆本以铁心石肠待公，何乃尔耶？吾侪虽老且穷，而道理贯心肝，忠义填骨髓，直须谈笑于死生之际，若见仆困穷便相怜，则与不学道者大不相远矣。兄造道深，中必不尔，出于相爱好之笃而已。然朋友之义，专务规谏，辄以狂言广兄之意尔。兄虽怀坎壈于时，遇事有可尊主泽民者，便忘躯为之，祸福得丧，付与造物。非兄，仆岂发此！看讫，便火之，不知者以为诟病也。【答湖守刁景纯二首（之一）】因循不奉书，不觉岁月乃尔久耶？过辱不遗，远赐存问，感激不可言也。比日，穷惟镇抚多暇，起居胜常。吴兴风物，梦想见之，啸咏之乐，恨不得相陪，闻风谣蔼然，足慰所望。夏暄，万万自重。【答湖守刁景纯二首（之二）】旧诗过烦镌刻，及墨竹桥字，并蒙寄惠，感愧兼集。吴兴自晋以来，贤守风流相望，而不肖独以罪去，垢累溪山。景纯相爱之深，特与洗饰，此意何可忘耶？在郡虽不久，亦作诗数十首，久皆忘之。独忆四首，录呈，为一笑。耘老病而贫，必赐清顾，幸甚。【答苏子平先辈二首（之一）】违别滋久，思咏不忘。中间累辱书教，久不答，知罪。知罪。远烦专使手书劳问，且审比日起居安佳，感慰殊甚。书词华润，字法精美，以见穷居笃学，日有得也。某凡百粗遣，厄困既久，遂能安之。昔时浮念杂好，扫地尽矣。何时会合，慰此。【答苏子平先辈二首（之二）】远烦遣仆手书足矣，更蒙厚惠，足下困约中何力致此，愧灼不可言也。一一依数领讫，感怍而已。儿子令往荆南干少事，未还，还即令答教也。所要先丈哀词，去岁因梦见，作一篇，无便寄去。今以奉呈，无令不相知者见。若入石，则切不可也。至祝。至祝。【与蔡景繁十四首（之一）】自闻车马出使，私幸得托迹部中，欲少布区区，又念以重罪废斥，不敢复自比数于士友间，但愧缩而已。岂意仁人矜悯，尚赐记录，手书存问，不替畴昔，感悚不可言也。比日履兹烦暑，尊体何如？无缘少奉教诲，临书怅惘，尚冀以时保颐，少慰拳拳。【与蔡景繁十四首（之二）】近奉书，想必达。比日，不审履兹隆暑，尊体何如？某卧病半年，终未清快。近复以风毒攻右目，几至失明，信是罪重责轻，召灾未已。杜门僧斋，百想灰灭，登览游从之适，一切罢矣。知爱之深，辄以布闻。何日少获，瞻望前尘，惟万万为时自重。【与蔡景繁十四首（之三）】某谪居幽陋，每辱存问，漂落之余，恃以少安。今者又遂一见，慰幸多矣。冲寒，起居何如？区区之素，即获面既。【与蔡景繁十四首（之四）】颁示新词，此古人长短句诗也。得之惊喜，试勉继之，晚即面呈。【与蔡景繁十四首（之五）】违阔数日，悽恋不去心。窃惟顾爱之厚，想时亦反顾也。比来跋履之暇，起居何如？某蒙庇如昨，度公能复来，当在明年秋矣。某杜门谢客，以寂默为乐耳。乍远，万乞为国自重。【与蔡景繁十四首（之六）】凡百如常。至后杜门壁观，虽妻子无几见，况他人也。然云蓝小袖者，近辄生一子，想闻之，拊掌也。惠及人参，感感。海上奇观，恨不与公同游。东海县一帆可到，闻益奇伟，曩恨不一往也。公尝往否？大篇或可追赋，果寄示，幸甚！幸甚！【与蔡景繁十四首（之七）】前日亲见许少张暴卒，数日间，又闻董义夫化去。人命脆促，真在呼吸间耶？益令人厌薄世故也。少张徒步奔丧，死之日，囊橐罄然，殆无以敛。其弟麻城令尤贫，云无寸垅可归，想公闻之凄侧也。料朝廷亦怜之。如公言重，可为一言否？辄此僣言，不深谴否？【与蔡景繁十四首（之八）】特承寄惠奇篇，伏读惊耸。李白自言“名章俊语，络绎间起”，正如此耳。谨已和一首，并藏笥中，为不肖光宠，异日当奉呈也。坐废已来，不惟人嫌，私亦自鄙。不谓公顾待如此，当何以为报。冬至后，便杜门谢客，斋居小室，气味深美。坐念公行役之劳，以增永叹。春间行部若果至此，当有少要事面闻。近见一僧甚异，其所得深远矣。非书所能一一。【与蔡景繁十四首（之九）】承爱女微疾，今已必全安矣。某病咳逾月不已，虽无可忧之状，而无憀甚矣。临皋南畔，竟添却屋三间，极虚敞便夏，蒙赐不浅。朐山临海石室，信如所谕。前某尝携家一游，时家有胡琴婢，就室中作《濩索凉州》，凛然有兵车铁马之声。婢去久矣，因公复起一念，果若游此，当有新篇。果尔者，亦当破戒奉和也。呵呵。【与蔡景繁十四首（之十）】近专人还，奉状必达。忽复中夏，永日杜门，无如思渴仰何！不审履兹薄热，起居何似？向虽画扇，比已绝笔。昨日忽饮数酌，醉甚，正如公传舍中见饮时状也。不觉书画十扇皆遍，笔迹粗略，大不佳，真坏却也。适会人便寄去，为一笑耳。【与蔡景繁十四首（之十一）】黄陂新令李吁到未几，其声蔼然，与之语，格韵殊高。比来所见，从小有才，多俗吏。俦辈如此人殆难得。公好人物，故辄不自外耳。近葺小屋，强名南堂，暑月少舒。蒙德殊厚，小诗五绝，乞不示人。【与蔡景繁十四首（之十二）】辱书，伏承尊体佳胜。惊闻爱女遽弃左右，窃惟悲悼之切，痛割难堪，奈何！奈何！情爱著人如黐胶油腻。急手解雪，尚为沾染，若又反覆寻绎，便缠绕人矣。区区，愿公深照，一付维摩、庄周令处置为佳也。劣弟久病，终未甚清快。或传已物故，故人皆有书惊问，真尔犹不恤，况谩传耶？无由面谈，为耿耿耳。何时当复迎谒？未间，惟万万为国自重。【与蔡景繁十四首（之十三）】近来颇佳健。一病半年，无所不有，今又一时失去，无分毫在者。足明忧喜浮幻，举非真实，因此颇知卫生之经，平日妄念杂好，扫地尽矣。公比来诸况何如？刬刷之来，不少劳乎？思渴之至，非笔墨所能尽也。【与蔡景繁十四首（之十四）】《西阁》诗不敢不作，然未敢便写板上也。阁名亦思之，未有佳者。蔡谟、蔡廓，名父子也，晋、宋间第一流，辄以仰比公家，不知可否？徐秀才前会面闻，留此书，令请见。此人有心胆，重气义，试收录之，异日或有用也。公许密石砚，若有余者可辍，即付徐可也。【与吴子野二首（之一）】少时在册府，尝及接见先侍讲下风，死生契阔，俯仰一世，乃与君相遇江湖，感叹不已。辱访山中，殊不尽款意。数日，起居佳否？以拙疾畏风，不果上谒。解去渐远，万万以时自重。【与吴子野二首（之二）】令子秀才，辱长笺之赐，辞旨清婉，家法凛然，钦味不已。老拙何以为谢，但有愧负。【与几道宣义】久放江湖，务自屏远，书问之废，无足深讶。比日侍奉之暇，起居何如？某凡百如旧。向者以公择在舒，时蒙相过，既去，索然无复往还，每思槛泉之游，宛在目前。闻河决阳武，历下得无有曩日之患乎？得暇，遣数字慰此穷独。【与江惇礼秀才五首（之一）】罪废屏居，忽辱示问，累幅粲然，览之茫然自失。比日侍奉外，起居无恙。仆虽晚生，犹及见君之王父也。追想一时风流贤达，岂可复梦见哉！得所惠书，词章温雅，指趣近道，庶几昔人，三复喜甚。独恨所称道过当，举非其实，想由相爱之深，不觉云耳。自是可略之也。久不得贡父翁书，因家信略为道意。无缘面言，临纸惘惘。【与江惇礼秀才五首（之二）】向示《非国语》之论，鄙意素不然之，但未暇为书尔。所示甚善。柳子之学，大率以礼乐为虚器，以天人为不相知云云。虽多，皆此类耳。此所谓小人无忌惮者，君正之大善。至于《时令》、《断刑》、《贞符》、《四维》之类皆非是，前书论之稍详。今冗迫，粗陈其略，须面见乃尽言。然迂学违世，不敢自是，因君意合，偶复云尔。【与江惇礼秀才五首（之三）】所示徐君，为朝中知之者亦众。不肖固尝爱仰，然老朽无状，岂能为之增重。向者亦获从诸公之后，时挂一名，以发扬遗士，而近者不许连名，此事便不继。然所示亦当在心，有问焉固当以此告也。【与江惇礼秀才五首（之四）】叠辱临顾，感怍无量。录示神告，得闻前人伟迹，固后生之幸。然事体不小，未敢辄作文字，非面莫究也。【与江惇礼秀才五首（之五）】十论、十二说已一再读矣，不独叹文辞之美，亦以见存诚求道之至也。科举数不利，想各有时。箕裘不废，半年可必也。曾过江游寒溪西山否？见邑人王文甫兄弟，为致意。近有书，必达之矣。【与徐司封】适辱车骑宠存，感怍无穷。晚来尊体佳胜。某与陈君略出至安国，遂觉拙疾稍作。欲告明日少休，后日恭与盛集，可否？无状惭负多矣。幸甚。【答湖守滕达道】忽复中夏。永日杜门，思仰无穷。比来起居何如？张奉议来，稍获闻问，甚慰所望。府第已成，雄冠荆楚，足使来者想见公之风度。无缘一寓目，但有企想。【答陈季常三首（之一）】侯马铺行，奉书未达。间领来诲，具审起居佳胜，至慰！至慰！答京洛书，过当！过当！此何足称。先生笃于风义，至自割瘦胫以啖我，可谓至矣。然以化不为鹭鸶者，则恐未能也。彼不相知者，视仆之饥饱，如观越人之肥瘠耳，虽象未易化也。乡谚有云“缺口镊子”者，公识之乎？想当拊掌绝倒。知过节入州，甚幸。未间，万万自重。（缺口镊子者，取一毛不拔。恐未常闻，故及。）【答陈季常三首（之二）】别后凡四辱书，一一领厚意。具审起居佳胜，为慰。又惠新词，句句警拔，诗人之雄，非小词也。但豪放太过，恐造物者不容人如此快活，一枕无碍睡，辄亦得之耳。公无多奈我何，呵呵。所要谢章寄去。闻车马早晚北来，恐此书到日，已在道矣。故不覼缕。【答陈季常三首（之三）】置中叠辱手示，并惠果羞，感愧增极。《酒隐堂诗》，当途中抒思，不敢草草作。公是大檀越，岂复持牌也。一笑。【与钱世雄】久不奉书，盖无便，亦懒怠之罪，未深讶否？比日起居何如？某与贱累如常，曾托施宣德附书及《遗教经》跋尾，必达也。吴江宦况如何？僚有佳士否？垂虹闻已复旧，信否？旅寓，不觉岁复尽。江上久居益可乐，但终未有少田，生事漂游无根尔。儿子明年二月赴德兴，人口渐少，当稍息肩。余无可虑。会合何时，万万自爱。因便往三衢，奉启。【答任德翁】自蒲老行后，一向冗懒，不作书。子侄来，领手教，感愧无量。仍审尊体佳胜为慰。昆仲首捷，闻之欣快，起我衰病矣。当遂冠天下士，蔡州未足云也。陈季常归，又得动止之详，小四乃能尔，师中不死矣。此间凡事可问小大，更不覼缕。未期会晤，万万自爱。【与周主簿】罪废衰朽，过辱临顾，增愧汗也。晚来起居佳胜。甚欲诣谢，巾褐草野，不敢造门，幸加矜恕。【与知郡朝散】前日辱降屈，业已不出，无缘造谢。信宿尊体万福。筠州茶芽少许，谩纳上。并利心肺药方拜呈。范医昨呼与语，本学之外，又通星历。甚可嘉也。【与文郎】不审荼毒以来，气力何似，变故如昨。两易晦朔，追慕无穷，奈何！奈何！中前人还，辱书，重增哽咽。吾亲孝诚深笃，若不少节哀摧，惟意所及，不以后事为念，何以仰慰堂上之心。惟万万宽中强食。<hr>
