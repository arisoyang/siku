<h4>《集部·苏轼集·卷八十一》<b class="x">作者：苏轼</b></h4>
◎尺牍八十六首【与杨元素八首（黄州）（之一）】近两辱手教，以多病不即裁谢，愧悚殊深。比日仰惟履兹溽暑，台候清胜。某病后百事灰心，无复世乐，然内外廓然，皆获轻安。何时瞻奉，略道所以然者。未间，伏惟为时自重。【与杨元素八首（之二）】涉暑疲倦，书问稍缺，愧仰无量。比日起居胜常，近领手诲，承小疾尽去，体力加健，此大庆也。更望倍加保啬，侧听严召，以慰舆论。【与杨元素八首（之三）】承令弟见访，岸下无泊处，又苦风雨，匆匆别去，至今不足。示谕田事，方忧见罪，乃蒙留念如此，感幸不可言。某都不知彼中事，但公意所可，无不便者。军屯之东三百石者，便为下状，甚佳。李教授之兄又云：官务相近有一庄，大佳。此彭寺丞见报。亦闲与问看。今日章质夫之子过此，已托于舟中载二百千省上纳。到，乞与留下。果蒙公见念，令有归老之资，异日公为苍生复起，当却为公葺治田园，以报今日之赐也。适新旧守到、发，冗甚，不一一。【与杨元素八首（之四）】示谕，秀才唐君许为留念，兼令干人久远干之，幸甚！幸甚！某未能去，此间更无人可以往干，必须至奉烦唐君也。未尝相识，便蒙开许，必以元素之故也。深欲作书为谢，适冗甚，非久，别附问，且乞道区区。天觉、彭寺丞，皆蒙书示，亦未及奉启，乞致下恳。【与杨元素八首（之五）】递中领手教，伏审台候胜常，为慰。某凡百如旧，近又大霈，庶得归农乎？公决起典郡，无疑也。近嘉州魏秀才兄弟行，附手问，不审得达否？岁行尽，伏冀顺时为人自重。【与杨元素八首（之六）】笔冻，写不成字，不罪！不罪！舍弟近得书，无恙，不知相去几里，但递中书须半月乃至也。奇方承录示，感戴不可言，固当珍秘也。近一相识，录得公明所编《本事曲子》，足广奇闻，以为闲居之鼓吹也。然窃谓宜更广之，但嘱知识间令各记所闻，即所载日益广矣。辄献三事，更乞拣择，传到百四十许曲，不知传得足否？【与杨元素八首（之七）】近于城中葺一荒园，手种菜果以自娱。陈季常者，近在州界百四十里住，时复来往。伯诚亲弟，近问之，云不曾参拜。其人甚奇伟，得其一词，以助《本事》。【与杨元素八首（之八）】承示谕，定襄胡家田，公与唐彦议之，必无遗策。小子坐享成熟，知幸！知幸！近答唐君书，并和红字韵诗，必皆达矣。胡田先佃后买，所谓抱桥澡浴，把揽放船也。呵呵。凡事既不免干渎左右，乞一面裁之，不须问某也。尚有二百千省，若须使，乞示喻，来便附去。见陈季常慥，云，京师见任郎中其孚之子，欲卖荆南头湖庄子，去五六十里，有田五百来石，厥直六百千，先只要二百来千，余可迤逦还，不知信否？又见乐宣德，言此田甚好，但税稍重。告为问看。彭寺丞之流，近日更不敢托他也。浼乱尊听，负荆不了也。【答上官长官二首（之一）】专人至，辱书及诗文二册。捧领惊喜，莫知所从得。伏观书辞，博雅纯健，有味其言；次观古律诗，周思深妙，有意于古作者；卒读《庄子论》，笔势浩然，所寄深矣，非浅学所能到。自惟无状，罪戾汩没，不缘半面，获此三贶，幸甚！幸甚！老谬荒废，不近笔砚，忽已数年，顾视索然，无以为报，但藏之巾笥，永以为好而已。适病中，人还，草率。【答上官长官二首（之二）】诗篇多写洞庭君山景物，读之超然神驰于彼矣。见教作诗，既才思拙陋，又多难畏人，不作一字者，已三年矣。所居临大江，望武昌诸山咫尺，时复叶舟纵游其间，风雨云月，阴晴早暮，态状千万，恨无一语略写其仿佛耳。会面未由，惟千万以时珍重。何时得美解，当一过我耶？【与人】示谕《燕子楼记》。某于公契义如此，岂复有所惜。况得托附老兄与此胜境，岂非不肖之幸。但困踬之甚，出口落笔，为见憎者所笺注。儿子自京师归，言之详矣，意谓不如牢闭口，莫把笔，庶几免矣。虽托云向前所作，好事者岂论前后。即异日稍出灾厄，不甚为人所憎，当为公作耳。千万哀察。【与巢元修】日日望归，今日得文甫书，乃云昨日始与君瑞成行。东坡荒废，春笋渐老，饼餤已入末限，闻此，当伺驾耶？老兄别后想健。某五七日来，苦壅嗽殊甚，饮食语言殆废，矧有乐事！今日渐佳。近日牢城失火，烧荡十九，雪堂亦危，潘家皆奔避，堂中飞焰已燎檐矣。幸而先生两瓢无恙，四柏亦吐芽矣。【与千乘侄】念二秀才。别来又复春深，相念不去心。迈自北还，得手书，及见数诗，慰喜不可言。日月不居，奄以除服，哀念忽忽，如何可言。久不知乡书，想诸叔已下各安。子明微累想免矣。因书略报，大舅书中甚相称，更在勉力副尊长意。家门凋落，逝者不可复，如老叔固已无望，而子明、子由亦已潦倒头颅，可知正望侄辈振起耳。念此，不可不加意。未由会合，千万自爱。【与蒲传正】千乘侄屡言大舅全不作活计，多买书画奇物，常典钱使，欲老弟苦劝公。卑意亦深以为然。归老之计，不可不及今办治。退居之后，决不能食淡衣粗，杜门绝客，贫亲知相干，决不能不应副。此数事岂可无备，不可但言我有好儿子，不消与营产业也。书画奇物，老弟近年视之，不啻如粪土也。纵不以鄙言为然，且看公亡甥面，少留意也。【与子明兄】兄才气何适不可，而数滞留蜀中。此回必免冲替。何似一入来，寄家荆南，单骑入京，因带少物来，遂谋江淮一住计，亦是一策。试思之，他日子孙应举宦游，皆便也。弟亦欲如是，但先人坟墓无人照管，又不忍与子由作两处。兄自有三哥一房乡居，莫可作此策否？又只恐亦不忍与三哥作两处也。吾兄弟俱老矣，当以时自娱。世事万端，皆不足介意。所谓自娱者，亦非世俗之乐，但胸中廓然无一物，即天壤之内，山川草木虫鱼之类，皆是供吾家乐事也。如何！如何！记得应举时，见兄能讴歌，甚妙。弟虽不会，然常令人唱，为作词。近作得《归去来引》一首，寄呈，请歌之。送长安君一盏，呵呵。醉中，不罪。【与子安兄】近于城中得荒地十数亩，躬耕其中。作草屋数间，谓之东坡雪堂。种蔬接果，聊以忘老。有一大曲寄呈，为一笑。为书角大，远路，恐被拆，更不作四小哥、二哥及诸亲知书，各为致下恳。巢三见在东坡安下，依旧似虎，风节愈坚。师授某两小儿极严。常亲自煮猪头，灌血精，作姜豉菜羹，宛有太安滋味。此书到日，相次，岁猪鸣矣。老兄嫂团坐火炉头，环列儿女，坟墓咫尺，亲眷满目，便是人间第一等好事，更何所羡。可转此纸呈子明也。近购获先伯父亲写《谢蒋希鲁及第启》一通，躬亲褾背题跋，寄与念二，令寄还二哥。因书问取。【与王元直】黄州真在井底。杳不闻乡国信息，不审比日起居何如，郎娘各安否？此中凡百粗遣，江边弄水挑菜，便过一日，每见一邸报，须数人下狱得罪。方朝廷综核名实，虽才者犹不堪其任，况仆顽钝如此，其废弃固宜。但犹有少望，或圣恩许归田里，得款段一仆，与子众丈、杨宗文之流，往还瑞草桥，夜还何村，与君对坐庄门吃瓜子炒豆，不知当复有此日否？存道奄忽，使我至今酸辛，其家亦安在？人还，详示数字。余惟万万保爱。【答圆通秀禅师】其闻名已久，而得公之详，莫如鲁直，亦如所谕也。自惟潦倒迟暮，五十终不闻道，区区持其所有，欲以求合于世，且不可得，而况世外之人，想望而不之见耶？不谓远枉音问，推誉过当，岂非医门多病，息黥补劓，恃有良药乎？未脱罪籍，身非吾有，无缘顶谒山门，异日圣恩许归田，当毕此意也。【答宝月禅师三首（之一）】近递中两奉书，必达。新岁，远想法体康胜。无缘会集，怅望可量。屡要经藏碑，本以近日断作文字，不欲作。既远书丁宁，又悟清日夜煎督，遂与作得寄去。如不嫌罪废，即请入石。碑额见令悟清持书往安州于滕元发大字，不知得否？其碑不用花草栏界，只镌书字一味，已有大字额，向下小字，但直写文词，更不须写大藏经碑一行及撰人写人姓名，即古雅不俗，切祝！切祝！又有小字行书一本，若有工夫，更入一小横石，亦佳。黄州无一物可为信。建茶一角子，勿讶尘浼。余惟万万保练。适冗中，清师行，奉启草草。【答宝月禅师三首（之二）】此间诸事，但问清师即详也。清又游礼，练事多能，可喜！可喜！海惠及隆大师，各计安胜。每念乡舍，神爽飞去，然近来颇常斋居养气，自觉神凝身轻，他日天恩放停，幅巾杖屡，尚可放浪于岷峨间也。知吾兄亦清健，发不白，更请自爱，晚岁为道侣也。余附清师口陈，此不覼缕。【答宝月禅师三首（之三）】有吴道子绢上画释迦佛一轴，虽颇损烂，然妙迹如生，意欲送院中供养。如欲得之，请示一书，即为作记，并求的便附去。可装在板子上，仍作一龛子。此画与前来菩萨天王无异，但人物小而多耳。【与赵昶晦之四首（之一）】性喜写字，而怕作书，亲知书问，动盈箧笥，而终岁不答，对之太息而已。乃知剖符南徼，贤者处之，固不择远近剧易，矧风土旧谙习。而兵兴多事，适足以发明利器，但恨愚暗，何时复得攀接耳。【与赵昶晦之四首（之二）】南事方兴，计贵郡亦非静处，长者固自有以处之矣。闻庙略必欲郡县荒服，就使必克，正是添一熙河，屯守馈饷中原无复宁岁。况其不然，忧患未易言也。履险涉难，可以济者，其惟迈德寡怨之君子乎？【与赵昶晦之四首（之三）】示谕，处患难不戚戚，只是愚人无心肝尔，与鹿豕木石何异！所谓道者，何曾梦见。旧收得蜀人蒲永升山水四轴，亦近岁名笔，其人已亡矣，聊致斋阁，不罪浼渎。藤既美风土，又少诉讼，优游卒岁，又复何求。某亦甚乐此，安土忘怀，一如本是黄州人，元不出仕而已。【与赵昶晦之四首（之四）】久不奉状，懒慢之过。远辱信使，惭愧交怀。承被命再任，远徼不足久留贤者，然彼人受赐多矣。晦之风绩素闻，使者交章，伫闻进擢，以为交游故人光宠。【与蹇序辰四首（之一）】欲一奉见，岂徒然哉，深有所欲陈者，而竟不遂，可胜叹耶！子由在部下，甚幸，但去替不远耳。辄有一书及少信，烦从吏，甚不当尔。恃眷，必不深责。季常可劝之一起，深欲图其见坐处也。一噱。【与蹇序辰四首（之二）】前日已奉书。昨日食后，垂欲上马赴约，忽儿妇眩倒，不知人者久之，救疗至今，虽稍愈，尚昏昏也。小儿辈未更事，义难舍之远去，遂成失信。想仁明必恕其不得已也，然愧负深矣。乍暖，起居何如？闲废之人，径往一见，谓必得之，乃尔龃龉，人事真不可必也。后会何可复期，惟万万为国自重。【与蹇序辰四首（之三）】江上一别，今岁余矣，不谓尚蒙存记，手书见及，感愧不可言。冲涉薄寒，起居佳安，甚慰所望。承奉使江表，乡闾之末，亦窃以为宠，但罪废之余，不敢复自比数故旧。书词过重，只益惶悚。旦夕恐遂一见，惟冀顺候自重。【与蹇序辰四首（之四）】不得一见而别，私情甚不足。人常蔽于安逸，而达于忧患，愿深照此理。况美材令闻，岂久弃者耶？【答濠州陈章朝请二首（之一）】钱塘一别，如梦中事。尔后契阔，何所不有。置之不足道也。独中间述古捐馆，有识相吊，矧故人僚吏相爱之深者。然终无一字以解左右，盖罪废穷奇，动辄累人，故往还杜绝。至今思之，惭负无量。昨远辱书问，便欲裁谢，而春夏以来，卧病几百日，今尚苦目病。再枉手教，喜知尊体康胜，贵眷各佳安。罪废屏居，交游皆断绝，纵复通问，不过相劳愍而已，孰知如公远发药石以振吾过者哉？已往者布出，不可复掩矣，期于不复作而已。无缘一见，临纸耿耿，万万以时自重。【答濠州陈章朝请二首（之二）】每辱不遗，时枉书问，感怍深矣。比日起居佳胜。某自窜逐以来，不复作诗与文字。所谕四望起废，固宿志所愿，但多难畏人，遂不敢尔。其中虽无所云，而好事者巧以酝酿，便生出无穷事也。切望怜察。示谕学琴，足以自娱，私亦欲耳。但老懒不能复劳心尔。有庐山崔闲者，极能此，远来见客，且留之，时令作一弄也。江倅递中辱书，此人回，深欲裁谢。适苦寒嗽，而此人又告去甚急，故未果，且为道此。其子文格甚高，议论与世俗异矣。可畏。刘宗古近过此，甚安健，绝无迁谪意。江亲亦可与言。【与徐得之十首（之一）】适辱手简，且审起居佳胜。知当少留雪堂，所需字诗，款曲为之。此兴国书，可便遣也。【与徐得之十首（之二）】数日相从，遽别，情忭惘然。晚来起居佳胜。后会未可期，惟万万以时自重。【与徐得之十首（之三）】十一郎昆仲不及再别，惟节哀慎重为祷。葬期不远，想途中不复滞留。凡事禀议大阮为佳。仍恕造次。【与徐得之十首（之四）】昨日已别，情忭惘然。辱教，喜起居佳胜。风雨如此，淮浪如山，舟中摇撼，不可存济，亦无由上岸，但阖户拥衾耳。想来日未能行，若再访，幸甚。【与徐得之十首（之五）】逾年相从，情均骨肉，乍此远别，怅恋可知。辱书，承起居佳胜，为慰。来日离此，水甚慳涩，不知趁得十五日上否？得之亦宜早发，勉此岁月间，早遂定居为佳也。余万万自重。【与徐得之十首（之六）】小儿蒙下问，未暇上状，不罪。宗人过望，皆公之赐也。叨慁！叨慁！公不能无愧，更为多致谢恳也。【与徐得之十首（之七）】承舟御不远数百里相从，风义之重，感慰何极。经宿起居何如？郡中虽留数日，竟少暇陪接，又不得一候馆舍，遂尔远别，可量怅惘。【与徐得之十首（之八）】得之晚得子，闻之，喜慰可知。不敢以俗物为贺，所用石砚一枚，送上，须是学书时矣。知似太早计，然俯仰间，便自见其成立，但催促吾侪，日益潦倒尔。恐得之惜别，又复前去，家中阙人抱孩儿，深为不遑。呵呵。【与徐得之十首（之九）】别后所辱手教，一一皆领。罕遇信便，不克裁谢，甚愧负也。再到旧游，不见故人，深为惘惘。然喜久客牢落，得遂归计也。比日已还。侍下起居佳胜。会合何时，临书怅然。【与徐得之十首（之十）】定省之暇，稍葺闲轩，箪瓢鸡黍，有以自娱，想无所慕于外也。闽中多异人，隐屠钓，得之不为簪组所縻，倘得见斯人乎？仆亦衰老，强颜少留，如传舍耳。因风，时惠问。【答程彝仲推官二首（之一）】阔别永久，多难流落，百事废弛，不复通问。独吾兄不忘畴昔，时枉远书，感怍不可言。仍审比来起居佳胜。又读别纸所记寄山水园亭之胜，废券闭目，如到其间，幸甚！幸甚！吾兄潜德晚遇，当遂光大。惟厚自爱，慰朋友之望。【答程彝仲推官二首（之二）】某与幼累皆安。子由频得书无恙。元修去已久矣，今必还家。所要亭记，岂敢于吾兄有所惜，但多难畏人，不复作文字，惟时作僧佛语耳。千万体察，非推辞也。远书不欲尽言。所示自是一篇高文，大似把饭叫饥，聊发千里一笑。会合无期，临书凄然。【答君瑞殿直】春来未尝一日闲，欲去奉谒，遂成食言，愧愧。辱书，承起居佳胜，为慰。君猷知四月末乃行，犹可一见否？乍暄，惟万万自重。【与景倩】昨日辱访，大慰久渴。经宿起居佳胜。食已，本欲奉谒，适陈季常来，故且已。众客颇怀公高论，可能只今一访否？礼不当尔，意公期我于度外也。【与赵仲修二首（之一）】疮病不往见，而仁人敦旧，屡承车马，感愧不可言。雨凉，窃惟起居佳胜。旦夕当获面谢。【与赵仲修二首（之二）】公清贫，更烦辍惠羊边，谨以拜赐，使我有数日之饱，公亦乃无浃旬蔬食耶？一噱。【与人二首（之一）】两日疮痛殊甚，不果见。辱简，且喜佳胜。二诗高妙，读之喜慰，幸甚。病中，裁谢草草。【与人二首（之二）】两日疮痛不出，思渴！思渴！今犹楚痛未已。钟乳丸更求数服，吐血者复作也。不罪！不罪！【与孟亨之】今日斋素，食麦饭笋脯有余味，意谓不减刍豢。念非吾亨之，莫识此味，故饷一合，并建茗两片，食已，可与道媪对啜也。【与何圣可】辱示朱先生所著书诗，词义深矣，浅学曾不足以窥其万一。结发求道，笃老不衰，世间有几人而匏系于此，不得一望其履幕，慨叹不已。久废笔砚，无以报此嘉贶，益增愧赧。【与毛维瞻】岁行尽矣，风雨凄然。纸窗竹屋，灯火青荧。时于此间，得少佳趣。无由持献，独享为愧，想当一笑也。【与刘器之】辱书，极论内外丹事，劣弟初不及此，受赐多矣。辄拜呈《方丈铭》一首，更告与敲琢。看唐彦道处，亦有一赞，并为看过。因家兄龟年行，奉启。半醉中，书字不谨。【代夫人与福应真大师】久不闻法音，驰仰殊深，即日远想起居安稳。儿从夫远谪，百念灰灭，持诵之余，幸无恙。何时复见，一洗岭瘴。春寒，千万为法自重。不宣。旌德县君王氏儿再拜。【答开元明座主二首（之一）】久别，思企不忘。辱书，具审法履安胜，为慰。贤上人前年来此，寻往金山，多时不得消息，不知今安在也？石桥用工，初不灭裂，云何一水，便尔败坏，无乃亦是不肖穷蹇所累耶？何时复相见，千万保爱。【答开元明座主二首（之二）】开元大殿，非吾师学行，人神响应，安能便成，可喜！可喜！此书附圣传，途中更不封，勿讶！勿讶！【与无释老师】吾师要写大字，特为饮酒数杯，只用寻常小笔作二额，八字者可入石，六字可上碑，两旁刻年月日及官位姓名，字小不称大伽蓝。示及大笔，皆市人用者，不可使也。惠及奇菽，感服之至。【与清隐老师二首（之一）】黄长生人来，辱书，承起居佳胜为慰。示及黄君佳篇及山中图刻，欲令有所记述，结缘净境，此宿所愿也。但多病久废笔砚，里中故人，屡有求诗文者，皆未能副其请也。千万勿讶。【与清隐老师二首（之二）】净因之会，茫然如隔生矣。名言绝境，寤寐不忘。何日得脱缨绊，一闻笑语，思渴！思渴！【与人】辱书，承起居佳胜。奇墨吾侪共宝，并蒙辍惠，惭悚之甚，敬佩厚意也。【与金山佛印禅师（离黄州）】辱书，伏承道体安佳，甚慰驰仰。见约游山，固所愿也。方迫往筠州，未即走见。还日如约，匆匆布谢。【与王文甫】数日，不审尊候何如？前蒙恩量移汝州，比欲乞依旧黄州住，细思罪大责轻，君恩至厚，不可不奔赴。数日念之，行计决矣。见已射得一舟，不出此月下旬起发，沿流入淮，溯汴至雍丘、陈留间，出陆，至汝。劳费百端，势不得已。本意终老江湖，与公扁舟往来，而事与心违，何胜慨叹。计公闻之，亦凄然也。甚有事欲面话，治行殊未集，冗迫之甚，公能两三日间特一见访乎？至望！至望！元弼药并书，乞便与送达。三五日间，买得瓷器，更烦差人得否？【与王庆源】穷僻少便，久不上状。窃惟退居以来，尊体胜常。黑头谢事，古今所共贤。二疏师傅，渊明县令，均为高退，昔人初不为优劣也。谨以此为贺。二子学术成就，瑞草桥果木成阴，卧想数年出仕，无一可愧者，此又有余味矣。除却虚名外物，不知文太师何以加此，想当一笑也。某蒙恩量移汝州。回念坟墓，心目断绝。方作舟行，何时复到汝，到后又须营办生事。此身漂然，奉羡何及。乍热，惟万万顺时自重。【与杨元素二首（之一）】陈主簿人还，领手教。伏承比日台候万福，深慰驰仰。人物丰盛，池馆清丽，足供啸咏之乐。数日来，人皆云公移徐州，虽未是实，然理当如此，惟汲汲行复迁擢矣。某本欲秋间往见，而汝州之行，度不可免。见治装舟行，自洛阳出陆百八十里至汝，虽缭绕邅回，然久困，资用殆尽，决不能陆行耳。无缘诣别，惟望顺时为国自重。【与杨元素二首（之二）】城南有亚父冢，然非也。冢在居巢。城北有刘子政墓，昔欲为起一祠堂，以水大不果。公若有余力，为成之，亦佳。城西有楚元王墓，曾出猎，至其下。石佛山，亦佳观。【与胡道士】昨日起离，中途逆风吹往北岸，几葬鱼腹，知之。二诗录寄。到后，幸一两字附递至池州贵知达。玉芝善守护，无为有力者所取。余惟保爱。【与人】久不奉书，叠承枉教字，慰感良深。比日起居佳胜。汝郡务简，儒师清闲，于此相从，岂非甚幸。区区，非面莫究。令兄不敢别状，乞道恳。【与佛印禅师三首（之一）】专人来，辱书累幅，劳问备至，感怍不已。腊雪应时，山中苦寒，法体清康。一水之隔，无缘躬诣道场，少闻謦欬，但深驰仰。【与佛印禅师三首（之二）】萝想高风，忽复披奉，欣慰可知。但累日烦扰为愧耳。重承人船相送，益用感怍。别来法体何如？后会不远，万万保练。【与佛印禅师三首（之三）】专人来，复书教并偈，捧读慰喜。且审比日法体安稳，幸甚！幸甚！今闻秀老赴召，为众望，公来长芦，如何！如何！某方议买刘氏田，成否未可知。须更留数日，携家入山，决矣。殇子之戚，亦不复经营，惟感觉老，忧爱之深也。太虚已去，知之。【答贾耘老四首（之一）】久不奉书，尚蒙记录。远枉手教，且审比日动止佳胜，感慰兼集。寄示石刻，足见故人风义之深，且与世异趣也。新诗不蒙录示数篇，何也？贫固诗人之常，齿落目昏，当是为双荷叶所困，未可专咎诗也。某发少加白耳，余如故。未缘往见，万万自爱。【答贾耘老四首（之二）】仆已买田阳羡，当告圣主哀怜余生，许于此安置。幸而许者，遂筑室于荆溪之上而老矣。仆当闭户不出，公当扁舟过我也。醉甚不成字，不罪。见滕公，且告为卑末送相子来扬州。【答贾耘老四首（之三）】久放江湖，不见伟人，前在金山，滕元发以扁舟破巨浪来相见。出船，巍然使人神耸。好个没兴底张镐相公。见时，且为致意。别后酒狂，甚长进也。老杜云：“张公一生江海客，身长九尺须眉苍。”谓张镐也。萧嵩荐之云：“用之则为帝王师，不用则穷谷一病叟耳。”【答贾耘老四首（之四）】今日舟中无他事，十指如悬棰，适有人致嘉酒，遂独饮一杯，醺然径醉。念贾处士贫甚，无以慰其意，乃为作怪石古木一纸，每遇饥时，辄一开看，还能饱人否？若吴兴有好事者，能为君月致米三石酒二斗终君之世者，便以赠之。不尔者，可令双荷叶收掌，须添丁长，以付之也。【与千之侄】必强侄近在泗州，得书，喜知安乐。房眷子孙各无恙。秋试又不利，老叔甚失望。然慎勿动心，益务积学而已。人苟知道，无适而不可，初不计得失也。闻侄欲暂还乡，信否？叔舟行几一年，近于阳羡买得少田，意欲老焉。寻奏乞居常，见邸报，已许。文字必在南都。此行略到彼葬却老奶二姨。（子由干奶也。）住二十来日，却乘舟还阳羡。侄能来南都一相见否？叔甚欲一往见传正，自惟罪废之余，动辄累人，故不果尔。甚有欲与侄言者，非面莫尽，想不惮数舍之远也。寒暖不定，万万自爱。【与潘彦明】别来思念不去心，远想起居佳安，眷爱各无恙。不见黄榜，未敢驰贺，想必高捷也。某两曾奉书，达否？屡梦东坡笑语，觉后惘然也。已买得宜兴一小庄，且乞居彼，遂为常人矣。公必已赴省试。谩发此书，不复覼缕。惟千万保爱。【与开元明师五首（之一）】奉别累年，舟过境上，怀想不忘。遣人惠书，知法体安稳，感慰兼集。咫尺无由往见，万万自爱。【与开元明师五首（之二）】石桥之坏，每为怅然。吾师经营，非不坚尽，当由穷蹇之人，所向无成，累此桥耶？知尚未有涯，但勿废此志，岁丰人纾，会当成耳。仆已得请居常州，暂至南京，即还南也。知之。【与开元明师五首（之三）】中前经过，幸闻清论，深欲还日再上谒，以数相知约在栖贤，且自德安径赴之，遂成食言，悚息不已。比日法体何如？拙诗一首，聊以记一时之事耳，不须示人。切祝！切祝！【与开元明师五首（之四）】久复一见，甚以为慰。泥雨远烦瓶锡，不克款语，但有感怍。乍远，千万保爱。【与开元明师五首（之五）】近过南都，见致政太保张公。公以所藏禅月罗汉十六轴见授，云：“衰老无复玩好，而私家畜画像，乏香灯供养，可择名蓝高僧施之。”今吾师远来相别，岂此罗汉契缘在彼乎？敬以奉赠，亦太保公之本意也。【答王定国三首（之一）】辱惠书，并新诗妙曲，大慰所怀，河冻胶舟，咫尺千里，意思牢落，可知。得知佳作，终日喜快，滞闷冰释。幸甚。近在常置一小庄子，岁可得百石，似可足食。非不知扬州之美，穷猿投林，不暇择木也。承欲一相见，固鄙怀至愿，但不如彼此省事之为愈也。【答王定国三首（之二）】御瘴之术，惟绝欲练气一事。本自衰晚当然，初不为瘴而作也。其余坦然无疑，鸡猪鱼蒜，遇着便吃，生老病死，符到奉行，此法差似简径也。君实尝云：“定国瘴烟窟里五年，面如红玉。”不知道，能如此否？老人知道，则不如尔，顽愚即过之。先帝升遐，天下所共哀慕，而不肖与公，蒙恩尤深，固宜作挽词，少陈万一。然有所不敢者耳。必深察此意。无状罪废，众欲置之死，而先帝独哀之，而今而后，谁复出我于沟壑者。归耕没齿而已矣。【答王定国三首（之三）】近绝少过临宾客。知其衰懒，不能与人为轻重。见顾者渐少，殊觉自幸。昨日偶见子华，嗟叹老弟之远外，蒙嘱，闻过必相告。吾弟大节过人而小事亦不经意，正如作诗，高处可以追配古人，而失处亦受嗤于拙目。薄俗正好点检人小疵，不可不留意也。【答灵鹫遵老二首（之一）】前日壁间一见新偈，便向泥土上识君，今日复蒙古藤奇句，益知前言之不妄也。然既传之诸祖，何不自家留使。既已倒持，辄当逆化，呵呵。【答灵鹫遵老二首（之二）】叠辱手教，具审法体佳胜。扇子妙句，开发良多，本欲攀和，恐久立大众。呵呵。<hr>
