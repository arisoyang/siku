<h4>《集部·苏轼集·卷二十》<b class="x">作者：苏轼</b></h4>
◎诗六十二首【次韵赵景贶春思且怀吴越山水】岁华来无穷，老眼久已静。春风如系马，未动意先骋。西湖忽破碎，鸟落鱼动镜。萦城理枯渎，放闸起胶艇。愿君营此乐，官事何时竟。（清河西湖三闸，督君成之。）思吴信偶然，出处付前定。飘然不系舟，乘此无尽兴。醉翁行乐处，草木皆可敬。明朝游北渚，急扫黄叶径。白酒真到齐，红裙已放郑。（酒尚有香泉一壶，为乐全先生服，不作乐也。）【次韵陈履常张公龙潭】经明宣城宰，家此百尺澜。郑翁不量力，敢以非意干。玄黄杂两战，绛青表双蟠。（事见《龙公碑》。）烈气毙强敌，仁心恻饥寒。精诚祷必赴，苟简求亦难。萧条麦麰枯，浩荡日月宽。念子无吏责，十日勤征鞍。春蔬得雨雪，少助先生盘。龙不惮往来，而我独宴安。闭阁默自责，神交清夜阑。【竹间亭小酌怀欧阳叔弼季默呈赵景贶陈履常】（一题作小饮西湖，怀欧阳叔弼兄弟，赠赵景贶、陈履常）岁暮自急景，我闲方缓觞。醉饮西湖晚，步转北渚长。地坐略少长，意行无涧冈。久知荠麦青，稍喜榆柳黄。盎盎春欲动，潋潋夜未央。水天鸥鹭静，月雾松桧香。抚景方婉娩，怀人重凄凉。岂无一老兵，坐念两欧阳。我意正麋鹿，君才亦圭璋。此会恐难久，此欢不可忘。【蜡梅一首赠赵景贶（一题：次履常蜡梅韵）】天工点酥作梅花，此有蜡梅禅老家。蜜蜂采花作黄蜡，取蜡为花亦其物。天工变化谁得知，我亦儿嬉作小诗。君不见万松岭上黄千叶，玉蕊檀心两奇绝。醉中不觉度千山，夜闻梅香失醉眠。归来却梦寻花去，梦里花仙觅奇句。此间风物属诗人，我老不饮当付君。君行适吴我适越，笑指西湖作衣钵。【送王竦朝散赴阙】我家衡山公，清而畏人知。臧否不出口，默识如蓍龟。擢子拱把中，云有骥騄姿。胡为三十载，尚作穷苦词。丈夫不妄语，未效此何疑。朅来清颍上，泪湿中郎诗。怪我一年长，而作十年衰。同时几人在，岂敢怨白髭。愿言指松柏，永与霜雪期。（伯父为衡州日，与君相知，有送行诗。）【次韵致政张朝奉仍招晚饮】扫白非黄精，轻身岂胡麻。怪君仁而寿，未觉生有涯。曾经丹化米，亲授枣如瓜。云蒸作雾楷，火灭噀雨巴。自此养铅鼎，无穷走河车。至今许玉斧，犹事萼绿华。（君曾见永州何仙姑得药饵之，人疑其以此寿也，故有丹化米、萼绿华之句，皆女仙事。）我本三生人，畴昔一念差。前生或草圣，习气馀惊蛇。儒臞谢赤松，佛缚惭丹霞。时时一篇出，扰扰四座哗。清诗得可惊，信美辞多夸。回车入官府，治具随贫家。萍齑与豆粥，亦可成咄嗟。【阎立本职贡图】贞观之德来万邦，浩如沧海吞河江，音容伧狞服奇庞。横绝岭海逾涛泷，珍禽瑰产争牵扛，名王解辫却盖幢。粉本遗墨开明窗，我喟而作心未降，魏征封伦恨不双。【次韵王滁州见寄】斯人何似似春雨，歌舞农夫怨行路。君看永叔与元之，坎轲一生遭口语。两翁当年鬓未丝，玉堂挥翰手如飞。教得滁人解吟咏，至今里巷嘲轻肥。君家联翩尽卿相，独来坐啸溪山上。笑捐浮利一鸡肋，多取清名几熊掌。丈夫自重贵难售，两翁今与青山久。后来太守更风流，要伴前人作诗瘦。我倦承明苦求出，到处遗踪寻六一。凭君试与问琅邪，许我来游莫难色。【赵景贶以诗求东斋榜铭昨日闻都下寄酒来戏和其韵求分一壶作润笔也】王孙天麒麟，眸子奥而澈。囊空学愈富，屋陋人更杰。我老书益放，笔落座争制。欲求东斋铭，要饮西湖雪。长瓶分未到，小砚干欲裂。不似淳于髡，一石要烛灭。【洞庭春色（并引）】安定郡王以黄柑酿酒，谓之洞庭春色，色香味三绝，以饷其犹子德麟。德麟以饮余，为作此诗。醉后信笔，颇有沓拖风气。二年洞庭秋，香雾长噀手。今年洞庭春，玉色疑非酒。贤王文字饮，醉笔蛟蛇走。既醉念君醒，远饷为我寿。瓶开香浮座，盏凸光照牖。方倾安仁醽，（潘岳《笙赋》云：披黄苞以授柑，倾绿瓷以酌醽）。莫遣公远嗅。（明皇食柑，凡千余枚，皆缺一瓣，问进柑使者，云中途尝有道士嗅之。盖罗公远也。）要当立名字，未可问升斗。应呼钓诗钩，亦号扫愁帚。君知蒲萄恶，止是嫫姆黝。须君滟海杯，浇我谈天口。【送路都曹（并引）】乖崖公在蜀，有录曹参军老病废事，公责之曰：“胡不归？”明日，参军求去，且以诗留别。其略曰：秋光都似宦情薄，山色不如归意浓。公惊谢之，曰：“吾过矣，同僚有诗人而吾不知。”因留而慰荐之。予幼时闻父老言，恨不问其姓名。今都曹路君以小疾求致仕，予诵此事留之，不可，乃采前人意作诗送之，并邀赵德麟、陈履常各赋一篇。积雪困桃李，春心谁为容。淮光酿山色，先作归意浓。我亦倦游者，君恩系疏慵。欲留耿介士，伴我衰迟踪。吏课升斗积，崎岖等铅舂。那将露电身，坐待收千钟。结发空百战，市人看先封。谁能搔白首，抱关望夕烽。子意谅已成，我言宁复从。恨无乖崖老，一洗芥蒂胸。我田荆溪上，伏腊亦粗供。怀哉江南路，会作林下逢。【次韵陈履常雪中】可怜扰扰雪中人，饥饱终同寓一尘。老桧作花真强项，冻鸢储肉巧谋身。忍寒吟咏君堪笑，得暖欢呼我未贫。坐听屐声知有路，拥裘来看玉梅春。【二鲜于君以诗文见寄作诗为谢】我怀元祐初，圭璋满清班。维时南隆老，奉使独未还。迂叟向我言，青齐岁方艰。斯人乃德星，遣出虚危间。（司马温公谓轼曰：子骏福星也，京东人困甚，且令往彼。）召用既晚矣，天命良复慳。一朝失老骥，寂寞空帝闲。至今清夜梦，枕衾有余潸。喜闻二三子，结发师闵颜。高论倾河汉，清诗鸣珮环。遥知三日雪，积玉埋崧山。谁念此幽桂，坐蒙榛与菅。故人在颍尾，投诗清泠湾。【次韵赵德麟雪中惜梅且饷柑酒三首】千花未分出梅余，遣雪摧残计已疏。卧闻点滴如秋雨，知是东风为扫除。阆苑千葩映玉宸，人间只有此花新。飞霙要欲先桃李，散作千林火迫春。蹀躞娇黄不受鞿，东风暗与色香归。偶逢白堕争春手，遣入王孙玉斝飞。【和陈传道雪中观灯】新年乐事叹何曾，闭阁烧香一病僧。未忍便倾浇别酒，且来同看照愁灯。颍鱼跃处新亭近，湖雪消时画舫升。只恐樽前无此客，清诗还有士龙能。【阅世亭诗赠任仲微】任公镇西南，尝赠绕朝策。当时若尽用，善阵无赫赫。凄凉十年后，邪正久已白。却留封德彝，天意眇难测。象贤真骥种，号诉甘百谪。岂云报私仇，祸福指络脉。高才食旧德，但恐里门窄。伤心千骑归，赠印黄壤隔。惟有亭前桧，阅世不改色。千年与井在，记此王粲宅。【新渡寺送任仲微】春阴欲落雪，野气方升云。我游清颍尾，想见翠被君。古来聚散地，与子复言分。倦游安税驾，瘦田失归耘。独宿古寺中，荒鸡乱鸣群。送子以晓角，幽幽醒时闻。【送运判朱朝奉入蜀七首】蔼蔼青城云，娟娟峨眉月。随我西北来，照我光不灭。我在尘土中，白云呼我归。我游江湖上，明月湿我衣。岷峨天一方，云月在我侧。谓是山中人，相望了不隔。梦寻西南路，默数长短亭。似闻嘉陵江，跳波吹锦屏。送君无一物，清江饮君马。路穿慈竹林，父老拜马下。不用惊走藏，使者我友生。听讼如家人，细说为汝评。若逢山中友，问我归何日。为话腰脚轻，犹堪踏泉石。【病中夜读朱博士诗】病眼乱灯火，细书数尘沙。君诗如秋露，净我空中花。古语多妙寄，可识不可夸。巧笑在瓶颊，哀音如掺挝。曾坑一掬春，紫饼供千家。悬知贵公子，醉眼无真茶。崎岖烂石上，得此一寸芽。缄封勿浪出，汤老客未嘉。【赵德麟饯饮湖上舟中对月】老守惜春意，主人留客情。官馀闲日月，湖上好清明。新火发茶乳，温风散粥饧。酒阑红杏暗，日落大堤平。清夜除灯坐，孤舟擘岸撑。逮君帻未堕，对此月犹横。【赠朱逊之（并引）】元祐六年九月，与朱逊之会议于颍。或言洛人善接花，岁出新枝，而菊品尤多。逊之曰：“菊当以黄为正，余可鄙也。”昔叔向闻鬷蔑一言，知其为人，予于逊之亦云。黄花候秋节，远自夏小正。坤裳有正色，鞠衣亦令名。一从人伪胜，遂与天力争。易性寓非族，改颜随所令。新奇既易售，粹驳宜相倾。疾恶逢伯厚，识真似渊明。君言我所印，世论谁改评。愿君为霜风，一扫紫与赪。【和赵德麟送陈传道】二陈既妙士，两欧惟德人。王孙乃龙种，世有籋云麟。五君从我游，倾写出怪珍。俗物败人意，兹游实清醇。那知有聚散，佳梦失欠伸。我舟下清淮，沙水吹玉尘。君行踏晓月，疏木挂寸银。尚寄别后诗，剪刻淮南春。【上巳日与二子迨过游涂山荆山记所见】此生终安归，还轸天下半。朅来乘樏庙，复作微禹叹。（昔自南河赴杭州过此，盖二十二年矣。）从祠及彼呱，（有启庙。）像设偶此粲。（谓涂山氏。）秦祖当侑坐，（庙有柏翳。）夏郊亦荐裸。（有鲧庙。）可怜淮海人，尚记弧矢旦。（淮南人谓禹以六日生，是日，数万人会山上。虽传记不载，然相传如此。）荆山碧相照，楚水清可乱。刖人有余坑，美石肖温瓒。（荆山下有卞氏采玉坑，石色如玉，不受镵刻。取出山下，辄变色不复温莹。）龟泉木杪出，牛乳石池漫。（龟泉在荆山下色白而甘，真陆羽所谓石池漫流者。有石记云：唐贞元中随白龟流出。）小儿强好古，侍史笑流汗。归时蝙蝠飞，炬火记远岸。【淮上早发】澹月倾云晓角哀，小风吹水碧鳞开。此生定向江湖老，默数淮中十往来。【次韵徐仲车（仲车耳聋。）】恶衣恶食诗愈好，恰似霜松啭春鸟。苍蝇莫乱远鸡声，世上谁如公觉早。八年看我走三州，（元丰八年予赴登州，元祐四年赴杭州，今赴扬州，皆见仲车。）月自当空水自流。人间扰扰真蝼蚁，应笑人呼作斗牛。【次韵林子中春日新堤书事见寄】东都寄食似孤云，襆被真成一宿宾。收得玉堂挥翰手，却为淮月弄舟人。羡君湖上斋摇碧，笑我花时甑有尘。为报年来杀风景，连江梦雨不知春。（来诗有芍药春之句。扬州近岁率为此会，用花十余万枝，吏缘为奸，民极病之，故罢此会。）【送陈伯修察院赴阙】裕陵固天纵，笔有云汉姿。尝重连山象，不数秋风辞。龙腾与虎变，狸豹复何施。我穷真有数，文字乃见知。闻君射策日，妙语发畴咨。一日喧万口，惊倒同舍儿。岂知二十年，道路犹迟迟。苦言如药石，瞑眩终见思。屈伸反覆手，独于君可疑。四门方穆穆，行矣及此时。【送张嘉父长官】都城昔倾盖，骏马初服辀。再见江湖间，秋鹰已离鞲。于今三会合，每进不少留。豫章既可惜，瑚琏谁当收。微官有民社，妙割无鸡牛。归来我益敬，器博用自周。百年子初筵，我已迫旅酬。但当记苦语，高节贯白头。【轼在颍州与赵德麟同治西湖未成改扬州三月十六日湖成德麟有诗见怀次韵】太山秋毫两无穷，钜细本出相形中。大千起灭一尘里，未觉杭颍谁雌雄。（来诗云与杭争雄。）我在钱塘拓湖渌，大堤士女急昌丰。六桥横绝天汉上，北山始与南屏通。忽惊二十五万丈，老葑席卷苍云空。朅来颍尾弄秋色，一水萦带昭灵宫。坐思吴越不可到，借君月斧修朣胧。二十四桥亦何有，换此十顷玻璃风。雷塘水干禾黍满，宝钗耕出余鸾龙。明年诗客来吊古，伴我霜夜号秋虫。（德麟见约来扬寄居，亦有意求扬倅。）【次韵赵德麟西湖新成见怀绝句】壶中春色（谓洞庭春色也。）饮中仙，骑鹤东来独惘然。犹有赵陈同李郭，不妨同泛过湖船。【再次韵赵德麟新开西湖】使君不用山鞠穷，饥民自逃泥水中。欲将百渎起凶岁，免使甔石愁扬雄。西湖虽小亦西子，萦流作态清而丰。千夫余力起三闸，焦陂下与长淮通。十年憔悴尘土窟，清澜一洗啼痕空。王孙本自有仙骨，平生宿卫明光宫。一行作吏人不识，正似云月初朦胧。时临此水照冰雪，莫遣白发生秋风。定须却致两黄鹄，新与上帝开濯龙。湖成君归侍帝侧，灯花已缀钗头虫。（予以颍人苦饥，奏乞留黄河夫万人，修境内沟洫，诏许之。因以余力浚治此湖。）【到官病倦未尝会客毛正仲惠茶乃以端午小集石塔戏作一诗为谢】我生亦何须，一饱万想灭。胡为设方丈，养此肤寸舌。尔来又衰病，过午食辄噎。缪为淮海帅，每愧厨传缺。爨无欲清人，奉使免内热。空烦赤泥印，远致紫玉玦。为君伐羔豚，歌舞菰黍节。禅窗丽午景，蜀井出冰雪。坐客皆可人，鼎器手自洁。金钗候汤眼，鱼蟹亦应诀。遂令色香味，一日备三绝。报君不虚授，知我非轻啜。【双石（并引）】至扬州，获二石，其一绿色，冈峦迤逦，有穴达于背；其一玉白可鉴。渍以盆水，置几案间。忽忆在颍州日，梦人请住一官府，榜曰仇池。觉而诵杜子美诗曰：“万古仇池穴，潜通小有天。”乃戏作小诗，为僚友一笑。梦时良是觉时非，汲水埋盆故自痴。但见玉峰横太白，便从鸟道绝峨眉。秋风与作烟云意，晓日令涵草木姿。一点空明是何处，老人真欲住仇池。【次韵和晁无咎学士相迎】少年独识晁新城，闭门却扫卷旆旌。胸中自有谈天口，坐却秦军发墨守。有子不为谋置锥，虹霓吞吐忘寒饥。端如太史牛马走，严徐不敢连尻脽。裴回未用疑相待，枉尺知君有家戒。避人聊复去瀛洲，伴我真能老淮海。梦中仇池千仞岩。便欲揽我青霞幨。且须还家与妇计，我本归路连西南。老人饮酒无人佐，独看红药倾白堕。每到平山忆醉翁，悬知他日君思我。路傍小儿笑相逢，齐歌万事转头空。赖有风流贤别驾，犹堪十里卷春风。【次韵范淳父送秦少章】宿缘在江海，世网如予何。西来庾公尘，已濯长淮波。十年淮海人，初见一麦禾。但欣争讼少，未觉舟车多。秦郎忽过我，赋诗如《卷阿》。句法本黄子，（谓鲁直也。）二豪与揩磨。（其兄少游与张文潜。）嗟我久离群，逝将老西河。后生多名士，欲荐空悲歌。小范真可人，独肯勤收罗。瘦马识騄耳，枯桐得云和。近闻馆李生，（李廌方叔。）病鹤借一柯。赠行苦说我，妙语慰蹉跎。西羌已解仇，烽火连朝那。坐筹付公等，吾将寄潜沱。【灵隐前一首赠唐林夫（一题闻林夫当徙灵隐寺寓居戏作灵隐前一首）】灵隐前，天竺后，两涧春淙一灵鹫。不知水从何处来，跳波赴壑如奔雷。无情有意两莫测，肯向冷泉亭下相萦回。我在钱塘六百日，山中暂来不暖席。今君欲作灵隐居，葛衣草履随僧蔬。能与冷泉作主一百日，不用二十四考书中书。【滕达道挽词二首】先帝知公早，虚怀第一人。至今诗礼将，惟数武宣臣。材大虽难用，时来亦少信。高平风烈在，威敏典刑新。（公少受知于范希文、孙元规。）空试乘边策，宁留相汉身。凄凉旧部曲，泪湿冢前麟。云梦连江雨，樊山落木秋。公方占贾鵩，我正买龚牛。共有江湖乐，俱怀畎亩忧。荆溪欲归老，浮玉偶同游。肮脏仪刑在，惊呼岁月遒。回头杂歌哭，挽语不成讴。【次韵苏伯固游蜀冈送李孝博奉使岭表】新苗未没鹤，老叶方翳蝉。绿渠浸麻水，白板烧松烟。笑窥有红颊，醉卧皆华颠。家家机杼鸣，树树梨枣悬。野无佩犊子，府有骑鹤仙。观风峤南使，出相山东贤。渡江吊狠石，过岭酌贪泉。与君步徙倚，望彼修连娟。愿及南枝谢，早随北雁翩。归来春酒熟，共看山樱然。【送晁美叔发运右司年兄赴阙】我年二十无朋俦，当时四海一子由。君来扣门如有求，颀然病鹤清而修。醉翁遣我从子游，翁如退之蹈轲丘。尚欲放子出一头，（嘉祐初，轼与子由寓兴国浴室，美叔忽见访。云：吾从欧阳公游久矣，公令我来，与子定交，谓子必名世，老夫亦须放他出一头地。）酒醒梦断四十秋。病鹤不病骨愈虬，惟有我颜老可羞。醉翁宾客散九州，几人白发还相收。我如怀祖拙自谋，正作尚书已过优。君求会稽实良筹，往看万壑争交流。（君近乞越州。）【王文玉挽词】才名谁似广文寒，月斧云斤琢肺肝。玄晏一生都卧病，子云三世不迁官。幽兰空觉香风在，宿草何曾泪叶干。犹喜诸郎有曹志，文章还复富波澜。【送芝上人游庐山】二年阅三州，我老不自惜。团团如磨牛，步步踏陈迹。岂知世外人，长与鱼鸟逸。老芝如云月，炯炯时一出。比年三见之，常若有所适。逝将走庐阜，计阔道愈密。吾生如寄耳，出处谁能必。江南千万峰，何处访子室。【送程德林赴真州】君为县令元丰中，吏贪功利以病农。君欲言之路无从，移书谏臣以自通，（谏臣，蹇受之也。）元丰天子为改容。我时匹马江西东，问之逆旅言颇同。老人爱君如刘宠，小儿敬君如鲁恭。尔来明目达四聪，收拾驵骏冀北空。君为赤令有古风，政声直入明光宫。天厩如海养群龙，并收其子岂不公，（君之子祁举制策，文学行义，为时所称。）白沙何必烦此翁。【谷林堂诗】深谷下窈窕，高林合扶疏。美哉新堂成，及此秋风初。我来适过雨，物至如娱予。稚竹真可人，霜节已专车。老槐苦无赖，风花吹填渠。山鸦争呼号，溪蝉独清虚。寄怀劳生外，得句幽梦馀。古今正自同，岁月何必书。【予少年颇知种松手植数万株皆中梁柱矣都梁山中见杜舆秀才求学其法戏赠二首】露宿泥行草棘中，十年春雨养髯龙。如今尺五城南杜，欲问东坡学种松。君方扫雪收松子，我已开榛得茯苓。为问何如插杨柳，明年飞絮作浮萍。【行宿泗间见徐州张天骥次旧韵】二年三蹑过淮舟，款段还逢马少游。无事不妨长好饮，著书自要且穷愁。孤松早偃元非病，倦鸟虽还岂是休。更欲河边几来往，只今霜雪已蒙头。【次韵刘景文赠傅曦秀才】窈眇文章宜和寡，峥嵘肝肺亦交难。未能飞瓦弹清角，肯便投泥戏泼寒。忽见秋风吹落水，遥知霜叶满长安。诗成送与刘夫子，莫遣孙郎帐下看。【在彭城日与定国为九日黄楼之会今复以是日相遇于宋凡十五年忧乐出处有不可胜言者而定国学道有得百念灰冷而颜益壮顾予衰病心形俱瘁感之作诗】菊盏萸囊自古传，长房宁复是臞仙。应从汉武横汾日，数到刘公戏马年。对玉山人虽老矣，见恒河性故依然。王郎九日诗千首，今赋黄楼第二篇。【九日次定国韵】朝菌无晦朔，蟪蛄疑春秋。南柯已一世，我眠未转头。仙人视吾曹，何异蜂蚁稠。不知蛮触氏，自有两国忧。我观去来今，未始一念留。奔驰竟何得，而起无穷羞。王郎误涉世，屡献久不酬。黄金散行乐，清诗出穷愁。俯仰四十年，始知此生浮。轩裳陈道路，往往儿童收。封侯起大第，或是君家驺。似闻负贩人，中有第一流。炯然径寸珠，藏此百结裘。意行无车马，倏忽略九州。邂逅独见之，天与非人谋。笑我方醉梦，衣冠戏沐猴。力尽病骐骥，伎穷老伶优。北山有云根，寸田自可耰。会当无何乡，同作逍遥游。归来城郭是，空有累累丘。【召还至都门先寄子由】老身倦马河堤永，踏尽黄榆绿槐影。荒鸡号月未三更，客梦还家得俄倾。归老江湖无岁月，未填沟壑犹朝请。黄门殿中奏事罢，诏许来迎先出省。已飞青盖在河梁，定饷黄封兼赐茗。远来无物可相赠，一味丰年说淮颍。【次韵定国见寄】还朝如梦中，双阙眩金碧。复穿鹓鹭行，强寄麋鹿迹。劳生苦昼短，展转不能夕。默坐数更鼓，流水夜自逆。故人为我谋，此志何由毕。越吟知听否，谁念病庄舄。（时方请越。）【次韵蒋颖叔钱穆父从驾景灵宫二首】归来病鹤记城闉，旧踏松枝雨露新。半白不羞垂领发，软红犹恋属车尘。雨收九陌丰登后，日丽三元下降辰。粗识君王为民意，不才何以助精禋。（前辈戏语，有西湖风月不如东华软红香土。）与君并直记初元，白首还同入禁门。玉殿齐班容小语，霜廷稽首泫微温。（适与穆父并拜庭中，地皆流湿，相与小语道之。）病贪赐茗浮铜叶，老怯香泉滟宝樽。回首鹓行有人杰，坐知羌虏是游魂。<hr>
