<h4>《集部·苏轼集·卷八十五》<b class="x">作者：苏轼</b></h4>
◎尺牍九十五首（本卷实为九十七首）【与范元长八首（儋耳）（之一）】某慰疏言。不意凶变，先公内翰，遽捐馆舍，闻讣恸绝。天之丧予，一至于是，生意尽矣。伏惟至孝承务元长昆仲，孝诚深至，追慕罔极。何辜于天，罹此祸酷，荼毒如昨，奄易寒暑，哀毁日深，奈何！奈何！某谪籍所拘，莫由往吊，永望长号，此怀难谕。谨奉手疏上慰。不次，谨疏。【与范元长八首（之二）】流离僵仆，九死之余，又闻淳夫先公倾逝，痛毒之深，不可云谕。久欲奉疏，不遇便人，又举动艰碍，忧畏日深。今兹书问，亦未必达，且略致区区。【与范元长八首（之三）】先公已矣，惟望昆仲自立，不坠门户，千万留意其大者远者。勿徇一至之哀，致无益之毁，与先公相照，谁复如某者。此非苟相劝勉而已，切深体此意。余不敢尽言。【与范元长八首（之四）】先公论往古事著述多矣，想一一宝藏，此岂复待鄙言耶？某当遣人致奠，海外穷苦，不能如意，又不敢作奠文，想蒙哀恕也。归葬知未得请，苦痛之极，惟千万宽中顺受。此中百事，不及雷、化，百忧所集，亦强自遣也。【与范元长八首（之五）】圣善郡君，不及拜慰状。侍次，乞致区区。沉香少许，望于内翰灵几焚之。表末友一恸之意而已。【与范元长八首（之六）】孙行者至，得书，承孝履如宜，阖宅皆安，感慰之极。所谕《传》，初不待君言，心许吾亡友久矣。平生不作负心事，未死要不食言，然今则不可。九死之余，忧思百端，想蒙矜察。不即副来意，临纸哀噎。海外粗闻新政，有识感涕。灵几倘遂北辕乎？未间，千万节哀自重。【与范元长八首（之七）】圣善郡君，承起居佳适，因侍次，致下悃。乞为骨肉保爱宽怀，以待北归也。子进诸舅，曾得安信否？【与范元长八首（之八）】毒暑，远惟孝履如宜。海外粗闻近事，南来诸人，恐有北辕之渐，而吾友翰林公，独隔幽显，言之痛裂忘生。矧昆仲纯笃之性，感恸摧割，如何可言，奈何！奈何！老朽一言，非苟以相宽者。先公清德绝识，高文博学，非独今世所无，古人亦罕有能兼者，岂世间混混生死流转之人哉？其超然世表，如千佛之所言者必矣。况其平生自有以表见于无穷者，岂必区区较量顷刻之寿否耶？此理卓然，唯昆仲深自爱。得归，亦勿亟遽，俟秋稍凉而行为佳。某深欲一见左右，赴合浦，不惜数舍之迂，但再三思虑，不敢尔，必深察。临行，预有书相报。热甚，万万节哀自重。【与秦少游】某已封书讫，乃得移廉之命，故复作此纸。治装十日可办，但须得泉人许九船，即牢稳可恃。余蛋船多不堪。而许见在外邑未还，须至少留待之，约此月二十五六间方可登舟。并海岸行一日，至石排，相风色过渡，一日至递角场。但相风难克日尔。已有书讬吴君，雇二十壮夫来递角场相等，但请雇下，未要发来，至渡海前一两日，当别遣人去报也。若得及见少游，即大幸也。今有一书与唐君，内有儿子书，讬渠转附去，料舍弟已行矣。余非面莫究。【与杨子微二首（之一）】某与尊公济甫，半生阔别，彼此须发雪白，而相见无期，言之凄断。尊公乃令阁下万里远来海外，访其生死，此乃古人难事，闻之感叹不已。辱书，具审起居佳安，尊公已下，各得安胜，至慰之极。某七月中必达颍昌矣。回驭少留，一须款见。余祝若时自重。【与杨子微二首（之二）】某与舍弟流落天涯，坟墓免于樵牧者，尊公之赐也。承示谕，感愧不可言。闻井水尝竭而复溢，信否？而今如何，因见，细喻。【与范元长六首（北归）（之一）】到雷获所留书，承车从盘桓此邦，以须一见，而某滞留不时至，遂尔远别，且不获一恸几筵之前者，非爱数舍之劳也，以厄困为畏故尔。此老缪之罪，想矜察。比日孝履如宜否？方此炎暑，万里扶护，哀苦劳艰，如何可言。忝亲友之末，不能匍匐赴救，已矣，不复云云也。独前所见委文字，不敢不留意，今讬少游议其详。惟节哀自重。某不敢拜状郡君，惟千万俯为存没宽心自重。乞呈此纸。【与范元长六首（之二）】某如闻有移黄之命，若果尔，当自梧而广，须惠州骨肉到同往。计公昆仲扶护舟行当过黄，又恐公在湖南路行，不由江西，即不过黄，又不知某能及公之前到黄乎？漂零江海，身非己有，未知归宿之地，其敢必会见之日耶？惟昆仲金石乃心，困而不折，庶几先公之风没而不亡也。临纸哽塞，言不尽意。【与范元长六首（之三）】过雷州，奉书必达。到容南，知昆仲皆苦瘴痢，又闻寻已痊损，不知即日何如？扶护哀痛，且须勉强开解，卑心忧悬，书不能尽。奉嘱之意，唯深察此心。哀哉少游，痛哉少游，遂丧此杰耶？赖昆仲之力，不甚狼狈。某日夜前去，十六七间可到梧。若少留，一见尤幸。某到梧，当留以待惠州人至，同氵斥贺江也。速遣此人奉书，不谨，千万恕察。【与范元长六首（之四）】永州人来，辱书，承孝履粗遣，甚慰思望。比谓至梧州追及，又将相从溯贺，已而水干无舟，遂作番禺之行。与公隔绝，不得一拜先公及少游之灵，为大恨也。同贬先逝者十人，圣政日新，天下归仁，惟逝者不可返，如先公及少游，真为冀北之空也。徒存仆辈，何用，言之痛陨何及。某即度瘐岭，欲径归许昌与舍弟处。必遂一见昆仲。未间，惟万万强食自重。【与范元长六首（之五）】某忽有玉局之除，可为归田之渐矣。痛哲人之亡，诵殄瘁之章，如何可言。早收拾事迹，编次著撰，相见日以授也。处素因为，多方勉之，以不坠门户为急。监司无与相知者，及毛君亦不识，未敢发书。前路问人有可宛转为言者，专在意也。漂流江湖，未能赴救，以为惭负。有银五两，为少游斋僧，乞转与处素也。【与范元长六首（之六）】承中间郡君服药，疾势不轻，且喜安复。侍次，致恳，千万宽中保卫为请。【与孙叔静三首（之一）】辱手教，具审尊体佳胜，甚慰驰仰。拙疾亦渐平矣，明日当出请见。烧羊蒙珍惠，下逮童孺矣。【与孙叔静三首（之二）】累岁阔别，不意相逢海上，握手一笑，岂偶然哉。亟辱专使教笔，具审起居佳胜，感慰兼集。玉局之除，已有训词，似不忘也。得免湖外之行，余生厚幸。至英，当求人至永请告敕，遂渡岭过赣归阳羡，或归颍昌，老兄弟相守，过此生矣。乍远，万万为国自重。【与孙叔静三首（之三）】久留治下，辱眷待之厚，既过重矣。而爱念之意，拳拳不已，更勤从者远至金刹。自惟衰朽，何以获此。比来数日，思渴不已。长至俯迩，不克展庆，此心南骛矣。令子烦远饯，不及别状，惟侍外珍爱。【与朱行中舍人六首（之一）】违阔滋久，向往徒勤。比日履兹寒凝，起居佳胜。承旌驭至已，即欲走谒，谨先奉手启上问区区。【与朱行中舍人六首（之二）】某谪居岁久，未尝冠帻，比日又苦小疖，不能巾裹。欲服帽请见，先令咨禀，如许，乃敢前诣。幸不深责。【与朱行中舍人六首（之三）】真阳一见，大慰夙昔。匆遽就别，怅惘可知。行役纷纷，且未有便，尚稽驰问。特辱专使手书，具审下车以来台候康健，感慰兼集。某蒙被如昨，更五六日离韶。愈远左右，伏冀为国自重。【与朱行中舍人六首（之四）】前蒙借示新诗。久矣不见斯作也。然世俗识真者少，独唱谁和。帐勾谢民师公若不以位貌为间，亦庶几于班斤郢斫也。老拙百念灰寂，独一觞一咏，亦未能忘。陋句数首，录寄，以为一笑。手启上谢，恃知照不深责也。【与朱行中舍人六首（之五）】某再拜。般家人蒙辍借，行计遂办，非眷念特达，何以及此。言谢不尽，悚息而已。【与朱行中舍人六首（之六）】近因还使上问，必已闻达。连雨凝阴，远想台候康胜。某蒙庇粗遣，已达虔州，少留，须水渡，更半月行也。南海静治，有足乐者。想有妙唱，自南而北也。后会未期，万万若时为国自重。【与欧阳晦夫】愁霖终日，坐企谈晤，不审尊候佳否？《地狱变相》已跋其后，可详味之，似有补于世者。并字数纸，纳去。某所苦已平，无忧。闻少游恶耗，两日为之食不下，然来卒说得灭裂，未足全信。非久，唐簿必有书来言。旦夕话别次，仁人之餽，固当捧领。但以离海南，儋人争致赡遗，受之则若饕餮然，所以一路俱不受。若至此独拜宠赐，则见罪者必众。谨令驰纳，千万恕察，仍寝来耗，幸甚！幸甚！【答陈承务二首（之一）】倾盖一笑，慰喜殊深。奉违信宿，怀想不已。辱手教，且审起居佳胜。已到蒙里，承丈丈借差人轿，孤旅获济，感激不可言。愈远，万万若时自重。【答陈承务二首（之二）】孤拙困踣，言无足采，足下独悦之。少年敏锐，所存如此，实增钦叹。然此事以临利害，不变为难也。【答南华明老三首（之一）】衰病复过南华，深欲一别祖师，因见仁者。遽辱专使惠手书，何慰如之。即日履此薄寒，法体佳胜。旦夕离英，但江路方欲寸进，不即会见，企望之极。惟万万为众自重。【答南华明老三首（之二）】流浪臭浊久矣，道眼多可，倾盖如旧，清游累日，一洗无余，幸甚！幸甚！专使惠手书，具闻别后法体安稳，为慰。久留赣上待水，犹更旬日。南望山门，驰神杳霭。更祈若时为众保练。【答南华明老三首（之三）】某以促装登舟冗甚，作书极草草。宠示四韵，可谓奇特，聊答四句，想大笑也。石刻已领，感感。潘生果作墨否？如成，寄一丸。伯固念亲怀归甚矣，道话解之。【答钱济明三首（之一）】去岁海南得所寄异士大彤清中丹一丸，即时服之，下丹田休休焉。盖数日后，又得迨所赍来手书。今又领教诲及清诗数篇，高妙绝俗，想见谪居以来，探道著书，云升川增，可慕可畏，可叹可贺也。及录示训词，诲以所不及，此曾子所谓爱人以德者，敬遵用不敢忘。幸甚！幸甚！【答钱济明三首（之二）】已到虔州，二月十间方离此。此行决往常州居住，不知郡中有屋可得以典买者否？如无可居，即欲往舒州、真州，皆可。如闻常州东门外，有裴氏宅出卖，虔士霍子侔大夫言。告公令一干事人与问当，若果可居，为问其直几何，度力所及，即径往议之。俟至金陵，当别遣人咨禀也。若遂此事，与公杖履往来，乐此余年，践《哀词》中始愿也。张嘉父今安在？想日益不止。途中闻秦少游奄忽，为天下惜此人物，哀痛至今。闻鲁直、无咎辈皆起，而公独为猘子所齧，尚栖迟田间。圣主天纵，幽蔀毕照，公岂久废者。惟万万宽中自厚。【答钱济明三首（之三）】某忽闻公有闺门之戚，悲惋不已。贤淑令人久同忧患，乍失内助，哀痛何堪。人生此苦，十人而九，结发偕老，殆无而仅有也。惟深照痛遣，勿留胸次。令子哀疚难堪，惟当勉为亲庭节减摧慕。本欲作慰疏，适旅中有少纷扰，灯下倦怠，不能及也。千万恕察。某若住常，即自与公相聚；若常不可居，亦须到润与程德孺相见。公若枉驾一至金山，又幸也。【答苏伯固三首（之一）】人至，辱书，承别后起居佳胜，感慰深矣。念亲怀归之心，何时可以易此，顾未有以为计，当且少安之。神明知公心如此，当自有感应，非久，见师是，当谋之。某留虔州已四十日，虽得舟，犹在赣外，更五七日，乃乘小舫往即之。劳费百端，又到此。长少卧病，幸而皆愈，仆卒死者六人，可骇。住处非舒则常，老病唯退为上策。子由闻已归至颍昌矣。会合何日，万万保啬。【答苏伯固三首（之二）】某凡百如昨，但抚视《易》、《书》、《论语》三书，即觉此生不虚过。如来书所谕，其他何足道。三复诲语，钦诵不已。寄惠钟乳及檀香，大济要用，乳已足剩，不烦更寄也。感愧之至。江晦叔已到。霍子侔往太和听命。三儿子皆促装登舟，未暇上状。《春晖亭记》，亦以忙未暇作，少间当为作也。令子疾。知减退，可喜！可喜！【答苏伯固三首（之三）】住计龙舒为多，大盆如命取去，为暑中浮瓜沉李之一快也。《论语说》，得暇当录呈。源、修二老行当见之，并道所谕也。至虔州日，往诸刹游览，如见中原气象，泰然不肉而肥矣。何时得与公久聚，尽发所蕴相分付耶！龙舒闻有一官庄可买，已讬人问之。若遂，则一生足食杜门矣。灯下倦书，不尽所怀。【与钱志仲三首（之一）】两日不见，渴仰兼怀。窃惟起居佳胜。昨日水东寻幽访古，颇有所得，恐欲知之。药方已领，感感。【与钱志仲三首（之二）】流落晚途，始获瞻奉，顾遇之重，有过平生。幸甚！幸甚！别来，伏惟起居佳胜。涨水遂失赣险，不觉到吉，皆德庇所及，其余未易一一道谢也。日远，后会未期，岂免怅恋。【与钱志仲三首（之三）】某去此，不复滞留。至安居处，当缕细驰问，不敢外，辄用手启，恃深眷也。乌丝当用写道书一篇，非久纳上。恶诗不足录也。事简客稀，高堂清风，有足乐者。想时复见念耶？吉州幕柳致，与之久故，知其吏干过人，不能和众，多获嫌忌，然其实无他也。憔悴将老矣，念非大度盛德，孰能收而用之，试以众难，必有可观者。药有毒，乃能已疾，马不蹄齧，多拙于行，惟深念才难，勿责全也。若公遂成就之，此子极有可采，必为门下用。恃明照。僣言，死罪！死罪！【与刘器之】志仲本以乌丝栏求某录杂诗耳，某自出意，欲与写《广成子解》篇。舟中热倦，遂忘之，然此意终在也，今岂可食言哉！病不能作志仲书，乞封此纸去。【与寇君】经宿雨凉，起居佳胜。昨辱迂顾，稍闻余论，退想忠愍之英烈，有概乎中。衰病不出，无缘上谒，少选解去。惟万万自重。【与人二首（之一）】远枉书教，存问甚厚，兼审比来起居佳胜，慰感兼集。寄示石刻，仰佩至意。何时会合，少发所怀，临书但有慨叹。【与人二首（之二）】某日望归蜀耳，终当过岐雍间，徜徉少留，以偿宿昔之意。君自名“臣”，子才美渐，著岂复久？浮沉里中，宜及今为乐，异时一为世故所縻，求此闲适，岂可复得耶？偶记旧与彭年一诗，读之盖泪下也。斯人有才，而病废，故常多感慨。可念。可念。聊复录此。奉呈，想亦为之惘然也。【与宋汉杰二首（之一）】某初仕即佐先公，蒙顾遇之厚，何时可忘。流落阔远，不闻昆仲息耗，每以惋叹。辱书累幅，话及畴昔，良复慨然。三十余年矣，如隔晨耳，而前人凋丧略尽，仆亦仅能生还。人世一大梦，俯仰百变，无足怪者。唐辅令兄今复何在？未及奉书，因信略道区区。某只候水来即行矣。余留面尽。【与宋汉杰二首（之二）】前日裁谢草略，重烦问讯，眷意愈厚，感愧不已。仍审起居佳胜。宠赐新诗，词格甚美，伏读慰喜。但恨衰晚，无以当此嘉贶也。【与胡郎仁修三首（之一）】某慰疏言。不意变故，奄罹艰疚。伏惟孝诚深笃，追慕痛裂，荼毒难堪，奈何！奈何！比日攀号愈远，摧毁何及。伏惟顺变从礼，以全纯孝。某未获躬诣灵帷，临书哽噎，谨奉疏慰。不次。【与胡郎仁修三首（之二）】某得彭城书，知太夫人捐馆，闻问，哀痛不已。行役无便，未果奉疏。人至，忽辱手书。伏审攀慕之余，孝履粗遣，至慰！至慰！某本欲居常，得舍弟书，促归许下甚力，今已决计氵斥汴至陈留，陆行归许矣。旦夕到仪真，暂留，令迈一到常可以款见矣。【与胡郎仁修三首（之三）】小二娘知持服不易，且得无恙，伯翁一行甚安健。得翁翁二月书及三月内许州相识书，皆言一宅康安。亦得九郎书，书字极长进。今已到太平州，相次须一到润州金山寺，但无由至常州看小二娘。有所干所阙，一一早道来。万万自爱。【与外生柳闳】展如外生。人来得书，知奉太夫人康宁，新妇外孙各无恙。北归万里，无足言者，独不见我令妹、贤妹夫，此心如割。介夫何负，亦早世，念之痛不去心。数年岂贤隽厄会耶？相见，当一恸以写之。兹不一一。【与人二首（之一）】岭海阔绝，不谓生还。复得瞻奉，慰幸之极。比日履兹秋凉，起居佳福。少选到岸，即遂伏谒。【与人二首（之二）】某疲病加乏，使令辄用手启通问。恃公雅度阔略细谨耳，然亦皇恐不可言也。【答虔人王正彦先生】辱教，承起居佳胜。沐馈遗，重增感灼。茗布领抹皆珍物，已捧领讫。今日与家人辈游东禅及景德，如相访，就彼亦可。【与程德孺运使三首（之一）】近蒙专使至虔，远致时服寝衣之馈，寻附启布谢，必达。比日起居佳胜，眷爱各康健。某候水过赣，今方达南康军，约程，四月末间到真州。当遣儿子迈往宜兴取行李，某当泊船瓜洲以待之。不知德孺可因巡按至常、润，相约同游金山否？患难之余，老兄弟复一相聚，旷世奇事也。可不略喻及。余万万自重。【与程德孺运使三首（之二）】某此行本欲居淮、浙间，近得子由书，苦劝来颍昌相聚，不忍违之，已决从此计，氵斥汴至陈留出陆也。今有一状，干漕司一坐船，乞早为差下，令且在常州岸下，候迈到彼乘来，切望留意早早得之，免滞留为幸。懿叔必常得信，令子新先辈必已赴任。未及书，因家信道区区。【与程德孺运使三首（之三）】告为买杭州程奕笔百枝及越州纸二千幅，常使及展手者各半，不罪！不罪！正辅知已到京，非久上状次。乞因信致恳。【答清凉长老】昨辱佳颂见贶，足为衰朽之光，未缘面谢。【答钱济明三首（之一）】人来，领手教及二诗，乃信北归灾退，并获此佳宠，幸甚！幸甚！又知诗人穷而后工，然诗语朗练，无衰气，如季札者听，亦有以知君之晚节也。比日起居佳胜。某此去不住滞，然风水难必期，公闲居难以远涉，须某到真遣人奉约，与德孺同来金山乃幸也。所怀未易尽言，并俟面陈。惟万万自重。【答钱济明三首（之二）】某得来书，乃知廖明略复官，参寥落发，张嘉父春秋博士，皆一时庆幸，独吾济明尚未，何也？想必在旦夕。因见参寥复，恨定慧钦老早化，然彼视世梦幻，安以复为。儿子迨道其化于寿州时，甚奇特，想必闻其详。乃知小人能害其衣服尔。至于其不可坏者，乃当缘厄而愈胜尔。旧有诗八首寄之，已写付卓契顺，临发，乃取而燔之，盖亦知其必厄于此等也。今录呈济明，可为写放旧居，挂剑徐君之墓也。钦诗乃极佳，寻本未获。有法嗣否？当载之其语录中。契顺又不知安在矣，吾济明刻舟求剑，皆可笑者也。【答钱济明三首（之三）】居常之计，本已定矣，为子由书来，苦劝归许，以此胸中殊未定，待面议决之。所示谕孙君宅子，甚感其厚意，且为多谢上元令侄，行见之矣。王、范二君处，皆当力言也。刘道人若能同济明来会，深所望。未敢奉书，且为致此意。【答廖明略二首（之一）】远去左右，俯仰十年，相与更此百罹，非复人事，置之，勿污笔墨可也。所幸平安，复见天日。彼数子者，何辜独先朝露，吾侪皆可庆，宁复戚戚于既往哉！公议皎然，荣辱竟安在？其余梦幻去来，何啻蚊虻之过目前也。矧公才学过人远甚，虽欲忘世而世不我忘，晚节功名，直恐不免尔。老朽欲屏归田里，犹或得见，蜂蚁之微，寻已变灭，终不足道。区区爱仰，念有以广公之意者，切欲作启事上答，冗迫不能就，惟深亮之。【答廖明略二首（之二）】衰陋之甚，惟有归田杜门面壁，更无余事。示谕极过当，读之悚汗。毗陵异政，谣颂蔼然，至今不忘。为民除秽，以至虿尾，吴越户知之，此非特儿子能言也。圣主明如日月，行遂展庆，众论如此。目昏不能多书，悚怍不已。【答孔毅夫二首（之一）】久不通问，计识其无他。北归所过，皆公之旧迹，或见清诗以增感叹。忽辱手书及子由家讯，穷途一笑，岂易得哉！比日起居佳安，眷聚各康宁。仙舟想非久到阙，某当老江淮间矣。会合未期，万万自重。【答孔毅夫二首（之二）】中间常父倾逝，不能一奉慰疏，但荒徼一慨而已。惭负至今。承谕，子由不甚觉老，闻公亦蔚然如昔，不肖虽皤然，亦无苦恙。刘器之乃是铁人。但逝者数子，百身莫赎，奈何！江上微雨，饮酒薄醉，书不能谨。【答苏伯固】辱书，劳问愈厚，实增感慨。兼审尊体佳胜。今日到金山寺下，虽极艰涩，然尚可寸进，则且乘大舟以便幼累。必不可前，则固不可辞小艇也。余生未知所归宿，且一切信任，乘流得坎，行止非我也。离英州日，已得玉局敕，感恩之外，实荷余庇。得来示，又知少游乃至如此。某全躯得还，非天幸而何，但益痛少游无穷已也。同贬死去太半，最可惜者，范纯父及少游，当为天下惜之，奈何！奈何！子由想已在巴陵，得宫观指挥，计便沿流还颍昌。某行无缘追及。昨在途中，风闻公下痢，想安复矣。【答王幼安三首（之一）】索居八年，未尝一通问，每以惭负。屡得许下儿侄书云，比来亲族或断往来，唯幼安昆仲待遇加厚。闻之，感激。人来，辱书累幅，陈义慨然，如接古人语，信王谢风气传之有自也。老病强答，不复成语。不罪！不罪！【答王幼安三首（之二）】某初欲就食宜兴，今得子由书，苦劝归颍昌，已决意从之矣。舟已至庐山下，不久当获造谒。未间，冀若时保啬。【答王幼安三首（之三）】蒙示谕过重，虽爱念如此，然忧患之除，未忘忧畏，朋友当思有以保全之者，过实之誉，愿为掩讳之也。许暂假大第，幸甚！幸甚！非所敢望也。得讬庇偏庑，谨不敢薰污。稍定居，当求数亩荒隙，结茅而老焉。若未即填沟壑，及见伯仲功成而归，为乡里房舍客，伏腊相劳问，何乐如之。余非面莫究。【答胡道师】再过庐阜，俯仰十九年，陵谷草木，皆失故态，栖贤、开先之胜，殆亡其半。幻景虚妄，理固当尔。独山中道友契好如昔，道在世外，良非虚语。道师又不远数百里负笈相从，秉烛相对，恍如梦寐。秋声宿云，了然在吾目中。幸甚！幸甚！乍别，远枉专使手书，且审。已还旧隐。起居胜常，明日解舟，愈远，万万以时自重。【与李公择】逆风数日，为左右滞留，而孤旅蒙幸多矣。但以久别，得一见风度，亦不复以别去为戚也。比日，伏惟起居佳胜。小舟泛泛风浪声中，此怀又费照遣矣。古铁纳上，余万万善爱。【与黄师是三首（之一）】比归江淮间，蒙四遣人坠教，且致家信，非眷念特深，何以及此。比日履兹畏暑，起居清胜。少御之余，未满公论，但朝廷正欲君子在内耳。行别展庆，未间，万万若时自重。【与黄师是三首（之二）】子厚得雷，闻之惊叹弥日。海康地虽远，无瘴疠，舍弟居之一年，甚安稳。望以此开譬太夫人也。【与黄师是三首（之三）】人来两捧教赐，具审起居康胜。仲子之戚，惟当日远日忘，想痛割肠，何所及。中年以后出涕，能令目暗，此最可惜，用鄙言，慎勿出一滴也。儿子之爱虽深，比之自爱其目，岂不有间，幸深念之。余惟万万为国自重。【与子由二首（之一）】子由弟。得黄师是遣人赍来四月二十二日书，喜知近日安胜。兄在真州，与一家亦健。行计南北，凡几变矣。遭值如此，可叹可笑。兄近已决计从弟之言，同居颍昌，行有日矣。适值程德孺过金山，往会之，并一二亲故皆在坐。颇闻北方事，有决不可往颍昌近地居者。事皆可信，人所报，大抵相忌安排攻击者众，北行渐近，决不静尔。今已决计居常州，借得一孙家宅，极佳。浙人相喜，决不失所也。更留真十数日，便渡江往常。逾年行役，且此休息。恨不得老境兄弟相聚，此天也，吾其如天何！然亦不知天果于兄弟终不相聚乎？士君子作事，但只于省力处行，此行不遂相聚，非本意，甚省力避害也。候到定叠一两月，方遣迈去注官，迨去般家，过则不离左右也。葬地，弟请一面果决。八郎妇可用，吾无不可用也。更破十缗买地，何如？留作葬事，千万莫徇俗也。林子中病伤寒十余日，便卒，所获几何，遗恨无穷，哀哉！哀哉！兄万有一稍起之命，便具所苦疾状力辞之，与迨、过闭户治田养性而已。千万勿相念，今讬师是致此书。【与子由二首（之二）】程德孺言弟令出银二百星见借，兄度手下尚未须如此，已辞之矣。德孺兄弟意极佳，感他！感他！数日热甚，舟中挥汗写此，不及作诸侄书，且伸意。夫人晚年，且更慎护，勿令小有疾，副子孙意。五郎妇，更与照管慰安之，便令五郎般挈也。八郎续亲极好，但吾侪难自言，可讬人与说。今师是已除太仆卿，恐遂北行，兄不能见。又恐来省母苏州，若见，当令探其意也。少留真，欲缉房缗，令整齐也。五娘、七娘近皆得书，与孙皆安。胡郎亦有书来，甚安，行见之矣。【与冯祖仁三首（之一）】昨日奉辞，瞻恋殊甚。旦来孝履佳否？先什辄已题跋。鹤、鹿、马三轴，迫行不暇题，谨同纳上。祖仁方在疚，更不烦远出，昨所云金山之行，可罢也。乍远，保重。【与冯祖仁三首（之二）】辱回教，及蒙以岩砚、法醑、嘉蔬、珍果等为饷，已捧领讫，顾无以当之。适苦嗽，昏倦，裁谢草草。【与冯祖仁三首（之三）】辱笺教累幅，文义粲然，礼意兼重，非老朽所敢当，藏之巾笥，以为光宠，幸甚，幸甚。比日孝履何如？到韶累日，疲于人事，又苦河鱼之疾，少留调理乃行。益远，愈增瞻系也。岁暮，惟更节哀自重。【与郭功甫二首（之一）】昨辱宠临，久不闻语，殊出意表，盖所谓得未曾有也。经宿起居佳胜。闲居致厚馈，拜赐惭感。只今上谒次，一肉足矣，幸不置酒。【与郭功甫二首（之二）】某今日私忌，未敢上谒。辱诗和呈，为一笑。青皮一片，不以饷公，则无与尝者矣。【答孔毅父】日至阳长，仁者履之，百顺萃止。病废掩关，负暄独坐，醺然自得，恨不同此佳味也。呵呵。诲谕过重，乏人修写，乃以手简为谢。悚息。【答毕先辈】适辱从者临贶书教，礼意兼重，殆非不肖所堪。书词高妙，伏读增叹，病不能冠带，遂不果见，愧悚无地。【与米元章九首（之一）】岭海八年，亲友旷绝，亦未尝关念。独念吾元章迈往凌云之气，清雄绝世之文，超妙入神之字，何时见之，以洗我积岁瘴毒耶！今真见之矣，余无足言者。【与米元章九首（之二）】两日来，疾有增无减。虽迁闸外，风气稍清，但虚乏不能食，口殆不能言也。儿子于何处得《宝月观赋》，琅然诵之，老夫卧听之未半，跃然而起。恨二十年相从，知元章不尽，若此赋，当过古人，不论今世也。天下岂常如我辈聩聩耶！公不久当自有大名，不劳我辈说也。若欲与公谈，则实未能，想当更后数日耶？【与米元章九首（之三）】某昨日归卧，遂夜。海外久无此热，殆不能堪。柳子厚所谓意象非中国人也。宗相遂弃世，当为天下惜。余非面莫尽。【与米元章九首（之四）】某两日病不能动，口亦不欲言，但困卧耳。承示太宗草圣及谢帖，皆不敢于病中草草题跋，谨具驰纳，俟小愈也。河水污浊下流，薰蒸益病，今日当迁往通济停泊。虽不当远去左右，且就快风活水，一洗病滞，稍健当奉谈笑也。【与米元章九首（之五）】昨日诗发一笑耳，慎勿刻石。太师雄篇已领，夹轴且留下。【与米元章九首（之六）】数日不闻来音，谓不我顾，复渡江矣。辱教，即承起居佳胜，慰感倍常。匆匆布谢。【与米元章九首（之七）】某昨日啖冷过度，夜暴下，旦复疲甚。食黄蓍粥甚美。卧阅四印奇古，失病所在。明日会食，乞且罢。需稍健，或雨过翛然时也。印却纳。【与米元章九首（之八）】某食则胀，不食则羸甚，昨夜通旦不交睫，端坐饱蚊子耳。不知今夕云何度？示及古文，幸甚。谢帖既未可轻跋，欲书数句，了无意思，正坐老谬耳。眠食皆未佳。无缘遂东，当续拜简。【与米元章九首（之九）】某一病几不相见，今日始觉有丝毫之减，然未能作书也。【与钱济明三首（之一）】一夜发热不可言，齿间出血如蚯蚓者无数，迨晓乃止，惫甚。细察疾状，专是热毒，根源不浅，当专用清凉药。已令用人参、麦门冬、茯苓三味煮浓汁，渴即少啜之，余药皆罢也。庄生闻在宥天下，未闻治天下也，如此而不愈则天也，非吾过矣。杨评事与一来亦佳，到此，诸亲知所饷无一留者，独拜蒸作之饷，切望只此而已。【与钱济明三首（之二）】家有黄筌画龙，拔起两山间，阴威凛然。旧作郡时，以祈雨有应，今夕具香灯试祷之。济明虽家居，必不废闵雨意，可来燔一炷香否？【与钱济明三首（之三）】蒙示谕，昨日所得过矣。思无邪，吾子自有，老拙何为者。神药希代之宝，理贯幽明，未敢轻议，少留谛观，俟从者见临，乃面论也。妙啜见分，幸甚。所问已得其端，通缓颊否？不倦，日烈见顾为望。【与径山长老惟琳二首（之一）】卧病五十日，日以增剧，已颓然待尽矣。两日始微有生意，亦未可必也。适睡觉，忽见刺字，惊叹久之。暑毒如此，岂耆年者出山旅次时耶？不审比来眠食何如？某扶行不过数步，亦不能久坐，老师能相对卧谈少顷否？即告晚凉，更一访。【与径山长老惟琳二首（之二）】岭海万里不能死，而归宿田野，遂有不起之忧，岂非命也夫！然生死亦细故耳，无足道者，惟为佛为法为众生自重。<hr>
