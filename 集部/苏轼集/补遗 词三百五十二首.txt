<h4>《集部·苏轼集·补遗 词三百五十二首》<b class="x">作者：苏轼</b></h4>
【阳关曲（中秋作。本名《小秦王》，入腔即《阳关曲》）】暮云收尽溢清寒，银汉无声转玉盘。此生此夜不长好，明月明年何处看。【阳关曲（军中）】受降城下紫髯郎，戏马台南旧战场。恨君不取契丹首，金甲牙旗归故乡。又（李公择。）济南春好雪初晴，才到龙山马足轻。使君莫忘霅溪女，时作阳关肠断声。【如梦令】（元丰十年十二月十八日，浴泗州雅熙塔下，戏作《如梦令》阕。此曲本唐庄宗制，名《忆仙姿》，嫌其名不雅，故改为《如梦令》。盖庄宗作此词，卒章云：“如梦，如梦，和泪出门相送。”因取以为名。）水垢何曾相受，细看两俱无有。寄语揩背人，尽日劳君挥肘。轻手，轻手，居士本来无垢。【如梦令（同前）】自净方能洗彼，我自汗流呀气。寄语澡浴人，且共肉身游戏。但洗，但洗，俯为人间一切。【如梦令（有寄）】为向东坡传语，人在画堂深处。别后有谁来，雪压小桥无路。归去，归去，江上一犁春雨。【如梦令（春思）】手种堂前桃李，无限绿阴青子。帘外百舌儿，惊起五更春睡。居士，居士，莫忘小桥流水。【如梦令（题淮山楼）】城上层楼叠巘，城下清淮古汴。举手揖吴云，人与暮天俱远。魂断，魂断，后夜松江月满。【生查子·诉别（此词卷二十六作诗收，题：古别离送苏伯固）】三度别君来，此别真迟暮。白尽老髭须，明日淮南去。　酒罴月随人，泪湿花如雾。后夜逐君还，梦绕湖边路。【昭君怨（送别）】谁作桓伊三弄，惊破绿窗幽梦。新月与愁烟，满江天。　欲去又还不去，明日落花飞絮，飞絮送行舟，水东流。【点绛唇（己已重九和苏坚）】我辈情钟，古来谁似龙山宴。而今楚甸，戏马余飞观。　顾谓佳人，不觉秋强半。箫声远，鬓云撩乱，愁人参差雁。【点绛唇（庚午重九，再用前韵）】不用悲秋，今年身健还高宴。江村海甸，总作空花观。　尚想横汾，兰菊纷相半。楼船远，白云飞乱，空有年年雁。【点绛唇（再和，送钱公永）】莫唱阳关，风流公子方终宴。秦山禹甸，缥缈真奇观。　北望平原，落日山衔半。孤帆远，我歌君乱，一送西飞雁。【点绛唇（杭州）】闲倚胡床，庚公楼外峰千朵。与谁同坐，明月清风我。　别乘一来，有唱应须和。还知么？自从添个，风月平分破。【点绛唇（一说贺方回作）】红杏飘香，柳含烟翠拖金缕。水边朱户，门掩黄昏雨。　烛影摇风，一枕伤春绪。归不去，凤楼何处，芳草迷归路。【点绛唇（或谓秦观作）】醉漾轻舟，信流引到花深处。尘缘相误，无计花间住。　烟水茫茫，千里斜阳暮。山无数，乱红如雨，不记来时路。【点绛唇（离恨。或谓秦观作）】月转乌啼，画堂宫徵生离恨。美人愁闷，不管罗衣褪。　清泪斑斑，挥断柔肠寸。嗔人问，背灯偷揾，拭尽残妆粉。【浣溪沙（新秋）】风卷珠帘自上钩，萧萧乱叶报新秋。独携纤手上高楼。　缺月向人舒窈窕，三星当户照绸缪。香生雾縠见纤柔。【浣溪沙（游AA63水清泉寺，寺临兰溪，溪水西流）】山下兰芽短浸溪，松间沙路净无泥。萧萧暮雨子规啼。　谁道人生无再少，门前流水尚能西。休将白发唱黄鸡。【浣溪沙】（玄真子《渔父》云：“西塞山边白鸟飞，桃花流水鳜鱼肥。青箬笠，绿蓑衣，斜风细雨不须归。”此语妙绝，恨莫能歌者，故增数语，令以《浣溪沙》歌之。）西塞山边白鹭飞，散花洲外片帆微。桃花流水鳜鱼肥。　自庇一身青箬笠，相随到处绿蓑衣。斜风细雨不须归。【浣溪沙】（十一月二日，雨后微雪，太守徐君猷携酒见过，坐上作《浣溪沙》三首。明日酒醒，雪大作，又作二首。）覆块青青麦未苏，江南云叶暗随车。临皋烟景世间无。　雨脚半收檐断线，雪林初下瓦疏珠。归来冰颗乱黏须。【浣溪沙（前韵）】醉梦昏昏晓未苏，门前辘辘使君车。扶头一盏怎生无。　废圃寒蔬挑翠羽，小槽春酒冻真珠。清香细细嚼梅须。【浣溪沙（前韵）】雪里餐毡例姓苏，使君载酒为回车。天寒酒色转头无。　荐士已闻飞鹗表，报恩亦不用蛇珠。醉中还许揽桓须。【浣溪沙（再和前韵）】半夜银山上积苏，朝来九陌带随车。涛江烟渚一时无。　空腹有诗衣有结，泾薪如桂米如珠。冻吟谁伴捻髭须。【浣溪沙（前韵）】万顷风涛不记苏，雪晴江上麦千车。但令人饱我愁无。　翠袖倚风萦柳絮，绛唇得酒烂樱珠。尊前呵手镊霜须。【浣溪沙（九月九日二首）】珠桧丝杉冷欲霜，山城歌舞助凄凉。且餐山色饮湖光。　共挽朱轓留半日，强揉青蕊作重阳。不知明日为谁黄。【浣溪沙（和前韵）】霜鬓真堪插拒霜，哀弦危柱作伊凉。暂时流转为风光。　未遣清尊空北海，莫因长笛赋山阳。金钗玉腕泻鹅黄。【浣溪沙（有感）】傅粉郎君又粉奴，莫教施粉与施朱。自然冰玉照香酥。　有客能为神女赋，恁君送与雪儿书。梦魂东去觅桑榆。【浣溪沙（咏橘）】菊暗荷枯一夜霜，新苞绿叶照林光。竹篱茆舍出青黄。　香雾噀人惊半破，清泉流齿怯初尝。吴姬三日手犹香。【浣溪沙】（公守湖，辛未上元日作会于伽蓝中。时长老法惠在座，人有献剪伽花彩，甚奇。谓有初春兴。因作《浣溪沙》二首，寄袁公济。）雪颔霜髯不自惊，更将剪彩发春荣。羞颜未醉已先赪。　莫唱黄鸡并白发，且呼张友唤殷兄。有人归去欲卿卿。【浣溪沙（和前韵）】料峭东风翠幕惊，云何不饮对公荣。水精盘莹玉鳞赪。　花影莫辜三夜月，朱颜未称五年兄。翰林子墨主人卿。【浣溪沙（徐门石潭谢雨，道上作五首）】照日深红暖见鱼，连溪绿暗晚藏乌。黄童白叟聚睢盱。　麋鹿逢人虽未惯，猿猱闻鼓不须呼。归家说与采桑姑。【浣溪沙】旋抹红妆看使君，三三五五棘篱门。相挨踏破茜罗裙。　老幼扶携收麦社，乌鸢翔舞赛神村。道逢醉叟卧黄昏。【浣溪沙】麻叶层层苘叶光，谁家煮茧一村香。隔篱娇语络丝娘。　垂白杖藜抬醉眼，捋青捣麨软饥肠。问言豆叶几时黄。【浣溪沙】蔌蔌衣巾落枣花，村南村北响缲车。牛衣古柳卖黄瓜。　酒困路长惟欲睡，日高人渴谩思茶。敲门试问野人家。【浣溪沙】软草平莎过雨新，轻沙走马路无尘。何时收拾耦耕身。　日暖桑麻光似泼，风来蒿艾气如薰。使君元是此中人。【浣溪沙（春情）】道字娇讹苦未成，未应春阁梦多情。朝来何事绿鬟倾。　彩索身轻长趁燕，红窗睡重不闻莺。困人天气近清明。【浣溪沙（菊节别元素）】缥缈危楼紫翠间，良辰乐事古难全。感时怀旧独凄然。璧月琼枝空夜夜，菊花人貌自年年。不知来岁与谁看。【浣溪沙（春情）】桃李溪边驻画轮，鹧鸪声里倒清尊。夕阳虽好近黄昏。香在衣裳妆在臂，水连芳草月连云。几人归去不销魂。【浣溪沙（荷花）】四面垂杨十里荷，问君何处最花多。画楼南畔夕阳和。　天气乍凉人寂寞，光阴须得酒消磨。且来花里听笙歌。【浣溪沙（赠闾邱朝议，时过徐州）】一别姑苏已四年，秋风南浦送归船。画帘重见水中仙。　霜鬓不须催我老，杏花依旧驻君颜。夜阑相对梦魂间。【浣溪沙（有赠）】惟见眉间一点黄，诏书催发羽书忙。从教娇泪洗红妆。　上殿云霄生羽翼，论兵齿颊带风霜。归来衫袖有天香。【浣溪沙（忆旧）】长记鸣琴子贱堂，朱颜绿发映垂杨。如今秋鬓数茎霜。　聚散交游如梦寐，升沉闲事莫思量。仲卿终不避桐乡。【浣溪沙】（绍圣元年十月十三日，与程乡令侯晋叔、归安簿谭汲游大口寺，野饮松下，设松黄汤，作此阕。余近酿酒名万家春，盖岭南万户酒也。）罗袜空飞洛浦尘，锦袍不见谪仙神。摧壶藉草亦天真。　玉粉轻黄千岁药，雪花浮动万家春。醉归江路野梅新。【浣溪沙（重九）】白雪清词出坐间，爱君才器两俱全。异乡风景却依然。　可恨相逢能几日，不知重会是何年。茱萸子细更重看。【浣溪沙（元丰七年十月二十四日，从泗州刘倩叔游南山）】细雨斜风作晓寒，淡烟疏柳媚晴滩。入淮清洛渐漫漫。　雪沫乳花浮午盏，蓼芽蒿笋试春盘。人间有味是清欢。【浣溪沙（送梅庭老赴潞州学官）】门外东风雪洒裾，山头回首望三吴。不应弹铗为无鱼。　上党从来天下脊，先生元是古之儒。时平不用鲁连书。【浣溪沙（徐州藏春阁园中）】惭愧今年二麦丰，千畦翠浪舞晴空。化工余力染夭红。　归去三公应倒载，阑街拍手笑儿童。甚时名作锦薰笼。【浣溪沙（扬州赏芍药樱桃）】芍药樱桃两斗新，名园高会送芳辰。洛阳初夏广陵春。　红玉半开菩萨面，丹砂秾点柳枝唇。尊前还有个中人。【浣溪沙（赠楚守田待制小鬟）】学画鸦儿正妙年，阳城下蔡困嫣然。凭君莫唱短因缘。　雾帐吹笙香袅袅，霜庭按舞月娟娟。曲终红袖落双缠。【浣溪沙（和前韵）】一梦江湖费五年，归来风物故依然。相从一醉是前缘。　迁客不应常眊矂，使君为出小婵娟。翠鬟聊著小诗缠。【浣溪沙（端午）】轻汗微微透碧纨，明朝端午浴芳兰。流香涨腻满晴川。　彩线轻缠红玉臂，小符斜挂绿云鬟。佳人相见一千年。【浣溪沙（感旧）】徐邈能中酒圣贤，刘伶席地幕青天。潘郎白璧为谁连。　无可奈何新白发，不如归去旧青山。恨无人借买山钱。【浣溪沙（自适）】倾盖相逢胜白头，故山空复梦松楸。此心安处是菟裘。　卖剑买牛真欲老，乞浆得酒更何求。愿为辞社宴春秋。【浣溪沙（寓意和前韵）】炙手无人傍屋头，萧萧晚雨脱梧楸。谁怜季子敝貂裘。　顾我已无当世望，似君须向古人求。岁寒松柏肯惊秋。【浣溪沙（即事）】画隼横江喜再游，老鱼跳槛识清讴。流年未肯付东流。　黄菊篱边无怅望，白云乡里有温柔。挽回霜鬓莫教休。【浣溪沙（端午）】入袂轻风不破尘，玉簪犀璧醉佳辰。一番红粉为谁新。　团扇只堪题往事，新丝那解系行人。酒阑滋味似残春。【浣溪沙】几共查梨到雪霜，一经题品便生光。木奴何处避雌黄。　北客有来初未识，南金无价喜新尝。含滋嚼句齿牙香。【浣溪沙】山色横侵蘸晕霞，湘川风静吐寒花。远林屋散尚啼鸦。　梦到故园多少路，酒醒南望隔天涯。月明千里照平沙。【浣溪沙（重阳）】晚菊花前敛翠蛾，挼花传酒缓声歌。柳枝团扇别离多。　拥髻凄凉论旧事，曾随织女度银梭。当年今夕奈愁何。【浣溪沙（春情）】风压轻云贴水飞，乍晴池馆燕争泥。沈郎多病不胜衣。　沙上不闻鸿雁信，竹间时听鹧鸪啼。此情惟有落花知。【浣溪沙】缥缈红妆照浅溪，薄云疏雨不成泥。送君何处古台西。　废沼夜来秋水满，茂林深处晚莺啼。行人肠断草凄迷。【浣溪沙（送叶淳老）】阳羡姑苏已买田，相逢谁信是前缘。莫教便唱水如天。　我作洞霄君作守，白头相对故依然。西湖知有几同年。【减字木兰花】（自钱塘被召，林子中作郡守，有会。坐中营妓出牒，郑容求落籍，高莹求从良。子中呈东坡。东坡索笔，为《减字木兰花》书牒后，时用“郑容落籍，高莹从良”八字于句端也。兼赠润守许仲途。）郑庄好客，容我尊前先堕帻。落笔生风，籍籍声名不负公。　高山白早，莹骨冰肤那解老。从此南徐，良夜清风月满湖。【减字木兰花（寓意）】云鬟倾倒，醉倚阑干风月好。凭仗相扶，误入仙家碧玉壶。　连天衰草，不走湖南西去道。一舸姑苏，便逐鸱夷去得无。【减字木兰花（荔枝）】闽溪珍献，过海云帆来似箭。玉座金盘，不贡奇葩四百年。　轻红酿白，雅称佳人纤手擘。骨细肌香，恰是当年十八娘。【减字木兰花（送东武令赵晦之）】贤哉令尹，三仕已之无喜愠。我独何人，犹把虚名玷搢绅。　不如归去，二顷良田无觅处，归去来兮，待有良田是几时。【减字木兰花（送别）】玉觞无味，中有佳人千点泪。学道忘忧，一念还成不自由。　如今未见，归去东园花似霰。一语相开，匹似当初本不来。【减字木兰花（送赵令）】春光亭下，流水如今何在也。岁月如梭，白首相看拟奈何。　故人重见，世事年来千万变。官况阑珊，惭愧青松守岁寒。【减字木兰花（过吴兴，李公择生子，三日会客，作此词戏之）】惟熊佳梦，释氏老君会抱送。壮气横秋，未满三朝已食牛。　犀钱玉果，利市平分沾四座。多谢无功，此事如何到得侬。【减字木兰花（得书）】晓来风细，不会鹊声来报喜。却羡寒梅，先觉春风一夜来。　香笺一纸，写尽回纹机上意。欲卷重开，读遍千回与万回。【减字木兰花（送别）】天台旧路，应恨刘郎来又去。别酒频倾，忍听阳关第四声。　刘郎未老，怀恋仙乡重得到。只恐因循，不见如今劝酒人。又（钱塘西湖，有诗僧清顺居其上，自名藏春坞。门前有二古松，各有凌霄花络其上。顺常昼卧其下。子瞻为郡，一日屏骑从过之，松风骚然。顺指落花觅句，子瞻为赋此词。）双龙对起，白甲苍髯烟雨里。疏影微香，下有幽人昼梦长。　湖风清软，双鹊飞来争噪晚。翠飐红轻，时下凌霄百尺英。【减字木兰花（赠小鬟琵琶）】琵琶绝艺，年记都来十一二。拨弄么弦，未解将心指下传。　主人嗔小，欲向东风先醉倒。已属君家，且更从容等待他。【减字木兰花（立春）】春牛春杖，无限春风来海上。便与春工，染得桃红似肉红。　春幡春胜，一阵春风吹酒醒。不似天涯，卷起杨花似雪花。【减字木兰花（雪词）】雪容皓白，破晓玉英纷似织。风力无端，欲学杨花更耐寒。　相如未老，梁苑犹能陪俊少。莫惹闲愁，且折江梅上小楼。【减字木兰花】玉房金蕊，宜在玉人纤手里。淡月朦胧，更有微微弄袖风。　温香熟美，醉慢云鬟垂两耳。多谢春工，不是花红是玉红。【减字木兰花（春月）】春庭月午，摇荡香醪光欲舞。步转回廊，半落梅花婉娩香。　轻风薄雾，总是少年行乐处。不似秋光，只与离人照断肠。【减字木兰花（赠胜之）】天然宅院，赛了千千并万万。说与贤知，表德元来是胜之。　今来十四，海里猴儿奴子是。要睹休痴，六只骰儿六点儿。【减字木兰花（琴）】神闲意定，万籁收声天地静。玉指冰弦，未动宫商意已传。　悲风流水，写出寥寥千古意。归去无眠，一夜余音在耳边。【减字木兰花】银筝旋品，不用缠头千尺锦。妙思如泉，一洗闲愁十五年。　为公少止，起舞属公公莫起。风里银山，摆撼鱼龙我自闲。【减字木兰花（赠君猷家姬）】柔和性气，雅称佳名呼懿懿。解舞能讴，绝妙年中有品流。　眉长眼细，淡淡梳妆新绾髻。懊恼风情，春著花枝百态生。【减字木兰花】莺初解语，最是一年春好处。微雨如酥，草色遥看近却无。　休辞醉倒，花不看开人易老。莫待春回，颠倒红英间绿苔。【减字木兰花】江南游女，问我何年归得去。雨细风微，两足如霜挽纻衣。　江亭夜语，喜见京华新样舞。莲步轻飞，迁客今朝始是归。【减字木兰花（赠徐君猷三侍人、一妩卿）】娇多媚煞，体柳轻盈千万态。殢主尤宾，敛黛含颦喜又嗔。　徐君乐饮，笑谑从伊情意恁。脸嫩肤红，花倚朱阑裹住风。【减字木兰花（胜之）】双鬟绿坠，娇眼横波眉黛翠。妙舞蹁跹，掌上身轻意态妍。　曲穷力困，笑倚人旁香喘喷。老大逢欢，昏眼犹能仔细看。【减字木兰花（庆姬）】天真雅丽，容态温柔心性慧。响亮歌喉，遏住行云翠不收。　妙词佳曲，啭出新声能断续。重客多情，满劝金卮玉手擎。【减字木兰花】空床响琢，花上春禽冰上雹。醉梦尊前，惊起湖风入坐寒。　转关镬索，春水流弦霜入拨。月堕更阑，更请宫高奏独弹。【减字木兰花】（五月二十四日，会于无咎之随斋。主人汲泉置大盆中，渍白芙蓉，坐客翛然，无复有病暑意。）回风落景，散乱东墙疏竹影。满坐清微，入袖寒泉不湿衣。　梦回酒醒，百尺飞澜鸣碧井。雪洒冰麾，散落佳人白玉肌。【减字木兰花（以大琉璃杯劝王仲翁）】海南奇宝，铸出团团如栲栳。曾到昆仑，乞得山头玉女盆。　绛州王老，百岁痴顽推不倒。海口如门，一派黄流已电奔。【减字木兰花（一说上半阙亦刘泾作）】凭谁妙笔，横扫素缣三百尺。天下应无，此是钱塘湖上图。（苏轼）　一般奇绝，云淡天高秋夜月。费尽丹青，只这些儿画不成。（仲殊）【诉衷情（送述古，迓元素）】钱塘风景古来奇，太守例能诗。先驱负驽何在，心已浙江西。　花尽后，叶飞时，雨凄凄。若为情绪，更问新官，向旧官啼。【诉衷情（海棠）】海棠珠缀一重重，清晓近帘栊。胭脂谁与匀淡，偏向脸边浓。　看叶嫩，惜花红，意无穷。如花似叶，岁岁年年，共占春风。【诉衷情（琵琶女）】小莲初上琵琶弦，弹破碧云天。分明绣阁幽恨，都向曲中传。　肤莹玉，鬓梳蝉，绮窗前。素蛾今夜，故故随人，似斗婵娟。【菩萨蛮（歌妓）】绣帘高卷倾城出，灯前潋艳横波溢。皓齿发清歌，春愁入翠蛾。　凄音休怨乱，我已先肠断。遗响下清虚，累累一串珠。【菩萨蛮】碧纱微露纤纤玉，朱唇渐暖参差竹。越调变新声，龙吟彻骨清。　夜来残酒醒，惟觉霜袍冷。不见敛眉人，胭脂觅旧痕。【菩萨蛮（西湖）】秋风湖上萧萧雨，使君欲去还留住。今日谩留君，明朝愁杀人。　尊前千点泪，洒向长河水。不用敛双蛾，路人啼更多。【菩萨蛮（杭妓往苏）】玉童西迓浮丘伯，洞天冷落秋萧瑟。不用许飞琼，瑶台空月明。　清香凝夜宴，借与韦郎看。莫便过姑苏，扁舟下五湖。【菩萨蛮（席上和陈令举）】天怜豪俊腰金晚，故教月向松江满。清景为淹留，从君都占秋。　身闲惟有酒，试问遨游首。帝梦已遥思，匆匆归去时。【菩萨蛮（代妓送陈述古）】娟娟缺月西南落，相思拨断琵琶索。枕泪梦魂中，觉来眉晕重。　画堂堆烛泪，长笛吹新水。醉客各西东，应思陈孟公。【菩萨蛮（感旧）】玉笙不受珠唇暖，离声凄咽胸填满。遗恨几千秋，恩留人不留。　他年京国酒，泫泪攀枯柳。莫唱短因缘，长安远似天。【菩萨蛮（新月）】画檐初挂弯弯月，孤光未满先忧缺。还认玉帘钩，天孙梳冼楼。　佳人言语好，不愿求新巧。此恨固应知，愿人无别离。【菩萨蛮（七夕）】风回仙驭云开扇，更阑月坠星河转。枕上梦魂惊，晓檐疏雨零。　相逢虽草草，长共天难老。终不羡人间，人间夜似年。【菩萨蛮（有寄）】城隅静女何人见，先生日夜歌彤管。谁识蔡姬贤，江南顾彦先。　先生那久困，汤沐须名郡。惟有谢夫人，从来见拟伦。【菩萨蛮】买田阳羡吾将老，从来只为溪山好。来往一虚舟，聊随物外游。　有书仍懒著，水调歌归去。筋力不辞诗，要须风雨时。【菩萨蛮（回文）】落花闲院春衫薄，薄衫春院闲花落。迟日恨依依，依依恨日迟。　梦回莺舌弄，弄舌莺回梦。邮便问人羞，羞人问便邮。【菩萨蛮（夏景回文）】火云凝汗挥珠颗，颗珠挥汗凝云火，琼暖碧纱轻，轻纱碧暖琼。　晕腮嫌枕印，印枕嫌腮晕。闲照晚妆残，残妆晚照闲。【菩萨蛮（回文）】峤南江浅红梅小，小梅红浅江南峤。窥我向疏篱，篱疏向我窥。　老人行即到，到即行人老。离别惜残枝，枝残惜别离。【菩萨蛮（回文。春闺怨）】翠鬟斜幔云垂耳，耳垂云幔斜鬟翠。春晚睡昏昏，昏昏睡晚春。　细花梨雪坠，坠雪梨花细。颦浅念谁人，人谁念浅颦。【菩萨蛮（回文。夏闺怨）】柳庭风静人眠昼，昼眠人静风庭柳。香汗薄衫凉，凉衫薄汗香。　手红冰腕藕，藕腕冰红手。郎笑藕丝长，长丝藕笑郎。【菩萨蛮（回文。秋闺怨）】井桐双照新妆冷，冷妆新照双桐井。羞对井花愁，愁花井对羞。　影孤怜夜永，永夜怜孤影。楼上不宜愁，愁宜不上楼。【菩萨蛮（回文。冬闺怨）】雪花飞暖融香颊，颊香融暖飞花雪。欺雪任单衣，衣单任雪欺。　别时梅子结，结子梅时别。归不恨开迟，迟开恨不归。【菩萨蛮】娟娟侵鬓妆痕浅，双颦相媚弯如剪。一瞬百般宜，无论笑与啼。　酒阑思翠被，特故腾腾地。生怕促归轮，微波先泥人。【菩萨蛮（咏足）】涂香莫惜莲承步，长愁罗袜凌波去。只见舞回风，都无行处踪。　偷穿宫样稳，并立双趺困。纤妙说应难，须从掌上看。【菩萨蛮】玉镮堕耳黄金饰，轻衫罩体香罗碧。缓步困春醪，春融脸上桃。　花钿从委地，谁与郎为意。长爱月华清，此时憎月明。【菩萨蛮（或谓朱淑真作）】湿云不动溪桥冷，嫩寒初透东风影。桥下水声长，一枝和月香。　人怜花似旧，花比人应瘦。莫凭小栏干，夜深花正寒。【采桑子（润州东景楼与孙巨源相遇）】多情多感仍多病，多景楼中。樽酒相逢，乐事回头一笑空。停杯且听琵琶语，细捻轻拢。醉脸春融，斜照江天一抹红。【卜算子（感旧）】蜀客到江南，长忆吴山好。吴蜀风流自古同，归去应须早。　还与去年人，共藉西湖草。莫惜尊前仔细看，应是容颜老。【卜算子】（惠州有温都监女，颇有色。年十六不肯嫁人。闻坡至，甚喜。每夜闻坡讽咏，则徘徊窗下，坡觉而推窗，则其女逾墙而去。坡从而物色之曰：吾当呼王郎与之子为姻。未几，而坡过海，女遂卒，葬於沙滩侧。坡回惠，为赋此词。）缺月挂疏桐，漏断人初静。时见幽人独往来，缥缈孤鸿影。　惊起却回头，有恨无人省。拣尽寒枝不肯栖，寂寞沙洲冷。【好事近（送君猷）】红粉莫悲啼，俯仰半年离别。看取雪堂坡下，老农夫凄切。　明年春水漾桃花，柳岸隘舟楫。从此满城歌吹，看黄州阗咽。【好事近】烟外倚危楼，初见远灯明灭。却跨玉虹归去，看洞天星月。　当时张范风流在，况一樽浮雪。莫问世间何事，与剑头微吷。【好事近（湖上）】湖上雨晴时，秋水半篙初没。朱槛俯窥寒鉴，照衰颜华发。　醉中欲堕白纶巾，溪风漾流月。独棹小舟归去，任烟波飘兀。【华清引（感旧）】平时十月幸莲汤，玉甃琼梁。五家车马如水，珠玑满路旁。　翠华一去掩方床，独留烟树苍苍。至今清夜月，依旧过缭墙。【谒金门（秋夜）】秋帷里，长漏伴人无寐。低玉枕凉轻绣被，一番秋气味。　晓色又侵窗纸，窗外鸡声初起。声断几声还到耳，已明声未已。【谒金门（秋兴）】秋池阁，风傍晓庭帘幕。霜叶未衰吹未落，半惊鸦喜鹊。　自笑浮名情薄，似与世人疏略。一片懒心双懒脚，好教闲处著。【谒金门（秋感）】今夜雨，断送一年残暑。坐听潮声来别浦，明朝何处去。　辜负金尊绿醑，来岁今宵圆否？酒醒梦回愁几许，夜阑还独语。【清平乐（秋词）】清淮浊汴，更在江西岸。红旆到时黄叶乱，霜入梁王故苑。　秋原何处携壶，停骖访古踟蹰。双庙遗风尚在，漆园傲吏应无。【双荷叶】双溪月，清光偏照双荷叶。双荷叶，红心未偶，绿衣偷结。　背风迎泪珠滑，轻舟短棹先秋折。先秋折，烟鬟未上，玉杯微缺。【更漏子（送孙巨源）】水涵空，山照市，西汉二疏乡里。新白发，旧黄金，故人恩义深。　海东头，山尽处，自古客槎来去。槎有信，赴秋期，使君行不归。【占春芳】红杏了，夭桃尽，独自占春芳。不比人间兰麝，自然透骨生香。　对酒莫相忘，似佳人、兼合明光。只忧长笛吹花落，除是宁王。【乌夜啼（寄远）】莫怪归心甚速，西湖自有蛾眉。若见故人须细说，白发倍当时。　小郑非常强记，二南依旧能诗。更有鲈鱼堪切脍，儿辈莫教知。【阮郎归（初夏）】绿槐高柳咽新蝉，薰风初入弦。碧纱窗下水沉烟，棋声惊昼眠。　微雨过，小荷翻，榴花开欲然。玉盆纤手弄清泉，琼珠碎又圆。【阮郎归（集句梅花）】暗香浮动月黄昏，堂前一树春。东风何事入西邻？儿家常闭门。　雪肌冷，玉容真，香腮粉未匀。折花欲寄陇头人，江南日暮春。【阮郎归（苏州席上作）】一年三度过苏台，清尊长是开。佳人相问苦相猜，这回来不来。　情未尽，老先催，人生真可咳。他年桃李阿谁栽，刘郎双鬓摧。【阮郎归（或谓黄庭坚作）】歌停檀板舞停鸾，高阳饮兴阑。兽烟喷尽玉壶干，香分小凤团。　雪浪浅，露珠圆，捧瓯春笋寒。绛纱笼下跃金鞍，归时人倚栏。【虞美人影（暮春）】华胥梦断人何处，听得莺啼红树。几点蔷薇香雨，寂寞闲庭户。　暖风不解留花住，片片著人无数。楼上望春归去，芳草迷归路。【西江月（真觉赏瑞香）】公子眼花乱发，老夫鼻观先通。领巾飘下瑞香风，惊起谪仙春梦。　后土祠中玉蕊，蓬莱殿后鞓红。此花清绝更纤秾，把酒何人心动。【西江月（坐客见和，复次韵）】小院朱栏几曲，重城画鼓三通。更看微月转光风，归去香云入梦。　翠袖争浮大白，皂罗半插斜红。灯花零落酒花秾，妙语一时飞动。【西江月（再用前韵，戏曹子方。坐客云瑞香为紫丁香，遂以此曲辩证之）】怪此花枝怨泣，托君诗句名通。凭将草木记吴风，继取相如云梦。　点笔袖沾醉墨，谤花面有惭红。知君却是为情秾，怕见此花撩动。【西江月】闻道双衔凤带，不妨单著鲛绡。夜香知与阿谁烧，怅望水沉烟袅。　云鬓风前绿卷，玉颜醉里红潮。莫教空度可怜宵，月与佳人共撩。【西江月（重九）】点点楼头细雨，重重江外平湖。当年戏马会东徐，今日凄凉南浦。　莫恨黄花未吐，且教红粉相扶。酒阑不必看茱萸，俯仰人间今古。【西江月（送茶并谷帘与王胜之）】龙焙今年绝品，谷帘自古珍泉。雪芽双井散神仙，苗裔来从北苑。　汤发云腴酽白，盏浮花乳轻圆。人间谁敢更争妍，斗取红窗粉面。【西江月（姑熟再见胜之，次前韵）】别梦已随流水，泪巾犹浥香泉。相如依旧是臞仙，人在瑶台阆苑。　花雾萦风缥缈，歌珠滴水清圆。蛾眉新作十分妍，走马归来便面。【西江月（黄州中秋）】世事一场大梦，人生几度秋凉。夜来风叶已鸣廊，看取眉头鬓上。　酒贱常愁客少，月明多被云妨。中秋谁与共孤光，把盏凄然北望。【西江月（送钱待制）】莫叹平原落落，且应去鲁迟迟。与君各记少年时，须信人生如寄。　白发千茎相送，深杯百罚休辞。拍浮何用酒为池，我已为君德醉。【西江月（梅花）】玉骨那愁瘴雾，冰肌自有仙风。海仙时遣探芳丛，倒挂绿毛么凤。　素面翻嫌粉涴，洗妆不褪唇红。高情已逐晓云空，不与梨花同梦。（惠州梅花上珍禽曰倒挂子，似绿毛凤而小。）【西江月】（春夜行蕲水中，过酒家，饮酒醉，乘月至一溪桥上，解鞍曲肱少休。及觉已晓，乱山葱茏，不谓人世也。书此词于桥柱上。）照野瀰瀰浅浪，横空暖暖微霄。障泥未解玉骢骄，我欲醉眠芳草。　可惜一溪明月，莫教踏碎琼瑶。解鞍欹枕绿杨桥，杜宇数声春晓。【西江月（平山堂）】三过平山堂下，半生弹指声中。十年不见老仙翁，壁上龙蛇飞动。　欲吊文章太守，仍歌杨柳春风。休言万事转头空，未转头时皆梦。【西江月（苏州交代林子中席上作）】昨日扁舟京口，今朝马首长安。旧官何物与新官，只有湖山公案。　此景百年几变，个中下语千难。使君才气卷波澜，与把新诗判断。【西江月（咏梅）】马趁香微路远，沙笼月淡烟斜。渡波清彻映妍华。倒绿枝寒凤挂。　挂北凤寒枝绿倒，华妍映彻清波。渡斜烟淡月笼沙。远路微香趁马。【西江月（佳人。或谓非苏轼作）】碧雾轻笼两凤，寒烟淡拂双鸦。为谁流睇不归家。错认门前过马。　有意偷回笑眼，无言强整衣纱。刘郎一见武陵花。从此春心荡也。【少年游（端午赠黄守徐君猷）】银塘朱槛麹尘波，圆绿卷新荷。兰条荐浴，菖花酿酒，天气尚清和。　好将沉醉酬佳节，十分酒，十分歌。狱草烟深，讼庭人悄，无吝宴游过。【少年游】（黄之侨人郭氏，每岁正月迎紫姑神，以箕为腹，箸为口，画灰盘中，为诗敏捷，立成。余往观之，神请予作《少年游》，乃以此戏之。）玉肌铅粉傲秋霜，准拟凤呼凰。伶伦不见，清香未吐，且糠秕吹扬。　到处成双君独只，空无数，烂文章。一点香檀，谁能借箸，无复似张良。【少年游（润州作）】去年相送，余杭门外，飞雪似杨花。今年春尽，杨花似雪，犹不见还家。　对酒卷帘邀明月，风露透窗纱。恰似嫦娥怜双燕，分明照、画梁斜。【瑶池燕（琴曲有《瑶池燕》，变其词，作闺怨，寄陈季常）】飞花成阵，春心困。寸寸，别肠多少愁闷。无人问，偷啼自揾、残妆粉。　抱瑶琴，寻出新韵。玉纤趁，南风未解幽愠。低云鬓，眉峰敛晕、娇和恨。【南柯子（游赏）】山与歌眉敛，波同醉眼流。游人都上十三楼，不羡竹西歌吹、古扬州。　菰黍连昌歜，琼彝倒玉舟。谁家水调唱歌头，声绕碧山飞去、晚云留。【南柯子（湖景，和前韵）】古岸开青葑，新渠走碧流。会看光满万家楼，记取他年扶病、入西州。　佳节连梅雨，余生寄叶舟。只将菱角与鸡头，更有月明千顷、一时留。【南柯子（寓意）】雨暗初疑夜，风回忽报晴。淡云斜照著山明，细草软沙溪路、马蹄轻。　卯酒醒还困，仙材梦不成。蓝桥何处觅云英，只有多情流水、伴人行。【南柯子（和前韵）】日出西山雨，无晴又有晴。乱山深处过清明，不见彩绳花板、细腰轻。　尽日行桑野，无人与目成。且将新句琢琼英，我是世间闲客、此闲行。【南柯子（再用前韵）】带酒冲山雨，和衣睡晚晴。不知钟鼓报天明，梦里栩然蝴蝶、一身轻。　老去才都尽，归来计未成。求田问舍笑豪英，自爱湖边沙路、免泥行。【南柯子（晚春）】日薄花房绽，风和麦浪轻。夜来微雨洗郊坰，正是一年春好、近清明。　已改煎茶火，犹调入粥饧。使君高会有余清，此乐无声无味、最难名。【南柯子（八月十八日观潮）】海上乘槎侣，仙人萼绿华。飞升元不用丹砂，住在潮头来处，渺天涯。　雷辊夫差国，云翻海若家。坐中安得弄琴牙，写取余声归向、水仙夸。【南柯子（再用前韵）】苒苒中秋过，萧萧两鬓华。寓身化世一尘沙，笑看潮来潮去、了生涯。　方士三山路，渔人一叶家。早知身世两聱牙，好伴骑鲸公子、赋雄夸。【南柯子】（东坡守钱塘，无日不在西湖。尝携妓谒大通禅师，大通愠形于色。东坡作长短句，令妓歌之。）师唱谁家曲，宗风嗣阿谁。借君拍板与门槌，我也逢场作戏、莫相疑。　溪女方偷眼，山僧莫贬眉。却愁弥勒下生迟，不见老婆三五、少年时。【南柯子（别润州许仲途）】欲执河梁手，还升月旦堂。酒阑人散月侵廊，北客明朝归去、雁南翔。　窈窕高明玉，风流郑季庄。一时分散水云乡，惟有落花芳草、断人肠。【南柯子（湖州作）】山雨潇潇过，溪桥浏浏清。小园幽榭枕苹汀，门外月华如水、彩舟横。苕岸霜花尽，江湖雪阵平。两山遥指海门青，回首水云何处、觅孤城。【南柯子（暮春）】紫陌寻春去，红尘拂面来。无人不道看花回，惟见石榴新蕊、一枝开。　冰簟堆云髻，金樽滟玉醅。绿阴青子莫相催，留取红巾千点、照池台。【南柯子（黄州腊月八日，饮怀民小阁）】卫霍元勋后，韦平外族贤。吹笙只合在缑山，闲驾彩鸾归去、趁新年。　烘暖烧香阁，轻寒浴佛天。他年一醉画堂前，莫忘故人憔悴、老江边。【南柯子（有感）】笑怕蔷薇罥，行忧宝瑟僵。美人依约在西厢，只恐暗中迷路、认余香。　午夜风翻幔，三更月到床。簟纹如水玉肌凉，何物与侬归去、有残妆。【南柯子（感旧）】寸恨谁云短，绵绵岂易裁。半年眉绿未曾开，明月好风闲处、是人猜。　春雨消残冻，温风到冷灰。樽前一曲为谁哉，留取曲终一拍、待君来。【南柯子（楚守周豫出舞鬟，因作二首赠之）】绀绾双蟠髻，云欹小偃巾。轻盈红脸小腰身，叠鼓忽催花拍、斗精神。　空阔轻红歇，风和约柳春。蓬山才调最清新，胜似缠头千锦、共藏珍。【南柯子（同前）】琥珀装腰佩，龙香入领巾。只应飞燕是前身，共看剥葱纤手、舞凝神。　柳絮风前转，梅花雪里春。鸳鸯翡翠两争新，但得周郎一顾、胜珠珍。【南柯子（舞妓）】云鬓裁新绿，霞衣曳晓红。待歌凝立翠筵中。一朵彩云何事、下巫峰。　趁拍鸾飞镜，回身燕漾空。莫翻红袖过帘栊，拍被杨花勾引、嫁东风。【南柯子】见说东园好，能消北客愁。虽非吾土且登楼，行尽江南南岸、此淹留。　短日明枫缬，清香暗菊球。流年回首付东流，凭仗挽回潘鬓、莫教秋。【望江南】春未老，风细柳斜斜。试上超然台上看，半壕春水一城花。烟雨暗千家。　寒食后，酒醒却咨嗟。休对故人思故国，且将新火试新茶。诗酒趁年华。【望江南（暮春）】春已老，春服几时成。曲水浪低蕉叶稳，舞雩风软苎罗轻。酣咏乐升平。　微雨过，何处不催耕。百舌无言桃李尽，柘枝深处鹁鸪鸣。春色属芜菁。【浪淘沙（探春）】昨日出东城，试探春情，墙头红杏暗如倾。槛内群芳芽未吐，早已回春。　绮陌敛香尘，雪霁前村，东君用意不辞辛。料想春光先到处，吹绽梅英。【鹧鸪天（时谪黄州）】林断山明竹隐墙，乱蝉衰草小池塘。翻空白鸟时时见，照水红蕖细细香。　村舍外，古城傍，杖藜徐步转斜阳。殷勤昨夜三更雨，又得浮生一日凉。【鹧鸪天（陈公密出侍儿素娘歌紫玉箫曲劝老人酒老人饮尽因为赋此词）】笑捻红牙亸翠翘，扬州十里最妖娆。夜来绮席亲曾见，撮得精神滴滴娇。　娇后眼，舞时腰，刘郎几度欲魂消。明朝酒醒知何处，肠断云间紫玉箫。【鹧鸪天（佳人）】罗带双垂画不成，殢人娇态最轻盈。酥胸斜抱天边月，玉手轻弹水面冰。　无限事，许多情，四弦丝竹苦丁宁。饶君拨尽相思调，待听梧桐叶落声。【玉楼春（次欧公西湖韵）】霜余已失长淮阔，空听潺潺清濑咽。佳人犹唱醉翁词，四十三年如电抹。　草头秋露流珠滑，三五盈盈还二八。与予同是识翁人，惟有西湖波底月。【玉楼春（次马中玉韵）】知君仙骨无寒暑，千载相逢犹旦暮。故将别语恼佳人，要看梨花枝上雨。　落花已逐回风去，花本无心莺自诉。明朝归路下塘西，不见莺啼花落处。【玉楼春（宿造口，闻夜雨，寄子由、才叔）】梧桐叶上三更雨，惊破梦魂无觅处。夜凉枕簟已知秋，更听寒蛩促机杼。　梦中历历来时路，犹在江亭醉歌舞。尊前必有问君人，为道别来心与绪。【玉楼春】元宵似是欢游好，何况公庭民讼少。万家游赏上春台，十里神仙迷海岛。　平原不似高阳傲，促席雍容陪语笑。坐中有客最多情，不惜玉山拚醉倒。【玉楼春】经旬未识东君信，一夕薰风来解愠。红绡衣薄麦秋寒，绿绮韵低梅雨润。　瓜头绿染山光嫩，弄色金桃新傅粉。日高慵卷水晶帘，犹带春醪红玉困。【玉楼春】高平四面开雄垒，三月风光初觉媚。园中桃李使君家，城上亭台游客醉。　歌翻杨柳金尊沸，饮散凭阑无限意。云深不见玉关遥，草细山重残照里。【玉楼春（游寒溪改乐天诗）】乌啼雀噪昏乔木，清明寒食谁家哭。风吹旷野纸钱飞，古墓累累春草绿。　棠梨花映白杨路，尽是死生离别处。冥冥重泉哭不闻，萧萧暮雨人归去。【南乡子（春情）】晚景落琼杯，照眼云山翠作堆。认得岷峨春雪浪，初来，万顷蒲萄涨渌醅。　暮雨暗阳台，乱洒高楼湿粉腮。一阵东风来卷地，吹回，落照江天一半开。【南乡子（梅花词和杨元素）】寒雀满疏篱，争抱寒柯看玉蕤。忽见客来花下坐，惊飞，踏散芳英落酒卮。　痛饮又能诗，坐客无毡醉不知。花尽酒阑春到也，离离，一点微酸已著枝。【南乡子（席上劝李公择酒）】不到谢公台，明月清风好在哉。旧日髯孙何处去？重来，短李风流更上才。　秋色渐摧颓，满院黄英映酒杯。看取桃花春二月，争开，尽是刘郎去后栽。【南乡子（重九涵辉楼呈徐君猷）】霜降水痕收，浅碧鳞鳞露远洲。酒力渐消风力软，飕飕，破帽多情却恋头。　佳节若为酬，但把清尊断送秋。万事到头都是梦，休休，明日黄花蝶也愁。【南乡子（送述古）】回首乱山横，不见居人只见城。谁似临平山上塔，亭亭，迎客西来送客行。　临路晚风清，一枕初寒梦不成。今夜残灯斜照处，荧荧，秋雨晴时泪不晴。【南乡子（有感）】冰雪透香肌，姑射仙人不似伊。濯锦江头新样锦，非宜，故著寻常淡薄衣。　暖日下重帏，春睡香凝索起迟。曼倩风流缘底事，当时，爱被西真唤作儿。【南乡子（和杨元素）】东武望余杭，云海天涯两杳茫。何日功成名遂了，还乡，醉笑陪公三万场。　不用诉离觞，痛饮从来别有肠。今夜送归灯火冷，河塘，堕泪羊公却姓杨。【南乡子（自述）】凉簟碧纱幮，一枕清风昼睡余。卧听晚衙无一事，徐徐，读尽床头几卷书。　搔首赋归欤，自觉功名懒更疏。若问使君才与术，何如？占得人间一味愚。【南乡子】（沈强辅雯上出犀丽玉作胡琴，送元素还朝，同子野各赋一首。）裙带石榴红，却水殷勤解赠侬。应许逐鸡鸡莫怕，相逢，一点灵犀必暗通。　何处遇良工？琢刻天真半欲空。愿作龙香双凤拨，轻拢，长在环儿白雪胸。【南乡子（赠行）】旌旆满江湖，诏发楼船万舳舻。投笔将军因笑我，迂儒，帕首腰刀是丈夫。　粉泪怨离居，喜子垂窗报捷书。试问伏波三万语，何如？一斛明珠换绿珠。【南乡子（双荔枝）】天与化工知，赐得衣裳总是绯。每向华堂深处见，怜伊，两个心肠一片儿。　自小便相随，绮席歌筵不暂离。苦恨人人分析破，东西，怎得成双似旧时。【南乡子（集句）】寒玉细凝肤（吴融），清歌一曲倒金壶（郑谷。）杏叶菖条遍相识（李商隐），争如，豆蔻花梢二月初（杜牧。）　年少即须臾（白居易，）芳时偷得醉工夫（白居易。）罗帐细垂银烛背（韩渥，）欢娱，豁得平生俊气无（杜牧。）【南乡子（集句）】怅望送春杯（杜牧，）渐老逢春能几回（杜甫。）花满楚城愁远别（许浑），伤怀，何况清丝急管催（刘禹锡。）　吟断望乡台（李商隐，）万里归心独上来（许浑）。景物登临闲始见（杜枚，）徘徊，一寸相思一寸灰（李商隐。）【南乡子（集句）】何处倚阑干（杜枚，）弦管高楼月正圆（杜枚。）蝴蝶梦中家万里（崔涂，）依然，老去愁来强自宽（杜甫。）　明镜借红颜（李商隐），须著人间比梦间（韩愈）。蜡烛半笼金翡翠（李商隐，）更阑，绣被焚香独自眠（许浑。）【南乡子（用韵和道辅）】未倦长卿游，漫舞天歌烂不收。不是使君能矫世，谁留？教有琼梳脱麝油。　香粉缕金裘，花艳红笺笔欲流。从此丹唇并皓齿，清柔，唱遍山东一百州。【南乡子（用前韵赠田叔通家舞鬟）】绣鞅玉镮游，灯晃帘疏笑却收。久立香车催欲上，还留，更且檀唇点杏油。　花遍六么球，面旋回风带雪流。春入腰肢金缕细，轻柔，种柳应须柳柳州。【南乡子（宿州上元）】千骑试春游，小雨如酥落便收。能使江东归老客，迟留，白酒无声滑泻油。　飞火乱星球，浅黛横波翠欲流。不似白云乡外冷，温柔，此去淮南第一州。【鹊桥仙（七夕）】缑山仙子，高情云渺，不学痴牛騃女。凤箫声断月明中，举手谢、时人欲去。　客槎曾犯，银海微浪，尚带天风海雨。相逢一醉是前缘，风雨散、飘然何处？【鹊桥仙（七夕和苏坚韵）】乘槎归去，成都何在？万里江沱汉漾。与君各赋一篇诗，留织女、鸳鸯机上。　还将旧曲，重赓新韵，须信吾侪天放。人生何处不儿嬉，看乞巧、朱楼彩舫。【瑞鹧鸪（观潮）】碧山影里小红旗，侬是江南踏浪儿。拍手欲嘲山简醉，齐声争唱浪婆词。　西兴渡口帆初落，渔浦山头日未欹。侬欲送潮歌底曲，尊前还唱使君诗。【瑞鹧鸪（此篇卷四收作七律，题寒食未明至湖上太守未来两县令先在）】城头月落尚啼乌，朱舰红船早满湖。彭吹未容迎五马，水云先已漾双凫。　映山黄帽螭头舫，夹岸青烟鹊尾炉。老病逢春只思睡，独求僧榻寄须臾。【翻香令】金炉犹暖麝煤残，惜香更把宝钗翻。重闻处、余熏在，这一番、气味胜从前。　背人偷盖小蓬山，更将沉水暗同燃。且图得，氤氲久，为情深、嫌怕断头烟。【虞美人（琵琶）】定场贺老今何在？几度新声改。新声坐使旧声阑，俗耳只知繁手、不须弹。　断弦试问谁能晓？七岁文姬小。试教弹作辊雷声，应有开元遗老、泪纵横。【虞美人（送马中玉）】归心正似三春草，试著莱衣小。橘怀几日向翁开？怀祖已嗔文度、不归来。　禅心已断人间爱，只有平交在。笑论瓜葛一枰同，看取灵光新赋、有家风。【虞美人】（陈述古守杭，已及瓜代。未交前数日，宴僚佐于有美堂，因请贰车苏子瞻赋词。子瞻即席而就，寄《摊破虞美人》。）湖山信是东南美，一望须千里。使君能得几回来，便使樽前醉倒、且徘徊。　沙河塘里灯初上，水调谁家唱。夜阑风静欲归时，惟有一江明月、碧琉璃。【虞美人】（东坡与秦少游维杨，饮别作此词。一说或贺方回，或黄庭山谷，或秦淮海，或晏小山作。）波声拍枕长淮晓，隙月窥人小，无情汴水自东流，只载一船离恨、向西州。　竹溪花浦曾同醉，酒味多于泪。谁教风鉴在尘埃，酝造一场烦恼、送人来。【虞美人】落花已作风前舞，又送黄昏雨。晓来庭院半残红，惟有游丝千丈、袅晴空。　殷勤花下重携手，更尽杯中酒。美人不用敛歌眉，我亦多情无奈、酒阑时。【虞美人】冰肌自是生来瘦，那更分飞后。日长帘幕望黄昏，及至黄昏时候、转销魂。　君还知道相思苦，怎忍抛奴去。不辞迢递过关山，只恐别郎容易、见郎难。【虞美人】深深庭院清明过，桃李初红破。柳丝搭在玉栏干，帘外潇潇微雨、做轻寒。　晚晴台榭增明媚，已拚花前醉。更阑人静月侵廊，独自行来行去、好思量。【虞美人】持杯遥劝天边月，愿月圆无缺。持杯更复观花枝，且愿花枝长在、莫离披。　持杯月下花前醉，休问荣枯事。此欢能有几人知，对酒逢花不饮、待何时？【一斛珠】洛城春晚，垂杨乱掩红楼半，小池轻浪纹如篆。烛下花前，曾醉离歌宴。　自惜风流云雨散，关山有限情无限。待君重见寻芳伴，为说相思，目断西楼燕。【醉落魄（席上呈元素）】分携如昨，人生到处萍飘泊。偶然相聚还离索，多病多愁，须信从来错。　樽前一笑休辞却，天涯同是伤沦落。故山犹负平生约，西望峨嵋，长羡归飞鹤。【醉落魄（苏洲阊门留别）】苍头华发，故山归计何时决？旧交新贵音书绝，惟有佳人，犹作殷勤别。　离亭欲去歌声咽，潇潇细雨凉吹颊。泪珠不用罗巾浥，弹在罗衣，图得见时说。【醉落魄（离京口作）】轻云微月，二更酒醒船初发。孤城回望苍烟合，公子佳人，不记归时节。　巾偏扇坠藤床滑，觉来幽梦无人说。此生飘荡何时歇？家在西南，长作东南别。【醉落魄（述怀。或谓王仲甫作）】醉醒醒醉。恁君会取这滋味。浓斟琥珀香浮蚁。一到愁肠，别有阳春意。　须将幕席为天地。歌前起舞花前睡。从他落魄陶陶里。犹胜醒醒，若得闲憔悴。【临江仙】（龙丘子自洛之蜀，载二侍女，戎装骏马，至溪山佳处，辄留数日，见者以为异人。后十年，筑室黄冈之北，号曰静庵居士。作此赠之。）细马远驮双侍女，青巾玉带红靴。溪山好处便为家。谁知巴峡路，却见洛城花。　面旋落英飞玉蕊，人间春日初斜。十年不见紫云车。龙邱新洞府，铅鼎养丹砂。【临江仙（赠送）】诗句揣来磨我钝，钝锥不解生芒。欢颜为我解冰霜。酒阑清梦觉，春草满池塘。　应念雪堂坡下老，昔年共采芸香。功成名遂早还乡。回车来过我，乔木拥千章。【临江仙（辛未离杭至润，别张弼秉道）】我劝髯张归去好，从来自己忘情。尘心消尽道心平。江南与塞北，何处不堪行。　俎豆庚桑真过矣，凭君说与南荣。愿闻吴越报丰登。君王如有问，结袜赖王生。【临江仙（冬日即事）】自古相从休务日，何妨低唱微吟。天垂云重作春阴。坐中人半醉，帘外雪将深。　闻道分司狂御史，紫云无路追寻。凄风寒雨更骎骎。问囚长损气，见鹤总惊心。【临江仙（送王缄）】忘却成都来十载，因君未免思量。恁将清泪洒江阳。故乡知好在，孤客自悲凉。　坐上别愁君未见，归来欲断无肠。殷勤且更尽离觞。此身如传舍，何处是吾乡。【临江仙（夜到扬州，席上作）】尊酒何人怀李白，草堂遥指江东。珠帘十里卷香风。花开花又谢，离恨几千重。　轻舸度江连夜到，一时惊笑衰容。语音犹自带吴侬。夜阑相对处，依旧梦魂中。【临江仙】九十日春都过了，贪忙何处追游。三分春色一分愁。雨翻榆荚阵，风转柳花球。　阆苑先生须自责，蟠桃动是千秋。不知人世苦厌求。东皇不拘束，肯为使君留。【临江仙（风水洞作）】四大从来都遍满，此间风水何疑。故应为我发新诗。幽花香涧谷，寒藻舞沦漪。　借与玉川生两腋，天仙未必相思。还恁流水送人归。层巅余落日，草露已沾衣。【临江仙】一别都门三改火，天涯踏尽红尘。依然一笑作春温。无波真古井，有节是秋筠。　惆怅孤帆连夜发，送行淡月微云。尊前不用翠眉颦。人生如逆旅，我亦是行人。【临江仙（疾愈，登望湖楼，赠项长官）】多病休文都瘦损，不堪金带垂腰。望湖楼上暗香飘。和风春弄袖，明月夜闻箫。　酒醒梦回清漏永，隐床无限更潮。佳人不见董娇娆。徘徊花上月，空度可怜宵。【临江仙】夜饮东坡醒复醉，归来仿佛三更。家童鼻息已雷鸣。敲门都不应，倚杖听江声。　长恨此身非我有，何时忘却营营！夜阑风静縠纹平。小舟从此逝，江海寄余生。【临江仙】冬夜夜寒冰合井，画堂明月侵帏。青釭明灭照悲啼。青釭挑欲尽，粉泪浥还垂。　未尽一尊先掩泪，歌声半带清悲。情声两尽莫相违。欲知肠断处，梁上暗尘飞。【临江仙（赠王友道）】谁道东阳都瘦损，凝然点漆精神。瑶林终自隔风尘。试看披鹤氅，仍是谪仙人。　省可清言挥玉尘，真须保器全真。风流何似道家纯。不应同蜀客，唯爱卓文君。【临江仙】昨夜渡江何处宿？望中疑是秦淮。月明谁起笛中哀。多情王谢女，相逐过江来。　云雨未成还又散，思量好事难谐。凭陵急桨两相催。想伊归去后，应似我情怀。【蝶恋花（春景）】花褪残红青杏小。燕子飞时，绿水人家绕。枝上柳绵吹又少，天涯何处无芳草。　墙里秋千墙外道。墙外行人，墙里佳人笑。笑渐不闻声渐悄，多情却被无情恼。（飞一作来。）【蝶恋花（佳人）】一颗樱桃樊素口。不爱黄金，只爱人长久。学画鸦儿犹未就，眉尖已作伤春皱。　扑蝶西园随伴走。花落花开，渐解相思瘦。破镜重圆人在否？章台折尽青青柳。【蝶恋花（送春）】雨过春容清更丽。只有幽人，幽恨终难洗。北固山前三面水，碧琼梳拥青螺髻。　一纸乡书来万里。问我何年，真个成归计。白首送春拚一醉，东风吹破千行泪。【蝶恋花（暮春别李公择）】蔌蔌无风花自亸。寂寞园林，柳老樱桃过。落日多情还照座，山青一点横云破。　路尽河回千转柁。系揽渔村，月暗孤灯火。凭仗飞魂招楚些，我思君处君思我。【蝶恋花（密州上元）】灯火钱塘三五夜。明月如霜，照见人如画。帐底吹笙香吐麝，此般风味应无价。　寂莫山城人老也。击鼓吹箫，乍入农桑社。火冷灯希霜露下，昏昏雪意云垂野。【蝶恋花（密州冬夜，文安国席上作）】帘外东风交雨霰。帘里佳人，笑语如莺燕。深惜今年正月暖，灯光酒色摇金盏。　掺鼓渔阳挝未遍。舞褪琼钗，汗湿香罗软。今夜何人吟古怨，清诗未就冰生砚。【蝶恋花（通涟水赠赵晦之）】自古涟漪佳绝地。绕郭荷花，欲把吴兴比。倦客尘埃何处洗，真君堂下寒泉水。　左海门前酤酒市。夜半潮来，月下孤舟起。倾盖相逢拚一醉，双凫飞去人千里。【蝶恋花（述怀）】云水萦回溪上路。叠叠青山，环绕溪东注。月白沙汀翘宿鹭，更无一点尘来处。　溪叟相看私自语。底事区区，苦要为官去。尊酒不空田百亩，归来分得闲中趣。【蝶恋花（离别）】春事阑珊芳草歇。客里风光，又过清明节。小院黄昏人忆别，落红处处闻啼鴂。　咫尺江山分楚越。目断魂消，应是音尘绝。梦破五更心欲折，角声吹落梅花月。【蝶恋花（送潘大临）】别酒劝君君一醉。清润潘郎，又是何郎婿。记取钗头新利市，莫将分付东邻子。　回首长安佳丽地。三十年前，我是风流帅。为向青楼寻旧事，花枝缺处余名字。【蝶恋花（同安生日放鱼，取金光明经救鱼事）】泛泛东风初破五。江柳微黄，万万千千缕。佳气郁葱来绣户，当年江上生奇女。　一盏寿觞谁与举？三个明珠，膝上王文度。放尽穷鳞看圉圉，天公为下曼陀雨。【蝶恋花】记得画堂初会遇。好梦惊回，望断高唐路。燕子双飞来又去，纱窗几度春光暮。　那日绣帘相见处。低眼佯行，笑整香云缕。敛尽春山羞不语，人前深意难轻诉。）【蝶恋花】昨夜秋风来万里。月上屏帏，冷透人衣袂。有客抱衾愁不寐，那堪玉漏长如岁。　羁舍留连归计未。梦断魂销，一枕相思泪。衣带渐宽无别意，新书报我添憔悴。【蝶恋花（一说晏几道作）】玉枕冰寒消暑气。碧簟纱厨，向午朦胧睡。莺舌惺憁如会意，无端画扇惊飞起。　雨后初凉生水际。人面桃花，的的遥相似。眼看红芳犹抱蕊，丛中已结新莲子。【蝶恋花】雨霰疏疏经泼火。巷陌秋千，犹未清明过。杏子梢头香蕾破，淡红褪白胭脂涴。　苦被多情相折挫。病绪厌厌，浑似年时过。绕遍回廊还独坐，月笼云暗重门锁。【蝶恋花】蝶懒莺慵春过半。花落狂风，小院残红满。午醉未醒红日晚，黄昏帘幕无人滪。　云鬓鬅松眉黛浅。总是愁媒，俗诉谁消遣。未信此情难系绊，杨花犹有东风管。【荷华媚（荷花）】霞苞霓荷碧，天然地、别是风流标格。重重青盖下，千娇照水，好红红白白。　每恨望、明月清风夜，甚低迷不语，妖邪无力。终须放、船儿去，清香深处住，看伊颜色。【渔家傲（金陵赏心亭送王胜之龙图。王守金陵，视事一日，移南郡）】千古龙蟠并虎踞，从公一吊兴亡处。渺渺斜风吹细雨。芳草渡，江南父老留公住。　公驾飞车凌彩雾，红鸾骖乘青鸾驭。却讶此洲名白鹭。非吾侣，翻然欲下还飞去。【渔家傲（送台守江郎中）】送客归来灯火尽，西楼淡月凉生晕。明日潮来无定准。风未稳，舟横渡口重城近。　江水似知孤客恨，南风为解佳人愠。莫学时流轻久困。频寄问，钱塘江上须忠信。【渔家傲】皎皎牵牛河汉女，盈盈临水无由语。望断碧云空日暮。无寻处，梦回芳草生春浦。　鸟散余花纷似雨，汀洲苹老香风度。明月多情来照户。但揽取，清光长送人归去。【渔家傲（送张元唐省亲秦州）】一曲阳关情几许，知君欲向秦川去。白马皂貂留不住，回首处，孤城不见天霖雾。　到日长安花似雨，故关杨柳初飞絮。渐见靴刀迎夹路。谁得似，风流膝上王文度。【渔家傲（赠曹光州）】些小白须何用染，几人得见星星点。作郡浮光虽似箭。君莫厌，也应胜我三年贬。　我欲自嗟还不敢，向来三郡宁非忝。婚嫁事稀年冉冉。知有渐，千钧重担从头减。【渔家傲】临水纵横回晚鞚，归来转觉情怀动。梅笛烟中闻几弄。秋阴重，西山雪淡云凝冻。　美酒一杯谁与共，尊前舞雪狂歌送。腰跨金鱼旌旆拥。将何用，只堪妆点浮生梦。【定风波】（十月九日，孟亨之置酒秋香亭，有拒霜独向君猷而开。坐客喜笑，以为非使君莫可当此花，故作是词。）两两轻红半晕腮，依依独为使君回。若道使君无此意，何为，双花不向别人开。　但看低昂烟雨里，不已，劝君休诉十分杯。更问尊前狂副使，来岁、花开时节与谁来？【定风波】（三月七日，沙湖道中遇雨，雨具先去，同行皆狼狈。余独不觉，已而遂晴，故作此词。）莫听穿林打叶声，何妨吟啸且徐行。竹杖芒鞋轻胜马，谁怕，一蓑烟雨任平生。　料峭春风吹酒醒，微冷，山头斜照却相迎。回首向来潇洒处，归去，也无风雨也无晴。【定风波（重阳，括杜牧之诗）】与客携壶上翠微，江涵秋影雁初飞。尘世难逢开口笑，年少，菊花须插满头归。　酩酊但酬佳节了，云峤，登临不用怨斜晖。古往今来谁不老，多少，牛山何必更沾衣。【定风波（感旧）】莫怪鸳鸯绣带长，腰轻不胜舞衣裳。薄幸只贪游冶去，何处，垂杨系马恣轻狂。　花谢絮飞春又尽，堪恨，断弦尘管伴啼妆。不信归来但自看，怕见，为郎憔悴却羞郎。【定风波（送元素）】千古风流阮步兵，平生游宦爱东平。千里远来还不住，归去，空留风韵照人清。　红粉尊前深懊恼，知道，怎生留得许多情。记得明年花絮乱，须看，泛西湖是断肠声。又（元丰六年七月六日，王文甫家饮酿白酒，大醉，集古句作墨竹词。）雨洗涓涓嫩叶光，风吹细细绿筠香。秀色乱侵书帙晚，帘卷，清阴微过酒尊凉。　人画竹身肥拥肿，何用？先生落笔胜萧郎。记得小轩岑寂夜，廊下、月和疏影上东墙。【定风波（咏红梅）】好睡慵开莫厌迟，自怜冰脸不时宜。偶作小红桃杏色，闲雅，尚余孤瘦雪霜姿。　休把闲心随物态，何事？酒生微晕沁瑶肌。诗老不知梅格在，吟咏，更看绿叶与青枝。【定风波】（余昔与张子野、刘孝叔、李公择、陈令举、杨元素会于吴兴。时子野作《六客词》，其卒章云：“见说贤人聚吴分，试问，也应旁有老人星。”凡十五年，再过吴兴，而五人者皆已亡矣。时张仲谋与曹子方、刘景文、苏伯固、张秉道为坐客，仲谋请作《后六客词》。）月满苕溪照夜堂，五星一老斗光芒。十五年间真梦里，何事？长庚对月独凄凉。　绿鬓苍颜同一醉，还是、六人吟笑水云乡。宾主谈锋谁得似？看取、曹刘今对两苏张。【定风波】（王定国歌儿曰柔奴，姓宇文氏。眉目娟丽，善应对，家世住京师。定国南迁归。余问柔广南风土，应是不好。柔对曰：“此心安处便是吾乡。”因为缀词云。）常羡人间琢玉郎，天教分付点酥娘。自作清歌传皓齿，风起，雪飞炎海变清凉。　万里归来颜愈少，微笑，时时犹带岭梅香。试问岭南应不好，却道，此心安处是吾乡。【十拍子（暮秋）】白酒新开九酝，黄花已过重阳。身外倘来都似梦，醉里无何即是乡，东坡日月长。　玉粉旋烹茶乳，金齑新捣橙香。强染霜髭扶翠袖，莫道狂夫不解狂。狂夫老更狂。【苏幕遮（咏《选仙图》）】暑笼晴，风解愠，雨后余清，暗袭衣裾润。一局选仙逃暑困。笑指尊前，谁向青霄近？　整金盆，轮玉笋。凤驾鸾车，谁敢争先进。重五休言升最紧，纵有碧油，到了输堂印。【调笑令（通常分上下阙为二首词）】渔父，渔父，江上微风细雨。清蓑黄箬裳衣，红酒白鱼暮归。归暮，归暮，长笛一声何处。　归雁，归雁，饮啄江南南岸。将飞却下盘旋，塞外春来苦寒。寒苦，寒苦，藻荇欲生且住。【行香子】（密云龙，茶名。极为甘馨。宋廖正一，字明略，晚登苏东坡之门，公大奇之。时黄、秦、晁、张号苏门四学士，东坡待之厚，每来必令侍妾朝云取密云龙，家人以此知之。一日，又命取密云龙，家人谓是四学士，窥之，乃廖明略也。）绮席才终，欢意犹浓。酒阑时，高兴无穷。共夸君赐，初拆臣封。看分香饼，黄金缕，密云龙。　斗赢一水，功敌千钟。觉凉生，两腋清风。暂留红袖，少却纱笼。放笙歌散，庭馆静，略从容。【行香子（寓意）】三入承明，四至九卿。问书生，何辱何荣。金张七叶，纫绮貂缨。无汗马事，不献赋，不明经。　成都卜肆，寂莫君平。郑子真、岩谷躬耕。寒灰炙手，人重人轻。除竺乾学，得无念，得无名。【行香子（述怀）】清夜无尘，月色如银。酒斟时，须满十分。浮名浮利，休苦劳神。叹隙中驹，石中火，梦中身。　虽抱文章，开口谁亲。且陶陶，乐尽天真。几时归去，作个闲人。对一张琴、一壶酒、一溪云。【行香子（秋兴）】凉夜霜风，先入梧桐。浑无处，回避衰容。问公何事，不语书空。但一回醉，一回病，一回慵。　秋来庭下，光阴如箭，似无言，有意伤侬。都将万事，付与千钟。任酒花白，眼花乱，烛花红。【行香子（冬思）】携手江村，梅雪飘裙。情何限，处处销魂。故人不见，旧曲重闻。向望湖楼，孤山寺，涌金门。　寻常行处，题诗千首，绣罗衫、与拂红尘。别来相忆，知是何人？有湖中月、江边柳、陇头云。【行香子（过七里滩）】一叶舟轻，双桨鸿惊。水天清，影湛波平。鱼翻藻鉴，鹭点烟汀。过沙溪急，霜溪冷，月溪明。　重重似画，曲曲如屏。算当年、空老严陵。君臣一梦，今古虚名。但远山长，云山乱，晓山青。【行香子（与泗守过南山晚归作）】北望平川，野水荒湾。共寻春、飞步孱颜（一作潺湲。）和风弄袖，香雾萦鬟。正酒酣适，人语笑，白云间。　飞鸿落照，相将归去。澹娟娟，玉宇清闲。何人无事，晏坐空山。望长桥上，灯火乱，使君还。【青玉案（和贺方回韵，送伯固归吴中故居）】三年枕上吴中路，遣黄耳，随君去。若到松江呼小渡，莫惊鸥鹭。四桥尽是、老子经行处。　辋川图上看春暮，常记高人右丞句。作个归期天已许。春衫犹是，小蛮针线，曾湿西湖雨。【殢人娇（王都尉席上赠侍人）】满院桃花，尽是刘郎未见。于中更一枝纤软。仙家日月，笑人间春晚。浓睡起、惊飞乱红千片。　密意难窥，羞容易见。平白地为伊肠断。问君终日、怎安排心眼？须信道、司空自来见惯。【殢人娇（赠朝云）】白发苍颜，正是维摩境界。空方丈散花何碍。朱唇箸点，更髻鬟生采。这些个、千生万生只在。　好事心肠，著人情态。闲窗下敛云凝黛。明朝端午，学纫兰为佩。寻一首、好诗要书裙带。【殢人娇（戏邦直）】别驾来时，满城灯火无数。向青琐隙中偷觑。元来便是，共采鸾仙侣。方见了、管须低声说与。　百子流苏，千枝宝炬。人间有洞房烟雾。春来何事，故抛人别处？坐望断、楼中远山归路。【江城子】（陶渊明以正月五日游斜川，临流班坐，顾瞻南阜，爱曾城之独秀，乃作《斜川诗》，至今使人想见其处。元丰壬戍之春，余躬耕于东坡，筑雪堂居之，南挹四望亭之后丘，西控北山之微泉，慨然而叹，此亦斜川之游也。乃作长短句，以《江城子》歌之。）梦中了了醉中醒。只渊明，是前生。走遍人间，依旧却躬耕。昨夜东坡春雨足，乌鹊喜，报新晴。　雪堂西畔暗泉鸣。北山倾，小溪横。南望亭丘、孤秀耸曾城。都是斜川当日境，吾老矣，寄余龄。【江城子（述古去余杭，为去思者作）】翠蛾羞黛怯人看。掩霜纨，泪偷弹。且尽一尊，收泪唱阳关。谩道帝城天样远，天易见，见君难。　画堂新构近孤山。曲栏干，为谁安？飞絮落花、春色属明年。欲棹小舟寻旧事，无处问，水连天。【江城子（湖上与张先同赋）】凤皇山下雨初晴。水风清，晚霞明。一朵芙蕖、开过尚盈盈。何处飞来双白鹭，如有意，慕娉婷。　忽闻江上弄哀筝。苦舍情，遣谁听？烟敛云收，依约是湘灵。欲待曲终寻问取，人不见，数峰青。【江城子（猎词）】老夫聊发少年狂。左牵黄，右擎苍。锦帽貂裘，千骑卷平冈。为报倾城随太守，亲射虎，看孙郎。　酒酣胸胆尚开张。鬓微霜，又何妨。持节云中、何日遣冯唐。会挽雕弓如满月，西北望，射天狼。【江城子（恨别）】天涯流落思无穷。既相逢，却匆匆。携手佳人、和泪折残红。为问东风余几许？春纵在，与谁同。　隋堤三月水溶溶。背归鸿，去吴中。回望彭城、清泗与淮通。寄我相思千点泪，流不到，楚江东。【江城子（冬景）】相逢不觉又初寒。对尊前，惜流年。风紧离亭、冰结泪珠圆。雪意留君君且住，从此去，少清欢。　转头山下转头看。路漫漫，玉花翻。银海光宽、何处是超然？知道故人相念否，携翠袖，倚朱栏。【江城子】（大雪有怀朱康叔使君，亦知使君之念我也，作《江神子》以寄之。）黄昏犹是雨纤纤。晓开帘，欲平檐。江阔天低、无处认青帘。孤坐冻吟谁伴我？揩病目，捻衰髯。　使君留客醉厌厌。水晶盐，为谁甜？手把梅花，东望忆陶潜。雪似故人人似雪，虽可爱，有人嫌。又（陈直方妾嵇，钱塘人也。丐新词，为作此。钱唐人好唱《陌上花》、《缓缓曲》，余尝作数绝以纪其事矣。）玉人家在凤皇山。水云间，掩门闲。门外行人、立马看弓弯。十里春风谁指似？斜日映，绣帘斑。　多情好事与君还。悯新鳏，拭余潜。明月空江、香雾著云鬟。陌上花开看尽也，闻旧曲，破朱颜。【江城子】十年生死两茫茫。不思量，自难忘。千里孤坟、无处话凄凉。纵使相逢应不识，尘满面，鬓如霜。　夜来幽梦忽还乡。小轩窗，正梳妆。相顾无言、惟有泪千行。料得年年肠断处，明月夜，短松冈。【江城子（或谓叶梦得，或谓张元干作）】银涛无际卷蓬瀛。落霞明，暮云平。曾见青鸾、紫凤下层城。二十五弦弹不尽，空感慨，惜离情。　苍梧烟水断归程。卷霓旌，为谁迎？空有千行、流泪寄幽贞。舞罢鱼龙云海晚，千古恨，入江声。【江城子】前瞻马耳九仙山。碧连天，晚云间。城上高台、真个是超然。莫使匆匆云雨散，今夜里，月婵娟。　小溪鸥鹭静联拳。去翩翩，点轻烟。人事凄凉、回首便他年。莫忘使君歌笑处，垂柳下，矮槐前。【江城子】墨云拖雨过西楼。水东流，晚烟收，柳外残阳、回照动帘钩。今夜巫山真个好，花未落，酒新篘。　美人微笑转星眸。月华羞，捧金瓯。歌扇萦风、吹散一春愁。试问江南诸伴侣，谁似我，醉扬州。【江城子】腻红匀脸衬檀唇。晚妆新，暗伤春。手捻花枝、谁会两眉颦？连理带头双□□，留待与、个中人。　淡烟笼月绣帘阴。画堂深，夜沉沉。谁道□□，□系得人心。一自绿窗偷见后，便憔悴、到如今。【千秋岁（湖州暂来徐州，重阳作）】浅霜侵绿，发少仍新沐。冠直缝，巾横幅。美人怜我老，玉手簪黄菊。秋露重，真珠落袖沾余馥。　座上人如玉，花映花奴肉。蜂蝶乱，飞相逐。明年人纵健，此会应难复。须细看，晚来月上和银烛。【又（次韵少游）】岛边天外，未老身先退。珠泪溅，丹衷碎。声摇苍玉佩，色重黄金带。一万里，斜阳正与长安对。　道远谁云会，罪大天能盖。君命重，臣节在。新恩犹可觊，旧学终难改。吾已矣，乘桴且恁浮于海。【河满子（湖州作）】见说岷峨凄怆，旋闻江汉澄清。但觉秋来归梦好，西南自有长城。东府三人最少，西山八国初平。　莫负花溪纵赏，何妨药市微行。试问当垆人在否？空教是处闻名。唱著子渊新曲，应须分外含情。【祝英台近（惜别）】挂轻帆，飞急桨，还过钓台路。酒病无聊，欹枕听鸣橹。断肠簇簇云山，重重烟树。回首望、孤城何处？　间离阻，谁念萦损襄王，何曾梦云雨。旧恨前欢，心事两无据。要知欲见无由，痴心犹自，倩人道、一声传语。【一丛花】今年春浅腊侵年。冰雪破春妍。东风有信无人见，露微意、柳际花边。寒夜纵长，孤衾易暖，钟鼓渐清圆。　朝来初日半含山。楼阁淡疏烟。游人便作寻芳计，小桃杏、应已争先。衰病少情，疏慵自放，惟爱日高眠。【皂罗特髻（采菱拾翠）】采菱拾翠，算似此佳名，阿谁消得？采菱拾翠，称使君知客。千金买、采菱拾翠，更罗裙、满把真珠结。采菱拾翠，正髻鬟初合。　真个、采菱拾翠，但深怜轻拍。一双手、采菱拾翠，绣衾下、抱著俱香滑。采菱拾翠，待到京寻觅。【洞仙歌（咏柳）】江南腊尽，早梅花开后。分付新春与垂柳。细腰肢、自有入格风流。仍更是、骨体清英雅秀。　永丰坊那畔，尽日无人，惟见金丝弄晴昼。断肠是，飞絮时，绿叶成阴，无个事、一成消瘦。又莫是、东风逐君来，便吹散眉间，一点春皱。【洞仙歌】（仆七岁时，见眉山老尼，姓朱，忘其名，年九十余。自言尝随其师入蜀主孟昶宫中。一日，大热，蜀主与花蕊夫人夜起避暑摩诃池上，作一词，朱具能记之。今四十年，朱已死矣，人无知此词者，独记其首两句。暇日寻味，岂《洞仙歌令》乎？乃为足之。）冰肌玉骨，自清凉无汗。水殿风来暗香满。绣帘开、一点明月窥人，人未寝、欹枕钗横鬓乱。　起来携素手，庭户无声，时见疏星渡河汉。试问夜如何？夜已是三更，金波淡，玉绳低转。但屈指西风几时来？又不道、流年暗中偷换。【劝金船（和元素韵，自撰腔命名）】无情流水多情客，劝我如曾识。杯行到手休辞却，这公道难得。曲水池上，小字更书年月。如对茂林修竹，似永和节。　纤纤素手如霜雪，笑把秋花插。尊前莫怪歌声咽，又还是轻别。此去翱翔，遍赏玉堂金阙。欲问再来何岁？应有华发。【意难忘（妓馆）】花拥鸳房，记驼肩髻小，约鬓眉长。轻身翻燕舞，低语转莺簧。相见处，便难忘，肯亲度瑶觞。向夜阑、歌翻郢曲，带换韩香。　别来音信难将，似云收楚峡，雨散巫阳。相逢情有在，不语意难量。些个事，断人肠，怎禁得恓惶？待与伊、移根换叶，试又何妨。【满江红】（董义夫名钺，自漕得罪归鄱阳，遇东坡于齐安。怪其丰暇自得。曰：“吾再娶柳氏，三日而去官。吾固不戚戚，而忧柳氏不能忘怀于进退也。已而欣然同忧患，如处富贵，吾是以益安焉。”乃令家僮歌其所作《满江红》。东坡嗟叹之，次其韵。）忧喜相寻，风雨过、一江春绿。巫峡梦、至今空有，乱山屏簇。何似伯鸾携德耀，箪瓢未足清欢足。渐烂然、光彩照阶庭，生兰玉。　幽梦里，传心曲。肠断处，凭他续。文君婿知否？笑君卑辱。君不见《周南》歌《汉广》，天教夫子休乔木。便相将、左手抱琴书，云间宿。【满江红（寄鄂州朱使君）】江汉西来，高楼下、蒲萄深碧。犹自带、岷峨云浪，锦江春色。君是南山遗爱守，我为剑外思归客。对此间、风物岂无情，殷勤说。　《江表传》，君休读。狂处士，真堪惜。空洲对鹦鹉，苇花萧瑟。独笑书生争底事，曹公黄祖俱飘忽。愿使君、还赋谪仙诗，追黄鹤。【满江红（东武会流杯亭）】东武南城，新堤固、莲漪初溢。隐隐遍、长林高阜，卧红堆碧。枝上残花吹尽也，与君更向江头觅。问向前、犹有几多春？三之一。　官里事，何时毕。风雨外，无多日。相将泛曲水，满城争出。君不见兰亭修禊事，当时座上皆豪逸。到如今、修竹满山阴，空陈迹。【满江红（怀子由作）】清颍东流，愁目断、孤帆明灭。宦游处、青山白浪，万重千叠。辜负当年林下意，对床夜雨听萧瑟。恨此生、长向别离中，添华发。　一樽酒，黄河侧。无限事，从头说。相看恍如昨，许多年月。衣上旧痕余苦泪，眉间喜气添黄色。便与君、池上觅残春，花如雪。【满江红（正月十三日，送姜安国还朝）】天岂无情，天也解、多情留客。春向暖、朝来底事，尚飘轻雪。君过春来纡组绶，我应归去耽泉石。恐异时、杯酒忽相思，云山隔。　浮世事，俱难必。人纵健，头应白。何辞更一醉，此欢难觅。欲向佳人诉离恨，泪珠先已凝双睫。但莫追、新燕却来时，音书绝。【满庭芳】（元丰七年四月一日，余将自黄移汝，留别雪堂邻里二三君子。会李仲览自江东来别，遂书以遗之。）归去来兮，吾归何处？万里家在岷峨。百年强半，来日苦无多。坐见黄州载闰，儿童尽、楚语吴歌。山中友、鸡豚社饮，相劝老东坡。　云何、当远去？人生底事，来往如梭。待闲看、秋风洛水清波。好在堂前细柳、应念我、莫剪柔柯。仍传语、江南父老，时与<日煞>渔蓑。【满庭芳】（余居黄五年，将赴临汝，作《满庭芳》一篇，以别黄人。既至南都，蒙恩放归阳羡，复作一篇。）归去来兮，清溪无底，上有千仞嵯峨。画桥西畔，天远夕阳多。老去君恩未报，空回首、弹铗悲歌。船头转、长风万里，归马驻平坡。　无何、何处是？银潢尽处，天女停梭。问人间何事，久戏风波。顾问同来稚子，应烂汝、腰下长柯。青衫破、群仙笑我，千缕挂烟蓑。【满庭芳（佳人）】香叆雕盘，寒生冰箸，画堂别是风光。主人情重，开宴出红妆。腻玉圆搓素颈，藉丝嫩，新织仙裳。双歌罢，虚檐转月，余韵尚悠飏。　人间、何处有？司空见惯，应谓寻常。坐中有狂客，恼乱愁肠。报道金钗坠也，十指露、春笋纤长。亲曾见、全胜宋玉，想像赋高唐。【满庭芳（警悟）】蜗角虚名，蝇头微利，算来著甚干忙？事皆前定，谁弱又谁强。且趁闲身未老，尽放我、些子疏狂。百年里，浑教是醉，三万六千场。　思量、能几许？忧愁风雨，一半相妨。又何须、抵死说短论长。幸对清风皓月、苔茵展、云幕高张。江南好。千钟美酒，一曲《满庭芳》。【满庭芳】（有王长官者，弃官三十三年，黄人谓之王先生。因送陈慥来过余，因赋。）三十三年，今谁存者，算只君与长江。凛然苍桧，霜干苦难双。闻道司州古县，云溪上、竹坞松窗。江南岸、不因送子，宁肯过吾邦。　枞枞、疏雨过，风林舞破，烟盖云幢。愿持此邀君，一饮空缸。居士先生老矣，真梦里、相对残釭。歌舞断、行人未起、船鼓已逄逄。【满庭芳】（余年十七，始与刘仲达往来于眉山，今年四十九，相逢于泗上。洛水浅冻，久留郡中，晦日同游南山，话旧感叹，因作此词。）三十三年，漂流江海，万里烟浪云帆。故人惊怪，憔悴老青衫。我自疏狂异趣，君何事、奔走尘凡？流年尽，穷途坐守，船尾冻相衔。　巉巉、淮浦外，层楼翠壁，古寺空岩。步携手林间，笑挽纤纤。莫上孤峰尽处，萦望眼、云水相搀。家何在？因君问我，归步绕松杉。【水调歌头（快哉亭作）】落日绣帘卷，亭下水连空。知君为我，新作窗户湿青红。长记平山堂上，欹枕江南烟雨，杳杳没孤鸿。认得醉翁语，山色有无中。　一千顷，都镜净，倒碧峰。忽然浪起，掀舞一叶白头翁。堪笑兰台公子，未解庄生天籁，刚道有雌雄。一点浩然气，千里快哉风。【水调歌头】（余去岁在东武，作《水调歌头》以寄子由，今年子由相从彭城百余日，过中秋而去，作曲以别余。以其语过悲，乃为和之。其意以不早退为戒，以退而相从之乐为尉云耳。）安石在东海，从事鬓惊秋。中年亲友难别，丝竹缓离愁。一旦功成名遂，准拟东还海道，扶病入西州。雅志因轩冕，遗恨寄沧洲。　岁云暮，须早计，要褐裘。故乡归去千里，佳处辄迟留。我醉歌时君和，醉倒须君扶我，惟酒可忘忧。一任刘玄德，相对卧高楼。【水调歌头】（丙辰中秋，欢饮达旦，大醉，作此篇兼怀子由。）明月几时有？把酒问青天。不知天上宫阙，今夕是何年。我欲乘风归去，又恐琼楼玉宇，高处不胜寒。起舞弄清影，何似在人间。　转朱阁，低绮户，照无眠。不应有恨，何事长向别时圆？人有悲欢离合，月有阴晴圆缺，此事古难全。但愿人长久，千里共婵娟。【水调歌头】（欧阳文忠公尝问余：“琴诗何者最善？”答以退之《颖师琴》诗最善。公曰：“此诗最奇丽，然非听琴，乃听琵琶也。”余深然之。建安章质夫家善琵琶者乞为歌词，余久不作，特取退之词，稍加隐括，使就声律，以遗之。）昵昵儿女语，灯火夜微明。恩冤尔汝来去，弹指泪和声。忽变轩昂勇士，一鼓填然作气，千里不留行。回首莫云远，飞絮搅青冥。　众禽里，真彩凤，独不鸣。跻攀寸步千险，一落百寻轻。烦子指间风雨，置我肠中冰炭，起坐不能平。推手从归去，无泪与君倾。【水调歌头（子由徐州中秋作）】离别一何久，七度过中秋。去年东武今夕，明月不胜愁。岂意彭城山下，同泛清河古汴，船上载《凉州》。鼓吹助清赏，鸿雁起汀洲。　坐中客，翠羽被，紫绮裘。素娥无赖西去，曾不为人留。今夜清尊对客，明夜孤帆水驿，依旧照离忧。但恐同王粲，相对永登楼。【雨中花慢】（初至密州，以旱蝗斋素者累月，方春牡丹盛开，不获一赏。至九月，忽开千叶一朵，雨中为置酒作。）今岁花时深院，尽日东风，荡漾茶烟。但有绿苔芳草，柳絮榆钱。闻道城西，长廊古寺，甲第名园。有国艳带酒，天香染袂，为我留连。　清明过了，残红无处，对此泪洒尊前。秋向晚、一枝何事，向我依然。高会聊追短景，清商不假余妍。不如留取、十分春态，付与明年。【雨中花慢】邃院重帘何处，惹得多情，愁对风光。睡起酒阑花谢，蝶乱蜂忙。今夜何人？吹笙北岭，待月西厢。空怅望处，一株红杏，斜倚低墙。　羞颜易变，傍人先觉，到处被著猜防。谁信道，些儿恩爱，无限凄凉。好事若无间阻，幽欢却是寻常。一般滋味，就中香美，除是偷尝。【雨中花慢】嫩脸羞蛾因甚，化作行云，却返巫阳。但有寒灯孤枕，皓月空床。长记当初，乍谐云雨，便学鸾皇。又岂料、正好三春桃李，一夜风霜。　丹青画，无言无笑，看了谩结愁肠。襟袖上，犹存残黛，渐灭余香。一自醉中忘了，奈何酒后思量。算应负你，枕前珠泪，万点千行。【八声甘州（寄参寥子）】有情风、万里卷潮来，无情送潮归。问钱塘江上，西兴浦口，几度斜晖？不用思量今古，俯仰昔人非。谁似东坡老，白首忘机。　记取西湖西畔，正算山好处，空翠烟霏。算诗人相得，如我与君稀。约他年、东还海道，愿谢公、雅志莫相违。西州路，不应回首，为我沾衣。【醉蓬莱（重九上君猷）】笑劳生一梦，羁旅三年，又还重九。华发萧萧，对荒园搔首。赖有多情，好饮无事，似古人贤守。岁岁登高，年年落帽，物华依旧。　此会应须烂醉，仍把紫菊茱萸，细看重嗅。摇落霜风，有手栽双柳。来岁今朝，为我西顾，酹羽觞江口。会与州人，饮公遗爱，一江醇酎。【三部乐（情景）】美人如月，乍见掩暮云，更增妍绝。算应无恨，安用阴晴圆缺。娇甚空只成愁，待下床又懒，未语先咽。数日不来，落尽一庭红叶。　今朝置酒强起，问为谁减动，一分香雪？何事散花却病，维摩无疾？却低眉、惨然不答，唱金缕一声怨切。堪折便折，且惜取、少年花发。【念奴娇（赤壁怀古）】大江东去，浪淘尽、千古风流人物。故垒西边，人道是、三国周郎赤壁。乱石穿空，惊涛拍岸，卷起千堆雪。江山如画，一时多少豪杰。　遥想公瑾当年，小乔初嫁了，雄姿英发。羽扇纶巾，谈笑间、强虏灰飞烟灭。故国神游，多情应笑我，早生华发。人间如梦，一尊还酹江月。【念奴娇（中秋）】凭高眺远，见长空万里，云无留迹。桂魄飞来光射处，冷浸一天秋碧。玉宇琼楼，乘鸾来去，人在清凉国。江山如画，望中烟树历历。　我醉拍手狂歌，举杯邀月，对影成三客。起舞徘徊风露下，今夕不知何夕。便欲乘风，翻然归去，何用骑鹏翼。水晶宫里，一声吹断横笛。【水龙吟】（昔谢自然欲过海，求师蓬莱。至海中，或谓自然：“蓬莱隔弱水三十万里，不可到。天台有司马子微，身居赤城，名在绛阙，可往从之。”自然乃还，受道于子微，白日仙去。子微著《坐忘论》七篇、《枢》一篇。年百余将终，谓弟子曰：“吾居玉霄峰，东望蓬莱，尝有真灵降焉。今为东海青童君所召。”乃蝉脱而去。其后李太白作《大鹏赋》云：“尝见子微于江陵，谓余有仙风道骨，可与神游八极之表。”元丰七年冬，予过临淮，而湛然先生梁公在焉，童颜清彻，如二三十许人然，人亦有自少见之者。善吹铁笛，嘹然有穿云烈石之声。乃作《水龙吟》一首，记子微、太白之事，倚其声而歌之。）古来云海茫茫，蓬山绛阙知何处，人间自有，赤城居士，龙蟠凤举。清净无为，坐忘遗照，八篇奇语。向玉霄东望，蓬莱晻霭，有云驾、骖风驭。　行尽九州四海，笑纷纷落花飞絮。临江一见，谪仙风采，无言心许。八表神游，浩然相对，酒酣箕踞。待垂天赋就，骑鲸路稳，约相将去。【水龙吟】（岭南大守闾丘公显，致仕居姑苏。东坡每过必留连。尝言过姑苏不游虎丘，不谒闾丘，乃二欠事，其重之如此。一日，出其后房佐酒，有懿卿者，甚有才色，善吹笛，因作《水龙吟》赠之。一云赠赵晦之吹笛侍儿）楚山修竹如云，异材秀出千林表。龙须半剪，凤膺微涨，玉肌匀绕。木落淮南，雨晴云梦，月明风袅。自中郎不见，桓伊去后，知辜负、秋多少？　闻道岭南太守，后堂深、绿珠娇小。绮窗学弄，《梁州》初遍，《霓裳》未了。嚼徵含宫，泛商流羽，一声云杪。为使君洗尽，蛮风瘴雨，作《霜天晓》。【水龙吟（次韵章质夫杨花词）】似花还似非花，也无人惜从教坠。抛街傍路，思量却是，无情有思。萦损柔肠，困酣娇眼，欲开还闭。梦随风万里，寻郎去处，又还被、莺呼起。　不恨此花飞尽，恨西园、落红难缀。晓来雨过，遗踪何在？一池萍碎。春色三分，二分尘土，一分流水。细看来、不是杨花，点点是离人泪。【水龙吟】（闾丘大夫孝直公显，尝守黄州，作栖霞楼，为郡中胜绝。元丰五年，予谪居于黄。正月十七日，梦扁舟渡江，中流回望，楼中歌乐杂作，舟中人言，公显方会客也。觉而异之，乃作此词。公显时已致仕，在苏州。）小舟横截春江，卧看翠壁红楼起。云间笑语，使君高会，佳人半醉。危柱哀弦，艳歌余响，绕云萦水。念故人老大，风流未减，独回首、烟波里。　推枕惘然不见，但空江、月明千里。五湖闻道，扁舟归去，仍携西子。云梦南州，武昌南岸，昔游应记。料多情梦里，端来见我，也参差是。【水龙吟】小沟东接长江，柳堤苇岸连云际。烟村潇洒，人间一哄，渔樵早市。永昼端居，寸阴虚度，了成何事。但丝莼玉藕，珠粳锦鲤，相留恋，又经岁。　因念浮丘旧侣，惯瑶池、羽觞沉醉。青鸾歌舞，铢衣摇曳，壶中天地。飘堕人间，步虚声断，露寒风细。抱素琴，独向银蟾影里，此怀难寄。【水龙吟（咏雁）】露寒烟冷兼葭，老天外征鸿寥唳。银河秋晚，长门灯悄，一声初至。应念潇湘，岸遥人静，水多菰米。望极平田，徘徊欲下，依前被、风惊起。　须信衡阳万里，有谁家，锦书遥寄。万里云外，斜行横阵，才疏又缀。仙掌月明，石头城下，影摇寒水。念征衣未捣，佳人拂杵，有盈盈泪。【归朝欢】（公尝有诗与苏伯固，其序曰：“昔有九江，与苏伯固唱和，其略曰：‘我梦扁舟浮震泽，雪浪横江千顷白。觉来满眼是庐山，倚天无数开青壁。’盖实梦也。然公诗复云：‘扁舟震泽定何时？满眼庐山觉又非。’”）我梦扁舟浮震泽，雪浪摇空千顷白。觉来满眼是庐山，倚天无数开青壁，此生长接淅，与君同是江南客。梦中游，觉来清赏，同作飞梭掷。　明日西风还挂席，唱我新词泪沾臆。灵均去后楚山空，澧阳兰芷无颜色。君才如梦得，武陵更在西南极。竹枝词，莫摇新唱，谁谓古今隔？【永遇乐（寄孙巨源）】长忆别时，景疏楼下，明月如水。美酒清歌，留连不住，月随人千里。别来三度，孤光又满，冷落共谁同醉？卷珠帘，凄然顾影，共伊到明无寐。　今朝有客，来从淮上，能道使君深意。凭仗清淮，分明到海，中有相思泪。而今何在，西垣清禁，夜永云华侵被。此时看、回廊晓月，也应暗记。【永遇乐】（夜宿燕子楼，梦眄眄，因作此词。一云：徐州梦觉，北登燕子楼作。）明月如霜，好风如水，清景无限。曲港跳鱼，圆荷泻露，寂莫无人见。沈沈三鼓，飘然一叶，黯黯梦云惊断。夜茫茫，重寻无觅处，觉来小园行遍。　天涯倦客，山中归路，望断故园心眼。燕子楼空，佳人何在？空锁楼中燕。古今如梦，何曾梦觉，但有旧欢新怨。异时对、南楼夜景，为余浩叹。【永遇乐（眺望）】天末山横，半空箫鼓，楼观高起。指点裁成，东风满院，总是新桃李。纶巾羽扇，一尊饮罢，目送断鸿千里。揽清歌，余音不断，缥缈尚萦流水。　年来自笑，无情何事，犹有多情遗思。绿鬓朱颜，匆匆拚了，却记花前醉。明年春到，重寻幽梦，应在乱莺声里。拍阑干，斜阳转处，有谁共倚。【无愁可解】（国士范日新作越调解愁、洛阳刘九伯寿闻而悦之，戏作俚语之诗，天下传咏，以谓几于达者。龙丘子犹笑之，此虽免乎愁，犹有所解也者。夫游于自然而托于不得已，人乐亦乐，人愁亦愁，彼且恶乎解哉。乃反其词，作无愁可解。）光景百年，看便一世，生来不识愁味。问愁何处来，更开解个甚底？万事从来风过耳，何用不著心里。你唤做展却眉头，便是达者？也则恐未。　此理、本不通言，何曾道、欢游胜如名利。道则浑是错，不道如何即是？这里元无我与你。甚唤做物情之外？若须待醉了、方开解时，问无酒、怎生醉？【沁园春】孤馆灯青，野店鸡号，旅枕梦残。渐月华收练，晨霜耿耿；云山摛锦，朝露清清。世路无穷，劳生有限，似此区区长鲜欢。微吟罢，凭征鞍无语，往事千端。　当时共客长安，似二陆初来俱少年。有笔头千字，胸中万卷；致君尧舜，此事何难。用舍由时，行藏在我，袖手何妨闲处看。身长健，但优游卒岁，且斗尊前。【沁园春】情若连环，恨如流水，甚时是休。也不须惊怪，沈郎易瘦；也不须惊怪，潘鬓先愁。总是难禁，许多魔难，奈好事教人不自由。空追想，念前欢杳杳，后会悠悠。　凝眸，悔上层楼。谩惹起、新愁压旧愁。向彩笺写遍，相思字了，重重封卷，密寄书邮。料到伊行，时时开看，一看一回和泪收。须知道，□这般病染，两处心头。【贺新郎】（余倅杭日，府僚湖中高会，群妓毕集，惟秀兰不来，营将督之再三，乃来。仆问其故，答曰：“沐浴倦卧，忽有扣门声，急起询之，乃营将催督也。整妆趋命，不觉稍迟。”时府僚有属意于兰者，见其不来，恚恨不已。云：“必有私事。”秀兰含泪力辩，而仆亦从旁冷语，阴为之解。府僚终不释然也。适榴花开盛，秀兰以一枝藉手献座中。府僚愈怒，责其不恭。秀兰进退无遽，但低首垂泪而己。仆乃作一曲，名《贺新郎》，令秀兰歌以侑觞，声容妙绝，府僚大悦，剧饮而罢。）乳燕飞华屋，悄无人、桐阴转午，晚凉新浴。手弄生绡白团扇，扇手一时似玉。渐困倚、孤眠清熟。帘外谁来推绣户，枉教人、梦断瑶台曲。又却是、风敲竹。　石榴半吐红巾蹙。待浮花浪蕊都尽，伴君幽独。秾艳一枝细看取，芳心千重似束。又恐被、秋风惊绿。若待得君来向此，花前对酒不忍触。共粉泪，两蔌蔌。【稍遍】（陶渊明赋《归去来》，有其词而无其声。余治东坡，筑雪堂于上，人皆笑其陋。独鄱阳董毅夫过而悦之，有卜邻之意。乃取《归去来》词，稍加隐括，使就声律，以遗毅夫。使家僮歌之，时相从于东坡，释耒而和之，扣牛角而为之节，不亦乐乎？）为米折腰，因酒弃家，口体交相累。归去来，谁不遣君归？觉从前皆非今是。露未晞，征夫指予归路，门前笑语喧童稚。嗟旧菊都荒，新松暗老，吾年今已如此。但小窗容膝闭柴扉，策杖看孤云暮鸿飞。云出无心，鸟倦知还，本非有意。　噫！归去来兮，我今忘我兼忘世。亲戚无浪语，琴书中有真味。步翠麓崎岖，泛溪窈窕，涓涓暗谷流春水。观草木欣荣，幽人自感，吾生行且休矣。念寓形宇内复几时，不自觉皇皇欲何之？委吾心，去留谁计。神仙知在何处？富贵非吾愿。但知临水登山啸咏，自引壶觞自醉。此生天命更何疑，且乘流，遇坎还止。（其词，盖世所谓般瞻之稍遍也。般瞻，龟兹语也。华言为五声，盖羽声也，于五音之次为第五。今世作般涉，误矣。稍遍三叠，每叠加促字，当为稍，读去声。世作哨，或作涉，皆非是。）【稍遍（春词）】睡起画堂，银蒜押帘，珠幕云垂地。初雨歇，洗出碧罗天，正溶溶养花天气。一霎暖风回芳草，荣光浮动，卷皱银塘水。方杏靥勺酥，花须吐绣，园林翠红排比。见乳燕捎蝶过繁枝，忽一线炉香逐游丝。昼永人间，独立斜阳，晚来情味。　便乘兴携将佳丽，深入芳菲里。拨胡琴语，轻拢慢捻总伶俐。看紧约罗裙，急趣檀板，霓裳入破惊鸿起。颦月临眉，醉霞横脸。歌声悠扬云际。任满头红雨、落花飞坠，渐鳷鹊楼西玉蟾低。尚徘徊、未尽欢意。君看今古悠悠，浮幻人间世。这些百岁光阴几日，三万六千而已。醉乡路稳不妨行，但人生、要适情耳。【戚氏】玉龟山，东皇灵媲统群仙。绛阙岧峣，翠房深迥，倚霏烟。幽闲、志萧然，金城千里锁婵娟。当时穆满巡狩，翠华曾到海西边。风露明霁，鲸波极目，势浮舆盖方圆。正迢迢丽日，玄圃清寂，琼草芊绵。　争解绣勒香鞯。鸾辂驻跸，八马戏芝田。瑶池近、画楼隐隐，翠鸟翩翩。肆华筵，□间作管鸣弦，宛若帝所钧天。稚头皓齿，绿发方瞳，圆极恬淡高妍。　尽倒琼壶酒，献金鼎药，固大椿年。缥缈飞琼妙舞，命双成奏曲醉留连。云璈韵响泻寒泉。浩歌畅饮，斜月低河汉。渐渐倚霞，天际红深浅。动归思，回兮尘寰。烂熳游，玉辇东还。杏花风，数里响鸣鞭。望长安路，依稀柳色翠，点春妍。【天仙子】走马探花花发未，人与化工俱不易。千回来绕百回看，蜂作婢，莺为使。谷雨清明空屈指。　白发卢郎情未已，一夜剪刀收玉蕊。尊前还对断肠红，人有泪，花无意。明日酒醒应满地。【踏青游】□火初晴，绿遍禁池芳草。斗锦绣、火城驰道。踏青游，拾翠惜，袜罗弓小。莲步袅，腰支佩兰轻妙，行过上林春好。　今困天涯，何限旧情相恼。念摇落、玉京寒早。任刘郎、目断蓬山难到。仙梦杳。良宵又过了，楼台万家清晓。【踏莎行（或谓贺铸作）】山秀芙蓉，溪明罨画，真游洞穴沧波下。临风慨想斩蛟灵，长桥千载犹横跨。　解佩投簪，求田问舍，黄鸡白酒渔樵社。元龙非复少时豪，耳根洗尽功名话。【踏莎行（或谓非东坡作）】这个秃奴，修行忒煞，云山顶上空持戒。一从迷恋玉楼人，鹑衣百结浑无奈。　毒手伤人，花容粉碎，空空色色今何在？臂间刺道苦相思，这回还了相思债。<hr>
