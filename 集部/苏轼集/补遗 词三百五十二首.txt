<h4>《集部·苏轼集·补遗 词三百五十二首》<b class="x">作者：苏轼</b></h4>
<br>【阳关曲（中秋作。本名《小秦王》，入腔即《阳关曲》）】<br>暮云收尽溢清寒，银汉无声转玉盘。此生此夜不长好，明月明年何处看。<br>【阳关曲（军中）】<br>受降城下紫髯郎，戏马台南旧战场。恨君不取契丹首，金甲牙旗归故乡。<br>又（李公择。）<br>济南春好雪初晴，才到龙山马足轻。使君莫忘霅溪女，时作阳关肠断声。<br>【如梦令】<br>（元丰十年十二月十八日，浴泗州雅熙塔下，戏作《如梦令》阕。此曲本唐<br>庄宗制，名《忆仙姿》，嫌其名不雅，故改为《如梦令》。盖庄宗作此词，卒章<br>云：“如梦，如梦，和泪出门相送。”因取以为名。）<br>水垢何曾相受，细看两俱无有。寄语揩背人，尽日劳君挥肘。轻手，轻手，<br>居士本来无垢。<br>【如梦令（同前）】<br>自净方能洗彼，我自汗流呀气。寄语澡浴人，且共肉身游戏。但洗，但洗，<br>俯为人间一切。<br>【如梦令（有寄）】<br>为向东坡传语，人在画堂深处。别后有谁来，雪压小桥无路。归去，归去，<br>江上一犁春雨。<br>【如梦令（春思）】<br>手种堂前桃李，无限绿阴青子。帘外百舌儿，惊起五更春睡。居士，居士，<br>莫忘小桥流水。<br>【如梦令（题淮山楼）】<br>城上层楼叠巘，城下清淮古汴。举手揖吴云，人与暮天俱远。魂断，魂断，<br>后夜松江月满。<br>【生查子·诉别（此词卷二十六作诗收，题：古别离送苏伯固）】<br>三度别君来，此别真迟暮。白尽老髭须，明日淮南去。　酒罴月随人，泪湿<br>花如雾。后夜逐君还，梦绕湖边路。<br>【昭君怨（送别）】<br>谁作桓伊三弄，惊破绿窗幽梦。新月与愁烟，满江天。　欲去又还不去，明<br>日落花飞絮，飞絮送行舟，水东流。<br>【点绛唇（己已重九和苏坚）】<br>我辈情钟，古来谁似龙山宴。而今楚甸，戏马余飞观。　顾谓佳人，不觉秋<br>强半。箫声远，鬓云撩乱，愁人参差雁。<br>【点绛唇（庚午重九，再用前韵）】<br>不用悲秋，今年身健还高宴。江村海甸，总作空花观。　尚想横汾，兰菊纷<br>相半。楼船远，白云飞乱，空有年年雁。<br>【点绛唇（再和，送钱公永）】<br>莫唱阳关，风流公子方终宴。秦山禹甸，缥缈真奇观。　北望平原，落日山<br>衔半。孤帆远，我歌君乱，一送西飞雁。<br>【点绛唇（杭州）】<br>闲倚胡床，庚公楼外峰千朵。与谁同坐，明月清风我。　别乘一来，有唱应<br>须和。还知么？自从添个，风月平分破。<br>【点绛唇（一说贺方回作）】<br>红杏飘香，柳含烟翠拖金缕。水边朱户，门掩黄昏雨。　烛影摇风，一枕伤<br>春绪。归不去，凤楼何处，芳草迷归路。<br>【点绛唇（或谓秦观作）】<br>醉漾轻舟，信流引到花深处。尘缘相误，无计花间住。　烟水茫茫，千里斜<br>阳暮。山无数，乱红如雨，不记来时路。<br>【点绛唇（离恨。或谓秦观作）】<br>月转乌啼，画堂宫徵生离恨。美人愁闷，不管罗衣褪。　清泪斑斑，挥断柔<br>肠寸。嗔人问，背灯偷揾，拭尽残妆粉。<br>【浣溪沙（新秋）】<br>风卷珠帘自上钩，萧萧乱叶报新秋。独携纤手上高楼。　缺月向人舒窈窕，<br>三星当户照绸缪。香生雾縠见纤柔。<br>【浣溪沙（游AA63水清泉寺，寺临兰溪，溪水西流）】<br>山下兰芽短浸溪，松间沙路净无泥。萧萧暮雨子规啼。　谁道人生无再少，<br>门前流水尚能西。休将白发唱黄鸡。<br>【浣溪沙】<br>（玄真子《渔父》云：“西塞山边白鸟飞，桃花流水鳜鱼肥。青箬笠，绿蓑<br>衣，斜风细雨不须归。”此语妙绝，恨莫能歌者，故增数语，令以《浣溪沙》歌<br>之。）<br>西塞山边白鹭飞，散花洲外片帆微。桃花流水鳜鱼肥。　自庇一身青箬笠，<br>相随到处绿蓑衣。斜风细雨不须归。<br>【浣溪沙】<br>（十一月二日，雨后微雪，太守徐君猷携酒见过，坐上作《浣溪沙》三首。<br>明日酒醒，雪大作，又作二首。）<br>覆块青青麦未苏，江南云叶暗随车。临皋烟景世间无。　雨脚半收檐断线，<br>雪林初下瓦疏珠。归来冰颗乱黏须。<br>【浣溪沙（前韵）】<br>醉梦昏昏晓未苏，门前辘辘使君车。扶头一盏怎生无。　废圃寒蔬挑翠羽，<br>小槽春酒冻真珠。清香细细嚼梅须。<br>【浣溪沙（前韵）】<br>雪里餐毡例姓苏，使君载酒为回车。天寒酒色转头无。　荐士已闻飞鹗表，<br>报恩亦不用蛇珠。醉中还许揽桓须。<br>【浣溪沙（再和前韵）】<br>半夜银山上积苏，朝来九陌带随车。涛江烟渚一时无。　空腹有诗衣有结，<br>泾薪如桂米如珠。冻吟谁伴捻髭须。<br>【浣溪沙（前韵）】<br>万顷风涛不记苏，雪晴江上麦千车。但令人饱我愁无。　翠袖倚风萦柳絮，<br>绛唇得酒烂樱珠。尊前呵手镊霜须。<br>【浣溪沙（九月九日二首）】<br>珠桧丝杉冷欲霜，山城歌舞助凄凉。且餐山色饮湖光。　共挽朱轓留半日，<br>强揉青蕊作重阳。不知明日为谁黄。<br>【浣溪沙（和前韵）】<br>霜鬓真堪插拒霜，哀弦危柱作伊凉。暂时流转为风光。　未遣清尊空北海，<br>莫因长笛赋山阳。金钗玉腕泻鹅黄。<br>【浣溪沙（有感）】<br>傅粉郎君又粉奴，莫教施粉与施朱。自然冰玉照香酥。　有客能为神女赋，<br>恁君送与雪儿书。梦魂东去觅桑榆。<br>【浣溪沙（咏橘）】<br>菊暗荷枯一夜霜，新苞绿叶照林光。竹篱茆舍出青黄。　香雾噀人惊半破，<br>清泉流齿怯初尝。吴姬三日手犹香。<br>【浣溪沙】<br>（公守湖，辛未上元日作会于伽蓝中。时长老法惠在座，人有献剪伽花彩，<br>甚奇。谓有初春兴。因作《浣溪沙》二首，寄袁公济。）<br>雪颔霜髯不自惊，更将剪彩发春荣。羞颜未醉已先赪。　莫唱黄鸡并白发，<br>且呼张友唤殷兄。有人归去欲卿卿。<br>【浣溪沙（和前韵）】<br>料峭东风翠幕惊，云何不饮对公荣。水精盘莹玉鳞赪。　花影莫辜三夜月，<br>朱颜未称五年兄。翰林子墨主人卿。<br>【浣溪沙（徐门石潭谢雨，道上作五首）】<br>照日深红暖见鱼，连溪绿暗晚藏乌。黄童白叟聚睢盱。　麋鹿逢人虽未惯，<br>猿猱闻鼓不须呼。归家说与采桑姑。<br>【浣溪沙】<br>旋抹红妆看使君，三三五五棘篱门。相挨踏破茜罗裙。　老幼扶携收麦社，<br>乌鸢翔舞赛神村。道逢醉叟卧黄昏。<br>【浣溪沙】<br>麻叶层层苘叶光，谁家煮茧一村香。隔篱娇语络丝娘。　垂白杖藜抬醉眼，<br>捋青捣麨软饥肠。问言豆叶几时黄。<br>【浣溪沙】<br>蔌蔌衣巾落枣花，村南村北响缲车。牛衣古柳卖黄瓜。　酒困路长惟欲睡，<br>日高人渴谩思茶。敲门试问野人家。<br>【浣溪沙】<br>软草平莎过雨新，轻沙走马路无尘。何时收拾耦耕身。　日暖桑麻光似泼，<br>风来蒿艾气如薰。使君元是此中人。<br>【浣溪沙（春情）】<br>道字娇讹苦未成，未应春阁梦多情。朝来何事绿鬟倾。　彩索身轻长趁燕，<br>红窗睡重不闻莺。困人天气近清明。<br>【浣溪沙（菊节别元素）】<br>缥缈危楼紫翠间，良辰乐事古难全。感时怀旧独凄然。<br>璧月琼枝空夜夜，菊花人貌自年年。不知来岁与谁看。<br>【浣溪沙（春情）】<br>桃李溪边驻画轮，鹧鸪声里倒清尊。夕阳虽好近黄昏。<br>香在衣裳妆在臂，水连芳草月连云。几人归去不销魂。<br>【浣溪沙（荷花）】<br>四面垂杨十里荷，问君何处最花多。画楼南畔夕阳和。　天气乍凉人寂寞，<br>光阴须得酒消磨。且来花里听笙歌。<br>【浣溪沙（赠闾邱朝议，时过徐州）】<br>一别姑苏已四年，秋风南浦送归船。画帘重见水中仙。　霜鬓不须催我老，<br>杏花依旧驻君颜。夜阑相对梦魂间。<br>【浣溪沙（有赠）】<br>惟见眉间一点黄，诏书催发羽书忙。从教娇泪洗红妆。　上殿云霄生羽翼，<br>论兵齿颊带风霜。归来衫袖有天香。<br>【浣溪沙（忆旧）】<br>长记鸣琴子贱堂，朱颜绿发映垂杨。如今秋鬓数茎霜。　聚散交游如梦寐，<br>升沉闲事莫思量。仲卿终不避桐乡。<br>【浣溪沙】<br>（绍圣元年十月十三日，与程乡令侯晋叔、归安簿谭汲游大口寺，野饮松下，<br>设松黄汤，作此阕。余近酿酒名万家春，盖岭南万户酒也。）<br>罗袜空飞洛浦尘，锦袍不见谪仙神。摧壶藉草亦天真。　玉粉轻黄千岁药，<br>雪花浮动万家春。醉归江路野梅新。<br>【浣溪沙（重九）】<br>白雪清词出坐间，爱君才器两俱全。异乡风景却依然。　可恨相逢能几日，<br>不知重会是何年。茱萸子细更重看。<br>【浣溪沙（元丰七年十月二十四日，从泗州刘倩叔游南山）】<br>细雨斜风作晓寒，淡烟疏柳媚晴滩。入淮清洛渐漫漫。　雪沫乳花浮午盏，<br>蓼芽蒿笋试春盘。人间有味是清欢。<br>【浣溪沙（送梅庭老赴潞州学官）】<br>门外东风雪洒裾，山头回首望三吴。不应弹铗为无鱼。　上党从来天下脊，<br>先生元是古之儒。时平不用鲁连书。<br>【浣溪沙（徐州藏春阁园中）】<br>惭愧今年二麦丰，千畦翠浪舞晴空。化工余力染夭红。　归去三公应倒载，<br>阑街拍手笑儿童。甚时名作锦薰笼。<br>【浣溪沙（扬州赏芍药樱桃）】<br>芍药樱桃两斗新，名园高会送芳辰。洛阳初夏广陵春。　红玉半开菩萨面，<br>丹砂秾点柳枝唇。尊前还有个中人。<br>【浣溪沙（赠楚守田待制小鬟）】<br>学画鸦儿正妙年，阳城下蔡困嫣然。凭君莫唱短因缘。　雾帐吹笙香袅袅，<br>霜庭按舞月娟娟。曲终红袖落双缠。<br>【浣溪沙（和前韵）】<br>一梦江湖费五年，归来风物故依然。相从一醉是前缘。　迁客不应常眊<br>矂，使君为出小婵娟。翠鬟聊著小诗缠。<br>【浣溪沙（端午）】<br>轻汗微微透碧纨，明朝端午浴芳兰。流香涨腻满晴川。　彩线轻缠红玉臂，<br>小符斜挂绿云鬟。佳人相见一千年。<br>【浣溪沙（感旧）】<br>徐邈能中酒圣贤，刘伶席地幕青天。潘郎白璧为谁连。　无可奈何新白发，<br>不如归去旧青山。恨无人借买山钱。<br>【浣溪沙（自适）】<br>倾盖相逢胜白头，故山空复梦松楸。此心安处是菟裘。　卖剑买牛真欲老，<br>乞浆得酒更何求。愿为辞社宴春秋。<br>【浣溪沙（寓意和前韵）】<br>炙手无人傍屋头，萧萧晚雨脱梧楸。谁怜季子敝貂裘。　顾我已无当世望，<br>似君须向古人求。岁寒松柏肯惊秋。<br>【浣溪沙（即事）】<br>画隼横江喜再游，老鱼跳槛识清讴。流年未肯付东流。　黄菊篱边无怅望，<br>白云乡里有温柔。挽回霜鬓莫教休。<br>【浣溪沙（端午）】<br>入袂轻风不破尘，玉簪犀璧醉佳辰。一番红粉为谁新。　团扇只堪题往事，<br>新丝那解系行人。酒阑滋味似残春。<br>【浣溪沙】<br>几共查梨到雪霜，一经题品便生光。木奴何处避雌黄。　北客有来初未识，<br>南金无价喜新尝。含滋嚼句齿牙香。<br>【浣溪沙】<br>山色横侵蘸晕霞，湘川风静吐寒花。远林屋散尚啼鸦。　梦到故园多少路，<br>酒醒南望隔天涯。月明千里照平沙。<br>【浣溪沙（重阳）】<br>晚菊花前敛翠蛾，挼花传酒缓声歌。柳枝团扇别离多。　拥髻凄凉论旧事，<br>曾随织女度银梭。当年今夕奈愁何。<br>【浣溪沙（春情）】<br>风压轻云贴水飞，乍晴池馆燕争泥。沈郎多病不胜衣。　沙上不闻鸿雁信，<br>竹间时听鹧鸪啼。此情惟有落花知。<br>【浣溪沙】<br>缥缈红妆照浅溪，薄云疏雨不成泥。送君何处古台西。　废沼夜来秋水满，<br>茂林深处晚莺啼。行人肠断草凄迷。<br>【浣溪沙（送叶淳老）】<br>阳羡姑苏已买田，相逢谁信是前缘。莫教便唱水如天。　我作洞霄君作守，<br>白头相对故依然。西湖知有几同年。<br>【减字木兰花】<br>（自钱塘被召，林子中作郡守，有会。坐中营妓出牒，郑容求落籍，高莹求<br>从良。子中呈东坡。东坡索笔，为《减字木兰花》书牒后，时用“郑容落籍，高<br>莹从良”八字于句端也。兼赠润守许仲途。）<br>郑庄好客，容我尊前先堕帻。落笔生风，籍籍声名不负公。　高山白早，莹<br>骨冰肤那解老。从此南徐，良夜清风月满湖。<br>【减字木兰花（寓意）】<br>云鬟倾倒，醉倚阑干风月好。凭仗相扶，误入仙家碧玉壶。　连天衰草，不<br>走湖南西去道。一舸姑苏，便逐鸱夷去得无。<br>【减字木兰花（荔枝）】<br>闽溪珍献，过海云帆来似箭。玉座金盘，不贡奇葩四百年。　轻红酿白，雅<br>称佳人纤手擘。骨细肌香，恰是当年十八娘。<br>【减字木兰花（送东武令赵晦之）】<br>贤哉令尹，三仕已之无喜愠。我独何人，犹把虚名玷搢绅。　不如归去，二<br>顷良田无觅处，归去来兮，待有良田是几时。<br>【减字木兰花（送别）】<br>玉觞无味，中有佳人千点泪。学道忘忧，一念还成不自由。　如今未见，归<br>去东园花似霰。一语相开，匹似当初本不来。<br>【减字木兰花（送赵令）】<br>春光亭下，流水如今何在也。岁月如梭，白首相看拟奈何。　故人重见，世<br>事年来千万变。官况阑珊，惭愧青松守岁寒。<br>【减字木兰花（过吴兴，李公择生子，三日会客，作此词戏之）】<br>惟熊佳梦，释氏老君会抱送。壮气横秋，未满三朝已食牛。　犀钱玉果，利<br>市平分沾四座。多谢无功，此事如何到得侬。<br>【减字木兰花（得书）】<br>晓来风细，不会鹊声来报喜。却羡寒梅，先觉春风一夜来。　香笺一纸，写<br>尽回纹机上意。欲卷重开，读遍千回与万回。<br>【减字木兰花（送别）】<br>天台旧路，应恨刘郎来又去。别酒频倾，忍听阳关第四声。　刘郎未老，怀<br>恋仙乡重得到。只恐因循，不见如今劝酒人。<br>又（钱塘西湖，有诗僧清顺居其上，自名藏春坞。门前有二古松，各有凌霄<br>花络其上。顺常昼卧其下。子瞻为郡，一日屏骑从过之，松风骚然。顺指落花觅<br>句，子瞻为赋此词。）<br>双龙对起，白甲苍髯烟雨里。疏影微香，下有幽人昼梦长。　湖风清软，双<br>鹊飞来争噪晚。翠飐红轻，时下凌霄百尺英。<br>【减字木兰花（赠小鬟琵琶）】<br>琵琶绝艺，年记都来十一二。拨弄么弦，未解将心指下传。　主人嗔小，欲<br>向东风先醉倒。已属君家，且更从容等待他。<br>【减字木兰花（立春）】<br>春牛春杖，无限春风来海上。便与春工，染得桃红似肉红。　春幡春胜，一<br>阵春风吹酒醒。不似天涯，卷起杨花似雪花。<br>【减字木兰花（雪词）】<br>雪容皓白，破晓玉英纷似织。风力无端，欲学杨花更耐寒。　相如未老，梁<br>苑犹能陪俊少。莫惹闲愁，且折江梅上小楼。<br>【减字木兰花】<br>玉房金蕊，宜在玉人纤手里。淡月朦胧，更有微微弄袖风。　温香熟美，醉<br>慢云鬟垂两耳。多谢春工，不是花红是玉红。<br>【减字木兰花（春月）】<br>春庭月午，摇荡香醪光欲舞。步转回廊，半落梅花婉娩香。　轻风薄雾，总<br>是少年行乐处。不似秋光，只与离人照断肠。<br>【减字木兰花（赠胜之）】<br>天然宅院，赛了千千并万万。说与贤知，表德元来是胜之。　今来十四，海<br>里猴儿奴子是。要睹休痴，六只骰儿六点儿。<br>【减字木兰花（琴）】<br>神闲意定，万籁收声天地静。玉指冰弦，未动宫商意已传。　悲风流水，写<br>出寥寥千古意。归去无眠，一夜余音在耳边。<br>【减字木兰花】<br>银筝旋品，不用缠头千尺锦。妙思如泉，一洗闲愁十五年。　为公少止，起<br>舞属公公莫起。风里银山，摆撼鱼龙我自闲。<br>【减字木兰花（赠君猷家姬）】<br>柔和性气，雅称佳名呼懿懿。解舞能讴，绝妙年中有品流。　眉长眼细，淡<br>淡梳妆新绾髻。懊恼风情，春著花枝百态生。<br>【减字木兰花】<br>莺初解语，最是一年春好处。微雨如酥，草色遥看近却无。　休辞醉倒，花<br>不看开人易老。莫待春回，颠倒红英间绿苔。<br>【减字木兰花】<br>江南游女，问我何年归得去。雨细风微，两足如霜挽纻衣。　江亭夜语，喜<br>见京华新样舞。莲步轻飞，迁客今朝始是归。<br>【减字木兰花（赠徐君猷三侍人、一妩卿）】<br>娇多媚煞，体柳轻盈千万态。殢主尤宾，敛黛含颦喜又嗔。　徐君乐饮，笑<br>谑从伊情意恁。脸嫩肤红，花倚朱阑裹住风。<br>【减字木兰花（胜之）】<br>双鬟绿坠，娇眼横波眉黛翠。妙舞蹁跹，掌上身轻意态妍。　曲穷力困，笑<br>倚人旁香喘喷。老大逢欢，昏眼犹能仔细看。<br>【减字木兰花（庆姬）】<br>天真雅丽，容态温柔心性慧。响亮歌喉，遏住行云翠不收。　妙词佳曲，啭<br>出新声能断续。重客多情，满劝金卮玉手擎。<br>【减字木兰花】<br>空床响琢，花上春禽冰上雹。醉梦尊前，惊起湖风入坐寒。　转关镬索，春<br>水流弦霜入拨。月堕更阑，更请宫高奏独弹。<br>【减字木兰花】<br>（五月二十四日，会于无咎之随斋。主人汲泉置大盆中，渍白芙蓉，坐客翛<br>然，无复有病暑意。）<br>回风落景，散乱东墙疏竹影。满坐清微，入袖寒泉不湿衣。　梦回酒醒，百<br>尺飞澜鸣碧井。雪洒冰麾，散落佳人白玉肌。<br>【减字木兰花（以大琉璃杯劝王仲翁）】<br>海南奇宝，铸出团团如栲栳。曾到昆仑，乞得山头玉女盆。　绛州王老，百<br>岁痴顽推不倒。海口如门，一派黄流已电奔。<br>【减字木兰花（一说上半阙亦刘泾作）】<br>凭谁妙笔，横扫素缣三百尺。天下应无，此是钱塘湖上图。（苏轼）　一般<br>奇绝，云淡天高秋夜月。费尽丹青，只这些儿画不成。（仲殊）<br>【诉衷情（送述古，迓元素）】<br>钱塘风景古来奇，太守例能诗。先驱负驽何在，心已浙江西。　花尽后，叶<br>飞时，雨凄凄。若为情绪，更问新官，向旧官啼。<br>【诉衷情（海棠）】<br>海棠珠缀一重重，清晓近帘栊。胭脂谁与匀淡，偏向脸边浓。　看叶嫩，惜<br>花红，意无穷。如花似叶，岁岁年年，共占春风。<br>【诉衷情（琵琶女）】<br>小莲初上琵琶弦，弹破碧云天。分明绣阁幽恨，都向曲中传。　肤莹玉，鬓<br>梳蝉，绮窗前。素蛾今夜，故故随人，似斗婵娟。<br>【菩萨蛮（歌妓）】<br>绣帘高卷倾城出，灯前潋艳横波溢。皓齿发清歌，春愁入翠蛾。　凄音休怨<br>乱，我已先肠断。遗响下清虚，累累一串珠。<br>【菩萨蛮】<br>碧纱微露纤纤玉，朱唇渐暖参差竹。越调变新声，龙吟彻骨清。　夜来残酒<br>醒，惟觉霜袍冷。不见敛眉人，胭脂觅旧痕。<br>【菩萨蛮（西湖）】<br>秋风湖上萧萧雨，使君欲去还留住。今日谩留君，明朝愁杀人。　尊前千点<br>泪，洒向长河水。不用敛双蛾，路人啼更多。<br>【菩萨蛮（杭妓往苏）】<br>玉童西迓浮丘伯，洞天冷落秋萧瑟。不用许飞琼，瑶台空月明。　清香凝夜<br>宴，借与韦郎看。莫便过姑苏，扁舟下五湖。<br>【菩萨蛮（席上和陈令举）】<br>天怜豪俊腰金晚，故教月向松江满。清景为淹留，从君都占秋。　身闲惟有<br>酒，试问遨游首。帝梦已遥思，匆匆归去时。<br>【菩萨蛮（代妓送陈述古）】<br>娟娟缺月西南落，相思拨断琵琶索。枕泪梦魂中，觉来眉晕重。　画堂堆烛<br>泪，长笛吹新水。醉客各西东，应思陈孟公。<br>【菩萨蛮（感旧）】<br>玉笙不受珠唇暖，离声凄咽胸填满。遗恨几千秋，恩留人不留。　他年京国<br>酒，泫泪攀枯柳。莫唱短因缘，长安远似天。<br>【菩萨蛮（新月）】<br>画檐初挂弯弯月，孤光未满先忧缺。还认玉帘钩，天孙梳冼楼。　佳人言语<br>好，不愿求新巧。此恨固应知，愿人无别离。<br>【菩萨蛮（七夕）】<br>风回仙驭云开扇，更阑月坠星河转。枕上梦魂惊，晓檐疏雨零。　相逢虽草<br>草，长共天难老。终不羡人间，人间夜似年。<br>【菩萨蛮（有寄）】<br>城隅静女何人见，先生日夜歌彤管。谁识蔡姬贤，江南顾彦先。　先生那久<br>困，汤沐须名郡。惟有谢夫人，从来见拟伦。<br>【菩萨蛮】<br>买田阳羡吾将老，从来只为溪山好。来往一虚舟，聊随物外游。　有书仍懒<br>著，水调歌归去。筋力不辞诗，要须风雨时。<br>【菩萨蛮（回文）】<br>落花闲院春衫薄，薄衫春院闲花落。迟日恨依依，依依恨日迟。　梦回莺舌<br>弄，弄舌莺回梦。邮便问人羞，羞人问便邮。<br>【菩萨蛮（夏景回文）】<br>火云凝汗挥珠颗，颗珠挥汗凝云火，琼暖碧纱轻，轻纱碧暖琼。　晕腮嫌枕<br>印，印枕嫌腮晕。闲照晚妆残，残妆晚照闲。<br>【菩萨蛮（回文）】<br>峤南江浅红梅小，小梅红浅江南峤。窥我向疏篱，篱疏向我窥。　老人行即<br>到，到即行人老。离别惜残枝，枝残惜别离。<br>【菩萨蛮（回文。春闺怨）】<br>翠鬟斜幔云垂耳，耳垂云幔斜鬟翠。春晚睡昏昏，昏昏睡晚春。　细花梨雪<br>坠，坠雪梨花细。颦浅念谁人，人谁念浅颦。<br>【菩萨蛮（回文。夏闺怨）】<br>柳庭风静人眠昼，昼眠人静风庭柳。香汗薄衫凉，凉衫薄汗香。　手红冰腕<br>藕，藕腕冰红手。郎笑藕丝长，长丝藕笑郎。<br>【菩萨蛮（回文。秋闺怨）】<br>井桐双照新妆冷，冷妆新照双桐井。羞对井花愁，愁花井对羞。　影孤怜夜<br>永，永夜怜孤影。楼上不宜愁，愁宜不上楼。<br>【菩萨蛮（回文。冬闺怨）】<br>雪花飞暖融香颊，颊香融暖飞花雪。欺雪任单衣，衣单任雪欺。　别时梅子<br>结，结子梅时别。归不恨开迟，迟开恨不归。<br>【菩萨蛮】<br>娟娟侵鬓妆痕浅，双颦相媚弯如剪。一瞬百般宜，无论笑与啼。　酒阑思翠<br>被，特故腾腾地。生怕促归轮，微波先泥人。<br>【菩萨蛮（咏足）】<br>涂香莫惜莲承步，长愁罗袜凌波去。只见舞回风，都无行处踪。　偷穿宫样<br>稳，并立双趺困。纤妙说应难，须从掌上看。<br>【菩萨蛮】<br>玉镮堕耳黄金饰，轻衫罩体香罗碧。缓步困春醪，春融脸上桃。　花钿从委<br>地，谁与郎为意。长爱月华清，此时憎月明。<br>【菩萨蛮（或谓朱淑真作）】<br>湿云不动溪桥冷，嫩寒初透东风影。桥下水声长，一枝和月香。　人怜花似<br>旧，花比人应瘦。莫凭小栏干，夜深花正寒。<br>【采桑子（润州东景楼与孙巨源相遇）】<br>多情多感仍多病，多景楼中。樽酒相逢，乐事回头一笑空。停杯且听琵琶语，<br>细捻轻拢。醉脸春融，斜照江天一抹红。<br>【卜算子（感旧）】<br>蜀客到江南，长忆吴山好。吴蜀风流自古同，归去应须早。　还与去年人，<br>共藉西湖草。莫惜尊前仔细看，应是容颜老。<br>【卜算子】<br>（惠州有温都监女，颇有色。年十六不肯嫁人。闻坡至，甚喜。每夜闻坡讽<br>咏，则徘徊窗下，坡觉而推窗，则其女逾墙而去。坡从而物色之曰：吾当呼王郎<br>与之子为姻。未几，而坡过海，女遂卒，葬於沙滩侧。坡回惠，为赋此词。）<br>缺月挂疏桐，漏断人初静。时见幽人独往来，缥缈孤鸿影。　惊起却回头，<br>有恨无人省。拣尽寒枝不肯栖，寂寞沙洲冷。<br>【好事近（送君猷）】<br>红粉莫悲啼，俯仰半年离别。看取雪堂坡下，老农夫凄切。　明年春水漾桃<br>花，柳岸隘舟楫。从此满城歌吹，看黄州阗咽。<br>【好事近】<br>烟外倚危楼，初见远灯明灭。却跨玉虹归去，看洞天星月。　当时张范风流<br>在，况一樽浮雪。莫问世间何事，与剑头微吷。<br>【好事近（湖上）】<br>湖上雨晴时，秋水半篙初没。朱槛俯窥寒鉴，照衰颜华发。　醉中欲堕白纶<br>巾，溪风漾流月。独棹小舟归去，任烟波飘兀。<br>【华清引（感旧）】<br>平时十月幸莲汤，玉甃琼梁。五家车马如水，珠玑满路旁。　翠华一去掩方<br>床，独留烟树苍苍。至今清夜月，依旧过缭墙。<br>【谒金门（秋夜）】<br>秋帷里，长漏伴人无寐。低玉枕凉轻绣被，一番秋气味。　晓色又侵窗纸，<br>窗外鸡声初起。声断几声还到耳，已明声未已。<br>【谒金门（秋兴）】<br>秋池阁，风傍晓庭帘幕。霜叶未衰吹未落，半惊鸦喜鹊。　自笑浮名情薄，<br>似与世人疏略。一片懒心双懒脚，好教闲处著。<br>【谒金门（秋感）】<br>今夜雨，断送一年残暑。坐听潮声来别浦，明朝何处去。　辜负金尊绿醑，<br>来岁今宵圆否？酒醒梦回愁几许，夜阑还独语。<br>【清平乐（秋词）】<br>清淮浊汴，更在江西岸。红旆到时黄叶乱，霜入梁王故苑。　秋原何处携壶，<br>停骖访古踟蹰。双庙遗风尚在，漆园傲吏应无。<br>【双荷叶】<br>双溪月，清光偏照双荷叶。双荷叶，红心未偶，绿衣偷结。　背风迎泪珠滑，<br>轻舟短棹先秋折。先秋折，烟鬟未上，玉杯微缺。<br>【更漏子（送孙巨源）】<br>水涵空，山照市，西汉二疏乡里。新白发，旧黄金，故人恩义深。　海东头，<br>山尽处，自古客槎来去。槎有信，赴秋期，使君行不归。<br>【占春芳】<br>红杏了，夭桃尽，独自占春芳。不比人间兰麝，自然透骨生香。　对酒莫相<br>忘，似佳人、兼合明光。只忧长笛吹花落，除是宁王。<br>【乌夜啼（寄远）】<br>莫怪归心甚速，西湖自有蛾眉。若见故人须细说，白发倍当时。　小郑非常<br>强记，二南依旧能诗。更有鲈鱼堪切脍，儿辈莫教知。<br>【阮郎归（初夏）】<br>绿槐高柳咽新蝉，薰风初入弦。碧纱窗下水沉烟，棋声惊昼眠。　微雨过，<br>小荷翻，榴花开欲然。玉盆纤手弄清泉，琼珠碎又圆。<br>【阮郎归（集句梅花）】<br>暗香浮动月黄昏，堂前一树春。东风何事入西邻？儿家常闭门。　雪肌冷，<br>玉容真，香腮粉未匀。折花欲寄陇头人，江南日暮春。<br>【阮郎归（苏州席上作）】<br>一年三度过苏台，清尊长是开。佳人相问苦相猜，这回来不来。　<br>情未尽，老先催，人生真可咳。他年桃李阿谁栽，刘郎双鬓摧。<br>【阮郎归（或谓黄庭坚作）】<br>歌停檀板舞停鸾，高阳饮兴阑。兽烟喷尽玉壶干，香分小凤团。　<br>雪浪浅，露珠圆，捧瓯春笋寒。绛纱笼下跃金鞍，归时人倚栏。<br>【虞美人影（暮春）】<br>华胥梦断人何处，听得莺啼红树。几点蔷薇香雨，寂寞闲庭户。　<br>暖风不解留花住，片片著人无数。楼上望春归去，芳草迷归路。<br>【西江月（真觉赏瑞香）】<br>公子眼花乱发，老夫鼻观先通。领巾飘下瑞香风，惊起谪仙春梦。　<br>后土祠中玉蕊，蓬莱殿后鞓红。此花清绝更纤秾，把酒何人心动。<br>【西江月（坐客见和，复次韵）】<br>小院朱栏几曲，重城画鼓三通。更看微月转光风，归去香云入梦。　<br>翠袖争浮大白，皂罗半插斜红。灯花零落酒花秾，妙语一时飞动。<br>【西江月（再用前韵，戏曹子方。坐客云瑞香为紫丁香，遂以此曲辩证之）】<br>怪此花枝怨泣，托君诗句名通。凭将草木记吴风，继取相如云梦。<br>　点笔袖沾醉墨，谤花面有惭红。知君却是为情秾，怕见此花撩动。<br>【西江月】<br>闻道双衔凤带，不妨单著鲛绡。夜香知与阿谁烧，怅望水沉烟袅。　<br>云鬓风前绿卷，玉颜醉里红潮。莫教空度可怜宵，月与佳人共撩。<br>【西江月（重九）】<br>点点楼头细雨，重重江外平湖。当年戏马会东徐，今日凄凉南浦。　<br>莫恨黄花未吐，且教红粉相扶。酒阑不必看茱萸，俯仰人间今古。<br>【西江月（送茶并谷帘与王胜之）】<br>龙焙今年绝品，谷帘自古珍泉。雪芽双井散神仙，苗裔来从北苑。　<br>汤发云腴酽白，盏浮花乳轻圆。人间谁敢更争妍，斗取红窗粉面。<br>【西江月（姑熟再见胜之，次前韵）】<br>别梦已随流水，泪巾犹浥香泉。相如依旧是臞仙，人在瑶台阆苑。　<br>花雾萦风缥缈，歌珠滴水清圆。蛾眉新作十分妍，走马归来便面。<br>【西江月（黄州中秋）】<br>世事一场大梦，人生几度秋凉。夜来风叶已鸣廊，看取眉头鬓上。　<br>酒贱常愁客少，月明多被云妨。中秋谁与共孤光，把盏凄然北望。<br>【西江月（送钱待制）】<br>莫叹平原落落，且应去鲁迟迟。与君各记少年时，须信人生如寄。　<br>白发千茎相送，深杯百罚休辞。拍浮何用酒为池，我已为君德醉。<br>【西江月（梅花）】<br>玉骨那愁瘴雾，冰肌自有仙风。海仙时遣探芳丛，倒挂绿毛么凤。　<br>素面翻嫌粉涴，洗妆不褪唇红。高情已逐晓云空，不与梨花同梦。<br>（惠州梅花上珍禽曰倒挂子，似绿毛凤而小。）<br>【西江月】<br>（春夜行蕲水中，过酒家，饮酒醉，乘月至一溪桥上，解鞍曲肱少休。及觉<br>已晓，乱山葱茏，不谓人世也。书此词于桥柱上。）<br>照野瀰瀰浅浪，横空暖暖微霄。障泥未解玉骢骄，我欲醉眠芳草。　<br>可惜一溪明月，莫教踏碎琼瑶。解鞍欹枕绿杨桥，杜宇数声春晓。<br>【西江月（平山堂）】<br>三过平山堂下，半生弹指声中。十年不见老仙翁，壁上龙蛇飞动。　<br>欲吊文章太守，仍歌杨柳春风。休言万事转头空，未转头时皆梦。<br>【西江月（苏州交代林子中席上作）】<br>昨日扁舟京口，今朝马首长安。旧官何物与新官，只有湖山公案。　<br>此景百年几变，个中下语千难。使君才气卷波澜，与把新诗判断。<br>【西江月（咏梅）】<br>马趁香微路远，沙笼月淡烟斜。渡波清彻映妍华。倒绿枝寒凤挂。　<br>挂北凤寒枝绿倒，华妍映彻清波。渡斜烟淡月笼沙。远路微香趁马。<br>【西江月（佳人。或谓非苏轼作）】<br>碧雾轻笼两凤，寒烟淡拂双鸦。为谁流睇不归家。错认门前过马。　<br>有意偷回笑眼，无言强整衣纱。刘郎一见武陵花。从此春心荡也。<br>【少年游（端午赠黄守徐君猷）】<br>银塘朱槛麹尘波，圆绿卷新荷。兰条荐浴，菖花酿酒，天气尚清和。　<br>好将沉醉酬佳节，十分酒，十分歌。狱草烟深，讼庭人悄，无吝宴游过。<br>【少年游】<br>（黄之侨人郭氏，每岁正月迎紫姑神，以箕为腹，箸为口，画灰盘中，为诗<br>敏捷，立成。余往观之，神请予作《少年游》，乃以此戏之。）<br>玉肌铅粉傲秋霜，准拟凤呼凰。伶伦不见，清香未吐，且糠秕吹扬。　<br>到处成双君独只，空无数，烂文章。一点香檀，谁能借箸，无复似张良。<br>【少年游（润州作）】<br>去年相送，余杭门外，飞雪似杨花。今年春尽，杨花似雪，犹不见还家。　<br>对酒卷帘邀明月，风露透窗纱。恰似嫦娥怜双燕，分明照、画梁斜。<br>【瑶池燕（琴曲有《瑶池燕》，变其词，作闺怨，寄陈季常）】<br>飞花成阵，春心困。寸寸，别肠多少愁闷。无人问，偷啼自揾、残妆粉。　<br>抱瑶琴，寻出新韵。玉纤趁，南风未解幽愠。低云鬓，眉峰敛晕、娇和恨。<br>【南柯子（游赏）】<br>山与歌眉敛，波同醉眼流。游人都上十三楼，不羡竹西歌吹、古扬州。　<br>菰黍连昌歜，琼彝倒玉舟。谁家水调唱歌头，声绕碧山飞去、晚云留。<br>【南柯子（湖景，和前韵）】<br>古岸开青葑，新渠走碧流。会看光满万家楼，记取他年扶病、入西州。　佳<br>节连梅雨，余生寄叶舟。只将菱角与鸡头，更有月明千顷、一时留。<br>【南柯子（寓意）】<br>雨暗初疑夜，风回忽报晴。淡云斜照著山明，细草软沙溪路、马蹄轻。　卯<br>酒醒还困，仙材梦不成。蓝桥何处觅云英，只有多情流水、伴人行。<br>【南柯子（和前韵）】<br>日出西山雨，无晴又有晴。乱山深处过清明，不见彩绳花板、细腰轻。　尽<br>日行桑野，无人与目成。且将新句琢琼英，我是世间闲客、此闲行。<br>【南柯子（再用前韵）】<br>带酒冲山雨，和衣睡晚晴。不知钟鼓报天明，梦里栩然蝴蝶、一身轻。　老<br>去才都尽，归来计未成。求田问舍笑豪英，自爱湖边沙路、免泥行。<br>【南柯子（晚春）】<br>日薄花房绽，风和麦浪轻。夜来微雨洗郊坰，正是一年春好、近清明。　已<br>改煎茶火，犹调入粥饧。使君高会有余清，此乐无声无味、最难名。<br>【南柯子（八月十八日观潮）】<br>海上乘槎侣，仙人萼绿华。飞升元不用丹砂，住在潮头来处，渺天涯。　雷<br>辊夫差国，云翻海若家。坐中安得弄琴牙，写取余声归向、水仙夸。<br>【南柯子（再用前韵）】<br>苒苒中秋过，萧萧两鬓华。寓身化世一尘沙，笑看潮来潮去、了生涯。　方<br>士三山路，渔人一叶家。早知身世两聱牙，好伴骑鲸公子、赋雄夸。<br>【南柯子】<br>（东坡守钱塘，无日不在西湖。尝携妓谒大通禅师，大通愠形于色。东坡作<br>长短句，令妓歌之。）<br>师唱谁家曲，宗风嗣阿谁。借君拍板与门槌，我也逢场作戏、莫相疑。　溪<br>女方偷眼，山僧莫贬眉。却愁弥勒下生迟，不见老婆三五、少年时。<br>【南柯子（别润州许仲途）】<br>欲执河梁手，还升月旦堂。酒阑人散月侵廊，北客明朝归去、雁南翔。　窈<br>窕高明玉，风流郑季庄。一时分散水云乡，惟有落花芳草、断人肠。<br>【南柯子（湖州作）】<br>山雨潇潇过，溪桥浏浏清。小园幽榭枕苹汀，门外月华如水、彩舟横。苕岸<br>霜花尽，江湖雪阵平。两山遥指海门青，回首水云何处、觅孤城。<br>【南柯子（暮春）】<br>紫陌寻春去，红尘拂面来。无人不道看花回，惟见石榴新蕊、一枝开。　冰<br>簟堆云髻，金樽滟玉醅。绿阴青子莫相催，留取红巾千点、照池台。<br>【南柯子（黄州腊月八日，饮怀民小阁）】<br>卫霍元勋后，韦平外族贤。吹笙只合在缑山，闲驾彩鸾归去、趁新年。　烘<br>暖烧香阁，轻寒浴佛天。他年一醉画堂前，莫忘故人憔悴、老江边。<br>【南柯子（有感）】<br>笑怕蔷薇罥，行忧宝瑟僵。美人依约在西厢，只恐暗中迷路、认余香。　午<br>夜风翻幔，三更月到床。簟纹如水玉肌凉，何物与侬归去、有残妆。<br>【南柯子（感旧）】<br>寸恨谁云短，绵绵岂易裁。半年眉绿未曾开，明月好风闲处、是人猜。　春<br>雨消残冻，温风到冷灰。樽前一曲为谁哉，留取曲终一拍、待君来。<br>【南柯子（楚守周豫出舞鬟，因作二首赠之）】<br>绀绾双蟠髻，云欹小偃巾。轻盈红脸小腰身，叠鼓忽催花拍、斗精神。　空<br>阔轻红歇，风和约柳春。蓬山才调最清新，胜似缠头千锦、共藏珍。<br>【南柯子（同前）】<br>琥珀装腰佩，龙香入领巾。只应飞燕是前身，共看剥葱纤手、舞凝神。　柳<br>絮风前转，梅花雪里春。鸳鸯翡翠两争新，但得周郎一顾、胜珠珍。<br>【南柯子（舞妓）】<br>云鬓裁新绿，霞衣曳晓红。待歌凝立翠筵中。一朵彩云何事、下巫峰。　趁<br>拍鸾飞镜，回身燕漾空。莫翻红袖过帘栊，拍被杨花勾引、嫁东风。<br>【南柯子】<br>见说东园好，能消北客愁。虽非吾土且登楼，行尽江南南岸、此淹留。　短<br>日明枫缬，清香暗菊球。流年回首付东流，凭仗挽回潘鬓、莫教秋。<br>【望江南】<br>春未老，风细柳斜斜。试上超然台上看，半壕春水一城花。烟雨暗千家。　<br>寒食后，酒醒却咨嗟。休对故人思故国，且将新火试新茶。诗酒趁年华。<br>【望江南（暮春）】<br>春已老，春服几时成。曲水浪低蕉叶稳，舞雩风软苎罗轻。酣咏乐升平。　<br>微雨过，何处不催耕。百舌无言桃李尽，柘枝深处鹁鸪鸣。春色属芜菁。<br>【浪淘沙（探春）】<br>昨日出东城，试探春情，墙头红杏暗如倾。槛内群芳芽未吐，早已回春。　<br>绮陌敛香尘，雪霁前村，东君用意不辞辛。料想春光先到处，吹绽梅英。<br>【鹧鸪天（时谪黄州）】<br>林断山明竹隐墙，乱蝉衰草小池塘。翻空白鸟时时见，照水红蕖细细香。　<br>村舍外，古城傍，杖藜徐步转斜阳。殷勤昨夜三更雨，又得浮生一日凉。<br>【鹧鸪天（陈公密出侍儿素娘歌紫玉箫曲劝老人酒老人饮尽因为赋此词）】<br>笑捻红牙亸翠翘，扬州十里最妖娆。夜来绮席亲曾见，撮得精神滴滴娇。　<br>娇后眼，舞时腰，刘郎几度欲魂消。明朝酒醒知何处，肠断云间紫玉箫。<br>【鹧鸪天（佳人）】<br>罗带双垂画不成，殢人娇态最轻盈。酥胸斜抱天边月，玉手轻弹水面冰。　<br>无限事，许多情，四弦丝竹苦丁宁。饶君拨尽相思调，待听梧桐叶落声。<br>【玉楼春（次欧公西湖韵）】<br>霜余已失长淮阔，空听潺潺清濑咽。佳人犹唱醉翁词，四十三年如电抹。　<br>草头秋露流珠滑，三五盈盈还二八。与予同是识翁人，惟有西湖波底月。<br>【玉楼春（次马中玉韵）】<br>知君仙骨无寒暑，千载相逢犹旦暮。故将别语恼佳人，要看梨花枝上雨。　<br>落花已逐回风去，花本无心莺自诉。明朝归路下塘西，不见莺啼花落处。<br>【玉楼春（宿造口，闻夜雨，寄子由、才叔）】<br>梧桐叶上三更雨，惊破梦魂无觅处。夜凉枕簟已知秋，更听寒蛩促机杼。　<br>梦中历历来时路，犹在江亭醉歌舞。尊前必有问君人，为道别来心与绪。<br>【玉楼春】<br>元宵似是欢游好，何况公庭民讼少。万家游赏上春台，十里神仙迷海岛。　<br>平原不似高阳傲，促席雍容陪语笑。坐中有客最多情，不惜玉山拚醉倒。<br>【玉楼春】<br>经旬未识东君信，一夕薰风来解愠。红绡衣薄麦秋寒，绿绮韵低梅雨润。　<br>瓜头绿染山光嫩，弄色金桃新傅粉。日高慵卷水晶帘，犹带春醪红玉困。<br>【玉楼春】<br>高平四面开雄垒，三月风光初觉媚。园中桃李使君家，城上亭台游客醉。　<br>歌翻杨柳金尊沸，饮散凭阑无限意。云深不见玉关遥，草细山重残照里。<br>【玉楼春（游寒溪改乐天诗）】<br>乌啼雀噪昏乔木，清明寒食谁家哭。风吹旷野纸钱飞，古墓累累春草绿。　<br>棠梨花映白杨路，尽是死生离别处。冥冥重泉哭不闻，萧萧暮雨人归去。<br>【南乡子（春情）】<br>晚景落琼杯，照眼云山翠作堆。认得岷峨春雪浪，初来，万顷蒲萄涨渌醅。<br>　暮雨暗阳台，乱洒高楼湿粉腮。一阵东风来卷地，吹回，落照江天一半开。<br>【南乡子（梅花词和杨元素）】<br>寒雀满疏篱，争抱寒柯看玉蕤。忽见客来花下坐，惊飞，踏散芳英落酒卮。<br>　痛饮又能诗，坐客无毡醉不知。花尽酒阑春到也，离离，一点微酸已著枝。<br>【南乡子（席上劝李公择酒）】<br>不到谢公台，明月清风好在哉。旧日髯孙何处去？重来，短李风流更上才。<br>　秋色渐摧颓，满院黄英映酒杯。看取桃花春二月，争开，尽是刘郎去后栽。<br>【南乡子（重九涵辉楼呈徐君猷）】<br>霜降水痕收，浅碧鳞鳞露远洲。酒力渐消风力软，飕飕，破帽多情却恋头。<br>　佳节若为酬，但把清尊断送秋。万事到头都是梦，休休，明日黄花蝶也愁。<br>【南乡子（送述古）】<br>回首乱山横，不见居人只见城。谁似临平山上塔，亭亭，迎客西来送客行。<br>　临路晚风清，一枕初寒梦不成。今夜残灯斜照处，荧荧，秋雨晴时泪不晴。<br>【南乡子（有感）】<br>冰雪透香肌，姑射仙人不似伊。濯锦江头新样锦，非宜，故著寻常淡薄衣。<br>　暖日下重帏，春睡香凝索起迟。曼倩风流缘底事，当时，爱被西真唤作儿。<br>【南乡子（和杨元素）】<br>东武望余杭，云海天涯两杳茫。何日功成名遂了，还乡，醉笑陪公三万场。<br>　不用诉离觞，痛饮从来别有肠。今夜送归灯火冷，河塘，堕泪羊公却姓杨。<br>【南乡子（自述）】<br>凉簟碧纱幮，一枕清风昼睡余。卧听晚衙无一事，徐徐，读尽床头几卷书。<br>　搔首赋归欤，自觉功名懒更疏。若问使君才与术，何如？占得人间一味愚。<br>【南乡子】<br>（沈强辅雯上出犀丽玉作胡琴，送元素还朝，同子野各赋一首。）<br>裙带石榴红，却水殷勤解赠侬。应许逐鸡鸡莫怕，相逢，一点灵犀必暗通。<br>　何处遇良工？琢刻天真半欲空。愿作龙香双凤拨，轻拢，长在环儿白雪胸。<br>【南乡子（赠行）】<br>旌旆满江湖，诏发楼船万舳舻。投笔将军因笑我，迂儒，帕首腰刀是丈夫。<br>　粉泪怨离居，喜子垂窗报捷书。试问伏波三万语，何如？一斛明珠换绿珠。<br>【南乡子（双荔枝）】<br>天与化工知，赐得衣裳总是绯。每向华堂深处见，怜伊，两个心肠一片儿。<br>　自小便相随，绮席歌筵不暂离。苦恨人人分析破，东西，怎得成双似旧时。<br>【南乡子（集句）】<br>寒玉细凝肤（吴融），清歌一曲倒金壶（郑谷。）杏叶菖条遍相识（李商隐<br>），争如，豆蔻花梢二月初（杜牧。）　年少即须臾（白居易，）芳时偷得醉工<br>夫（白居易。）罗帐细垂银烛背（韩渥，）欢娱，豁得平生俊气无（杜牧。）<br>【南乡子（集句）】<br>怅望送春杯（杜牧，）渐老逢春能几回（杜甫。）花满楚城愁远别（许浑），<br>伤怀，何况清丝急管催（刘禹锡。）　吟断望乡台（李商隐，）万里归心独上来<br>（许浑）。景物登临闲始见（杜枚，）徘徊，一寸相思一寸灰（李商隐。）<br>【南乡子（集句）】<br>何处倚阑干（杜枚，）弦管高楼月正圆（杜枚。）蝴蝶梦中家万里（崔涂，<br>）依然，老去愁来强自宽（杜甫。）　明镜借红颜（李商隐），须著人间比梦间<br>（韩愈）。蜡烛半笼金翡翠（李商隐，）更阑，绣被焚香独自眠（许浑。）<br>【南乡子（用韵和道辅）】<br>未倦长卿游，漫舞天歌烂不收。不是使君能矫世，谁留？教有琼梳脱麝油。<br>　香粉缕金裘，花艳红笺笔欲流。从此丹唇并皓齿，清柔，唱遍山东一百州。<br>【南乡子（用前韵赠田叔通家舞鬟）】<br>绣鞅玉镮游，灯晃帘疏笑却收。久立香车催欲上，还留，更且檀唇点杏油。<br>　花遍六么球，面旋回风带雪流。春入腰肢金缕细，轻柔，种柳应须柳柳州。<br>【南乡子（宿州上元）】<br>千骑试春游，小雨如酥落便收。能使江东归老客，迟留，白酒无声滑泻油。<br>　飞火乱星球，浅黛横波翠欲流。不似白云乡外冷，温柔，此去淮南第一州。<br>【鹊桥仙（七夕）】<br>缑山仙子，高情云渺，不学痴牛騃女。凤箫声断月明中，举手谢、时人欲去。<br>　客槎曾犯，银海微浪，尚带天风海雨。相逢一醉是前缘，风雨散、飘然何处？<br>【鹊桥仙（七夕和苏坚韵）】<br>乘槎归去，成都何在？万里江沱汉漾。与君各赋一篇诗，留织女、鸳鸯机上。<br>　还将旧曲，重赓新韵，须信吾侪天放。人生何处不儿嬉，看乞巧、朱楼彩舫。<br>【瑞鹧鸪（观潮）】<br>碧山影里小红旗，侬是江南踏浪儿。拍手欲嘲山简醉，齐声争唱浪婆词。　<br>西兴渡口帆初落，渔浦山头日未欹。侬欲送潮歌底曲，尊前还唱使君诗。<br>【瑞鹧鸪（此篇卷四收作七律，题寒食未明至湖上太守未来两县令先在）】<br>城头月落尚啼乌，朱舰红船早满湖。彭吹未容迎五马，水云先已漾双凫。　<br>映山黄帽螭头舫，夹岸青烟鹊尾炉。老病逢春只思睡，独求僧榻寄须臾。<br>【翻香令】<br>金炉犹暖麝煤残，惜香更把宝钗翻。重闻处、余熏在，这一番、气味胜从前。<br>　背人偷盖小蓬山，更将沉水暗同燃。且图得，氤氲久，为情深、嫌怕断头烟。<br>【虞美人（琵琶）】<br>定场贺老今何在？几度新声改。新声坐使旧声阑，俗耳只知繁手、不须弹。<br>　断弦试问谁能晓？七岁文姬小。试教弹作辊雷声，应有开元遗老、泪纵横。<br>【虞美人（送马中玉）】<br>归心正似三春草，试著莱衣小。橘怀几日向翁开？怀祖已嗔文度、不归来。<br>　禅心已断人间爱，只有平交在。笑论瓜葛一枰同，看取灵光新赋、有家风。<br>【虞美人】<br>（陈述古守杭，已及瓜代。未交前数日，宴僚佐于有美堂，因请贰车苏子瞻<br>赋词。子瞻即席而就，寄《摊破虞美人》。）<br>湖山信是东南美，一望须千里。使君能得几回来，便使樽前醉倒、且徘徊。<br>　沙河塘里灯初上，水调谁家唱。夜阑风静欲归时，惟有一江明月、碧琉璃。<br>【虞美人】<br>（东坡与秦少游维杨，饮别作此词。一说或贺方回，或黄庭山谷，或秦淮海，<br>或晏小山作。）<br>波声拍枕长淮晓，隙月窥人小，无情汴水自东流，只载一船离恨、向西州。<br>　竹溪花浦曾同醉，酒味多于泪。谁教风鉴在尘埃，酝造一场烦恼、送人来。<br>【虞美人】<br>落花已作风前舞，又送黄昏雨。晓来庭院半残红，惟有游丝千丈、袅晴空。<br>　殷勤花下重携手，更尽杯中酒。美人不用敛歌眉，我亦多情无奈、酒阑时。<br>【虞美人】<br>冰肌自是生来瘦，那更分飞后。日长帘幕望黄昏，及至黄昏时候、转销魂。<br>　君还知道相思苦，怎忍抛奴去。不辞迢递过关山，只恐别郎容易、见郎难。<br>【虞美人】<br>深深庭院清明过，桃李初红破。柳丝搭在玉栏干，帘外潇潇微雨、做轻寒。<br>　晚晴台榭增明媚，已拚花前醉。更阑人静月侵廊，独自行来行去、好思量。<br>【虞美人】<br>持杯遥劝天边月，愿月圆无缺。持杯更复观花枝，且愿花枝长在、莫离披。<br>　持杯月下花前醉，休问荣枯事。此欢能有几人知，对酒逢花不饮、待何时？<br>【一斛珠】<br>洛城春晚，垂杨乱掩红楼半，小池轻浪纹如篆。烛下花前，曾醉离歌宴。　<br>自惜风流云雨散，关山有限情无限。待君重见寻芳伴，为说相思，目断西楼燕。<br>【醉落魄（席上呈元素）】<br>分携如昨，人生到处萍飘泊。偶然相聚还离索，多病多愁，须信从来错。　<br>樽前一笑休辞却，天涯同是伤沦落。故山犹负平生约，西望峨嵋，长羡归飞鹤。<br>【醉落魄（苏洲阊门留别）】<br>苍头华发，故山归计何时决？旧交新贵音书绝，惟有佳人，犹作殷勤别。　<br>离亭欲去歌声咽，潇潇细雨凉吹颊。泪珠不用罗巾浥，弹在罗衣，图得见时说。<br>【醉落魄（离京口作）】<br>轻云微月，二更酒醒船初发。孤城回望苍烟合，公子佳人，不记归时节。　<br>巾偏扇坠藤床滑，觉来幽梦无人说。此生飘荡何时歇？家在西南，长作东南别。<br>【醉落魄（述怀。或谓王仲甫作）】<br>醉醒醒醉。恁君会取这滋味。浓斟琥珀香浮蚁。一到愁肠，别有阳春意。　<br>须将幕席为天地。歌前起舞花前睡。从他落魄陶陶里。犹胜醒醒，若得闲憔悴。<br>【临江仙】<br>（龙丘子自洛之蜀，载二侍女，戎装骏马，至溪山佳处，辄留数日，见者以<br>为异人。后十年，筑室黄冈之北，号曰静庵居士。作此赠之。）<br>细马远驮双侍女，青巾玉带红靴。溪山好处便为家。谁知巴峡路，却见洛城<br>花。　面旋落英飞玉蕊，人间春日初斜。十年不见紫云车。龙邱新洞府，铅鼎养<br>丹砂。<br>【临江仙（赠送）】<br>诗句揣来磨我钝，钝锥不解生芒。欢颜为我解冰霜。酒阑清梦觉，春草满池<br>塘。　应念雪堂坡下老，昔年共采芸香。功成名遂早还乡。回车来过我，乔木拥<br>千章。<br>【临江仙（辛未离杭至润，别张弼秉道）】<br>我劝髯张归去好，从来自己忘情。尘心消尽道心平。江南与塞北，何处不堪<br>行。　俎豆庚桑真过矣，凭君说与南荣。愿闻吴越报丰登。君王如有问，结袜赖<br>王生。<br>【临江仙（冬日即事）】<br>自古相从休务日，何妨低唱微吟。天垂云重作春阴。坐中人半醉，帘外雪将<br>深。　闻道分司狂御史，紫云无路追寻。凄风寒雨更骎骎。问囚长损气，见鹤总<br>惊心。<br>【临江仙（送王缄）】<br>忘却成都来十载，因君未免思量。恁将清泪洒江阳。故乡知好在，孤客自悲<br>凉。　坐上别愁君未见，归来欲断无肠。殷勤且更尽离觞。此身如传舍，何处是<br>吾乡。<br>【临江仙（夜到扬州，席上作）】<br>尊酒何人怀李白，草堂遥指江东。珠帘十里卷香风。花开花又谢，离恨几千<br>重。　轻舸度江连夜到，一时惊笑衰容。语音犹自带吴侬。夜阑相对处，依旧梦<br>魂中。<br>【临江仙】<br>九十日春都过了，贪忙何处追游。三分春色一分愁。雨翻榆荚阵，风转柳花<br>球。　阆苑先生须自责，蟠桃动是千秋。不知人世苦厌求。东皇不拘束，肯为使<br>君留。<br>【临江仙（风水洞作）】<br>四大从来都遍满，此间风水何疑。故应为我发新诗。幽花香涧谷，寒藻舞沦<br>漪。　借与玉川生两腋，天仙未必相思。还恁流水送人归。层巅余落日，草露已<br>沾衣。<br>【临江仙】<br>一别都门三改火，天涯踏尽红尘。依然一笑作春温。无波真古井，有节是秋<br>筠。　惆怅孤帆连夜发，送行淡月微云。尊前不用翠眉颦。人生如逆旅，我亦是<br>行人。<br>【临江仙（疾愈，登望湖楼，赠项长官）】<br>多病休文都瘦损，不堪金带垂腰。望湖楼上暗香飘。和风春弄袖，明月夜闻<br>箫。　酒醒梦回清漏永，隐床无限更潮。佳人不见董娇娆。徘徊花上月，空度可<br>怜宵。<br>【临江仙】<br>夜饮东坡醒复醉，归来仿佛三更。家童鼻息已雷鸣。敲门都不应，倚杖听江<br>声。　长恨此身非我有，何时忘却营营！夜阑风静縠纹平。小舟从此逝，江海寄<br>余生。<br>【临江仙】<br>冬夜夜寒冰合井，画堂明月侵帏。青釭明灭照悲啼。青釭挑欲尽，粉泪浥还<br>垂。　未尽一尊先掩泪，歌声半带清悲。情声两尽莫相违。欲知肠断处，梁上暗<br>尘飞。<br>【临江仙（赠王友道）】<br>谁道东阳都瘦损，凝然点漆精神。瑶林终自隔风尘。试看披鹤氅，仍是谪仙<br>人。　省可清言挥玉尘，真须保器全真。风流何似道家纯。不应同蜀客，唯爱卓<br>文君。<br>【临江仙】<br>昨夜渡江何处宿？望中疑是秦淮。月明谁起笛中哀。多情王谢女，相逐过江<br>来。　云雨未成还又散，思量好事难谐。凭陵急桨两相催。想伊归去后，应似我<br>情怀。<br>【蝶恋花（春景）】<br>花褪残红青杏小。燕子飞时，绿水人家绕。枝上柳绵吹又少，天涯何处无芳<br>草。　墙里秋千墙外道。墙外行人，墙里佳人笑。笑渐不闻声渐悄，多情却被无<br>情恼。（飞一作来。）<br>【蝶恋花（佳人）】<br>一颗樱桃樊素口。不爱黄金，只爱人长久。学画鸦儿犹未就，眉尖已作伤春<br>皱。　扑蝶西园随伴走。花落花开，渐解相思瘦。破镜重圆人在否？章台折尽青<br>青柳。<br>【蝶恋花（送春）】<br>雨过春容清更丽。只有幽人，幽恨终难洗。北固山前三面水，碧琼梳拥青螺<br>髻。　一纸乡书来万里。问我何年，真个成归计。白首送春拚一醉，东风吹破千<br>行泪。<br>【蝶恋花（暮春别李公择）】<br>蔌蔌无风花自亸。寂寞园林，柳老樱桃过。落日多情还照座，山青一点横云<br>破。　路尽河回千转柁。系揽渔村，月暗孤灯火。凭仗飞魂招楚些，我思君处君<br>思我。<br>【蝶恋花（密州上元）】<br>灯火钱塘三五夜。明月如霜，照见人如画。帐底吹笙香吐麝，此般风味应无<br>价。　寂莫山城人老也。击鼓吹箫，乍入农桑社。火冷灯希霜露下，昏昏雪意云<br>垂野。<br>【蝶恋花（密州冬夜，文安国席上作）】<br>帘外东风交雨霰。帘里佳人，笑语如莺燕。深惜今年正月暖，灯光酒色摇金<br>盏。　掺鼓渔阳挝未遍。舞褪琼钗，汗湿香罗软。今夜何人吟古怨，清诗未就冰<br>生砚。<br>【蝶恋花（通涟水赠赵晦之）】<br>自古涟漪佳绝地。绕郭荷花，欲把吴兴比。倦客尘埃何处洗，真君堂下寒泉<br>水。　左海门前酤酒市。夜半潮来，月下孤舟起。倾盖相逢拚一醉，双凫飞去人<br>千里。<br>【蝶恋花（述怀）】<br>云水萦回溪上路。叠叠青山，环绕溪东注。月白沙汀翘宿鹭，更无一点尘来<br>处。　溪叟相看私自语。底事区区，苦要为官去。尊酒不空田百亩，归来分得闲<br>中趣。<br>【蝶恋花（离别）】<br>春事阑珊芳草歇。客里风光，又过清明节。小院黄昏人忆别，落红处处闻啼<br>鴂。　咫尺江山分楚越。目断魂消，应是音尘绝。梦破五更心欲折，角声吹落梅<br>花月。<br>【蝶恋花（送潘大临）】<br>别酒劝君君一醉。清润潘郎，又是何郎婿。记取钗头新利市，莫将分付东邻<br>子。　回首长安佳丽地。三十年前，我是风流帅。为向青楼寻旧事，花枝缺处余<br>名字。<br>【蝶恋花（同安生日放鱼，取金光明经救鱼事）】<br>泛泛东风初破五。江柳微黄，万万千千缕。佳气郁葱来绣户，当年江上生奇<br>女。　一盏寿觞谁与举？三个明珠，膝上王文度。放尽穷鳞看圉圉，天公为下曼<br>陀雨。<br>【蝶恋花】<br>记得画堂初会遇。好梦惊回，望断高唐路。燕子双飞来又去，纱窗几度春光<br>暮。　那日绣帘相见处。低眼佯行，笑整香云缕。敛尽春山羞不语，人前深意难<br>轻诉。）<br>【蝶恋花】<br>昨夜秋风来万里。月上屏帏，冷透人衣袂。有客抱衾愁不寐，那堪玉漏长如<br>岁。　羁舍留连归计未。梦断魂销，一枕相思泪。衣带渐宽无别意，新书报我添<br>憔悴。<br>【蝶恋花（一说晏几道作）】<br>玉枕冰寒消暑气。碧簟纱厨，向午朦胧睡。莺舌惺憁如会意，无端画扇惊<br>飞起。　雨后初凉生水际。人面桃花，的的遥相似。眼看红芳犹抱蕊，丛中已结<br>新莲子。<br>【蝶恋花】<br>雨霰疏疏经泼火。巷陌秋千，犹未清明过。杏子梢头香蕾破，淡红褪白胭脂<br>涴。　苦被多情相折挫。病绪厌厌，浑似年时过。绕遍回廊还独坐，月笼云暗重<br>门锁。<br>【蝶恋花】<br>蝶懒莺慵春过半。花落狂风，小院残红满。午醉未醒红日晚，黄昏帘幕无人<br>滪。　云鬓鬅松眉黛浅。总是愁媒，俗诉谁消遣。未信此情难系绊，杨花犹有东<br>风管。<br>【荷华媚（荷花）】<br>霞苞霓荷碧，天然地、别是风流标格。重重青盖下，千娇照水，好红红白白。<br>　每恨望、明月清风夜，甚低迷不语，妖邪无力。终须放、船儿去，清香深处住，<br>看伊颜色。<br>【渔家傲（金陵赏心亭送王胜之龙图。王守金陵，视事一日，移南郡）】<br>千古龙蟠并虎踞，从公一吊兴亡处。渺渺斜风吹细雨。芳草渡，江南父老留<br>公住。　公驾飞车凌彩雾，红鸾骖乘青鸾驭。却讶此洲名白鹭。非吾侣，翻然欲<br>下还飞去。<br>【渔家傲（送台守江郎中）】<br>送客归来灯火尽，西楼淡月凉生晕。明日潮来无定准。风未稳，舟横渡口重<br>城近。　江水似知孤客恨，南风为解佳人愠。莫学时流轻久困。频寄问，钱塘江<br>上须忠信。<br>【渔家傲】<br>皎皎牵牛河汉女，盈盈临水无由语。望断碧云空日暮。无寻处，梦回芳草生<br>春浦。　鸟散余花纷似雨，汀洲苹老香风度。明月多情来照户。但揽取，清光长<br>送人归去。<br>【渔家傲（送张元唐省亲秦州）】<br>一曲阳关情几许，知君欲向秦川去。白马皂貂留不住，回首处，孤城不见天<br>霖雾。　到日长安花似雨，故关杨柳初飞絮。渐见靴刀迎夹路。谁得似，风流膝<br>上王文度。<br>【渔家傲（赠曹光州）】<br>些小白须何用染，几人得见星星点。作郡浮光虽似箭。君莫厌，也应胜我三<br>年贬。　我欲自嗟还不敢，向来三郡宁非忝。婚嫁事稀年冉冉。知有渐，千钧重<br>担从头减。<br>【渔家傲】<br>临水纵横回晚鞚，归来转觉情怀动。梅笛烟中闻几弄。秋阴重，西山雪淡云<br>凝冻。　美酒一杯谁与共，尊前舞雪狂歌送。腰跨金鱼旌旆拥。将何用，只堪妆<br>点浮生梦。<br>【定风波】<br>（十月九日，孟亨之置酒秋香亭，有拒霜独向君猷而开。坐客喜笑，以为非<br>使君莫可当此花，故作是词。）<br>两两轻红半晕腮，依依独为使君回。若道使君无此意，何为，双花不向别人<br>开。　但看低昂烟雨里，不已，劝君休诉十分杯。更问尊前狂副使，来岁、花开<br>时节与谁来？<br>【定风波】<br>（三月七日，沙湖道中遇雨，雨具先去，同行皆狼狈。余独不觉，已而遂晴，<br>故作此词。）<br>莫听穿林打叶声，何妨吟啸且徐行。竹杖芒鞋轻胜马，谁怕，一蓑烟雨任平<br>生。　料峭春风吹酒醒，微冷，山头斜照却相迎。回首向来潇洒处，归去，也无<br>风雨也无晴。<br>【定风波（重阳，括杜牧之诗）】<br>与客携壶上翠微，江涵秋影雁初飞。尘世难逢开口笑，年少，菊花须插满头<br>归。　酩酊但酬佳节了，云峤，登临不用怨斜晖。古往今来谁不老，多少，牛山<br>何必更沾衣。<br>【定风波（感旧）】<br>莫怪鸳鸯绣带长，腰轻不胜舞衣裳。薄幸只贪游冶去，何处，垂杨系马恣轻<br>狂。　花谢絮飞春又尽，堪恨，断弦尘管伴啼妆。不信归来但自看，怕见，为郎<br>憔悴却羞郎。<br>【定风波（送元素）】<br>千古风流阮步兵，平生游宦爱东平。千里远来还不住，归去，空留风韵照人<br>清。　红粉尊前深懊恼，知道，怎生留得许多情。记得明年花絮乱，须看，泛西<br>湖是断肠声。<br>又（元丰六年七月六日，王文甫家饮酿白酒，大醉，集古句作墨竹词。）<br>雨洗涓涓嫩叶光，风吹细细绿筠香。秀色乱侵书帙晚，帘卷，清阴微过酒尊<br>凉。　人画竹身肥拥肿，何用？先生落笔胜萧郎。记得小轩岑寂夜，廊下、月和<br>疏影上东墙。<br>【定风波（咏红梅）】<br>好睡慵开莫厌迟，自怜冰脸不时宜。偶作小红桃杏色，闲雅，尚余孤瘦雪霜<br>姿。　休把闲心随物态，何事？酒生微晕沁瑶肌。诗老不知梅格在，吟咏，更看<br>绿叶与青枝。<br>【定风波】<br>（余昔与张子野、刘孝叔、李公择、陈令举、杨元素会于吴兴。时子野作<br>《六客词》，其卒章云：“见说贤人聚吴分，试问，也应旁有老人星。”凡十五<br>年，再过吴兴，而五人者皆已亡矣。时张仲谋与曹子方、刘景文、苏伯固、张秉<br>道为坐客，仲谋请作《后六客词》。）<br>月满苕溪照夜堂，五星一老斗光芒。十五年间真梦里，何事？长庚对月独凄<br>凉。　绿鬓苍颜同一醉，还是、六人吟笑水云乡。宾主谈锋谁得似？看取、曹刘<br>今对两苏张。<br>【定风波】<br>（王定国歌儿曰柔奴，姓宇文氏。眉目娟丽，善应对，家世住京师。定国南<br>迁归。余问柔广南风土，应是不好。柔对曰：“此心安处便是吾乡。”因为缀词<br>云。）<br>常羡人间琢玉郎，天教分付点酥娘。自作清歌传皓齿，风起，雪飞炎海变清<br>凉。　万里归来颜愈少，微笑，时时犹带岭梅香。试问岭南应不好，却道，此心<br>安处是吾乡。<br>【十拍子（暮秋）】<br>白酒新开九酝，黄花已过重阳。身外倘来都似梦，醉里无何即是乡，东坡日<br>月长。　玉粉旋烹茶乳，金齑新捣橙香。强染霜髭扶翠袖，莫道狂夫不解狂。狂<br>夫老更狂。<br>【苏幕遮（咏《选仙图》）】<br>暑笼晴，风解愠，雨后余清，暗袭衣裾润。一局选仙逃暑困。笑指尊前，谁<br>向青霄近？　整金盆，轮玉笋。凤驾鸾车，谁敢争先进。重五休言升最紧，纵有<br>碧油，到了输堂印。<br>【调笑令（通常分上下阙为二首词）】<br>渔父，渔父，江上微风细雨。清蓑黄箬裳衣，红酒白鱼暮归。归暮，归暮，<br>长笛一声何处。　归雁，归雁，饮啄江南南岸。将飞却下盘旋，塞外春来苦寒。<br>寒苦，寒苦，藻荇欲生且住。<br>【行香子】<br>（密云龙，茶名。极为甘馨。宋廖正一，字明略，晚登苏东坡之门，公大奇<br>之。时黄、秦、晁、张号苏门四学士，东坡待之厚，每来必令侍妾朝云取密云龙，<br>家人以此知之。一日，又命取密云龙，家人谓是四学士，窥之，乃廖明略也。）<br>绮席才终，欢意犹浓。酒阑时，高兴无穷。共夸君赐，初拆臣封。看分香饼，<br>黄金缕，密云龙。　斗赢一水，功敌千钟。觉凉生，两腋清风。暂留红袖，少却<br>纱笼。放笙歌散，庭馆静，略从容。<br>【行香子（寓意）】<br>三入承明，四至九卿。问书生，何辱何荣。金张七叶，纫绮貂缨。无汗马事，<br>不献赋，不明经。　成都卜肆，寂莫君平。郑子真、岩谷躬耕。寒灰炙手，人重<br>人轻。除竺乾学，得无念，得无名。<br>【行香子（述怀）】<br>清夜无尘，月色如银。酒斟时，须满十分。浮名浮利，休苦劳神。叹隙中驹，<br>石中火，梦中身。　虽抱文章，开口谁亲。且陶陶，乐尽天真。几时归去，作个<br>闲人。对一张琴、一壶酒、一溪云。<br>【行香子（秋兴）】<br>凉夜霜风，先入梧桐。浑无处，回避衰容。问公何事，不语书空。但一回醉，<br>一回病，一回慵。　秋来庭下，光阴如箭，似无言，有意伤侬。都将万事，付与<br>千钟。任酒花白，眼花乱，烛花红。<br>【行香子（冬思）】<br>携手江村，梅雪飘裙。情何限，处处销魂。故人不见，旧曲重闻。向望湖楼，<br>孤山寺，涌金门。　寻常行处，题诗千首，绣罗衫、与拂红尘。别来相忆，知是<br>何人？有湖中月、江边柳、陇头云。<br>【行香子（过七里滩）】<br>一叶舟轻，双桨鸿惊。水天清，影湛波平。鱼翻藻鉴，鹭点烟汀。过沙溪急，<br>霜溪冷，月溪明。　重重似画，曲曲如屏。算当年、空老严陵。君臣一梦，今古<br>虚名。但远山长，云山乱，晓山青。<br>【行香子（与泗守过南山晚归作）】<br>北望平川，野水荒湾。共寻春、飞步孱颜（一作潺湲。）和风弄袖，香雾萦<br>鬟。正酒酣适，人语笑，白云间。　飞鸿落照，相将归去。澹娟娟，玉宇清闲。<br>何人无事，晏坐空山。望长桥上，灯火乱，使君还。<br>【青玉案（和贺方回韵，送伯固归吴中故居）】<br>三年枕上吴中路，遣黄耳，随君去。若到松江呼小渡，莫惊鸥鹭。四桥尽是、<br>老子经行处。　辋川图上看春暮，常记高人右丞句。作个归期天已许。春衫犹是，<br>小蛮针线，曾湿西湖雨。<br>【殢人娇（王都尉席上赠侍人）】<br>满院桃花，尽是刘郎未见。于中更一枝纤软。仙家日月，笑人间春晚。浓睡<br>起、惊飞乱红千片。　密意难窥，羞容易见。平白地为伊肠断。问君终日、怎安<br>排心眼？须信道、司空自来见惯。<br>【殢人娇（赠朝云）】<br>白发苍颜，正是维摩境界。空方丈散花何碍。朱唇箸点，更髻鬟生采。这些<br>个、千生万生只在。　好事心肠，著人情态。闲窗下敛云凝黛。明朝端午，学纫<br>兰为佩。寻一首、好诗要书裙带。<br>【殢人娇（戏邦直）】<br>别驾来时，满城灯火无数。向青琐隙中偷觑。元来便是，共采鸾仙侣。方见<br>了、管须低声说与。　百子流苏，千枝宝炬。人间有洞房烟雾。春来何事，故抛<br>人别处？坐望断、楼中远山归路。<br>【江城子】<br>（陶渊明以正月五日游斜川，临流班坐，顾瞻南阜，爱曾城之独秀，乃作<br>《斜川诗》，至今使人想见其处。元丰壬戍之春，余躬耕于东坡，筑雪堂居之，<br>南挹四望亭之后丘，西控北山之微泉，慨然而叹，此亦斜川之游也。乃作长短句，<br>以《江城子》歌之。）<br>梦中了了醉中醒。只渊明，是前生。走遍人间，依旧却躬耕。昨夜东坡春雨<br>足，乌鹊喜，报新晴。　雪堂西畔暗泉鸣。北山倾，小溪横。南望亭丘、孤秀耸<br>曾城。都是斜川当日境，吾老矣，寄余龄。<br>【江城子（述古去余杭，为去思者作）】<br>翠蛾羞黛怯人看。掩霜纨，泪偷弹。且尽一尊，收泪唱阳关。谩道帝城天样<br>远，天易见，见君难。　画堂新构近孤山。曲栏干，为谁安？飞絮落花、春色属<br>明年。欲棹小舟寻旧事，无处问，水连天。<br>【江城子（湖上与张先同赋）】<br>凤皇山下雨初晴。水风清，晚霞明。一朵芙蕖、开过尚盈盈。何处飞来双白<br>鹭，如有意，慕娉婷。　忽闻江上弄哀筝。苦舍情，遣谁听？烟敛云收，依约是<br>湘灵。欲待曲终寻问取，人不见，数峰青。<br>【江城子（猎词）】<br>老夫聊发少年狂。左牵黄，右擎苍。锦帽貂裘，千骑卷平冈。为报倾城随太<br>守，亲射虎，看孙郎。　酒酣胸胆尚开张。鬓微霜，又何妨。持节云中、何日遣<br>冯唐。会挽雕弓如满月，西北望，射天狼。<br>【江城子（恨别）】<br>天涯流落思无穷。既相逢，却匆匆。携手佳人、和泪折残红。为问东风余几<br>许？春纵在，与谁同。　隋堤三月水溶溶。背归鸿，去吴中。回望彭城、清泗与<br>淮通。寄我相思千点泪，流不到，楚江东。<br>【江城子（冬景）】<br>相逢不觉又初寒。对尊前，惜流年。风紧离亭、冰结泪珠圆。雪意留君君且<br>住，从此去，少清欢。　转头山下转头看。路漫漫，玉花翻。银海光宽、何处是<br>超然？知道故人相念否，携翠袖，倚朱栏。<br>【江城子】<br>（大雪有怀朱康叔使君，亦知使君之念我也，作《江神子》以寄之。）<br>黄昏犹是雨纤纤。晓开帘，欲平檐。江阔天低、无处认青帘。孤坐冻吟谁伴<br>我？揩病目，捻衰髯。　使君留客醉厌厌。水晶盐，为谁甜？手把梅花，东望忆<br>陶潜。雪似故人人似雪，虽可爱，有人嫌。又<br>（陈直方妾嵇，钱塘人也。丐新词，为作此。钱唐人好唱《陌上花》、《缓<br>缓曲》，余尝作数绝以纪其事矣。）<br>玉人家在凤皇山。水云间，掩门闲。门外行人、立马看弓弯。十里春风谁指<br>似？斜日映，绣帘斑。　多情好事与君还。悯新鳏，拭余潜。明月空江、香雾著<br>云鬟。陌上花开看尽也，闻旧曲，破朱颜。<br>【江城子】<br>十年生死两茫茫。不思量，自难忘。千里孤坟、无处话凄凉。纵使相逢应不<br>识，尘满面，鬓如霜。　夜来幽梦忽还乡。小轩窗，正梳妆。相顾无言、惟有泪<br>千行。料得年年肠断处，明月夜，短松冈。<br>【江城子（或谓叶梦得，或谓张元干作）】<br>银涛无际卷蓬瀛。落霞明，暮云平。曾见青鸾、紫凤下层城。二十五弦弹不<br>尽，空感慨，惜离情。　苍梧烟水断归程。卷霓旌，为谁迎？空有千行、流泪寄<br>幽贞。舞罢鱼龙云海晚，千古恨，入江声。<br>【江城子】<br>前瞻马耳九仙山。碧连天，晚云间。城上高台、真个是超然。莫使匆匆云雨<br>散，今夜里，月婵娟。　小溪鸥鹭静联拳。去翩翩，点轻烟。人事凄凉、回首便<br>他年。莫忘使君歌笑处，垂柳下，矮槐前。<br>【江城子】<br>墨云拖雨过西楼。水东流，晚烟收，柳外残阳、回照动帘钩。今夜巫山真个<br>好，花未落，酒新篘。　美人微笑转星眸。月华羞，捧金瓯。歌扇萦风、吹散一<br>春愁。试问江南诸伴侣，谁似我，醉扬州。<br>【江城子】<br>腻红匀脸衬檀唇。晚妆新，暗伤春。手捻花枝、谁会两眉颦？连理带头双□<br>□，留待与、个中人。　淡烟笼月绣帘阴。画堂深，夜沉沉。谁道□□，□系得<br>人心。一自绿窗偷见后，便憔悴、到如今。<br>【千秋岁（湖州暂来徐州，重阳作）】<br>浅霜侵绿，发少仍新沐。冠直缝，巾横幅。美人怜我老，玉手簪黄菊。秋露<br>重，真珠落袖沾余馥。　座上人如玉，花映花奴肉。蜂蝶乱，飞相逐。明年人纵<br>健，此会应难复。须细看，晚来月上和银烛。<br>【又（次韵少游）】<br>岛边天外，未老身先退。珠泪溅，丹衷碎。声摇苍玉佩，色重黄金带。一万<br>里，斜阳正与长安对。　道远谁云会，罪大天能盖。君命重，臣节在。新恩犹可<br>觊，旧学终难改。吾已矣，乘桴且恁浮于海。<br>【河满子（湖州作）】<br>见说岷峨凄怆，旋闻江汉澄清。但觉秋来归梦好，西南自有长城。东府三人<br>最少，西山八国初平。　莫负花溪纵赏，何妨药市微行。试问当垆人在否？空教<br>是处闻名。唱著子渊新曲，应须分外含情。<br>【祝英台近（惜别）】<br>挂轻帆，飞急桨，还过钓台路。酒病无聊，欹枕听鸣橹。断肠簇簇云山，重<br>重烟树。回首望、孤城何处？　间离阻，谁念萦损襄王，何曾梦云雨。旧恨前欢，<br>心事两无据。要知欲见无由，痴心犹自，倩人道、一声传语。<br>【一丛花】<br>今年春浅腊侵年。冰雪破春妍。东风有信无人见，露微意、柳际花边。寒夜<br>纵长，孤衾易暖，钟鼓渐清圆。　朝来初日半含山。楼阁淡疏烟。游人便作寻芳<br>计，小桃杏、应已争先。衰病少情，疏慵自放，惟爱日高眠。<br>【皂罗特髻（采菱拾翠）】<br>采菱拾翠，算似此佳名，阿谁消得？采菱拾翠，称使君知客。千金买、采菱<br>拾翠，更罗裙、满把真珠结。采菱拾翠，正髻鬟初合。　真个、采菱拾翠，但深<br>怜轻拍。一双手、采菱拾翠，绣衾下、抱著俱香滑。采菱拾翠，待到京寻觅。<br>【洞仙歌（咏柳）】<br>江南腊尽，早梅花开后。分付新春与垂柳。细腰肢、自有入格风流。仍更是、<br>骨体清英雅秀。　永丰坊那畔，尽日无人，惟见金丝弄晴昼。断肠是，飞絮时，<br>绿叶成阴，无个事、一成消瘦。又莫是、东风逐君来，便吹散眉间，一点春皱。<br>【洞仙歌】<br>（仆七岁时，见眉山老尼，姓朱，忘其名，年九十余。自言尝随其师入蜀主<br>孟昶宫中。一日，大热，蜀主与花蕊夫人夜起避暑摩诃池上，作一词，朱具能记<br>之。今四十年，朱已死矣，人无知此词者，独记其首两句。暇日寻味，岂《洞仙<br>歌令》乎？乃为足之。）<br>冰肌玉骨，自清凉无汗。水殿风来暗香满。绣帘开、一点明月窥人，人未寝、<br>欹枕钗横鬓乱。　起来携素手，庭户无声，时见疏星渡河汉。试问夜如何？夜已<br>是三更，金波淡，玉绳低转。但屈指西风几时来？又不道、流年暗中偷换。<br>【劝金船（和元素韵，自撰腔命名）】<br>无情流水多情客，劝我如曾识。杯行到手休辞却，这公道难得。曲水池上，<br>小字更书年月。如对茂林修竹，似永和节。　纤纤素手如霜雪，笑把秋花插。尊<br>前莫怪歌声咽，又还是轻别。此去翱翔，遍赏玉堂金阙。欲问再来何岁？应有华<br>发。<br>【意难忘（妓馆）】<br>花拥鸳房，记驼肩髻小，约鬓眉长。轻身翻燕舞，低语转莺簧。相见处，便<br>难忘，肯亲度瑶觞。向夜阑、歌翻郢曲，带换韩香。　别来音信难将，似云收楚<br>峡，雨散巫阳。相逢情有在，不语意难量。些个事，断人肠，怎禁得恓惶？待与<br>伊、移根换叶，试又何妨。<br>【满江红】<br>（董义夫名钺，自漕得罪归鄱阳，遇东坡于齐安。怪其丰暇自得。曰：“吾<br>再娶柳氏，三日而去官。吾固不戚戚，而忧柳氏不能忘怀于进退也。已而欣然同<br>忧患，如处富贵，吾是以益安焉。”乃令家僮歌其所作《满江红》。东坡嗟叹之，<br>次其韵。）<br>忧喜相寻，风雨过、一江春绿。巫峡梦、至今空有，乱山屏簇。何似伯鸾携<br>德耀，箪瓢未足清欢足。渐烂然、光彩照阶庭，生兰玉。　幽梦里，传心曲。肠<br>断处，凭他续。文君婿知否？笑君卑辱。君不见《周南》歌《汉广》，天教夫子<br>休乔木。便相将、左手抱琴书，云间宿。<br>【满江红（寄鄂州朱使君）】<br>江汉西来，高楼下、蒲萄深碧。犹自带、岷峨云浪，锦江春色。君是南山遗<br>爱守，我为剑外思归客。对此间、风物岂无情，殷勤说。　《江表传》，君休读。<br>狂处士，真堪惜。空洲对鹦鹉，苇花萧瑟。独笑书生争底事，曹公黄祖俱飘忽。<br>愿使君、还赋谪仙诗，追黄鹤。<br>【满江红（东武会流杯亭）】<br>东武南城，新堤固、莲漪初溢。隐隐遍、长林高阜，卧红堆碧。枝上残花吹<br>尽也，与君更向江头觅。问向前、犹有几多春？三之一。　官里事，何时毕。风<br>雨外，无多日。相将泛曲水，满城争出。君不见兰亭修禊事，当时座上皆豪逸。<br>到如今、修竹满山阴，空陈迹。<br>【满江红（怀子由作）】<br>清颍东流，愁目断、孤帆明灭。宦游处、青山白浪，万重千叠。辜负当年林<br>下意，对床夜雨听萧瑟。恨此生、长向别离中，添华发。　一樽酒，黄河侧。无<br>限事，从头说。相看恍如昨，许多年月。衣上旧痕余苦泪，眉间喜气添黄色。便<br>与君、池上觅残春，花如雪。<br>【满江红（正月十三日，送姜安国还朝）】<br>天岂无情，天也解、多情留客。春向暖、朝来底事，尚飘轻雪。君过春来纡<br>组绶，我应归去耽泉石。恐异时、杯酒忽相思，云山隔。　浮世事，俱难必。人<br>纵健，头应白。何辞更一醉，此欢难觅。欲向佳人诉离恨，泪珠先已凝双睫。但<br>莫追、新燕却来时，音书绝。<br>【满庭芳】<br>（元丰七年四月一日，余将自黄移汝，留别雪堂邻里二三君子。会李仲览自<br>江东来别，遂书以遗之。）<br>归去来兮，吾归何处？万里家在岷峨。百年强半，来日苦无多。坐见黄州载<br>闰，儿童尽、楚语吴歌。山中友、鸡豚社饮，相劝老东坡。　云何、当远去？人<br>生底事，来往如梭。待闲看、秋风洛水清波。好在堂前细柳、应念我、莫剪柔柯。<br>仍传语、江南父老，时与<日煞>渔蓑。<br>【满庭芳】<br>（余居黄五年，将赴临汝，作《满庭芳》一篇，以别黄人。既至南都，蒙恩<br>放归阳羡，复作一篇。）<br>归去来兮，清溪无底，上有千仞嵯峨。画桥西畔，天远夕阳多。老去君恩未<br>报，空回首、弹铗悲歌。船头转、长风万里，归马驻平坡。　无何、何处是？银<br>潢尽处，天女停梭。问人间何事，久戏风波。顾问同来稚子，应烂汝、腰下长柯。<br>青衫破、群仙笑我，千缕挂烟蓑。<br>【满庭芳（佳人）】<br>香叆雕盘，寒生冰箸，画堂别是风光。主人情重，开宴出红妆。腻玉圆搓素<br>颈，藉丝嫩，新织仙裳。双歌罢，虚檐转月，余韵尚悠飏。　人间、何处有？司<br>空见惯，应谓寻常。坐中有狂客，恼乱愁肠。报道金钗坠也，十指露、春笋纤长。<br>亲曾见、全胜宋玉，想像赋高唐。<br>【满庭芳（警悟）】<br>蜗角虚名，蝇头微利，算来著甚干忙？事皆前定，谁弱又谁强。且趁闲身未<br>老，尽放我、些子疏狂。百年里，浑教是醉，三万六千场。　思量、能几许？忧<br>愁风雨，一半相妨。又何须、抵死说短论长。幸对清风皓月、苔茵展、云幕高张。<br>江南好。千钟美酒，一曲《满庭芳》。<br>【满庭芳】<br>（有王长官者，弃官三十三年，黄人谓之王先生。因送陈慥来过余，因赋。）<br>三十三年，今谁存者，算只君与长江。凛然苍桧，霜干苦难双。闻道司州古<br>县，云溪上、竹坞松窗。江南岸、不因送子，宁肯过吾邦。　枞枞、疏雨过，风<br>林舞破，烟盖云幢。愿持此邀君，一饮空缸。居士先生老矣，真梦里、相对残釭。<br>歌舞断、行人未起、船鼓已逄逄。<br>【满庭芳】<br>（余年十七，始与刘仲达往来于眉山，今年四十九，相逢于泗上。洛水浅冻，<br>久留郡中，晦日同游南山，话旧感叹，因作此词。）<br>三十三年，漂流江海，万里烟浪云帆。故人惊怪，憔悴老青衫。我自疏狂异<br>趣，君何事、奔走尘凡？流年尽，穷途坐守，船尾冻相衔。　巉巉、淮浦外，层<br>楼翠壁，古寺空岩。步携手林间，笑挽纤纤。莫上孤峰尽处，萦望眼、云水相搀。<br>家何在？因君问我，归步绕松杉。<br>【水调歌头（快哉亭作）】<br>落日绣帘卷，亭下水连空。知君为我，新作窗户湿青红。长记平山堂上，欹<br>枕江南烟雨，杳杳没孤鸿。认得醉翁语，山色有无中。　一千顷，都镜净，倒碧<br>峰。忽然浪起，掀舞一叶白头翁。堪笑兰台公子，未解庄生天籁，刚道有雌雄。<br>一点浩然气，千里快哉风。<br>【水调歌头】<br>（余去岁在东武，作《水调歌头》以寄子由，今年子由相从彭城百余日，过<br>中秋而去，作曲以别余。以其语过悲，乃为和之。其意以不早退为戒，以退而相<br>从之乐为尉云耳。）<br>安石在东海，从事鬓惊秋。中年亲友难别，丝竹缓离愁。一旦功成名遂，准<br>拟东还海道，扶病入西州。雅志因轩冕，遗恨寄沧洲。　岁云暮，须早计，要褐<br>裘。故乡归去千里，佳处辄迟留。我醉歌时君和，醉倒须君扶我，惟酒可忘忧。<br>一任刘玄德，相对卧高楼。<br>【水调歌头】<br>（丙辰中秋，欢饮达旦，大醉，作此篇兼怀子由。）<br>明月几时有？把酒问青天。不知天上宫阙，今夕是何年。我欲乘风归去，又<br>恐琼楼玉宇，高处不胜寒。起舞弄清影，何似在人间。　转朱阁，低绮户，照无<br>眠。不应有恨，何事长向别时圆？人有悲欢离合，月有阴晴圆缺，此事古难全。<br>但愿人长久，千里共婵娟。<br>【水调歌头】<br>（欧阳文忠公尝问余：“琴诗何者最善？”答以退之《颖师琴》诗最善。公<br>曰：“此诗最奇丽，然非听琴，乃听琵琶也。”余深然之。建安章质夫家善琵琶<br>者乞为歌词，余久不作，特取退之词，稍加隐括，使就声律，以遗之。）<br>昵昵儿女语，灯火夜微明。恩冤尔汝来去，弹指泪和声。忽变轩昂勇士，一<br>鼓填然作气，千里不留行。回首莫云远，飞絮搅青冥。　众禽里，真彩凤，独不<br>鸣。跻攀寸步千险，一落百寻轻。烦子指间风雨，置我肠中冰炭，起坐不能平。<br>推手从归去，无泪与君倾。<br>【水调歌头（子由徐州中秋作）】<br>离别一何久，七度过中秋。去年东武今夕，明月不胜愁。岂意彭城山下，同<br>泛清河古汴，船上载《凉州》。鼓吹助清赏，鸿雁起汀洲。　坐中客，翠羽被，<br>紫绮裘。素娥无赖西去，曾不为人留。今夜清尊对客，明夜孤帆水驿，依旧照离<br>忧。但恐同王粲，相对永登楼。<br>【雨中花慢】<br>（初至密州，以旱蝗斋素者累月，方春牡丹盛开，不获一赏。至九月，忽开<br>千叶一朵，雨中为置酒作。）<br>今岁花时深院，尽日东风，荡漾茶烟。但有绿苔芳草，柳絮榆钱。闻道城西，<br>长廊古寺，甲第名园。有国艳带酒，天香染袂，为我留连。　清明过了，残红无<br>处，对此泪洒尊前。秋向晚、一枝何事，向我依然。高会聊追短景，清商不假余<br>妍。不如留取、十分春态，付与明年。<br>【雨中花慢】<br>邃院重帘何处，惹得多情，愁对风光。睡起酒阑花谢，蝶乱蜂忙。今夜何人？<br>吹笙北岭，待月西厢。空怅望处，一株红杏，斜倚低墙。　羞颜易变，傍人先觉，<br>到处被著猜防。谁信道，些儿恩爱，无限凄凉。好事若无间阻，幽欢却是寻常。<br>一般滋味，就中香美，除是偷尝。<br>【雨中花慢】<br>嫩脸羞蛾因甚，化作行云，却返巫阳。但有寒灯孤枕，皓月空床。长记当初，<br>乍谐云雨，便学鸾皇。又岂料、正好三春桃李，一夜风霜。　丹青画，无言无笑，<br>看了谩结愁肠。襟袖上，犹存残黛，渐灭余香。一自醉中忘了，奈何酒后思量。<br>算应负你，枕前珠泪，万点千行。<br>【八声甘州（寄参寥子）】<br>有情风、万里卷潮来，无情送潮归。问钱塘江上，西兴浦口，几度斜晖？不<br>用思量今古，俯仰昔人非。谁似东坡老，白首忘机。　记取西湖西畔，正算山好<br>处，空翠烟霏。算诗人相得，如我与君稀。约他年、东还海道，愿谢公、雅志莫<br>相违。西州路，不应回首，为我沾衣。<br>【醉蓬莱（重九上君猷）】<br>笑劳生一梦，羁旅三年，又还重九。华发萧萧，对荒园搔首。赖有多情，好<br>饮无事，似古人贤守。岁岁登高，年年落帽，物华依旧。　此会应须烂醉，仍把<br>紫菊茱萸，细看重嗅。摇落霜风，有手栽双柳。来岁今朝，为我西顾，酹羽觞江<br>口。会与州人，饮公遗爱，一江醇酎。<br>【三部乐（情景）】<br>美人如月，乍见掩暮云，更增妍绝。算应无恨，安用阴晴圆缺。娇甚空只成<br>愁，待下床又懒，未语先咽。数日不来，落尽一庭红叶。　今朝置酒强起，问为<br>谁减动，一分香雪？何事散花却病，维摩无疾？却低眉、惨然不答，唱金缕一声<br>怨切。堪折便折，且惜取、少年花发。<br>【念奴娇（赤壁怀古）】<br>大江东去，浪淘尽、千古风流人物。故垒西边，人道是、三国周郎赤壁。乱<br>石穿空，惊涛拍岸，卷起千堆雪。江山如画，一时多少豪杰。　遥想公瑾当年，<br>小乔初嫁了，雄姿英发。羽扇纶巾，谈笑间、强虏灰飞烟灭。故国神游，多情应<br>笑我，早生华发。人间如梦，一尊还酹江月。<br>【念奴娇（中秋）】<br>凭高眺远，见长空万里，云无留迹。桂魄飞来光射处，冷浸一天秋碧。玉宇<br>琼楼，乘鸾来去，人在清凉国。江山如画，望中烟树历历。　我醉拍手狂歌，举<br>杯邀月，对影成三客。起舞徘徊风露下，今夕不知何夕。便欲乘风，翻然归去，<br>何用骑鹏翼。水晶宫里，一声吹断横笛。<br>【水龙吟】<br>（昔谢自然欲过海，求师蓬莱。至海中，或谓自然：“蓬莱隔弱水三十万里，<br>不可到。天台有司马子微，身居赤城，名在绛阙，可往从之。”自然乃还，受道<br>于子微，白日仙去。子微著《坐忘论》七篇、《枢》一篇。年百余将终，谓弟子<br>曰：“吾居玉霄峰，东望蓬莱，尝有真灵降焉。今为东海青童君所召。”乃蝉脱<br>而去。其后李太白作《大鹏赋》云：“尝见子微于江陵，谓余有仙风道骨，可与<br>神游八极之表。”元丰七年冬，予过临淮，而湛然先生梁公在焉，童颜清彻，如<br>二三十许人然，人亦有自少见之者。善吹铁笛，嘹然有穿云烈石之声。乃作《水<br>龙吟》一首，记子微、太白之事，倚其声而歌之。）<br>古来云海茫茫，蓬山绛阙知何处，人间自有，赤城居士，龙蟠凤举。清净无<br>为，坐忘遗照，八篇奇语。向玉霄东望，蓬莱晻霭，有云驾、骖风驭。　行尽九<br>州四海，笑纷纷落花飞絮。临江一见，谪仙风采，无言心许。八表神游，浩然相<br>对，酒酣箕踞。待垂天赋就，骑鲸路稳，约相将去。<br>【水龙吟】<br>（岭南大守闾丘公显，致仕居姑苏。东坡每过必留连。尝言过姑苏不游虎丘，<br>不谒闾丘，乃二欠事，其重之如此。一日，出其后房佐酒，有懿卿者，甚有才色，<br>善吹笛，因作《水龙吟》赠之。一云赠赵晦之吹笛侍儿）<br>楚山修竹如云，异材秀出千林表。龙须半剪，凤膺微涨，玉肌匀绕。木落淮<br>南，雨晴云梦，月明风袅。自中郎不见，桓伊去后，知辜负、秋多少？　闻道岭<br>南太守，后堂深、绿珠娇小。绮窗学弄，《梁州》初遍，《霓裳》未了。嚼徵含<br>宫，泛商流羽，一声云杪。为使君洗尽，蛮风瘴雨，作《霜天晓》。<br>【水龙吟（次韵章质夫杨花词）】<br>似花还似非花，也无人惜从教坠。抛街傍路，思量却是，无情有思。萦损柔<br>肠，困酣娇眼，欲开还闭。梦随风万里，寻郎去处，又还被、莺呼起。　不恨此<br>花飞尽，恨西园、落红难缀。晓来雨过，遗踪何在？一池萍碎。春色三分，二分<br>尘土，一分流水。细看来、不是杨花，点点是离人泪。<br>【水龙吟】<br>（闾丘大夫孝直公显，尝守黄州，作栖霞楼，为郡中胜绝。元丰五年，予谪<br>居于黄。正月十七日，梦扁舟渡江，中流回望，楼中歌乐杂作，舟中人言，公显<br>方会客也。觉而异之，乃作此词。公显时已致仕，在苏州。）<br>小舟横截春江，卧看翠壁红楼起。云间笑语，使君高会，佳人半醉。危柱哀<br>弦，艳歌余响，绕云萦水。念故人老大，风流未减，独回首、烟波里。　推枕惘<br>然不见，但空江、月明千里。五湖闻道，扁舟归去，仍携西子。云梦南州，武昌<br>南岸，昔游应记。料多情梦里，端来见我，也参差是。<br>【水龙吟】<br>小沟东接长江，柳堤苇岸连云际。烟村潇洒，人间一哄，渔樵早市。永昼端<br>居，寸阴虚度，了成何事。但丝莼玉藕，珠粳锦鲤，相留恋，又经岁。　因念浮<br>丘旧侣，惯瑶池、羽觞沉醉。青鸾歌舞，铢衣摇曳，壶中天地。飘堕人间，步虚<br>声断，露寒风细。抱素琴，独向银蟾影里，此怀难寄。<br>【水龙吟（咏雁）】<br>露寒烟冷兼葭，老天外征鸿寥唳。银河秋晚，长门灯悄，一声初至。应念潇<br>湘，岸遥人静，水多菰米。望极平田，徘徊欲下，依前被、风惊起。　须信衡阳<br>万里，有谁家，锦书遥寄。万里云外，斜行横阵，才疏又缀。仙掌月明，石头城<br>下，影摇寒水。念征衣未捣，佳人拂杵，有盈盈泪。<br>【归朝欢】<br>（公尝有诗与苏伯固，其序曰：“昔有九江，与苏伯固唱和，其略曰：‘我<br>梦扁舟浮震泽，雪浪横江千顷白。觉来满眼是庐山，倚天无数开青壁。’盖实梦<br>也。然公诗复云：‘扁舟震泽定何时？满眼庐山觉又非。’”）<br>我梦扁舟浮震泽，雪浪摇空千顷白。觉来满眼是庐山，倚天无数开青壁，此<br>生长接淅，与君同是江南客。梦中游，觉来清赏，同作飞梭掷。　明日西风还挂<br>席，唱我新词泪沾臆。灵均去后楚山空，澧阳兰芷无颜色。君才如梦得，武陵更<br>在西南极。竹枝词，莫摇新唱，谁谓古今隔？<br>【永遇乐（寄孙巨源）】<br>长忆别时，景疏楼下，明月如水。美酒清歌，留连不住，月随人千里。别来<br>三度，孤光又满，冷落共谁同醉？卷珠帘，凄然顾影，共伊到明无寐。　今朝有<br>客，来从淮上，能道使君深意。凭仗清淮，分明到海，中有相思泪。而今何在，<br>西垣清禁，夜永云华侵被。此时看、回廊晓月，也应暗记。<br>【永遇乐】<br>（夜宿燕子楼，梦眄眄，因作此词。一云：徐州梦觉，北登燕子楼作。）<br>明月如霜，好风如水，清景无限。曲港跳鱼，圆荷泻露，寂莫无人见。沈沈<br>三鼓，飘然一叶，黯黯梦云惊断。夜茫茫，重寻无觅处，觉来小园行遍。　天涯<br>倦客，山中归路，望断故园心眼。燕子楼空，佳人何在？空锁楼中燕。古今如梦，<br>何曾梦觉，但有旧欢新怨。异时对、南楼夜景，为余浩叹。<br>【永遇乐（眺望）】<br>天末山横，半空箫鼓，楼观高起。指点裁成，东风满院，总是新桃李。纶巾<br>羽扇，一尊饮罢，目送断鸿千里。揽清歌，余音不断，缥缈尚萦流水。　年来自<br>笑，无情何事，犹有多情遗思。绿鬓朱颜，匆匆拚了，却记花前醉。明年春到，<br>重寻幽梦，应在乱莺声里。拍阑干，斜阳转处，有谁共倚。<br>【无愁可解】<br>（国士范日新作越调解愁、洛阳刘九伯寿闻而悦之，戏作俚语之诗，天下传<br>咏，以谓几于达者。龙丘子犹笑之，此虽免乎愁，犹有所解也者。夫游于自然而<br>托于不得已，人乐亦乐，人愁亦愁，彼且恶乎解哉。乃反其词，作无愁可解。）<br>光景百年，看便一世，生来不识愁味。问愁何处来，更开解个甚底？万事从<br>来风过耳，何用不著心里。你唤做展却眉头，便是达者？也则恐未。　此理、本<br>不通言，何曾道、欢游胜如名利。道则浑是错，不道如何即是？这里元无我与你。<br>甚唤做物情之外？若须待醉了、方开解时，问无酒、怎生醉？<br>【沁园春】<br>孤馆灯青，野店鸡号，旅枕梦残。渐月华收练，晨霜耿耿；云山摛锦，朝露<br>清清。世路无穷，劳生有限，似此区区长鲜欢。微吟罢，凭征鞍无语，往事千端。<br>　当时共客长安，似二陆初来俱少年。有笔头千字，胸中万卷；致君尧舜，此事<br>何难。用舍由时，行藏在我，袖手何妨闲处看。身长健，但优游卒岁，且斗尊前。<br>【沁园春】<br>情若连环，恨如流水，甚时是休。也不须惊怪，沈郎易瘦；也不须惊怪，潘<br>鬓先愁。总是难禁，许多魔难，奈好事教人不自由。空追想，念前欢杳杳，后会<br>悠悠。　凝眸，悔上层楼。谩惹起、新愁压旧愁。向彩笺写遍，相思字了，重重<br>封卷，密寄书邮。料到伊行，时时开看，一看一回和泪收。须知道，□这般病染，<br>两处心头。<br>【贺新郎】<br>（余倅杭日，府僚湖中高会，群妓毕集，惟秀兰不来，营将督之再三，乃来。<br>仆问其故，答曰：“沐浴倦卧，忽有扣门声，急起询之，乃营将催督也。整妆趋<br>命，不觉稍迟。”时府僚有属意于兰者，见其不来，恚恨不已。云：“必有私事。”<br>秀兰含泪力辩，而仆亦从旁冷语，阴为之解。府僚终不释然也。适榴花开盛，秀<br>兰以一枝藉手献座中。府僚愈怒，责其不恭。秀兰进退无遽，但低首垂泪而己。<br>仆乃作一曲，名《贺新郎》，令秀兰歌以侑觞，声容妙绝，府僚大悦，剧饮而罢。）<br>乳燕飞华屋，悄无人、桐阴转午，晚凉新浴。手弄生绡白团扇，扇手一时似<br>玉。渐困倚、孤眠清熟。帘外谁来推绣户，枉教人、梦断瑶台曲。又却是、风敲<br>竹。　石榴半吐红巾蹙。待浮花浪蕊都尽，伴君幽独。秾艳一枝细看取，芳心千<br>重似束。又恐被、秋风惊绿。若待得君来向此，花前对酒不忍触。共粉泪，两蔌<br>蔌。<br>【稍遍】<br>（陶渊明赋《归去来》，有其词而无其声。余治东坡，筑雪堂于上，人皆笑<br>其陋。独鄱阳董毅夫过而悦之，有卜邻之意。乃取《归去来》词，稍加隐括，使<br>就声律，以遗毅夫。使家僮歌之，时相从于东坡，释耒而和之，扣牛角而为之节，<br>不亦乐乎？）<br>为米折腰，因酒弃家，口体交相累。归去来，谁不遣君归？觉从前皆非今是。<br>露未晞，征夫指予归路，门前笑语喧童稚。嗟旧菊都荒，新松暗老，吾年今已如<br>此。但小窗容膝闭柴扉，策杖看孤云暮鸿飞。云出无心，鸟倦知还，本非有意。<br>　噫！归去来兮，我今忘我兼忘世。亲戚无浪语，琴书中有真味。步翠麓崎岖，<br>泛溪窈窕，涓涓暗谷流春水。观草木欣荣，幽人自感，吾生行且休矣。念寓形宇<br>内复几时，不自觉皇皇欲何之？委吾心，去留谁计。神仙知在何处？富贵非吾愿。<br>但知临水登山啸咏，自引壶觞自醉。此生天命更何疑，且乘流，遇坎还止。（其<br>词，盖世所谓般瞻之稍遍也。般瞻，龟兹语也。华言为五声，盖羽声也，于五音<br>之次为第五。今世作般涉，误矣。稍遍三叠，每叠加促字，当为稍，读去声。世<br>作哨，或作涉，皆非是。）<br>【稍遍（春词）】<br>睡起画堂，银蒜押帘，珠幕云垂地。初雨歇，洗出碧罗天，正溶溶养花天气。<br>一霎暖风回芳草，荣光浮动，卷皱银塘水。方杏靥勺酥，花须吐绣，园林翠红排<br>比。见乳燕捎蝶过繁枝，忽一线炉香逐游丝。昼永人间，独立斜阳，晚来情味。<br>　便乘兴携将佳丽，深入芳菲里。拨胡琴语，轻拢慢捻总伶俐。看紧约罗裙，急<br>趣檀板，霓裳入破惊鸿起。颦月临眉，醉霞横脸。歌声悠扬云际。任满头红雨、<br>落花飞坠，渐鳷鹊楼西玉蟾低。尚徘徊、未尽欢意。君看今古悠悠，浮幻人间世。<br>这些百岁光阴几日，三万六千而已。醉乡路稳不妨行，但人生、要适情耳。<br>【戚氏】<br>玉龟山，东皇灵媲统群仙。绛阙岧峣，翠房深迥，倚霏烟。幽闲、志萧然，<br>金城千里锁婵娟。当时穆满巡狩，翠华曾到海西边。风露明霁，鲸波极目，势浮<br>舆盖方圆。正迢迢丽日，玄圃清寂，琼草芊绵。　争解绣勒香鞯。鸾辂驻跸，八<br>马戏芝田。瑶池近、画楼隐隐，翠鸟翩翩。肆华筵，□间作管鸣弦，宛若帝所钧<br>天。稚头皓齿，绿发方瞳，圆极恬淡高妍。　尽倒琼壶酒，献金鼎药，固大椿年。<br>缥缈飞琼妙舞，命双成奏曲醉留连。云璈韵响泻寒泉。浩歌畅饮，斜月低河汉。<br>渐渐倚霞，天际红深浅。动归思，回兮尘寰。烂熳游，玉辇东还。杏花风，数里<br>响鸣鞭。望长安路，依稀柳色翠，点春妍。<br>【天仙子】<br>走马探花花发未，人与化工俱不易。千回来绕百回看，蜂作婢，莺为使。谷<br>雨清明空屈指。　白发卢郎情未已，一夜剪刀收玉蕊。尊前还对断肠红，人有泪，<br>花无意。明日酒醒应满地。<br>【踏青游】<br>□火初晴，绿遍禁池芳草。斗锦绣、火城驰道。踏青游，拾翠惜，袜罗弓小。<br>莲步袅，腰支佩兰轻妙，行过上林春好。　今困天涯，何限旧情相恼。念摇落、<br>玉京寒早。任刘郎、目断蓬山难到。仙梦杳。良宵又过了，楼台万家清晓。<br>【踏莎行（或谓贺铸作）】<br>山秀芙蓉，溪明罨画，真游洞穴沧波下。临风慨想斩蛟灵，长桥千载犹横跨。<br>　解佩投簪，求田问舍，黄鸡白酒渔樵社。元龙非复少时豪，耳根洗尽功名话。<br>【踏莎行（或谓非东坡作）】<br>这个秃奴，修行忒煞，云山顶上空持戒。一从迷恋玉楼人，鹑衣百结浑无奈。<br>　毒手伤人，花容粉碎，空空色色今何在？臂间刺道苦相思，这回还了相思债。<br><hr>
