<h4>《集部·苏轼集·补遗 祭文七首》<b class="x">作者：苏轼</b></h4>
<br>【祭刘原父文】<br>呜呼。古称益友，多闻谅直。有一而已，罔全其德。惟公兼之，霈然有余。<br>惟其至明，以有众无。譬如监然，物至而受。罔有不照，斯以为富。先民之言，<br>久远绝微。继以百家，其多如茨。众人劬劳，有不能获。公徐收之，其赢则百。<br>潴之为渊，放之为川。抽之无穷，循之无端。有听其言，茫然自失。如江河注，<br>漂荡汩潏。有读其书，释然解颐。纷纭杂乱，咸得其归。其博无际，其辩无偶。<br>既博既辩，又以约守。昔公在朝，议论绝伦。挺然不回，其气以振。谈笑所排，<br>讽谕所及。大夫庶士，敛衽以服。自公之亡，未几于兹。学失本原，邪说并驰。<br>大言滔天，诡论蔑世。不谓自便，曰固其理。岂不自有，人或叹嘻。孰能诵言，<br>以告其非。公自平昔，灼见隐伏。指擿讥诮，俾不克立。公归于原，谁与正之。<br>酌以告哀，莫知我悲。<br>【祭韩献肃公文】<br>在昔仁祖，清净养民。维时忠献，秉国之钧。盛大蕃衍，启其后人。公暨叔<br>季，文武彬彬。公相神宗，重厚有体。心存社稷，辅以《诗》、《礼》。博陆堂<br>堂，扶阳济济。公将于外，戚钺雕戈。虔共匪懈，柔惠不苛。韩侯奕奕，申伯番<br>番。大明既升，克绍圣考。介圭来朝，黄发元老。帝曰汝留，王躬是保。公勇于<br>退，连章告归。三公就第，大政是咨。五福具有，谓当期颐。天弗慭遗，哲人其<br>萎。哀动两宫，士夫涕洟。维此僚寀，拜公京师。从容暇日，引陪燕私。诏言在<br>耳，已哭于帷。在公已矣，邦国之悲。灵輴启行，宅兆有期。寓焉涂车，立列<br>参差。举觞一恸，与公长辞。<br>【祭范夫人文】<br>惟夫人妇德茂于闺门，母仪形于里闬。笃生贤子，绰有令名。将期百年，兼<br>享五福。而天不亮孝子之志，神不祐善人之门。变故之来，旬日相继。尚有余庆，<br>钟于后昆。某忝与外姻，局于官守。聊驰薄奠，远致哀诚。<br>【祭老泉焚黄文元丰元年】<br>乃者熙宁七年、十年，上再有事于南郊，告成之庆，覃及幽显，我先君中允<br>赠太常博士累赠都官员外郎。轼、辙当奔走兆域，以致天子之命。王事有程，不<br>敢言私。谨遣人赍告黄二轴，集中外亲，择日焚纳，西望陨涕之至。<br>【祭伯父提刑文治平元年】<br>呜呼。昔我先祖之后，诸父、诸姑，森如雁行。三十年间，死生契阔，惟编<br>礼与伯父，千里相望。宦游东西，奔走四海，去家如忘。至有生子成童而不识者，<br>兹言可伤。方约退居卜筑，相与终老，逍遥翱翔。呜呼伯父，一旦舍去，有志弗<br>偿。辛丑之秋，送伯西郊。淫雨萧萧，河水滔滔。言别于槁，屡顾以招。孰知此<br>行，乃隔幽明。呜呼伯父，先竟何为。勤苦食辛，以律厥身。知以为民，不知子<br>孙。今其云亡，室如悬筐。布衣练裙，冬月负薪。谁为优孟，悲歌叔孙。惟有斯<br>文，以告不泯。<br>【祭迨妇欧阳氏文】<br>昔先君与太师文忠公恩义之重，宜结婚姻，以永世好。故予以中子迨求婚于<br>汝。自汝之归，夫妇如宾，娣姒谐睦，事上接下，动有家法。谓当百年，治我后<br>事。云何奄忽，一旦至此，使我白首，乃反哭汝，命也奈何！呜呼哀哉。以吉月<br>良日殡汝于京城之西惠济之僧舍。汝之魂识，复反于家，尚克朝夕受于奠馈。凡<br>汝服用，皆施佛僧。<br>【祭古冢文】<br>闰十二月三日，予之田客，筑室于所居之东南，发一大冢，适及其顶，遽命<br>掩之，而祭之以文，曰：<br>茫乎忽乎，寂乎寥乎，子大夫之灵也。子岂位冠一时，功逮宇内，福庆被于<br>子孙，膏泽流于万世，春秋逝尽而托物于斯乎？意者潜光隐耀，却千驷而不顾，<br>禄万钟而不受，岩居而水隐，云卧而风乘，忘身徇义而遗骨于斯乎？岂吾固尝诵<br>子之诗书，慕子之风烈，而不知其谓谁欤？子之英灵精爽，与周公、吕望游于丰、<br>镐之间乎？仰其与巢由、伯夷相从于首阳、箕颍之上乎？砖何为而华乎？圹何为<br>而大乎？地何为而胜乎？子非隐者也，子之富贵，不独美其生，而又有以荣其死<br>也。子之功烈，必有石以志其下，而余莫之敢取也。昔子之姻亲族党，节春秋，<br>悼霜露，云动影从，享祀乎其下。今也，仆夫樵人，诛茅凿土，结庐乎其上。昔<br>何盛而今何衰乎？吾将徙吾之宫，避子之舍，岂惟力之不能，独将何以胜夫必然<br>之理乎？安知百岁之后，吾之宫不复为他人之墓乎？今夫一岁之运，阴阳之变，<br>天地盈虚，日星殒食，山川崩竭，万物生死，欻及飘忽，若雷奔电掣，不须臾留<br>也，而子大夫，独能遗骨于其间，而又恶夫人之居者乎？嗟彼此之一时，邈相望<br>于山河。子为土偶，固已归于土矣。余为木偶漂漂者，未知其如何。魂而有知，<br>为余媕阿。<br><hr>
