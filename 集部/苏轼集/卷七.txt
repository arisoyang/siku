<h4>《集部·苏轼集·卷七》<b class="x">作者：苏轼</b></h4>
◎诗八十三首【次韵章传道喜雨（祷常山而得。）】去年夏旱秋不雨，海畔居民饮咸苦。今年春暖欲生蝝，地上戢戢多于土。预忧一旦开两翅，口吻如风那肯吐。前时渡江入吴越，布阵横空如项羽。（去岁钱塘见飞蝗自西北来，极可畏。）农夫拱手但垂泣，人力区区固难御。扑缘发尾困牛马，啖啮衣服穿房户。坐观不救亦何心，秉畀炎火传自古。荷锄散掘谁敢后，得米济饥还小补。常山山神信英烈，捴驾雷公诃电母。应怜郡守老且愚，欲把疮痍手摩抚。山中归时风色变。中路已觉商羊舞。夜窗骚骚闹松竹，朝畦泫泫流膏乳。从来蝗旱必相资，此事吾闻老农语。庶将积润扫遗孽，收拾丰岁还明主。县前已窖八千斛，（今春及今，得蝗子八千余斛。）率以一升完一亩。更看蚕妇过初眠，（蚕一眠，则蝗不复生矣。）未用贺客来旁午。先生笔力吾所畏，蹙踏鲍谢跨徐庚。偶然谈笑得佳篇，便恐流传成乐府。陋邦一雨何足道，吾君盛德九州普。中和乐职几时作，试向诸生选何武。【谢郡人田贺二生献花】城里田员外，城西贺秀才。不愁家四壁，自有锦千堆。珍重尤奇品，艰难最后开。芳心困落日，薄艳战轻雷。（昨日雷雨。）老守仍多病，壮怀先已灰。殷勤此粲者，（贺献魏花三朵。）攀折为谁哉。玉腕揎红袖，金樽泻白醅。何当镊霜鬓，强插满头回。【惜花】吉祥寺中锦千堆，（钱塘花最盛处。）前年赏花真盛哉，道人劝我清明来。腰鼓百面如春雷，打彻凉州花自开。沙河塘上插花回，醉倒不觉吴儿哈。岂知如今双鬓摧，城西古寺没蒿莱。有僧闭门手自栽，千枝万叶巧剪裁。就中一丛何所似，马瑙盘盛金缕杯。而我食菜方清斋，对花不饮花应猜。夜来雨雹如李梅，红残绿暗吁可哀。（〔钱塘吉祥寺花为第一。壬子清明赏会最盛，金盘彩篮以献于座者五十三人，夜归沙河塘上，观者如山，尔后无复继也。今年，诸家园圃花亦极盛，而龙兴僧房一丛尤奇，但衰病牢落，自无以发兴耳。昨日雨雹，知此花之存者有几，可为太息也。〕）【和顿教授见寄用除夜韵】我笑陶渊明，种秫二顷半。妇言既不用，还有责子叹。无弦则无琴，何必劳抚玩。我笑刘伯伦，醉发蓬茅散。二豪苦不纳，独以锸自伴。既死何用埋，此身同夜旦。孰云二子贤，自结两重案。笑人还自笑，出口谈治乱。一生溷尘垢，晚以道自盥。无成空得懒，坐此百事缓。仄闻顿夫子，讲道出新贯。岂无一尺书，恐不记庸懦。陋邦贫且病，数米铢称炭。惭愧章先生，十日坐空馆。袖中出子诗，贪读酒屡暖。狂言各须慎，勿使输薪粲。【和子由四首·韩太祝送游太山】偶作郊原十日游，未应回首厌笼囚。但教尘土驱驰足，终把云山烂漫酬。闻道逢春思濯锦，更须到处觅菟裘。恨君不上东封顶，夜看金轮出九幽。【和子由四首·送春】梦里青春可得追，欲将诗句绊馀晖。酒阑病客惟思睡，蜜熟黄蜂亦懒飞。芍药樱桃俱扫地，（病，过此二物。）鬓丝禅榻两忘机。凭君借取法界观，一洗人间万事非。（来书云，近看此书，余未尝见也。）【和子由四首·首夏官舍即事】安石榴花开最迟，绛裙深树出幽菲。吾庐想见无限好，客子倦游胡不归。坐上一樽虽得满，古来四事巧相违。令人却忆湖边寺，垂柳阴阴昼掩扉。【和子由四首·送李供备席上和李诗】家声赫奕盖并凉，也解微吟锦瑟傍。擘水取鱼湖起浪，引杯看剑坐生光。风流别后人人忆，才器归来种种长。不用更贪穷事业，风骚分付与沉湘。【西斋】西斋深且明，中有六尺床。病夫朝睡足，危坐觉日长。昏昏既非醉，踽踽亦非狂。褰衣竹风下，穆然濯微凉。起行西园中，草木含幽香。榴花开一枝，桑枣沃以光。鸣鸠得美荫，困立忘飞翔。黄鸟亦自喜，新音变圆吭。杖藜观物化，亦以观我生。万物各得时，我生日皇皇。【小儿】小儿不识愁，起坐牵我衣。我欲嗔小儿，老妻劝儿痴。儿痴君更甚，不乐愁何为。还坐愧此言，洗盏当我前。大胜刘伶妇，区区为酒钱。【寄刘孝叔】君王有意诛骄虏，椎破铜山铸铜虎。联翩三十七将军，走马西来各开府。南山伐木作车轴，东海取鼍漫战鼓。汗流奔走谁敢后，恐乏军兴污质斧。保甲连村团未遍，方田讼牒纷如雨。尔来手实降新书，抉剔根株穷脉缕。诏书恻怛信深厚，吏能浅薄空劳苦。平生学问止流俗，众里笙竽谁比数。忽令独奏凤将雏，仓卒欲吹那得谱。况复连年苦饥馑，剥啮草木啖泥土。今年雨雪颇应时，又报蝗虫生翅股。忧来洗盏欲强醉，寂寞虚斋卧空甒。公厨十日不生烟，更望红裙踏筵舞。故人屡寄山中信，只有当归无别语。方将雀鼠偷太仓，未肯衣冠挂神武。吴兴丈人真得道，平日立朝非小补。自从四方冠盖闹，归作二浙湖山主。高踪已自杂渔钓，大隐何曾弃簪组。去年相从殊未足，问道已许谈其粗。逝将弃官往卒业，俗缘未尽那得睹。公家只在霅溪上，上有白云如白羽。应怜进退苦皇皇，更把安心教初祖。【孔长源挽词二首】少年才气冠当时，晚节孤风益自奇。君胜宜为夫子后，林宗不愧蔡邕碑。南荒尚记诛元恶，东越谁能事细儿，耆旧如今几人在，为君无憾为时悲。小堰门头柳系船，吴山堂上月侵筵。潮声夜半千岩响，诗句明朝万口传。（长源自越过杭，夜饮有美堂上联句。长源诗云，天目远随双凤落，海门遥蹙两潮趋，一坐称善。）岂意日斜庚子后，忽惊岁在巳辰年。佳城一闭无穷事，南望题诗泪洒笺。【寄吕穆仲寺丞】孤山寺下水侵门，每到先看醉墨痕。楚相未亡谈笑是，中郎不见典刑存。（杭有伶人善学吕，举措酷似。别后，常令作之为笑。）君先去踏尘埃陌，我亦来寻桑枣村。回首西湖真一梦，灰心霜鬓更休论。【余主簿母挽词】闺庭兰玉照乡闾，自昔虽贫乐有余。岂独家人在中馈，却因《麟趾》识《关雎》。云軿忽已归仙府，乔木依然拥旧庐。忍把还乡千斛泪，一时洒向老莱裾。【送赵寺丞寄陈海州】景疏楼上唤蛾眉，君到应先诵此诗。若见孟公投辖饮，莫忘冲雪送君时。【答陈述古二首】漫说山东第二州，枣林桑泊负春游。城西亦有红千叶，人老簪花却自羞。小桃破萼未胜春，罗绮丛中第一人。闻道使君归去后，舞衫歌扇总生尘。（陈有小妓，述古称之。）【张安道乐全堂】列子御风殊不恶，犹被庄生讥数数。步兵饮酒中散琴，于此得全非至乐。乐全居士全于天，维摩丈室空翛然。平生痛饮今不饮，无琴不独琴无弦。我公天与英雄表，龙章凤姿照鱼鸟。但令端委坐庙堂，北狄西戎谈笑了。如今老去苦思归，小字亲书寄我诗。试问乐全全底事，无全何处更相亏。【张文裕挽词】高才本出朝廷右，能事空推德业馀。每见便闻曹植句，至今传宝魏华书。济南名士新凋丧，剑外生祠已洁除。欲寄西风两行泪，依然乔木郑公庐。【怀西湖寄晁美叔同年】西湖天下景，游者无愚贤。深浅随所得，谁能识其全。嗟我本狂直，早为世所捐。独专山水乐，付与宁非天。三百六十寺，幽寻遂穷年。所至得其妙，心知口难传。至今清夜梦，耳目余芳鲜。君持使者节，风采烁云烟。清流与碧巘，安肯为君妍。胡不屏骑从，暂借僧榻眠。读我壁间诗，清凉洗烦煎。策杖无道路，直造意所便。应逢古渔父，苇间自延缘。问道若有得，买鱼勿论钱。【和梅户曹会猎铁沟】山西从古说三明，谁信儒冠也捍城。竿上鲸鲵犹未掩，（近枭数盗。）草中狐兔不须惊。东州赵叟饮无敌，南国梅仙诗有声。不向如皋闲射雉，归来何以得卿卿。（是日惟梅、赵不射。）【祭常山回小猎】青盖前头点皂旗，黄茅冈下出长围。弄风骄马跑空立，趁兔苍鹰掠地飞。回望白云生翠巘，归来红叶满征衣。圣明若用西凉簿，白羽犹能效一挥。【和章七出守湖州二首】方丈仙人出渺茫，高情犹爱水云乡。功名谁使连三捷，身世何缘得两忘。早岁归休心共在，他年相见话偏长。只因未报君恩重，清梦时时到玉堂。绛阙云台总有名，应须极贵又长生。鼎中龙虎黄金贱，松下龟蛇绿骨轻。（君好炉火而饵茯苓。）霅水未浑缨可濯，弁峰初见眼应明。两卮春酒真堪羡，独占人间分外荣。【和张子野见寄三绝句·过旧游】前生我已到杭州，到处长如到旧游。更欲洞霄为隐吏，一庵闲地且相留。【和张子野见寄三绝句·见题壁】狂吟跌宕无风雅，醉墨淋浪不整齐。应为诗人一回顾，山僧未忍扫黄泥。【和张子野见寄三绝句·竹阁见忆】柏堂南畔竹如云，此阁何人是主人。但遣先生披鹤氅，不须更画乐天真。【和蒋夔寄茶】我生百事常随缘，四方水陆无不便。扁舟渡江适吴越，三年饮食穷芳鲜。金齑玉脍饭炊雪，海螯江柱初脱泉。临风饱食甘寝罢，一瓯花乳浮轻圆。自从舍舟入东武，沃野便到桑麻川。剪毛胡羊大如马，谁记鹿角腥盘筵。厨中蒸粟埋饭瓮，大杓更取酸生涎。（山东喜食粟饭，饮酸酱。）柘罗铜碾弃不用，脂麻白土须盆研。故人犹作旧眼看，谓我好尚如当年。沙溪北苑强分别，水脚一线争谁先。清诗两幅寄千里，紫金百饼费万钱。吟哦烹噍两奇绝，只恐偷乞烦封缠。老妻稚子不知爱，一半已入姜盐煎。人生所遇无不可，南北嗜好知谁贤。死生祸福久不择，更论甘苦争蚩妍。知君穷旅不自释，因诗寄谢聊相镌。【答李邦直】美人如春风，著物物未知。羁愁似冰雪，见子先流澌。子从徐方来，吏民举熙熙。扶病出见之，惊我一何衰。知我久慵倦，起我以新诗。诗词如醇酒，盎然熏四支。径饮不觉醉，欲和先昏疲。西斋有蛮帐，风雨夜纷披。放怀语不择，抚掌笑脱颐。别来今几何，春物已含姿。柳色日夜暗，子来竟何时。徐方虽云乐，东山禁游嬉。又无狂太守，何以解忧思。闻子有贤妇，华堂咏《螽斯》。曷不倒囊橐，卖剑买蛾眉。不用教丝竹，唱我新歌词。【和文与可洋川园池三十首·湖桥】朱栏画柱照湖明，白葛乌纱曳履行。桥下龟鱼晚无数，识君拄杖过桥声。【和文与可洋川园池三十首·横湖】贪看翠盖拥红妆，不觉湖边一夜霜。卷却天机云锦段，从教匹练写秋光。【和文与可洋川园池三十首·书轩】雨昏石砚寒云色，风动牙签乱叶声。庭下已生书带草，使君疑是郑康成。【和文与可洋川园池三十首·冰池】不嫌冰雪绕池看，谁似诗人巧耐寒。记取羲之洗砚处，碧琉璃下黑蛟蟠。【和文与可洋川园池三十首·竹坞】晚节先生道转孤，岁寒惟有竹相娱。粗才杜牧真堪笑，唤作军中十万夫。【和文与可洋川园池三十首·荻蒲】雨折霜干不耐秋，白花黄叶使人愁。月明小艇湖边宿，便是江南鹦鹉洲。【和文与可洋川园池三十首·蓼屿】秋归南浦蟪蛄鸣，霜落横湖沙水清。卧雨幽花无限思，抱丛寒蝶不胜情。【和文与可洋川园池三十首·望云楼】阴晴朝暮几回新，已向虚空付此身。出本无心归亦好，白云还似望云人。【和文与可洋川园池三十首·天汉台】漾水东流旧见经，银潢左界上通灵。此台试向天文觅，阁道中间第几星。【和文与可洋川园池三十首·待月台】月与高人本有期，挂檐低户映蛾眉。只从昨夜十分满，渐觉冰轮出海迟。【和文与可洋川园池三十首·二乐榭】此间真趣岂容谈，二乐并君已是三。仁智更烦诃妄见，坐令鲁叟作瞿昙。（来诗云，二见因妄生。）【和文与可洋川园池三十首·灙泉亭】闻道池亭胜两川，应须烂醉答云烟。劝君多种长腰米，消破亭中万斛泉。【和文与可洋川园池三十首·吏隐亭】纵横忧患满人间，颇怪先生日日闲。昨夜清风眠北牖，朝来爽气在西山。【和文与可洋川园池三十首·霜筠亭】解箨新篁不自持，婵娟已有岁寒姿。要看凛禀霜前意，须待秋风粉落时。【和文与可洋川园池三十首·无言亭】殷勤稽首维摩诘，敢问如何是法门。弹指未终千偈了，向人还道本无言。【和文与可洋川园池三十首·露香亭】亭下佳人锦绣衣，满身璎珞缀明玑。晚香消歇无寻处，花已飘零露已晞。【和文与可洋川园池三十首·涵虚亭】水轩花榭两争妍，秋月春风各自偏。惟有此亭无一物，坐观万景得天全。【和文与可洋川园池三十首·溪光亭】决去湖波尚有情，却随初日动檐楹。溪光自古无人画，凭仗新诗与写成。【和文与可洋川园池三十首·过溪亭】身轻步隐去忘归，四柱亭前野约微。忽悟过溪还一笑，水禽惊落翠毛衣。【和文与可洋川园池三十首·披锦亭】烟红露绿晓风香，燕舞莺啼春日长。谁道使君贫且老，绣屏锦帐咽笙簧。【和文与可洋川园池三十首·禊亭】曲池流水细鳞鳞，高会传觞似洛滨。红粉翠蛾应不要，画船来往胜于人。【和文与可洋川园池三十首·菡萏亭】日日移床趁下风，清香不尽思何穷。若为化作龟千岁，巢向田田乱叶中。【和文与可洋川园池三十首·荼蘼洞】长忆故山寒食夜，野荼蘼发暗香来。分无素手簪罗髻，且折霜蕤浸玉醅。【和文与可洋川园池三十首·筼筜谷】汉川修竹贱如蓬，斤斧何曾赦箨龙。料得清贫馋太守，渭滨千亩在胸中。【和文与可洋川园池三十首·寒芦港】溶溶晴港漾春晖，芦笋生时柳絮飞。还有江南风物否，桃花流水鮆鱼肥。【和文与可洋川园池三十首·野人庐】少年辛苦事犁锄，刚厌青山绕故居。老觉华堂无意味，却须时到野人庐。【和文与可洋川园池三十首·此君庵】寄语庵前抱节君，与君到处合相亲。写真虽是文夫子，我亦真堂作记人。【和文与可洋川园池三十首·金橙径】金橙纵复里人知，不见鲈鱼价自低。须是松江烟雨里，小船烧薤捣香齑。【和文与可洋川园池三十首·南园】不种夭桃与绿杨，使君应欲候农桑。春畦雨过罗纨腻，夏垅风来饼饵香。【和文与可洋川园池三十首·北园】汉水巴山乐有余，一麾从此首归途。北园草木凭君问，许我他年作主无。【寄题刁景纯藏春坞】白首归来种万松，待看千尺舞霜风。年抛造物陶甄外，春在先生杖屦中。杨柳长齐低户暗，樱桃烂熟滴<阝皆>红。何时却与徐元直，共访襄阳庞德公。【玉盘盂二首（并叙）】东武旧俗，每岁四月大会于南禅、资福两寺，以芍药供佛。而今岁最盛，凡七千余朵，皆重跗累萼，繁丽丰硕。中有白花正圆如覆盂，其下十余叶稍大，承之如盘，姿格绝异，独出于七千朵之上，云得之于城北苏氏园中，周宰相莒公之别业也，而其名俚甚，乃为易之。杂花狼藉占春余，芍药开时扫地无。两寺妆成宝缨络，一枝争看玉盘盂。佳名会作新翻曲，绝品难逢旧画图。从此定知年谷熟，姑山亲见雪肌肤。花不能言意可知，令君痛饮更无疑。但持白酒劝嘉客，直待琼舟覆玉彝。负郭相君初择地，看羊属国首吟诗。吾家岂与花相厚，更问残芳有几枝。【和潞公超然台次韵】我公厌富贵，常苦勋业寻。相期赤松子，永望白云岑。清风出谈笑，万窍为号吟。吟成超然诗，洗我蓬之心。嗟我本何人，麋鹿强冠襟。身微空志大，交浅屡言深。嘱公如得谢，呼我幸寄音。但恐酒钱尽，烦公挥橐金。【闻乔太博换左藏知钦州以诗招饮】今年果起故将军，幽梦清诗信有神。马革裹尸真细事，虎头食肉更何人。阵云冷压黄茅瘴，羽扇斜挥白葛巾。痛饮从今有几日，西轩月色夜来新。【乔将行烹鹅鹿出刀剑以饮客以诗戏之】破匣哀鸣出素虬，倦看鶂鶂听呦呦。明朝只恐兼烹鹤，此去还须却佩牛。便可先呼报恩子，不妨仍带醉乡侯。他年万骑归应好，奈有移文在故丘。【次韵刘贡父李公择见寄二首】白发相望两故人，眼看时事几番新。曲无和者应思郢，论少卑之且借秦。岁恶诗人无好语，（公择来诗，皆道吴中饥苦之事。）夜长鳏守向谁亲。（贡父近丧偶。）少思多睡无如我，鼻息雷鸣撼四邻。何人劝我此间来，弦管生衣甑有埃。绿蚁濡唇无百斛，蝗虫扑面已三回。磨刀入谷追穷寇，洒涕循城拾弃孩。为郡鲜欢君莫叹，犹胜尘土走章台。【寄黎眉州】胶西高处望西川，应在孤云落照边。瓦屋寒堆春后雪，峨眉翠扫雨余天。治经方笑《春秋》学，好士今无六一贤。（君以《春秋》受知于欧阳文忠公，公自号六一居士。）且待渊明赋归去，共将诗酒趁流年。【和赵郎中捕蝗见寄次韵】麦穗人许长，谷苗牛可没。天公独何意，忍使蝗虫发。驱攘著令典，农事安可忽。我仆既胼胝，我马亦款矻。飞腾渐云少，筋力亦已竭。苟无百篇诗，何以醒睡兀。初如疏畎浍，渐若决澥渤。往来供十吏，腕脱不容歇。平生轻妄庸，熟视笑魏勃。爱君有逸气，诗坛专斩伐。民病何时休，吏职不可越。慎无及世事，向空书咄咄。【登常山绝顶广丽亭】西望穆陵关，东望琅邪台。南望九仙山，北望空飞埃。相将叫虞舜，遂欲归蓬莱。嗟我二三子，狂饮亦荒哉。红裙欲先去，长笛有余哀。清歌入云霄，妙舞纤腰回。自从有此山，白石封苍苔。何尝有此乐，将去复徘徊。人生如朝露，白发日夜催。弃置当何言，万劫终飞灰。【薄薄酒二首（并叙）】胶西先生赵明叔，家贫，好饮，不择酒而醉。常云：薄薄酒，胜茶汤，丑丑妇，胜空房。其言虽俚，而近乎达，故推而广之以补东州之乐府；既又以为未也，复自和一篇，聊以发览者之一噱云耳。薄薄酒，胜茶汤；粗粗布，胜无裳；丑妻恶妾胜空房。五更待漏靴满霜，不如三伏日高睡足北窗凉。珠襦玉柙万人相送归北邙，不如悬鹑百结独坐负朝阳。生前富贵，死后文章，百年瞬息万世忙。夷齐盗跖俱亡羊，不如眼前一醉是非忧乐都两忘。薄薄酒，饮两钟；粗粗布，著两重；美恶虽异醉暖同，丑妻恶妾寿乃公。隐居求志义之从，本不计较东华尘土北窗风。百年虽长要有终，富死未必输生穷。但恐珠玉留君容，千载不朽遭樊崇。文章自足欺盲聋，谁使一朝富贵面发红。达人自达酒何功，世间是非忧乐本来空。【同年王中甫挽词】先帝亲收十五人，（仁宗朝贤良十五人，今惟富郑公、张宣徽、钱纯老及余与舍弟在耳。）四方争看击鹏鹍。如君才业真堪用，顾我衰迟不足论。出处升沉十年后，死生契阔几人存。他时京口寻遗迹，宿草犹应有泪痕。【七月五日二首】避谤诗寻医，畏病酒入务。萧条北窗下，长日谁与度。今年苦炎热，草木困薰煮。况我早衰人，幽居气如缕。秋来有佳兴，秫稻已含露。还复此微吟，往和糟床注。何处觅新秋，萧然北台上。秋来未云几，风月已清亮。云间耸孤翠，林表浮远涨。新枣渐堪剥，晚瓜犹可饷。西风送落日，万窍含凄怅。念当急行乐，白发不汝放。【赵郎中见和戏复答之】赵子吟诗如泼水，一挥三百八十字。奈何效我欲寻医，恰似西施藏白地。赵子饮酒如淋灰，一年十万八千杯。若不令君早入务，饮竭东海生黄埃。我衰临政多缪错，羡君精采如秋鹗。颇哀老子今日饮，为君坐啸主画诺。【次韵周邠寄雁荡山图二首】指点先凭采药翁，丹青化出大槐宫。眼明小阁浮烟翠，齿冷新诗嚼雪风。二华行观雄陕右，九仙今已压京东。（将赴河中，密迩太华，九仙在东武，奇秀不灭雁荡也。）此生的有寻山分，已觉温台落手中。西湖三载与君同，马入尘埃鹤入笼。东海独来看出日，石桥先去踏长虹。遥知别后添华发，时向樽前说病翁。所恨蜀山君未见，他年携手醉郫筒。【送碧香酒与赵明叔教授】闻君有妇贤且廉，劝君慎勿为楚相。不羡紫驼分御食，自遣赤脚沽村酿。嗟君老狂不知愧，更吟丑妇恶嘲谤。诸生闻语定失笑，冬暖号寒卧无怅。碧香近出帝子家，鹅儿破壳酥流盎。不学刘伶独自饮，一壶往助齐眉饷。【赵既见和复次韵答之】长安小吏天所放，日夜歌呼和丞相。岂知后世有阿瞒，（曹公自言参之后。）北海樽前捉私酿。先生未出禁酒国，诗语孤高常近谤。几回无酒欲沽君，却畏有司书簿帐。（近制，公使酒过数法甚重。）酸寒可笑分一斗，日饮无何足袁盎。更将险语压衰翁，只恐自是台无饷。【赵郎中往莒县逾月而归复以一壶遗之仍用元韵】东邻主人游不归，悲歌夜夜闻舂相。门前人闹马嘶急，一家喜气如春酿。王事何曾怨独贤，室人岂忍交谪谤。大儿踉蹡越门限，小儿咿哑语绣帐。定教舞袖掣伊凉，更想夜庖鸣瓮盎。题诗送酒君勿诮，免使退之嘲一饷。【苏潜圣挽词】妙龄驰誉百夫雄，晚节忘怀大隐中。悃愊无华真汉吏，文章尔雅称吾宗。趋时肯负平生志，有子还应不死同。惟我闲思十年事，数行老泪寄西风。<hr>
