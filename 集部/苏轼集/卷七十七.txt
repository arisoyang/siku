<h4>《集部·苏轼集·卷七十七》<b class="x">作者：苏轼</b></h4>
◎尺牍六十六首【与李方叔四首（之一）】久不奉书问为愧。递中辱手书，劳勉益厚。无状何以致足下拳拳之不忘如此。比日起居何如？今岁暑毒十倍常年。雨昼夜不止者十余日，门外水天相接，今虽已晴，下潦上烝，病夫气息而已。想足下闭门著述，自有乐事。间从诸英唱和谈论，此可羡也。何时得会合，惟万万自重。不宣。【与李方叔四首（之二）】秋试时，不审从吉未？若可下文字，须望鼎甲之捷也。暑中既不饮酒，无缘作字，时有一二，辄为人取去，无以塞好事之意，亦不愿足下如此癖好也。近获一铜镜，如漆色，光明冷彻。背有铭云：“汉有善铜出白阳，取为镜，清如明，左龙右虎（俌）之。”字体杂篆隶，真汉时字也。白阳不知所在，岂南阳白水阳乎？“如”字应作“而”字使耳。“左月右日”，皆未甚晓，更闲，为考之。【与李方叔四首（之三）】顷年于稠人中，骤得张、秦、黄、晁及方叔、履常辈，意谓天不爱宝，其获盖未艾也。比来经涉世故，间关四方，更欲求其似，邈不可得。以此知人决不徒出，不有立于先，必有觉于后也。如方叔飘然一布衣，亦几不免。纯甫、少游，又安所获罪，遂断弃其命，言之何益，付之清议而已。忧患虽已过，更宜慎口以安晚节。【与李方叔四首（之四）】承示谕，长安君偶患臂痛不能举，某于钱昌武朝议处传得一方，云其初本施渥寺丞者，因寓居京师甜水巷，见乞儿，两足拳，捺履行。渥常以饮食钱物饮食遗之，凡期年不衰。寻赴任，数年而还。复就曩居，则乞儿已不见矣。一日见于相国寺前，行走如飞，渥就问之，则曰：“遇人传两药方，服一料已能走耳。”因以其方授渥，以传昌武。昌武本患两臂重痛，举不能过耳。服之立效。其后传数人，皆神妙。但手足上疾皆可服，不拘男子妇人。秘之。秘之。其方元只是《王氏博济方》中方，但人不知尔。《博济方》误以虎胫为虎脑。便请长安君合服，必验。朝云者，死于惠久矣。别后学书，颇有楷法。亦学佛法，临去，诵《六如偈》以绝。葬之惠州栖禅寺，僧作亭覆之，榜曰六如亭。最荷夫人垂顾，故详及之。【与陈公密三首（之一）】途中喜见令子，得闻动止之详。继领专使手书，且审即日尊体清胜，感慰无量。差借白直兜乘担索，一一仰烦神用。孤旅获济，荷德之心，未易云喻。来日晚方达蒙里，即如所教，出陆至南华，南华留半月，即造宇下，一吐区区，预深欣跃。【与陈公密三首（之二）】行役艰羁，托庇以济。分贶丹剂，拯其衰疾，此意岂可忘哉。其余言谢莫尽。令子昆仲，比辱书示，未暇修书，悚息！悚息！曹三班廉干非常，远送，愧感。二绝句发一笑。【与陈公密三首（之三）】穷途栖屑，获见君子，开怀抵掌，为乐未央。公既王事靡宁，某亦归心所薄，匆遽就列，如何可言。别后亟辱惠书，词旨增重。且审起居佳胜，感慰深矣。某已度岭，已脱问鵩之忧，行有见蝎之喜。但远德谊，惘惘未忘于情。新春保练，以需驿召。【与徐仲车】昨日既蒙言赠，今日又荷心送，盎然有得，载之而南矣。辱手教，极甚荷厚爱，孔子所谓“忠焉能勿诲乎”？当书诸绅，寝食不忘也。【与吴秀才】某启。相闻久矣，独未得披写相尽，常若有所负。罪废沦落，屏迹郊野，初不意舟从便道，有失修敬。不谓过予，冲冒大热，间关榛莽，曲赐临顾，一见洒然，遂见平生之欢。典刑所钟，既深叹仰，而大篇璀璨，健论抑扬，盖自去中州，未始得此胜侣也。钦佩不已，俯求衰晚，何以为对。送别堤下，恍然如梦，觉陈迹具存，岂有所遇而然耶？留示珠玉，正快如九鼎之珍，徒咀嚼一脔，宛转而不忍下咽也。未知舟从定作几日计。早晚过金陵，当得款奉。【与彦正判官】古琴当与响泉韵磬，并为当世之宝，而铿金瑟瑟，遂蒙辍惠，报赐之间，赧汗不已。又不敢远逆来意，谨当传示子孙，永以为好也。然某素不解弹，适纪老枉道见过，令其侍者快作数曲，拂历铿然，正如若人之语也。试以一偈问之：“若言琴上有琴声，放在匣中何不鸣？若言声在指头上，何不于君指上听？”录以奉呈，以发千里一笑也。寄惠佳纸、名荈，重烦厚意，一一捧领讫，感怍不已。适有他冗，书不周谨。【与毛泽民推官三首（之一）】公素人来，得书累幅。既闻起居之详，又获新诗一篇，及公素寄示《双石常记》。居夷久矣，不意复闻韶沪之余音，喜慰之极，无以云喻。久废笔砚，不敢继和，必识此意。会合无期，临书惘惘。秋暑，万万以时自厚。【与毛泽民推官三首（之二）】某寓居粗遣，本带一幼子来。今者长子又授韶州仁化令，冬中当挈家来。至此，某又已买得数亩地，在白鹤峰上，古白鹤观基也。已令斫木陶瓦，作屋三十许间。今冬成，去七十无几，矧未能必至耶，更欲何之。以此神气粗定，他更无足为故人念者。圣主方设科求宏词，公倘有意乎？【与毛泽民推官三首（之三）】新居在大江上，风云百变，足娱老人也。有一书斋名思无邪，闲知之。寄示奇茗，极精而丰，南来未始得也。亦时复有山僧逸民，可与同赏，此外但缄而藏之耳。佩荷厚德，永以为好。秋兴之作，追配骚人矣，不肖何足以窥其粗。遇不遇自有定数，向非厄穷无聊，何以发此奇思，以自表于世耶？敬佩来贶，传之知音，感愧之极。数日适苦壅嗽，殆不可堪，强作报，灭裂。死罪！【与陈辅之】某启。昨日承访及，病倦，不及起见，愧仰深矣。热甚，起居何如？万里海表不死，归宿田里，得疾遂有不起之忧，岂非命耶？若得少驻，复与故人一笑，此又望外也。力疾，书此数字。【与司马温公】春末，景仁丈自洛还，伏辱赐教，副以《超然》雄篇，喜忭累日。寻以出京无暇，比到官，随分纷冗，久稽裁谢，悚怍无已。比日，不审台候何如？某强颜，忝窃中，所愧于左右者多矣。未涯瞻奉，惟冀为国自重，谨奉启问。某再启。《超然》之作，不惟不肖托附以为宠，遂使东方陋州，为不朽之盛事，然所以奖与则过矣。久不见公新文，忽领《独乐园记》，诵味不已，辄不自揆，作一诗，聊发一笑耳。彭城嘉山水，鱼蟹侔江湖，争讼寂然，盗贼衰少，聊可藏拙。但朋游阔远，舍弟非久赴任，益岑寂矣。谪居穷僻，如在井底，杳不知京洛之耗，不审迩日寝食何如？某以愚暗获罪，咎自己招，无足言者。但波及左右，为恨殊深，虽高风伟度，非此细故所能尘垢，然某思之，不啻芒背尔。寓居去江无十步，风涛烟雨，晓夕百变，江南诸山在几席，此幸未始有也。虽有窘乏之忧，亦布褐藜藿而已。瞻晤无期，临书惘然，伏乞以时善加调护。【与鲁直二首（之一）】晁君寄骚，细看甚奇，信其家多异材耶？然有少意，欲鲁直以己意微箴之。凡人文字，务使平和，至足余，溢为怪奇，盖出于不得已也。晁文奇怪似差早，然不可直云耳。非谓避讳也，恐伤其迈往之气，当为朋友讲磨之语乃宜。不知公谓然否？【与鲁直二首（之二）】某启。方惠州遣人致所惠书，承中途相见，尊候甚安。即日想已达黔中，不审起居何似？云大率似长沙，审尔，亦不甚恶也。惠州久已安之矣。度黔，亦无不可处之道也。闻行囊中无一钱，途中颇有好事者，能相济否？某虽未至此，然亦凛凛然。水到渠成，不烦预虑。但数日来苦痔病，百药不瘳，遂断肉菜五味，日食淡面两碗，胡麻、茯苓麨数杯。其戒又严于鲁直。虽未能作文自誓，且日戒一日，庶几能终之。非特愈痔，所得多矣。子由得书，甚能有益于枯槁也。文潜在南极安，少游谪居甚自得，淳甫亦然，皆可喜。独元老淹忽，为之流涕。病剧久矣，想非由远谪也。幽绝，书问难继，惟倍万保重。不宣。有侄婿王郎，名庠，荣州人。文行皆超然，笔力有余，出语不凡，可收为吾党也。自蜀遣人来惠，云：“鲁直在黔，决当往见，求书为先容。”嘉其有奇操，故为作书。然旧闻其太夫人多病，未易远去，谩为一言。眉人有程遵晦者，亦奇士，文益老，王郎盖师之。此两人者有致穷之具，而与不肖，又欲往求黄鲁，其穷殆未易瘳也。【与陈传道五首（之一）】某启。久不接奉，思仰不可言。辱专人以书为贶，礼意兼重，捧领惕然。且审比来起居佳胜，某以衰病，难于供职，故坚乞一闲郡，不谓更得烦剧。然已得请，不敢更有所择，但有废旷不治之忧耳。而来书乃有遇不遇之说，甚非所以安全不肖也。某凡百无取，入为侍从，出为方面，此而不遇，复以何者为遇乎？来使立告回，区区百不尽一。乍远，千万自爱。【与陈传道五首（之二）】衰朽何取，而传道昆弟过听，相厚如此。数日前，履常谒告，自徐来宋相别。王八子安偕来，方同舟，不信宿而归。久承传道亦欲至灵壁，以部役沂上，不果。佩荷此意，何是可忘。又承以近诗一册为赐，笔老而思深，蕲配古人，非求合于世俗者也。幸甚！幸甚！钱塘诗皆率然信笔，一一烦收录，只以暴其短耳。【与陈传道五首（之三）】某方病市人逐利，好刊某拙文，欲毁其板，矧欲更令人刊邪！当俟稍暇，尽取旧诗文，存其不甚恶者，为一集。以公过取其言，当令人录一本奉寄。今所示者，不唯有脱误，其间亦有他人文也。知日课一诗，甚善。此技虽高才，非甚习不能工也。圣俞昔尝如此。某近绝不作诗，盖有以，非面莫究。独神道碑、墓志数篇耳。碑盖被旨作，而志文以景仁丈世契不得辞。欲写呈文，多无暇，闻都下已刊板，想即见之也。某顷伴虏使，颇能诵某文，以此知虏中皆有中原文字，故为此碑，（谓富公碑也。）欲使虏知通好用兵利害之所在也。昔年在南京，有问仆此事，故终之。李公文集引，得闲当作。向所示集，古文留子由处，有书令检送也。【与陈传道五首（之四）】久不上问，愧负深矣。忽枉手讯，劳来甚勤。夙昔之好，不替有加。兼审比来起居佳胜，感慰兼集。新旧诸诗，幸得敬览，不意余生复见斯作。古人日远，俗学衰陋，作者风气，犹存君家伯仲间。近见报，履常作正字，伯仲介特之操，处穷益励，时流孰知之者？用是占之，知公议稍伸耶！传道岂久淹莞库者。未由面谈，惟冀厚自爱重而已。【与陈传道五首（之五）】来诗欲和数首，以速欲发此价，故未暇。闲居亦有少述作，何日见公昆仲当出相示。宫观之命，已过忝矣。此外只有归田为急。承见教，想识此怀。履常未及拜书，因家泛道区区。【与庞安常】端居静念，思五脏皆止一，而肾独有二，盖万物之所终始，生之所出，死之所入也。故《太玄》：“罔、直、蒙、酋、冥。”罔为冬，直为春，蒙为夏，酋为秋，冥复为冬，则此理也。人之四肢九窍，凡两者，皆水属也。两肾、两足、两外肾、两手、两目、两鼻，皆水之升降出入也。手、足、外肾，旧说固与肾相表里，而鼻与目，皆古未之言也，岂亦有之，而仆观书少不见耶？以理推之，此两者其液皆咸，非水而何。仆以为不得此理，则内丹不成，此又未易以笔墨究也。古人作明目方，皆先养肾水，而以心火暖之，以脾固之。脾气盛则水不下泄，心气下则水上行，水不下泄而上行，目安得不明哉。孙思邈用磁石为主，而以朱砂、神曲佐之，岂此理也夫。安常博极群书，而善穷物理，当为仆思之。是否？一报。某书。【与王敏仲八首（之一）】某垂老投荒，无复生还之望，昨与长子迈诀，已处置后事矣。今到海南，首当作棺，次便作墓，乃留手疏与诸子，死则葬于海外，庶几延陵季子赢博之义，父既可施之子，子独不可施之父乎？生不挈家死不扶柩，此亦东坡之家风也。此外燕坐寂照而已。所云途中邂逅，意谓不如其已，所欲言者，岂有过此者乎？故覼缕此纸，以代面别。【与王敏仲八首（之二）】某启。得郡既谢，即不敢久留，故人事百不周。方欲奉启告别，遽辱惠问，且审起居佳胜，宠喻过实，深荷奖借。旦夕遂行，益远，万万以时自重。不宣。【与王敏仲八首（之三）】罗浮山道士邓守安，字道立。山野拙讷，然道行过人，广、惠间敬爱之，好为勤身济物之事。尝与某言，广州一城人，好饮咸苦水，春夏疾疫时，所损多矣。惟官员及有力者得饮刘王山井水，贫下何由得。惟蒲涧山有滴水岩，水所从来高，可引入城，盖二十里以下耳。若于岩下作大石槽，以五管大竹续处，以麻绳，漆涂之，随地高下，直入城中。又为一大石槽以受之，又以五管分引，散流城中，为小石槽以便汲者。不过用大竹万余竿，及二十里间，用葵茅苫盖，大约不过费数百千可成。然须于循州置少良田，令岁可得租课五七千者，令岁买大筋竹万竿，作筏下广州，以备不住抽换。又须于广州城中置少房钱，可以日掠二百，以备抽换之费。专差兵匠数人，巡觑修葺，则一城贫富同饮甘凉，其利便不在言也。自有广州以来，以此为患，若人户知有此作，其欣愿可知。喜舍之心，料非复塔庙之比矣。然非道士至诚不欺，精力勤干，不能成也。敏仲见访及物之事，敢以此献，直望仙尔，世间贪爱无丝毫也，可以无疑。从来帅漕诸公，亦多请与语。某喜公济物之意，故详以告，可否更在熟筹，慎勿令人知出于不肖也。【与王敏仲八首（之四）】某再启。示喻津遣孤孀，救药病疠，政无急于此者矣。非敏仲莫能行之，幸甚！广州商旅所聚，疾疫作，客先僵仆，因薰染居者，事与杭相类。莫可擘划一病院，要须有岁入课利供之，乃长久之利，试留意。来喻以此等，各仕宦快意目前，美哉此言，谁肯然者。循州周守，治状过人，议论可听，想蒙顾盼也。【与王敏仲八首（之五）】某又有少恳，见人说舍弟赴容州，路自英、韶间，舟行由端、康等州而往，公能与监司诸公言，辍一舟与之否？今有一家书，欲告差人，赍往岭上与之。罪大罚轻，数年行遣不下，屡当患祸，老矣，何以堪此。恃公旧眷，必能兴哀。悚恐！悚恐！【与王敏仲八首（之六）】闻遂作管引蒲涧水甚善。每竿上，须钻一小眼，如绿豆大，以小竹针窒之，以验通塞。道远，日久，无不塞之理。若无以验之，则一竿之塞，辄累百竿矣。仍愿公擘画少钱，令岁入五十余竿竹，不住抽换，永不废。僣言，必不讶也。【与王敏仲八首（之七）】《富公碑词》，甚愧不工。公更加粉饰，岂至是哉！舟中病暑，疲倦不谨。恕之。【与王敏仲八首（之八）】某再启。林医遂蒙补授，于旅泊处衰病，非小补也。又工小儿、产科。幼累将至，且留调理，渠欲往谢，未令去也，乞不罪。治瘴止用姜、葱、豉三物浓煮热呷，无不效者。而土人不知作豉。入此州无黑豆，闻五羊颇有之，便乞为致三石，得为作豉，散饮病者。不罪！不罪！【与郑靖老二首（之一）】某启。到雷州见张君俞，首获公手书累幅，欣慰之极，不可云喻。到廉，廉守乃云公已离邕矣。方怅然，欲求问从者所在，少通区区，忽得来教，释然，又得新诗，皆秀杰语，幸甚！幸甚！别来百罹，不可胜言，置之不足道也。《志林》竟未成，但草得《书传》十三卷，甚赖公两借书籍检阅也。向不知公所存，又不敢带，行封作一笼，寄迈处，令访寻归纳。如未有便，且寄广州何道士处，已深嘱之，必不敢坠。某留此过中秋，或至月末乃行。至北流，作竹筏下水，历容、藤至梧。与迈约，令般家至梧相会，中子迨，亦至惠矣。却顾舟溯贺江而上，水陆数节，方至永。老业可奈何！奈何！未会间，以时自重。不宣。【与郑靖老二首（之二）】某见张君俞，乃始知公中间亦为小人所捃摭，令史以下，固不知退之《讳辨》也，而卿贰等亦尔耶！进退有命，岂此辈所能制，知公奇伟，必不经怀也。某鬓发皆白，然体力原不减旧，或不即死，圣泽汪洋，更一赦，或许归农，则带月之锄，可以对秉也。本意专欲归蜀，不知能遂此计否？蜀若不归，即以杭州为家。朱邑有言：“子孙奉祠我，不如桐乡之民。”不肖亦云。然外物不可必，当更临时随宜，但不即死，归田可必也。公欲相从于溪山间，想是真诚之愿，水到渠成，亦不须预虑也。此生真同露电，岂通把玩耶！某顿首。【上韩昭文】某启。违远旌棨，忽已数月。改岁，缅想台候胜常。边徼往还，从者殊劳，日望马首。但迂拙动成罪戾，恐不能及见公之还而去耳。余寒，伏冀为国自重。因李秘校行，谨奉启恭候。不宣。【与李廷评】某启。经由特辱枉访，适以卧病数日，及连日会集，殊无少暇。治行匆遽，不及一谢，明日解维，遂尔违阔，岂胜愧负。【与黄敷言二首（之一）】某启。叠辱宠访，感慰兼集。晚来起居佳胜。承来晨启行，以衰疾畏寒，不果往别，悚怍深矣。冲涉雨霰，万万保练。谨令儿子候违。不宣。【与黄敷言二首（之二）】少事干烦，一书与惠州李念四秀才，告为到广州日专遣人达之，不罪。交代民师，且为再三致意。某再拜，不宣。【又与陆固朝奉】某启。久留属疾，不敢造请，负愧已深。兹者启行，又不往别，悚怍之至。谨奉手启代违。【与谢民师推官二首（之一）】某启。衰病枯槁，百念已忘，缁衣之心，尚余此耳。蒙不鄙弃，赠以瑰玮，藏之巾笥，永以为好。今日遂行，不果走别，愧负千万。谨奉手启代违。【与谢民师推官二首（之二）】某启。蒙录示近报，若果得免湖外之行，衰羸之幸，可胜言哉！此去，不住许下，则归阳羡。民师还朝受任，或相近，得再见，幸矣。儿子辈并沐宠问，及览所赐过诗，何以克当。然句法有以启发小子矣。感荷！感荷！旅次不尽。【与黄洞秀才二首（之一）】某启。经过，幸一再见。人来，辱书，甚荷存记，兼审比来起居佳胜，为慰。未由款奉，千万保啬。【与黄洞秀才二首（之二）】寄示石刻，感愧雅意。求书字固不惜，但寻常因事点笔，随即为人取去。今却于此中相识处觅得三纸付去，蓬仙因降，致区区之意。某再启。【与滕达道二十四首（之一）】某到此，时见荆公，甚喜，时诵诗说佛也。公莫略往一见和甫否？余非面莫能尽。某近到筠见子由，他亦得旨指射近地差遣，想今已得替矣。吴兴风物，足慰雅怀。郡人有贾收耘老者，有行义，极能诗，公择、子厚皆礼异之，某尤与之熟，愿公时顾，慰其牢落也。近过文肃公楼，徘徊怀想风度，不能去。某至楚、泗间，欲入一文字，乞于常州住。若幸得请，则扁舟谒公有期矣。【与滕达道二十四首（之二）】某启。别后，不意遽闻国故，哀号追慕，迨今未已。惟公忠孝体国，受恩尤异，悲苦之怀，必万常人。比日起居何如？某旦夕过江，径往毗陵，相去益近，时得上问也。为时自重。不宣。【与滕达道二十四首（之三）】某再启。承差人送到定国书，所报未必是实也。都下喜妄传事，而此君又不审。乃四月十七日发来邸报，至今不说，是可疑也。一夫进退何足道，所喜保马户导洛堆垛皆罢，茶盐之类，亦有的耗矣。二圣之德日新，可贺！可贺！令子各安胜，未及报状也。【与滕达道二十四首（之四）】某启。耘老至，又辱手书，及耘老道起居之详，感慰不可言。某留家仪真，独来常，以河未通，致公见思之深。又有旧约，便当往见，而家无壮子弟，须却还般挈，定居后，一日可到也。惟深察。近日京口时有差除，或云当时亦未是实计。当先起老镐，仆或得连茹耶？惠贶三十壶，携归饷妇矣。余耘老能道，不宣。某顿首。【与滕达道二十四首（之五）】闻张郎已授得发勾，春中赴上，安道必与之俱来。某若得旨，当与之同舟于南，穷困之中，一段乐事，古今罕有也。不知遂此意否？秦太虚言，公有意拆却逍遥常横廊，切谓宜且留之，想未必尔，聊且言之。明年见公，当馆于此。公雅度宏伟，欲其轩豁，卑意又欲其窈窕深密也。如何？不罪。四声可罢之，万一浮沉，反为患也。幸深思之。不罪。【与滕达道二十四首（之六）】某再启。前者惠建茗，甚奇。醉中裁谢不及，愧悚之极。本州见阙，不敢久住，远接人到，便行。会合邈未有期，不免惆怅。舍弟召命，盖虚传耳。君实恩礼既异，责望又重，不易！不易！某旧有《独乐园》诗云：“儿童诵君实，走卒知司马。持此将安归，造物不我舍。”今日类诗识矣。见报，中宪言玉汝右揆，当世见在告，必知之。京东有干，幸示谕。【与滕达道二十四首（之七）】许为置朱红累子，不知曾令作否？若得之，携以北行，幸甚。如不及已，亦非急务。不罪。【与滕达道二十四首（之八）】某干求累子，已蒙佳惠，又为别造朱红，尤为奇少。物意两重，何以克当。捧领讫，感愧无量。旧者昨寄在常州，令子由带入京。俟到，不日便持上也。【与滕达道二十四首（之九）】鳆鱼三百枚，黑金棋子一副，天麻煎一部，聊为土物。不罪浼触。令子思渴，冗中，不及别启。【与滕达道二十四首（之十）】某晚生，蒙公不鄙与名，又令与立字，似涉僣易，愿公自命，却示及作《字说》，乃宠幸也。某顿首。【与滕达道二十四首（之十一）】近得安道公及张郎书，甚安健。子由想已遇矣。青州资深相见，极欢。今日赴其盛会也。闲恐要知，惟不罪。幸幸。【与滕达道二十四首（之十二）】屡枉专使，感愧无量。兼审比来尊体胜常，以慰下情。某近绝佳健。见教如元素黜罢，薄有所悟，遂绝此事，仍不复念。方知此中有无量乐，回顾未绝，乃无量苦。辱公厚念，故尽以奉闻也。晚景若不打叠此事，则大错，虽二十四州铁打不就矣。既欲发一笑，且欲少补左右耳。不罪！不罪！【与滕达道二十四首（之十三）】公解印入觐，当过岐亭故县，预以书见约，轻骑走见，极不难。慎勿枉道见过，想深识此意。乍冷，万乞自重。【与滕达道二十四首（之十四）】承专人借示李成《十幅图》，遂得纵观，幸甚！幸甚！且暂借留，令李明者用公所教法试摹看，只恐多累笔耳。此本真奇绝，月十日后，当于徐守处，借入赍内令专爱护也。【与滕达道二十四首（之十五）】某闲废无所用心，专治经书。一二年间，欲了却《论语》、《书》、《易》，舍弟亦了却《春秋》、《诗》。虽拙学，自谓颇正古今之误，粗有益于世，瞑目无憾。往往又笑不会取快活，是措大余业。闻令子手笔甚高，见其写字，想见其人超然者也。【与滕达道二十四首（之十六）】某启。知前事尚未已，言既非实，终当别白，但目前纷纷，众所共悉也。然平生学道，专以待外物之变，非意之来，正须理遣耳。若缘此得暂休逸，乃公之雅意也。黄当江路，过往不绝，语言之间，人情难测，不若称病不见为良计。二年不知出此，今始行之耳。西事得其详乎？虽废弃，未忘为国家虑也。此信的可示其略否？书不能尽区区。【与滕达道二十四首（之十七）】示谕宜甫梦遇于传无有，某闻见不广，何足以质。然冷暖自知，殆未可以前人之有无为证也。自闻此事，而士大夫多异论，意谓中途必一见，得相参扣，竟不果。此意众生流浪火宅缠绕爱贼，故为饥火所烧。然其间自有烧不着处，一念清净，便不服食，亦理之常，无足怪者。方其不食，不可强使食，犹其方食，不可强使之不食也。此间何必生异论乎！愿公以食不食为旦暮，以仕不仕为寒暑，此外默而识之。若以不食为胜解，则与异与论者相去无几矣。偶蒙下问，辄此奉广而已。不罪。【与滕达道二十四首（之十八）】少恳干闻，不罪！某好携具野饮，欲问公求朱红累子两卓二十四隔者，极为左右费，然遂成藉草之乐，为赐亦不浅也。有便望颁示，悚息。悚息。某感时气，卧疾逾月，今已全安。但幼累更卧，尚纷纷也。杨道人名世昌，绵竹人，多艺。然可闲考验，亦足以遣满也。留此几一年，与之稍熟，恐要知。【与滕达道二十四首（之十九）】某欲面见一言者，盖谓吾侪新法之初，辄守偏见，至有异同之论。虽此心耿耿，归于忧国，而所言差谬，少有中理者。今圣德日新，众化大成，回视向之所执，益觉疏矣。若变志易守以求进取，固所不敢，若哓哓不已，则忧患愈深。公此行尚深示知，非静退意，但以老病衰晚，旧臣之心，欲一望清光而已。如此，恐必获一对。公之至意，无乃出于此乎？辄恃深眷，信笔直突，千万恕之。死罪。安道公殆是一代异人。示谕，极慰喜！慰喜！【与滕达道二十四首（之二十）】某再启。近在扬州入一文字，乞常州住，如向所面议。若未有报，至南都再当一入也。承郡事颇繁齐整，想亦期月之劳尔。微疾虽无大患，然愿公无忽之，常作猛兽毒药血盆脓囊观，乃可，勿孤吾党之望而快群小之志也。情切言尽，恕其拙，幸甚。所有二赋，稍晴，写得寄上。次只有近寄潘谷求墨一诗，录呈，可以发笑也。衲衣寻得，不用更寻。累卓感留意，悚怍之甚。甘子已拜赐矣。北方有干，幸示谕。【与滕达道二十四首（之二十一）】某屏居如昨，舍弟子由得安问，此外不烦远念。久不朝觐，缘此得望见清光，想足慰公至意。其他无足云者。贵眷令子，各计安胜。月中前，急足远寄，必已收得。略示谕。【与滕达道二十四首（之二十二）】某启。一别十四年，流离契阔，不谓复得见公。执手恍然，不觉涕下。风俗日恶，忠义寂寥，见公使人差增气也。别来情怀不佳，忽得来教，甚解郁郁。且审起居佳胜为慰。某以少事，更数日，方北去。宜兴田已问去。若得稍佳者，当扁舟径往视之，遂一至湖。见公固所愿，然事有可虑者，恐未能往也。若得请居常，则固当至治下，搅扰公数月也。未间，惟万万为时自重。【与滕达道二十四首（之二十三）】某再启。别谕，具感知爱之深，一一佩刻。董田已遣人去问，宜兴亲情若果尔，当乘舟径往成之。然公欲某到吴兴，则恐难为，不欲尽谈，唯深察之。到南都，欲一状申礼曹。凡刊行文字，皆先毁板，如所教也。【与滕达道二十四首（之二十四）】有监酒高侍禁永康者，与之外姻，闻亦甚谨干，望略照庇，如察其可以剪拂，又幸也。<hr>
