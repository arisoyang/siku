<h4>《集部·苏轼集·卷九十一》<b class="x">作者：苏轼</b></h4>
<br>◎祭文四十一首<br>【祭欧阳文忠公文】<br>呜呼哀哉，公之生于世，六十有六年。民有父母，国有蓍龟，斯文有传，学<br>者有师，君子有所恃而不恐，小人有所畏而不为。譬如大川乔岳，不见其运动，<br>而功利之及于物者，盖不可以数计而周知。今公之没也，赤子无所仰芘，朝廷无<br>所稽疑，斯文化为异端，而学者至于用夷。君子以为无为为善，而小人沛然自以<br>为得时。譬如深渊大泽，龙亡而虎逝，则变怪杂出，舞鳅鳝而号狐狸。昔其未用<br>也，天下以为病；而其既用也，则又以为迟；及其释位而去也，莫不冀其复用；<br>至其请老而归也，莫不惆怅失望；而犹庶几于万一者，幸公之未衰。孰谓公无复<br>有意于斯世也，奄一去而莫予追。岂厌世溷浊，絜身而逝乎？将民之无禄，而天<br>莫之遗？昔我先君，怀宝遁世，非公则莫能致。而不肖无状，因缘出入，受教于<br>门下者，十有六年于兹。闻公之丧，义当匍匐往救，而怀禄不去，愧古人以忸怩。<br>缄词千里，以寓一哀而已矣。盖上以为天下恸，而下以哭其私。呜呼哀哉！<br>【祭魏国韩令公文】<br>天生元圣，必作之配。有神司之，不约而会。既生尧舜，禹稷自至。仁宗龙<br>飞，公举进士。妙龄秀发，秉笔入侍。公于是时，仲舒、贾谊。方将登庸，盗起<br>西夏。四方骚然，帝用不赦。授公鈇钺，往督西旅。公于是时，方叔、召虎。入<br>赞兵政，出殿大邦。恩威并行，春雨秋霜。兵练民安，四夷屈降。公于是时，临<br>淮、汾阳。帝在明堂，欲行王政。群后奏功，罔底于成。召自北方，付之枢衡。<br>公于是时，萧、曹、魏、邴。二帝山陵，天下悸恼。呼吸之间，有雷有风。有存<br>有亡，有兵有戎。公于是时，伊尹、周公。功成而退，三镇偃息。天下嗷然，曷<br>日而复。毕公在外，心在王室。房公且死，征辽是恤。呜呼哀哉！六月甲寅。人<br>之无禄，丧我宗臣。我有黎民，谁与教之？我有子孙，谁与保之？巍巍堂堂，宁<br>复有之！公之云亡，我无日矣。恸哭涕流，何嗟及矣。昔我先子，没于东京。公<br>为二诗，以祖其行。文追典诰，论极皇王。公言一出，孰敢改评。施及不肖，待<br>以国士。非我自知，公实见谓。父子昆弟，并出公门。公不责报，我岂怀恩。惟<br>此涕泣，实哀斯人。有肉在俎，有酒在樽。公归在天，宁闻我言。呜呼哀哉！<br>【祭柳子玉文】<br>猗欤子玉，南国之秀。甚敏而文，声发自幼。从横武库，炳蔚文囿。独以诗<br>鸣，天锡雄咮。元轻白俗，郊寒岛瘦。嘹然一吟，众作卑陋。凡今卿相，伊昔<br>朋旧°平视青云，可到宁骤。孰云坎轲，白发垂脰。才高绝俗，性疏来诟。谪居<br>穷山，遂侣猩狖。夜衾不絮，朝甑绝馏。慨然怀归，投弃缨绶。潜山之麓，往事<br>神后。道味自饴，世芬莫嗅。凡世所欲，有避无就。谓当乘除，并畀之寿。云何<br>不淑，命也谁咎。顷在钱塘，惠然我覯。相从半岁，日饮醇酎。朝游南屏，莫宿<br>灵鹫。雪窗饥坐，清阕间奏。沙河夜归，霜月如昼。纶巾鹤氅，惊笑吴妇。会合<br>之难，如次组绣。翻然失去，覆水何救。维子耆老，名德俱茂。嗟我后来，匪友<br>惟媾。子有令子，将大子后。颀然二孙，则谓我舅。念子永归，涕如悬溜。歌此<br>奠诗，一樽往侑。<br>【祭单君贶文】<br>呜呼维君！笃孝自天。展如闵子，人莫间言。内齐于家，外敏于官。民谓父<br>兄，吏莫容奸。信于朋友，人得其欢。博学工诗，数术精研。人涉其一，君有其<br>全。寿考富贵，人谁不然。君独何辜，所向奇偏。志不一遂，怅莫归怨。念我孤<br>甥，生逢百艰。既嫔于君，谓永百年。云何不吊，衔痛重泉。何以慰君，千里一<br>樽。人生如梦，何促何延。厄穷何陋，宦达何妍。命也奈何，追配牛颜。呜呼哀<br>哉！<br>【祭胡执中郎中文】<br>胡君执中之灵。君少在蜀，从先府君。凡蜀之士，事贤友仁。我之知君，固<br>不待见。从事于岐，始识君面。相从之欢，倾盖百年。见其孺子，驹骏雏鹓。非<br>罪失官，君则先去。我徂华州，见君逆旅。淫雨弥旬，道淖没车。他人为泣，君<br>乐有馀。其后七年，君掾计省。虽获一笑，欢不逾顷。又复七年，我守北徐。君<br>从其子，徐狱是书。雏鹓而翔，驹亦千里。惟我与君，宛其老矣。老人无徒，相<br>见益亲。凡昔在岐，今存几人。谓君仁人，虽疾当寿。云何而然，命也难究。呜<br>呼执中，人谁不死。如君之贤，不云止此。百炼之刚，日脍千牛。匣而不用，非<br>我之羞。孺子肖君，世有令问。送君一觞，永归无恨。<br>【祭任钤辖文】<br>嗟君结发，从事于兵。四十馀年，公侯干城。更尝世故，练达物情。佐我治<br>军，既严且平。吏士肃然，时靡有争。汴泗横流，郛堞圮倾。风埃雾露，奔走经<br>营。舆疾而归，犹莫敢宁。奄忽不救，闻者叹惊。子孙如林，布褐藜羹。生知其<br>勤，死知其清。酹觞告诀，与涕俱零。<br>【祭欧阳仲纯父文】<br>仲纯父之灵曰。呜呼哀哉！文忠公之盛德，子孙千亿，与宋无极，人惟曰不<br>足。仲纯父之贤，寿考百年，一岁九迁，人惟曰当然。奈何官止于一命，寿不登<br>四十。谁其尸之，百不偿一。呜呼哀哉，此不足云也。仲纯父之生也，不以进退<br>得丧有望于人，岂其死也，乃以死生寿夭有责于神。人徒知其文章之世其家，操<br>行之称其门。而不知其志气之豪健，议论之刚果，使之临大事，立大节，不难于<br>杀身以成仁。则夫造物者之挟其死生之权也，岂能病君也哉！虽然，往者见君于<br>颍水之上。去岁君来见我于国门之东。携被夜语，达旦不穷。凡所以谋道忧世而<br>教我以保身远祸者，凛乎其有似于文忠。今也奄兮忽焉而不复见也，能不长号而<br>屡恸乎？道之难行，盖难其人。岂无其人，利害易之。如仲纯父不畏不慕，独立<br>不惧，则死及之。呜呼哀哉！<br>【祭王君锡丈人文】<br>公之皇祖，孝著闾里。迨兹百年，世济其美。少相弟长，老相慈诲。肃雍无<br>间，施及娣姒。颀然四人，厥德罔二。轼始婚媾，公之犹子。允有令德，夭阏莫<br>遂。惟公幼女，嗣执罍篚。恩厚义重，报宜有以。云何不淑，契阔生死。敛不拊<br>棺，葬不亲襚。岂不怀归，眷此微仕。缄词望哭，以致奠馈。惟此哀诚，一念<br>千里。<br>【祭文与可文】<br>维元丰二年，岁次己末，□□□□朔，五日甲辰，从表弟朝奉郎、尚书祠部<br>员外郎、直史馆、权知徐州军州事骑都尉苏轼，谨以清酌庶羞之奠，致祭于故湖<br>州文府君与可之灵曰：<br>呜呼哀哉！与可能复饮此酒也夫？能复赋诗以自乐，鼓琴以自侑也夫？呜呼<br>哀哉！余尚忍言之。气噎悒而填胸，泪疾下而淋衣。忽收泪以自问，非夫人之为<br>恸而谁为乎！道之不行，哀我无徒。岂无友朋，逝莫告余。惟余与可，匪亟匪徐，<br>招之不来，麾之不去，不可得而亲，其可得而疏之耶？呜呼哀哉！孰能惇德秉义<br>如与可之和而正乎？孰能养民厚俗如与可之宽而明乎？孰能为诗与楚词如与可之<br>婉而清乎？孰能齐宠辱、忘得丧如与可之安而轻乎？呜呼哀哉！余闻赴之三日，<br>夜不眠而坐喟。梦相从而惊觉，满茵席之濡泪。念有生之归尽，虽百年其必至。<br>惟有文为不朽，与有子为不死。虽富贵寿考之人，未必皆有此二者也。然余尝闻<br>与可之言，是身如浮云，无去无来，无亡无存。则夫所谓不朽与不死者，亦何足<br>云乎？呜呼哀哉！<br>【祭刁景纯墓文】<br>嗟我少君，四十二岁。君不我少，谓我昆弟。今我已老，鬓须苍然。君之永<br>归，不为无年。我独何憾，过期而哭。人之云亡，哀此风俗。涉江而东，宛其山<br>川。顾瞻万松，蔚乎苍芊。尚想松下，幅巾杖屦。迎我于门，抵掌笑语。岂其忽<br>焉，敛兹一坟。俯仰空山，草木再春。平生故人，几半天下。纷然日中，掉臂莫<br>夜。我非至人，心有往来。斗酒只鸡，聊写我哀。<br>【祭张子野文】<br>子野郎中张丈之灵。曰：仕而忘归，人所共蔽。有志不果，日月其逝。惟余<br>子野，归及强锐。优游故乡，若复一世。遇人坦率，真古恺悌。庞然老成，又敏<br>且艺。清诗绝俗，甚典而丽。搜研物情，刮发幽翳。微词宛转，盖诗之裔。坐此<br>而穷，盐米不继。啸歌自得，有酒辄诣。我官于杭，始获拥彗。欢欣忘年，脱略<br>苛细。送我北归，屈指默计。死生一诀，流涕挽袂。我来故国，实五周岁。不我<br>少须，一病遽蜕。堂有遗像，室无留嬖。人亡琴废，帐空鹤唳。酹觞再拜，泪溢<br>两眦。<br>【祭陈令举文】<br>呜呼哀哉！天之生令举，初若有意厚其学术，而多其才能，盖已兼百人之器。<br>既发之以科举，又辅之以令名，使取重于天下者，若将畀之以位。而令举亦能因<br>天之所予而日新之，慨然将以身任天下之事。夫岂独其自任，将世之士大夫，识<br>与不识，莫不望其如是。是何一奋而不顾，以至于斥，一斥而不复，以至于死。<br>呜呼哀哉！天之所付，为偶然而无意耶？将亦有意，而人之所以周旋委曲辅成其<br>天者不至耶？将天既生之以畀斯人，而人不用，故天复夺之而自使耶？不然，令<br>举之贤，何为而不立，何立而不遂！使少见其毫末，而出其馀弃，必有惊世而绝<br>类者矣。予与令举别二年而令举没，既没三年，而予乃始一哭其殡而吊其子也。<br>呜呼哀哉！<br>【祭任师中文】<br>年月日，眉阳陈慥、苏轼，犍为王齐愈、弟齐万，黄州进士潘丙、古耕道<br>致祭于故泸州太守任大夫师中之灵曰：允义大夫，维蜀之珍。《诗》之老成，<br>《易》之丈人。去我十年，其德日新。庶一见之，遽没元身。惟慥与轼，匪友<br>则亲。自丙以降，昔惟州民。旅哭于庭，恻焉酸辛。祸福之来，孰知其因。自寿<br>自夭，自屈自信。天莫为之，矧凡鬼神。生荣死哀，自昔所难。持此令名，归于<br>九原。<br>【祭堂兄子正文】<br>弟轼谨以家馔昭告于故子正中舍大兄之灵。昔我先伯父，内行饬修，闾里之<br>师。不刚不柔，允武且文，喜愠莫窥。历官十一，民到于今，涕泣怀思。遇其所<br>立，仁仁者之勇，雷霆不移。笃生我兄，和优而毅，甚似不衰。与人之周，肃雍<br>谨絜，喜见于眉。人各有心，酸咸异嗜，丹素相訾。穆穆我兄，尊贤容众，无适<br>不宜。天若不僣，宝贵寿考，舍兄畀谁。云何不淑，而止于是，命也可疑。我<br>迁于南，老与病会，归耕无期。敛不抚棺，葬不执绋，永恨何追。寤寐东山，两<br>茔相望，拱木参差。诸父父子，平生之好，相从岁时。兄死而同，我生而异，斯<br>言孔悲千里一樽，兄实临我，尚釂勿辞。呜呼哀哉。尚飨。<br>【黄州再祭文与可文】<br>从表弟苏轼，昭告于亡友湖州府君与可学士文兄之灵。呜呼哀哉！我官于岐，<br>实始识君。甚口秀眉，忠信而文。志气方刚，谈词如云。一别五年，君誉日闻。<br>道德为膏，以自濯薰。艺学之多，蔚如秋蕡。脱口成章，粲莫可耘。驰骋百家，<br>错落纷纭。使我羞叹，笔砚为焚。再见京师，默无所云。杳兮清深，落其华芬。<br>昔艺我黍，今熟其饙。啜漓歌呼，得淳而醺。天力自然，不施胶筋。坐了万事，<br>气回三军。笑我皇皇，独违垢纷。俯仰三州，眷恋桑枌。仁施草木，信及麇。<br>昂然来归，独立无群。俯焉复去，初无戚欣。大哉死生，凄怆蒿焄。君没谈笑，<br>大钧徒勤。丧之西归，我窜江濆。何以荐君，采江之芹。相彼日月，有朝必曛。<br>我在茫茫，凡几合分。尽此一觞，归安于坟。呜呼哀哉！<br>【祭徐君猷文】<br>故黄州太守朝请徐公君猷之灵。惟公蚤厌绮纨，富以三冬之学；晚分符竹，<br>蔼然两郡之声。家世名臣，始终循吏。追继襄阳之耆旧，绰有建安之风流。无鬼<br>高谈，常倾满坐。有功阴德，何止一人。轼顷以蠢愚，自贻放逐。妻孥之所窃笑，<br>亲友几于绝交。争席满前，无复十浆而五馈；中流获济，实赖一壶之千金。曾报<br>德之未皇，已兴哀于永诀。平生仿佛，尚陈中圣之觞；厚夜渺茫，徒挂初心之剑。<br>拊棺一恸，呜呼哀哉！<br>【祭陈君式文】<br>故致政大夫君式之灵。猗欤大夫，匪直也人。矫然不随，以屈莫信。大夫安<br>之，有命在天。十年躬耕，以娱其亲。亲亡泣血，几以丧明。免丧复仕，哀哉为<br>贫。从政于黄，急吏缓民。食黄之薇，饮其水泉。我以重罪，窜于江滨。亲旧摈<br>疏，我亦自憎。君独愿交，日造我门。我不自爱，恐子垢纷。君笑绝缨，陋哉斯<br>言。忧患之至，期与子均。示我数诗，萧然绝尘。去黄而归，即安丘圆。澹然无<br>求，抱洁没身。猗欤大夫，有死有生。如影之随，如环之循。富贵贫贱，忽如浮<br>云。孰皆有子，如二子贤。千里一觞，侑以斯文。<br>【祭蔡景繁文】<br>呜呼哀哉！子之为人，清厉孤峻。经以仁义，纬以忠信。才兼百夫，敛以静<br>顺。子之事君，悃款倾尽。挺然不倚，视退如进。持其本心，不负尧舜。子之从<br>政，果艺清慎。缓民急吏，不肃而震。纷纭满前，理解迎刃。子之为文，秀整明<br>润。工于造语，耻就馀馂。诗尤所长，锵然玉振。寿以配德，天亦何吝。有如子<br>贤，五十而陨。我迁于黄，众所远摈。惟子之故，不我籍辚。孰云此来，乃拊其<br>榇。万生扰扰，寄此一瞬。富贵无能，俯仰埃烬。子有贤子，汗血之骏。幼亦颀<br>然，颖发龆龀。天哀子穷，以是馈赆。我困于旅，愧莫子赈。歌此奠诗，以和虞<br>殡。呜呼哀哉！<br>【祭欧阳伯和父文】<br>呜呼哀哉！文忠之子，譬之孔门，则其高弟。其材不同，而皆有得，公之一<br>体。惟伯和父，得公之学，甚敏且艺。罔罗幽荒，掎摭遗逸，驰骋百世。有求则<br>应，取之左右，不择钜细。如汉伯喈，如晋茂先，馀子莫继。公薨一纪，门人凋<br>丧，我老又废。退而讲论，放失旧闻，日月其逝。欲操简牍，从伯和父，解发疑<br>蔽。今其亡矣，谁助我者，投笔掩袂。斯文日化，蹑风系景，安所止戾。子独确<br>然，求之度数，继以凡例。抱其孤学，将以安适，凿不谋枘。归从文忠，与仲纯<br>父，孰曰非计。而我何为，寓词千里，继以泣涕。呜呼哀哉！<br>【祭石幼安文】<br>嗟我去蜀，十有八年。梦还故乡，亲爱满前。觉而无有，泪下迸泉。窜流江<br>湖，只影自怜。闻人蜀音，回首粲然。矧如夫子，又戚且贤。忧乐同之，义不我<br>捐。我行过宿，子病已缠。顾我而笑，自云少痊。念子仁人，寿骨隐颧。携手同<br>归，相视华颠。孰云此来，拊膺号天。同驱并驰，俯仰而迁。行即此路，皇分后<br>先。哀哉若人，令德世传。才子文孙，森然比肩。天不吾欺，后将蝉联。永归无<br>憾，举我一笾。呜呼哀哉！<br>【祭司马君实文】<br>左仆射赠太师温公之灵。呜呼！百世一人，千载一时。惟时与人，鲜偶常奇。<br>公事仁宗，百未一施。独发大议，惟天我知。厚陵之初，先事而规。帝欲得民，<br>一尊无私。母子之间，莫如孝慈。人所难言，我则易之。神宗知公，敬如蓍龟。<br>专谈仁义，辅以书诗。枉尺直寻，愿公少卑。公曰天子，舜禹之资。我若言利，<br>非天谁欺。退居于洛，四海是仪。化及豚鱼，名闻乳儿。二圣见公，曰予得师。<br>付以衡石，惟公所为。公亦何为，视民所宜。有莠则锄，有疾则医。问疾所生，<br>师老民疲。和戎上策，决用无疑。此计一定，太平可基。譬如农夫，既辟既菑。<br>投种未粒，矧获而炊。宾客满门，公以疾辞。不见十日，入哭其帷。天为雨泣，<br>路人垂洟。画像于家，饮食必祠。矧我众僚，左右畴咨。共载一舟，丧其楫维。<br>终天之诀，宁复来思。歌此奠章，以侑一卮。呜呼哀哉！<br>【祭王宜甫文】<br>故比部郎中赠光禄大夫王公宜甫亲家翁之灵。<br>呜呼宜父，笃厚宽中。德世其家，而位莫充。非不能充，知有天命。直己而<br>行，不充何病。三公之子，所乏非财。风雨散之，如振浮埃。百年梦幻，其究何<br>获。不与皆亡，令名令德。公虽耆旧，我尚同时。不识其人，想见其姿。婚姻之<br>好，义贯黄壤。有愧古人，不祖其往。往谓赵人，子孙其昌。莳其墓槚，我言<br>不忘。呜呼哀哉！<br>【祭范蜀公文】<br>呜呼！仁宗在位，四十二年。畦而种之，有得皆贤。既历三世，悉为名臣。<br>今如晨星，存者几人。孰如我公，硕大光明。导日而升，灿焉长庚。死生契阔，<br>公独寿考。天实耆之，以殿诸老。二圣嗣位，仁义是施。公昔所言，略行无遗。<br>维乐未和，公寝不宁。乐成而薨，公往则瞑。凡百君子，愿公无极。胡不万年，<br>以重王国。责难之忠，爱莫助之。嗟我后来，谁复似之。吾先君子，秉德不耀。<br>与公弟兄，一日之少。穷达不齐，欢则无间。岂以闾里，忠义则然。先君之终，<br>公时在陈。宵梦告行，晨起赴闻。先友尽矣，我亦白发。闻公之丧，方食哽噎。<br>堂堂我公，岂其云亡。望公凛然，犹举我觞。<br>【祭黄几道文】<br>几道大夫年兄之灵。呜呼几道，孝友烝烝。人无间言，如闵与曾。天若成之，<br>付以百能。超然骥德，风骛云腾。入为御史，以直自绳。身为玉雪，不污青蝇。<br>出按百城，不缓不縆。奸民惰吏，实畏靡憎。帝亦知之，因事屡称。谋之左右，<br>有问莫应。君闻不悛，与道降升。吾岂羽毛，为人所鹰。抱默以老，终然不矜。<br>环堵萧然，大布疏缯。妻子脱粟，玉食友朋。我迁淮南，秋谷五登。坐阅百吏，<br>锥刀相仍。有斐君子，传车是乘。穆如春风，解此阴凌。尚有典刑，紫髯垂膺。<br>鲁无君子，斯人安承。纳币请昏，义均股肱。别我而东，衣袂仅胜。一卧永已，<br>吾将安凭。寿夭在天，虽圣莫增。君赵魏老，老于薛滕。天亦愧之，其世必兴。<br>举我一觞，归安丘陵。<br>【祭欧阳文忠公夫人文】<br>呜呼，文忠之薨，十有八年。士无所归，而自贤。我是用惧，日登师门。既<br>友诸子，入拜夫人。望之愀然，有穆其言。简肃之肃，文忠之文。虽无老成，典<br>刑则存。何以嗣之，使世不忘。诸子惟迨，好学而刚。夫人实使，兄弟吾孙。徼<br>福文忠，及我先君。出守东南，往违其颜。病不能见，卒以讣闻。自敛及葬，馈<br>奠莫亲。匪愧于今，有靦昔人。寓词千里，侑此一樽。尚飨。<br>【祭大觉禅文】<br>维年月日，具位苏轼，谨以香茶蔬果，致奠故大觉禅师器之之灵。於我省仁<br>祖，威神在天。山陵之成，二十九年。当时遗老，存者几人。矧如禅师，方外之<br>臣。颂诗往来，月璧星珠。昭回之光，下烛海隅。昔本无生，今亦无灭。人怀照<br>陵，涕泗哽噎。我在壮岁，屡亲法筵。餽奠示别，岂免凄然。尚飨。<br>【祭欧阳文忠公夫人文（颍州）】<br>维元祐六年，岁次辛未，九月丙戌朔，从表侄具位苏轼，谨以清酌肴果之奠，<br>昭告于故太师兖国文忠公安康郡夫人之灵。呜呼，轼自龆龀，以学为嬉。童子何<br>知，谓公我师。昼诵其文，夜梦见之。十有五年，乃克见公。公为拊掌，欢笑改<br>容。此我辈人，余子莫群。我老将休，付子斯文。再拜稽首，过矣公言。虽知其<br>过，不敢不勉。契阔艰难，见公汝阴。多士方哗，而我独南。公曰子来，实获我<br>心。我所谓文，必与道俱。早而迁，则非我徒。又拜稽首，有死无易。公虽云亡，<br>言如皎日。元祐之初，起自南迁。叔季在朝，如见公颜。入拜夫人，罗列诸孙。<br>敢以中子，请婚叔氏。夫人曰然，师友之义。凡二十年，再升公堂。深衣庙门，<br>垂涕失声。白发苍颜，复见颍人。颍人思公，曰此门生。虽无以报，不辱其门。<br>清颍洋洋，东注于淮。我怀先生，岂有涯哉。尚飨。<br>【祭张文定公文三首】<br>维元祐六年，岁次辛未，十二月乙卯朔，八日壬戌，门生龙图阁学士、左朝<br>奉郎、知颍州军州事兼管内劝农使轻车都尉赐紫金鱼袋苏轼，谨以清酌庶羞之奠，<br>昭告于故太子太保乐全先生张公之灵。<br>呜呼！道大如天，见存乎人。小智自私，莫识其真。公生而悟，得其全淳。<br>久乃妙物，凛然疑神。初如龙凤，不可扰驯。游于帝郊，尚以其仁。可望可见，<br>而不可亲。师心而行，自屈自信。八十五年，以没元身。我先大夫，古之天民。<br>被褐怀宝，陆沈峨岷。公曰惜哉，王国之珍。此太史公，笔回千钧。独置一榻，<br>不延馀宾。时我兄弟，尚未冠绅。得交于公，先子是因。我晚闻道，困于垢尘。<br>每从公谈，弃故服新。顷独怪公，倒廪倾囷。尽发其秘，有怀毕陈。曰再见子，<br>恐无复辰。出户迟迟，默焉衔辛。穆穆昭陵，二三元臣。惟公终始，高节迈伦。<br>一恸永已，山摧川堙。公视富贵，如贱与贫。公视生死，如夕与晨。老不惰偷，<br>疾不嚬呻。有化非亡，有隐非沦。我独何为，涕流于巾。<br>【又】<br>轼于天下，未尝志墓。独铭五人，皆盛德故。伟欤我公，实浮于声。知公者<br>天，宁俟此铭。今公永归，我留淮海。寓辞千里，濡袂有漼。<br>【又】<br>我游门下，三十八年，如俯仰中。十五年间，六过南都，而五见公。升堂入<br>室，问道学礼，靡求不供。有契于心，如水倾海，如橐鼓风。风水之合，岂特无<br>异，将初无同。孰云此来，恸哭不闻，高堂莫空。敛不拊棺，葬不执绋，我愧于<br>胸。公知我深，我岂不知，公之所从。生不求人，没不求天，自与天通。天不吾<br>欺，寿考之馀，报施亦丰。一子四孙，鸾鹄在庭，以华其终。自我先子，逮今三<br>世，为好无穷。以我此心，与此一觞，达于幽宫。<br>【祭龙井辩才文】<br>呜呼！孔老异门，儒释分宫。又于其间，禅律相攻。我见大海，有北南东。<br>江河虽殊，其至则同。虽大法师，自戒定通。律无持破，垢净皆空。讲无辩讷，<br>事理皆融。如不动山，如常撞钟。如一月水，如万窍风。八十一年，生虽有终。<br>遇物而应，施则无穷。我初适吴，尚见五公。讲有辩、臻，禅有琏、嵩。后二十<br>年，独馀此翁。今又往矣，后生谁宗。道俗欷歔，山泽改容。谁持一杯，往吊井<br>龙。我去杭时，白叟黄童。要我复来，已许于中。山无此老，去将安从。噫参寥<br>子，往奠必躬。岂无他人，莫写我胸。<br>【祭亡妻同安郡君文】<br>维元祐八年，岁次癸酉，八月丙午朔，初二日丁未，具位苏轼，谨以家馔酒<br>果，致奠于亡妻同安郡君王氏二十七娘之灵。呜呼！昔通义君，没不待年。嗣为<br>兄弟，莫如君贤。妇职既修，母仪甚敦。三子如一，爱出于天。从我南行，菽水<br>欣然。汤沐两郡，喜不见颜。我曰归哉，行返丘园。曾不少须，弃我而先。孰迎<br>我门，孰馈我田。已矣奈何，泪尽目干。旅殡国门，我实少恩。惟有同穴，尚蹈<br>此言。呜呼哀哉！<br>【祭韩忠献公文】<br>维元祐八年，岁次癸酉，十一月初一日乙亥，端明殿学士兼翰林侍读学士、<br>左朝奉郎、定州路安抚使兼马步军都总管知定州军州事、上轻车都尉赐紫金鱼袋<br>苏轼，谨以清酌庶羞之奠，昭告于魏国忠献公之灵。呜呼！我生虽晚，尚及昔人。<br>堂堂魏公，河岳之神。四十馀年，其德日新。钟鼎有尽，竹帛莫陈。惟其大节，<br>蔽以一言。忠以事君，允也上臣。我与弟辙，来自峨岷。公网罗之，若获凤麟。<br>契阔艰难，手书见存。勿以大匠，笑彼汗颜。援手拯溺，期我于仁。岂知无用，<br>既老益顽。意广才疏，将归丘园。上未忍弃，畀之中山。公治此邦，没食其民。<br>我独何幸，敬践后尘。公惟人杰，而不自贤。堂名阅古，以古律身。况我小生，<br>罕见寡闻。敢不师公，治民与军。虽无以报，不辱其门。<br>【大行太皇太后灵驾发引文（定州）】<br>因山告成，同轨毕至。玉衣永閟，风驭莫追。万国山河，尚凭于坤载；四方<br>老稚，遽失于母慈。欲强名言，难形德化。积此九年之泽，辅成百世之安。乃眷<br>中山，控临朔野。华戎异服，涕慕同声。目断东朝，永绝帘帷之望；神驰西洛，<br>想闻笳鼓之音。臣等各守边垂，莫亲馈奠。徒因僚吏，以致攀号。<br>【祭滕大夫母杨夫人文】<br>维元祐九年，岁次甲戌，三月壬申朔，端明殿学士兼翰林侍读学士、左朝奉<br>郎、知定州军州事苏轼，谨以清酌庶羞之奠，昭告于近故长安县太君杨氏之灵。<br>呜呼！士盛庆历，如汉武、宣。用兵西方，故西多贤。惟时滕公，实显于西。文<br>武殿邦，尹、范是齐。功名不终，有命有义。我时童子，知为公喟。四十馀年，<br>墓木十围。乃识其子，倾盖不疑。忠厚且文，前人是似。秉心平反，慈训则尔。<br>仰止德人，如冈如陵。升堂而拜，我愧未能。岂其微疾，一恸永已。胡不百年，<br>以慰其子。寿禄在天，考终非亡。鹊巢之应，子孙其昌。<br>【惠州祭枯骨文】<br>尔等暴骨于野，莫知何年。非兵则民，皆吾赤子。恭惟朝廷法令，有掩骼之<br>文；监司举行，无吝财之意。是用一新此宅，永安厥居。所恨犬豕伤残，蝼蚁穿<br>穴。但为藂冢，罕致全躯。幸杂居而靡争，义同兄弟；或解脱而无恋，超生人天。<br>【祭亡妹德化县君文】<br>呜呼！宫傅之孙，十有六人。契阔死生，四人仅存。维我令妹，慈孝温文。<br>事姑如母，敬夫如宾。玉立二甥，实华我门。一秀不实，何辜于神。谓当百年，<br>观此腾振。云何俯仰，一嚬再呻。救药靡及，奄为空云。万里海涯，百日赴闻。<br>拊棺何在，梦泪濡茵。长号北风，寓此一樽。<br>【祭柳仲远文二首】<br>呜呼哀哉。我生多故，愈老愈艰。亲朋几人，日化日迁。逝者如风，讣来逾<br>年。一恸海徼，摧胸破肝。痛我令妹，天独与贤。德如召南，寿甫见孙。矧我仲<br>远，孝友恭温。天若成之，从政有闻。富以学术，又昌以言。久而不试，理岂其<br>然。崎岖有求，凡以为亲。虽不负米，实劳且勤。知止于此，不如归闲。哀我孤<br>甥，孝如闵、颜。衔痛远诉，谁抚谁存。逝者已矣，存者何冤。慎勿致毁，以全<br>汝门。以慰我仲远永归之魂。呜呼哀哉！<br>【（又）】<br>我厄于南，天降罪疾。方之古人，百死有溢。天不我亡，亡其朋戚。如柳氏<br>妹，夫妇连壁。云何两逝，不慭遗一。我归自南，宿草再易。哭堕其目，泉壤咫<br>尺。闳也有立，气贯金石。我穷且老，似舅何益。易其墓侧，可置万室。天定胜<br>人，此语其必。<br>【祭吴子野文】<br>朝奉郎、提举成都府玉局观苏轼谨以清酌庶羞之奠，告于故吴子野远游先生<br>之灵。呜呼子野，道与世违。寂默自求，阖门垂帏。兀尔坐忘，有似子微。或似<br>壶子，杜气发机。遍交公卿，靡所求希。急人缓己，忘其渴饥。道路为家，惟义<br>是归。卒老于行，终不自非。送我北还，中道弊衣。有疾不药，但却甘肥。问以<br>后事，一笑而麾。飘然脱去，云散露晞。我独何为，感叹歔欷。一酹告诀，逝舟<br>东飞。<br>【徐州祭枯骨文】<br>嗟尔亡者，昔惟何人。兵耶、氓耶？谁其子孙。虽不可知，孰非吾民。暴骨<br>累累，见之酸辛。为卜广宅，陶穴宽温。相从归安，各反其真。<br>◎哀词六首<br>【李仲蒙哀词】<br>河南李君仲蒙，以司封郎直史馆为记室岐王府，熙宁二年七月丙戌，终于京<br>师。家贫，丧不时举。其僚相与赙之，既敛而归。十月丙申，葬于缑氏柏岯山<br>西。其孤吁使来告轼。曰：呜呼！吾先君友人也。哭之其可无词！昔吾先君始仕<br>于太常，君以博士朝夕往来相好。先君于人少所与，独称君为长者。君为人敦朴<br>恺悌，学博而通，长于毛氏《诗》、司马氏《史》。善与人交，虽见犯不报。尝<br>有与君为姻者，无故决去，闻者为之不平，君恬不以为意。先君以是称其难。始<br>举进士甲科，为亳、润、邠三郡职官，后为应天府录曹。勤力趋事，长吏有不喜<br>者，欲以事困之而不能。既为博士，议礼，据正不屈。晚入岐府，以经术辅导，<br>笃实不阿，其言多验于后。君讳育，其先河内人。自高祖徙于缑氏。没时年五十。<br>辞曰：中心乐易，气淑均兮。内外纯一，言可信兮。无怨无恶，善友人兮。<br>学诗达礼，敏而文兮。翱翔王藩，仕弗振兮。宜寿黄耇，陨中身兮。两不一获，<br>归怨神兮。我怀先君，涕酸辛兮。顾嗟众人，诞失真兮。矫矫荦荦，自贵珍兮。<br>欺世幻俗，内弗安兮。久而不堪，厌则遁兮。惑者不解，明者哂兮。嗟卒不悟，<br>惟彼贤兮。浑朴简易，弃弗申兮。往者不还，我思君兮。<br>【钱君倚哀词】<br>大江之南兮，震泽之北。吾行四方而无归兮，逝将此焉止息。岂其土之不足<br>食兮，将其人之难偶。非有食无人之为病兮，吾何适而不可。独裴回而不去兮，<br>眷此邦之多君子。有美一人兮，了然而清，颀然而瘦。亮直多闻兮，古之益友。<br>带规矩而蹈绳墨兮，佩芝兰而服明月。载而之世之人兮，世捍坚而不答。虽不答<br>其何丧兮，超彷徉而自得。吾将观子之进退以自卜兮，相行止以效清浊。子奄忽<br>而不返兮，世混混吾焉则？升空堂而挹遗像兮，吊凝尘于几席。苟律我者之信亡<br>兮，吾居此其何益。行徬徨而无徒兮，悼舍此而奚向？岂存者之举无其人兮，辽<br>辽如晨星之相望。吾比年而三哭兮，堂堂皆国之英。苟处世之恃友兮，几如是而<br>吾不亡。临大江而长叹兮，吾不济其有命。<br>【伤春词（并引）】<br>去岁十二月，虞部郎吕君文甫丧其妻安氏，二月以书遗余曰：“安氏甚美，<br>而有贤行。念之不忘，思有以为不朽之托者，愿求一言以吊之。”余悲其意，乃<br>为作伤春词云。<br>佳人与岁皆逝兮，岁既复而不返。付新春于居者兮，独安适而愈远。书昏昏<br>其如醉兮，夜耿耿而不眠。居兀兀不自觉兮，纷过前之物变。雪霜尽而鸟鸣兮，<br>陂塘泫其流暖。步荒园而访遗迹兮，蓊百草之生满。风泛泛而微度兮，日迟迟而<br>愈妍。眇飞絮之无穷兮，烂夭桃之欲然。燕哓哓而稚娇兮，鸠谷谷其老怨。蝶群<br>飞而相值兮，峰抱蕊而更欢。善万物之得时兮，痛伊人之罹此冤。众族出而侣游<br>兮，独向壁而永叹。泪荧荧而栖睫兮，花摇目而增眩。昼出门而不敢归兮，畏空<br>室之漫漫。忽入门而欲语兮，嗟犹意其今存。役魂魄于宵梦兮，追仿佛而无缘。<br>访临邛之道士兮，从稠桑之老人。纵可得而复见兮，恐荒忽而非真。求余文以写<br>哀兮，余亦怆恨而不能言。夫既其身之不顾兮，尚安用于斯文。<br>【苏世美哀词】<br>有美一人，长而髯兮。廞欹历落，进趋檐兮。达于从政，敏而廉兮。如求与<br>由，艺果兼兮。魁然丈夫，色悍严兮。奋须抵几，走群纤兮。闻名见像，已疠痁<br>兮。敬事友生，小心谦兮。诲养贫弱，语和甜兮。刚柔适中，畏爱佥兮。孤直无<br>依，众枉嫌兮。何辜于神，寿复歼兮。死无儋石，突不黔兮。孰为故人，孰视恬<br>兮。我窜于黄，岁将淹兮。于后八年，梦复觇兮。曰吾子钧，甘齑盐兮。冬月负<br>薪，衣不缣兮。觉而长吁，涕流沾兮。永言告钧，守穷潜兮。苦心危肠，自磨<br>磏兮。天不吾欺，有速淹兮。岂若人子，老闾阎兮。生欢死忘，我言砭兮。<br>【王大年哀词】<br>嘉祐末，予从事岐下。而太原王君讳彭，字大年，监府诸军。居相邻，日相<br>从也。时太守陈公弼驭下严甚，威震旁郡，僚吏不敢仰视。君独偘々自若，未<br>尝降色词，公弼亦敬焉。予始异之。问于知君者。皆曰：“此故武宁军节度使讳<br>全斌之曾孙，而武胜军节度观察留后讳凯之子也。少时从父讨贼甘陵，搏战城下，<br>所部斩七十余级，手射杀二人，而奏功不赏。或劝君自言，君笑曰：‘吾为君父<br>战，岂为赏哉？’”予闻而贤之，始与论交。君博学精练，书无所不通。尤喜予<br>文，每为出一篇，辄拊掌欢然终日。予始未知佛法，君为言大略，皆推见至隐以<br>自证耳，使人不疑。予之喜佛书，盖自君发之。其后君为将，日有闻，乞自试于<br>边，而韩魏公、文潞公皆以为可用。先帝方欲尽其才，而君以病卒。其子谠，以<br>文学议论有闻于世，亦从予游。予既悲君之不遇，而喜其有子。于其葬也，作相<br>挽之诗以饯之。其词曰：<br>君之为将，允武且仁。甚似其父，而辅以文。君之为士，涵咏书诗。议论慨<br>然，其子似之。奔走四方，豪杰是友。没而无闻，朋友之咎。骥堕地走，虎生而<br>斑。视其父子，以考我言。<br>【钟子翼哀词（并引）】<br>轼年始十二，先君宫师归自江南，曰：“吾南游至虔，有隐君子钟君，与其<br>弟概从吾游，同登马祖岩，入天竺寺，观乐天墨迹。吾不饮酒，君尝置醴焉。”<br>方是时，先君未为时所知，旅游万里，舍者常争席，而君独知敬异之。其后五十<br>有五年，轼自海南还，过赣上，访先君遗迹，而故老皆无在者，君之没盖三十有<br>一年矣。见其子志仁、志行、志远，相持而泣，念无以致其哀者，乃追作此词。<br>君讳棐，字子翼，博学笃行，为江南之秀。欧阳永叔、尹师鲁、余安道、曾子固<br>皆知之，然卒不遇以没。侬智高叛岭南，声摇江西。虔守曹观，欲籍民财为战守<br>备，谋之于君。君曰：“智高必不能过岭。无事而籍民，民惧且走。”观曰：<br>“如缓急何？”君曰：“同舟遇风，胡越可使为左右手，况吾民乎？不幸而至于<br>急，则官与民为一家，夫孰非吾财者，何以籍为？”观悟而止，虔人以安。其词<br>曰：<br>崆峒摩天，章贡激石致两确。高深相临，悍坚相排汹岳岳。是故其民，勇而<br>尚气巧砻斫。而其君子，抗志砺节敏于学。矫矫钟君，泳于德渊自澡濯。贫不怨<br>天，困不求人老愈悫。嘉言一发，排难解纷已残剥。吾先君子，南游万里道阻邈。<br>如金未熔，木未绳墨玉未琢。君于众中，一见定交陈礼乐。曰子不饮，我醪甚甘<br>酾此浊。览观江山，扣历泉石步荦确。先君北归，君老于虔望南朔。我来易世，<br>池台既平墓木幄。三子有立，移书问道过我数。我亦白首，感伤薰心陨涕渥。是<br>身虚空，俯仰变灭过电雹。何以寓哀，追颂德人诏后觉。<br><hr>
