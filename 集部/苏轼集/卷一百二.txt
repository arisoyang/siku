<h4>《集部·苏轼集·卷一百二》<b class="x">作者：苏轼</b></h4>
<br>◎志林五十五条·祭祀<br>○八蜡三代之戏礼<br>八蜡，三代之戏礼也。岁终聚戏，此人情之所不免也，因附以礼义。亦曰：<br>“不徒戏而已矣，祭必有尸，无尸曰‘奠’，始死之奠与释奠是也。”今蜡谓之<br>“祭”，盖有尸也。猫虎之尸，谁当为之？置鹿与女，谁当为之？非倡优而谁！<br>葛带榛杖，以丧老物，黄冠草笠，以尊野服，皆戏之道也。子贡观蜡而不悦，孔<br>子譬之曰：“一张一弛，文、武之道”，盖为是也。<br>○记朝斗<br>绍圣二年五月望日，敬造真一法酒成，请罗浮道士邓守安拜奠北斗真君。将<br>奠，雨作，已而清风肃然，云气解駮，月星皆见，魁标皆爽。彻奠，阴雨如初。<br>谨拜手稽首而记其事。<br>◎志林五十五条·兵略<br>○匈奴全兵<br>匈奴围汉平城，群臣上言：“胡者全兵，请令强弩傅两矢外乡，徐行出围。”<br>李奇注“全兵”云：“惟弓矛，无杂仗也。”此说非是。使胡有杂仗，则傅矢外<br>乡之策不得行欤？且奇何以知匈奴无杂仗也？匈奴特无弩耳。全兵者，言匈奴自<br>战其地，不致死，不得与我行此危事也。<br>○八阵图<br>诸葛亮造八阵图于鱼复平沙之上，垒石为八行，相去二丈。桓温征谯纵，见<br>之，曰：“此常山蛇势也。”文武皆莫识。吾尝过之，自山上俯视，百余丈凡八<br>行，为六十四蕝，蕝正圜，不见凹凸处，如日中盖影。予就视，皆卵石，漫漫不<br>可辨，甚可怪也。<br>◎志林五十五条·时事<br>○唐村老人言<br>儋耳进士黎子云言：城北十五里许有唐村，庄民之老曰允从者，年七十余，<br>问子云言：“宰相何苦以青苗钱困我？于官有益乎？”子云言：“官患民贫富不<br>均，富者逐什一益富，贫者取倍称，至鬻田质口不能偿，故为是法以均之。”允<br>从笑曰：“贫富之不齐，自古已然，虽天公不能齐也，子欲齐之乎？民之有贫富，<br>由器用之有厚薄也。子欲磨其厚，等其薄，厚者未动，而薄者先穴矣！”元符三<br>年，子云过予言此。负薪能谈王道，正谓允从辈耶？<br>○记告讦事<br>元丰初，白马县民有被杀者，畏贼，不敢告，投匿名书于县。弓手甲得之而<br>不识字，以示门子乙。乙为读之，甲以其言捕获贼，而乙争其功。吏以为法禁匿<br>名书，而贼以此发，不敢处之死，而投匿名者当流，为情轻法重，皆当奏。苏子<br>容为开封尹，方废滑州，白马为畿邑，上殿论奏：“贼可减死，而投匿名者可免<br>罪。”上曰：“此情虽极轻，而告讦之风不可长。”乃杖而抚之。子容以为贼不<br>干己者告捕，而变主匿名，本不足深过，然先帝犹恐长告讦之风，此所谓忠厚之<br>至。然熙宁、元丰之间每立一法，如手实、禁盐、牛皮之类，皆立重赏以劝告讦<br>者，皆当时小人所为，非先帝本意。时范祖禹在坐，曰：“当书之《实录》。”<br>◎志林五十五条·官职<br>○记讲筵<br>秘书监侍讲傅尧俞始召赴资善堂，对迩英阁。尧俞致谢，上遣人宣召答曰：<br>“卿以博学参预经筵，宜尊所闻，以辅不逮。”尧俞讲毕曲谢，上复遣人宣谕：<br>“卿讲义渊博，多所发挥，良嘉深叹。”是日，上读《三朝宝训》，至天禧中，<br>有二人犯罪，法当死，真宗皇帝恻然怜之，曰：“此等安知法，杀之则不忍，舍<br>之无以励众。”乃使人持去，笞而遣之，以斩讫奏。又祀汾阴日，见一羊自掷道<br>左，怪问之，曰：“今日尚食杀其羔。”真宗惨然不乐，自是不杀羊羔。资政殿<br>学士韩维读毕，因奏言：“此特真宗皇帝小善耳，然推其心以及天下，则仁不可<br>胜用也。真宗自澶渊之役却敌之后，十九年不言兵而天下富，其源盖出于此。昔<br>孟子论齐王不忍杀觳觫之牛，以为是心足以王。今恩足以及禽兽而功不及于百姓，<br>岂不能哉？盖不为耳！外人皆云皇帝陛下仁孝发于天性，每行见昆虫蝼蚁，违而<br>过之，且敕左右勿践履，此亦仁术也。臣愿陛下推此心以及百姓，则天下幸甚！”<br>轼时为右史，奏曰：“臣今月十五日侍迩英阁，窃见资政殿学士韩维因读《三朝<br>宝训》至真宗皇帝好生恶杀，因论皇帝陛下在宫中不忍践履虫蚁，其言深切，可<br>以推明圣德，益增福寿。臣忝备位右史，谨书其事于册，又录一本上进，意望陛<br>下采览，无忘此心，以广好生之德，臣不胜大愿！”<br>○禁同省往来<br>元祐元年，余为中书舍人，时执政患本省事多漏泄，欲于舍人厅后作露篱，<br>禁同省往来。余曰：“诸公应须简要清通，何必栽篱插棘！”诸公笑而止。明年，<br>竟作之。暇日读《乐天集》，有云：“西省北院，新构小亭，种竹开窗，东通骑<br>省，与李常侍窗下饮酒作诗。”乃知唐时得西掖作窗以通东省，而今日本省不得<br>往来，可叹也。<br>○记盛度诰词<br>盛度，钱氏婿，而不喜惟演，盖邪正不相入也。惟演建言二后并配，御史中<br>丞范讽发其奸，落平章事，以节度使知随州。时度几七十，为知制诰，责词云：<br>“三星之媾，多戚里之家；百两所迎，皆权要之女。”盖惟演之姑嫁刘氏，而其<br>子娶于丁谓也。人怪度老而笔力不衰，或曰：“度作此词久矣。”元祐三年十二<br>月二十一日讲筵，上未出，立延和殿中，时轼方论周穜擅议宗庙，苏子容因道<br>此。<br>○张平叔制词<br>乐天行张平叔户部侍郎判度支制诰云：“吾坐而决事，丞相以下不过四五，<br>而主计之臣在焉。”以此知唐制，主计盖坐而论事也，不知四五者悉何人？平叔<br>议盐法至为割剥，事见退之集；今乐天制诰亦云“计能析秋毫，吏畏如夏日”，<br>其人必小人也。<br>◎志林五十五条·致仕<br>○请广陵<br>今年吾当请广陵，暂与子由相别。至广陵逾月，遂往南郡，自南郡诣梓州，<br>氵斥流归乡，尽载家书而行，迤逦致仕，筑室种果于眉，以须子由之归而老焉：<br>不知此愿遂否？言之怅然也。<br>○买田求归<br>浮玉老师元公欲为吾买田京口，要与浮玉之田相近者，此意殆不可忘。吾昔<br>有诗云：“江山如此不归山，山神见怪惊我顽。我谢山神岂得已，有田不归如江<br>水！”今有田矣，不归无乃食言于神也耶？<br>○贺下不贺上<br>贺下不贺上，此天下通语。士人历官一任，得外无官谤，中无所愧于心，释<br>肩而去，如大热远行，虽未到家，得清凉馆舍，一解衣漱濯，已足乐矣。况于致<br>仕而归，脱冠珮，访林泉，顾平生一无可恨者，其乐岂可胜言哉！余出入文忠门<br>最久，故见其欲释位归田，可谓切矣。他人或苟以藉口，公发于至情，如饥者之<br>念食也，顾势有未可者耳。观与仲仪书，论可退之节三，至欲以得罪、病而去。<br>君子之欲退，其难如此，可以为进者之戒。<br>◎志林五十五条·隐逸<br>○书杨朴事<br>昔年过洛，见李公简言：“真宗既东封，访天下隐者，得杞人杨朴，能诗。<br>及召对，自言不能。上问：‘临行有人作诗送卿否？’朴曰：‘惟臣妾有一首云：<br>更休落魄AA84杯酒，且莫猖狂爱咏诗。今日捉将官里去，这回断送老头皮。’上<br>大笑，放还山。”余在湖州，坐作诗追赴诏狱，妻子送余出门，皆哭。无以语之，<br>顾语妻曰：“独不能如扬子云处士妻作诗送我乎？”妻子不觉失笑，余乃出。<br>○白云居士<br>张愈，西蜀隐君子也，与予先君游，居岷山下白云溪，自号白云居士。本有<br>经世志，特以自重难合，故老死草野，非槁项黄馘盗名者也。偶至西湖静轩，见<br>其遗句，怀仰其人，命寺僧刻之石。<br>◎志林五十五条·释道<br>○读坛经<br>近读六祖《坛经》，指说法、报、化三身，使人心开目明。然尚少一喻，试<br>以眼喻：见是法身，能见是报身，所见是化身。何谓见是法身？眼之见性，非有<br>非无，无眼之人，不免见黑，眼枯睛亡，见性不灭，故云见是法身。何谓能见是<br>报身？见性虽存，眼根不具，则不能见，若能安养其根，不为物障，常使光明洞<br>彻，见性乃全，故云能见是报身。何谓所见是化身？根性既全，一弹指顷，所见<br>千万，纵横变化，俱是妙用，故云所见是化身。此喻既立，三身愈明。如此是否？<br>○改观音咒<br>《观音经》云：“咒咀诸毒药，所欲害身者，念彼观音力，还著于本人。”<br>东坡居士曰：“观音，慈悲者也。今人遭咒咀，念观音之力而使还著于本人，则<br>岂观音之心哉？”今改之曰：“咒咀诸毒药，所欲害身者，念彼观音力，两家总<br>没事。”<br>○诵经帖<br>东坡食肉诵经，或云：“不诵。”坡取水漱口，或云：“一碗水如何漱得！”<br>坡云：“惭愧，阇黎会得！”<br>○诵金刚经帖<br>蒋仲甫闻之孙景修：近岁有人凿山取银矿至深处，闻有人诵经声。发之，得<br>一人，云：“吾亦取矿者，以窟坏不能出，居此不知几年。平生诵《金刚经》自<br>随，每有饥渴之念，即若有人自腋下以饼饵遗之。”殆此经变现也。道家言“守<br>一”，若饥，一与之粮；若渴，一与之浆。此人于经中，岂所谓得一者乎？<br>○僧伽何国人<br>泗洲大圣《僧伽传》云：“和尚何国人也。又世云莫知其所从来，云：‘不<br>知何国人也。’”近读《隋史西域传》，乃有何国。余在惠州，忽被命责儋耳。<br>太守方子容自携告身来，且吊余曰：“此固前定，可无恨。吾妻沈素事僧伽谨甚，<br>一夕梦和尚告别，沈问所往，答云：‘当与苏子瞻同行。后七十二日，当有命。’<br>今适七十二日矣，岂非前定乎！”余以谓事之前定者，不待梦而知。然余何人也，<br>而和尚辱与同行，得非夙世有少缘契乎？<br>○袁宏论佛说<br>袁宏《汉纪》曰：“浮屠，佛也，西域天竺国有佛道焉。佛者，汉言觉也，<br>将以觉悟群生也。其教也，以修善慈心为主，不杀生，专务清净，其精者为沙门。<br>沙门，汉言息也，盖息意去欲，归于无为。又以为人死精神不灭，随复受形，生<br>时善恶皆有报应，故贵行修善道以炼精神，以至无生，而得为佛也。”东坡居士<br>曰：此殆中国始知有佛时语也，虽浅近，大略具足矣。野人得鹿，正尔煮食之耳，<br>其后卖与市人，遂入公庖中，馔之百方。然鹿之所以美，未有丝毫加于煮食时也。<br>○赠邵道士<br>耳如芭蕉，心如莲花，百节疏通，万窍玲珑。来时一，去时八万四千。此义<br>出《楞严》，世未有知之者也。元符三年九月二十一日，书赠都峤邵道士。<br>○书李若之事<br>晋《方技传》有幸灵者，父母使守稻，牛食之，灵见而不驱。牛去，乃理其<br>残乱者。父母怒之，灵曰：“物各欲食，牛方食，奈何驱之？”父母愈怒，曰：<br>“即如此，何用理乱者为？”灵曰：“此稻又欲得生。”此言有理，灵固有道者<br>耶？吕猗母足得痿痹病十余年，灵疗之，去母数步坐，瞑目寂然。有顷，曰：<br>“扶起夫人坐。”猗曰：“夫人得疾十年，岂可仓卒令起耶？”灵曰：“且试扶<br>起。”两人夹扶而立，少顷，去夹者，遂能行。学道养气者，至足之余，能以气<br>与人，都下道士李若之能之，谓之“布气”。吾中子迨少羸多疾，若之相对坐为<br>布气，迨闻腹中如初日所照，温温也。盖若之曾遇得道异人于华岳下云。<br>○记苏佛儿语<br>元符三年八月，余在合浦，有老人苏佛儿来访，年八十二，不饮酒食肉，两<br>目灿然，盖童子也。自言十二岁斋居修行，无妻子。有兄弟三人，皆持戒念道，<br>长者九十二，次者九十。与论生死事，颇有所知。居州城东南六七里。佛儿“尝<br>卖菜之东城，见老人言：‘即心是佛，不在断肉。’余言：‘勿作此念，众人难<br>感易流。’老人大喜，曰：‘如是！如是！’”<br>○记道人戏语<br>绍圣二年五月九日，都下有道人坐相国寺卖诸禁方，缄题其一曰：卖“赌钱<br>不输方”。少年有博者，以千金得之。归，发视其方，曰：“但止乞头。”道人<br>亦善鬻术矣，戏语得千金，然亦未尝欺少年也。<br>○陆道士能诗<br>陆道士惟忠字子厚，眉山人，好丹药，通术数，能诗，萧然有出尘之姿，久<br>客江南，无知之者。予昔在齐安，盖相从游，因是谒子由高安，子由大赏其诗。<br>会吴远之过彼，遂与俱来惠州，出此诗。<br>○朱氏子出家<br>朱氏子出家，小名照僧，少丧父，与其母尹皆愿出家。照僧师守素，乃参寥<br>子弟子也。照僧九岁，举止如成人，诵《赤壁赋》，铿然鸾鹤声也，不出十年，<br>名闻四方。此参寥子之法孙，东坡之门僧也。<br>○寿禅师放生<br>钱塘寿禅师，本北郭税务专知官，每见鱼虾，辄买而放，以是破家。后遂盗<br>官钱为放生之用，事发坐死，领赴市矣。吴越钱王使人视之，若悲惧如常人，即<br>杀之；否，则舍之。禅师淡然无异色，乃舍之。遂出家，得法眼净。禅师应以市<br>曹得度，故菩萨乃现市曹以度之。学出生死法，得向死地走之一遭，抵三十年修<br>行。吾窜逐海上，去死地稍近，当于此证阿罗汉果。<br>○僧正兼州博士<br>杜牧集有敦煌郡僧正兼州学博士僧慧苑《除临坛大德制词》，盖宣宗复河、<br>湟时事也。蕃僧最贵中国紫衣师号，种世衡知青涧城，无以使此等，辄出牒补授。<br>君子予其权，不责其专也。<br>○卓契顺禅话<br>苏台定惠院净人卓契顺，不远数千里，陟岭渡海，候无恙于东坡。东坡问：<br>“将甚么土物来？”顺展两手。坡云：“可惜许数千里空手来。”顺作荷担势，<br>信步而去。<br>○僧文荤食名<br>僧谓酒为“般若汤”，谓鱼为“水梭花”，鸡为“钻篱菜”，竟无所益，但<br>自欺而已，世常笑之。人有为不义而文之以美名者，与此何异哉！<br>○本秀非浮图之福<br>稷下之盛，胎骊山之祸；太学三万人，嘘枯吹生，亦兆党锢之冤。今吾闻本、<br>秀二僧，皆以口耳区区奔走王公，汹汹都邑，安得而不败？殆非浮屠氏之福也。<br>○付僧惠诚游吴中代书十二<br>妙总师参寥子，予友二十余年矣，世所知其诗文，所不知者，盖过于诗文也。<br>独好面折人过失，然人知其无心，如虚舟之触物，盖未尝有怒者。<br>径山长老维琳，行峻而通，文丽而清。始，径山祖师有约，后世止以甲乙住<br>持。予谓以适事之宜而废祖师之约，当于山门选用有德，乃以琳嗣事。众初有不<br>悦其人，然终不能胜悦者之多且公也，今则大定矣。<br>杭州圆照律师，志行苦卓，教法通洽，昼夜行道二十余年矣，无一念顷有作<br>相。自辨才归寂，道俗皆宗之。<br>秀州本觉寺一长老，少盖有名进士，自文字言语悟入。至今以笔研作佛事，<br>所与游皆一时文人。<br>净慈楚明长老自越州来。始，有旨召小本禅师住法云寺。杭人忧之，曰：<br>“本去，则净慈众散矣。”余乃以明嗣事，众不散，加多，益千余人。<br>苏州仲殊师利和尚，能文，善诗及歌词，皆操笔立成，不点窜一字。予曰：<br>“此僧胸中无一毫发事”，故与之游。<br>苏州定慧长老守钦，予初不识。比至惠州，钦使侍者卓契顺来问予安否，且<br>寄十诗。予题其后曰：“此僧清逸绝俗，语有璨、忍之通，而诗无岛、可之寒。”<br>予往来吴中久矣，而不识此僧，何也？<br>下天竺净慧禅师思义学行甚高，谙练世事。高丽非时遣僧来，予方请其事于<br>朝，使义馆之。义日与讲佛法，词辨蜂起，夷僧莫能测。又具得其情以告，盖其<br>才有过人者。<br>孤山思聪闻复师作诗清远如画，工而雅逸可爱，放而不流，其为人称其诗。<br>祥符寺可久、垂云、清顺三阇黎，皆予监郡日所与往还诗友也。清介贫甚，<br>食仅足而衣几于不足也，然未尝有忧色。老矣，不知尚健否？<br>法颖沙弥，参寥子之法孙也，七八岁事师如成人。上元夜予作乐灭慧，颖坐<br>一夫肩上顾之。予谓曰：“出家儿亦看灯耶？”颖愀然变色，若无所容，啼呼求<br>去。自尔不复出嬉游，今六七年矣，后当嗣参寥者。<br>予在惠州，有永嘉罗汉院僧惠戒来谓曰：“明日当还浙东，”问所欲干者，<br>予无以答之。独念吴、越多名僧，与予善者常十九，偶录此数人以授惠戒，使归<br>见之，致予意，且谓道予居此起居饮食状，以解其念也。信笔书纸，语无伦次，<br>又当尚有漏落者，方醉不能详也。绍圣二年东坡居士书。<br>◎志林五十五条·异事<br>○王烈石髓<br>王烈入山得石髓，怀之以饷嵇叔夜。叔夜视之，则坚为石矣。当时若杵碎或<br>错落食之，岂不贤于云母、钟乳辈哉？然神仙要有定分，不可力求。退之有言：<br>“我能诘曲自世间，安能从汝巢神仙。”如退之性气，虽出世间人亦不能容，叔<br>夜婞直，又甚于退之也。<br>○记道人问真<br>道人徐问真，自言濰州人，嗜酒狂肆，能啖生葱鲜鱼，以指为针，以土为药，<br>治病良有验。欧阳文忠公为青州，问真来从公游，久之乃求去。闻公致仕，复来<br>汝南，公常馆之，使伯和父兄弟为之主。公常有足疾，状少异，医莫能喻。问真<br>教公汲引气血自踵至顶，公用其言，病辄已。忽一日求去甚力，公留之，不可，<br>曰“我有罪，我与公卿游，我不复留。”公使人送之，果有冠铁冠丈夫长八尺许，<br>立道周俟之。问真出城，顾村童使持药笥。行数里，童告之求去。问真于髻中出<br>小瓢如枣大，再三覆之掌中，得酒满掬者二，以饮童子，良酒也。自尔不复知其<br>存亡，而童子径发狂，亦莫知其所终。轼过汝阴，公具言如此。其后贬黄州，而<br>黄冈县令周孝孙暴得重膇疾，轼试以问真口诀授之，七日而愈。元祐六年十一<br>月二日，与叔弼父、季默父夜坐话其事，事复有甚异者，不欲尽书，然问真要为<br>异人也。<br>○记刘梦得有诗记罗浮山<br>山不甚高，而夜见日，此可异也。山有二楼，今延祥寺在南楼下，朱明洞在<br>冲虚观后，云是蓬莱第七洞天。唐永乐道士侯道华以食邓天师枣仙去，永乐有无<br>核枣，人不可得，道华得之。余在岐下，亦得食一枚云。唐僧契虚遇人导游稚川<br>仙府，真人问曰：“汝绝三彭之仇乎？”虚不能答。冲虚观后有米真人朝斗坛，<br>近于坛上获铜龙六，铜鱼一。唐有梦铭，云“紫阳真人山玄卿撰”。又有蔡少霞<br>者，梦遣书牌，题云：“五云阁吏蔡少霞书。”（记罗浮山。）<br>○记罗浮异境<br>有官吏自罗浮都虚观游长寿，中路睹见道室数十间，有道士据槛坐，见吏不<br>起。吏大怒，使人诘之，至则人室皆亡矣。乃知罗浮凡圣杂处，似此等异境，平<br>生修行人有不得见者，吏何人，乃独见之！正使一凡道士见己不起，何足怒？吏<br>无状如此，得见此者必前缘也。<br>○东坡升仙<br>吾昔谪黄州，曾子固居忧临川，死焉。人有妄传吾与子固同日化去，且云：<br>“如李长吉时事，以上帝召他。”时先帝亦闻其语，以问蜀人蒲宗孟，且有叹息<br>语。今谪海南，又有传吾得道，乘小舟入海不复返者，京师皆云，儿子书来言之。<br>今日有从黄州来者，云太守何述言吾在儋耳一日忽失所在，独道服在耳，盖上宾<br>也。吾平生遭口语无数，盖生时与韩退之相似，吾命在斗间而身宫在焉。故其诗<br>曰：“我生之辰，月宿斗直。”且曰：“无善声以闻，无恶声以扬。”今谤我者，<br>或云死，或云仙，退之之言良非虚尔。<br>○黄仆射<br>虔州布衣赖仙芝言：连州有黄损仆射者，五代时人。仆射盖仕南汉官也，未<br>老退归，一日忽遁去，莫知其存亡。子孙画像事之，凡三十二年。复归，坐阼阶<br>上，呼家人。其子适不在，孙出见之。索笔书壁云：“一别人间岁月多，归来人<br>事已消磨。惟有门前鉴池水，春风不改旧时波。”投笔竟去，不可留。子归，问<br>其状貌，孙云：“甚似影堂老人也。”连人相传如此。其后颇有禄仕者。<br>○冲退处士<br>章察，字隐之，本闽人，迁于成都数世矣。善属文，不仕，晚用太守王素荐，<br>赐号冲退处士。一日，梦有人寄书召之者，云东岳道士书也。明日，与李士宁游<br>青城，濯足水中，察谓士宁曰：“脚踏西溪流去水”，士宁答曰：“手持东岳寄<br>来书。”察大惊，不知其所自来也。未几，察果死。其子祀亦以逸民举，仕一命<br>乃死。士宁，蓬州人也，语默不常，或以为得道者，百岁乃死。常见余成都，曰：<br>“子甚贵，当策举首。”已而果然。<br>○臞仙帖<br>司马相如谄事武帝，开西南夷之隙。及病且死，犹草《封禅书》，此所谓死<br>而不已者耶？列仙之隐居山泽间，形容甚癯，此殆“四果”人也。而相如鄙之，<br>作《大人赋》，不过欲以侈言广武帝意耳。夫所谓大人者，相如孺子，何足以知<br>之！若贾生《鵩鸟赋》，真大人者也。庚辰八月二十二日，东坡书。<br>○记鬼<br>秦太虚言：宝应民有以嫁娶会客者，酒半，客一人竟起出门。主人追之，客<br>若醉甚将赴水者，主人急持之。客曰：“妇人以诗招我，其辞云：‘长桥直下有<br>兰舟，破月冲烟任意游。金玉满堂何所用，争如年少去来休。’仓黄就之，不知<br>其为水也。”然客竟亦无他。夜会说鬼，参寥举此，聊为之记。<br>○李氏子再生说冥闲事<br>戊寅十一月，余在儋耳，闻城西民李氏处子病卒两日复生。余与进士何旻同<br>往见其父，问死生状。云：初昏，若有人引去，至官府幕下。有言：“此误追。”<br>庭下一吏云：“可且寄禁。”又一吏云：“此无罪，当放还。”见狱在地窟中，<br>隧而出入。系者皆儋人，僧居十六七。有一妪身皆黄毛如驴马，械而坐，处子识<br>之，盖儋僧之室也。曰：“吾坐用檀越钱物，已三易毛矣。”又一僧亦处子邻里，<br>死已二年矣，其家方大祥，有人持盘餐及钱数千，云：“付某僧。”僧得钱，分<br>数百遗门者，乃持饭入门去，系者皆争取其饭。僧饭，所食无几。又一僧至，见<br>者擎跪作礼。僧曰：“此女可差人速送还。”送者以手擘墙壁使过，复见一河，<br>有舟，使登之。送者以手推舟，舟跃，处子惊而寤。是僧岂所谓地藏菩萨耶？书<br>此为世戒。<br>○道士张易简<br>吾八岁入小学，以道士张易简为师。童子几百人，师独称吾与陈太初者。太<br>初，眉山市井人子也。余稍长，学日益，遂第进士制策，而太初乃为郡小吏。其<br>后余谪居黄州，有眉山道士陆惟忠自蜀来，云：“太初已尸解矣。蜀人吴师道为<br>汉州太守，太初往客焉。正岁旦，见师道求衣食钱物，且告别。持所得尽与市人<br>贫者，反坐于戟门下，遂卒。师道使卒舁往野外焚之，卒骂曰：‘何物道士，使<br>吾正旦舁死人！’太初微笑开目曰：‘不复烦汝。’步自戟门至金雁桥下，趺坐<br>而逝。焚之，举城人见烟焰上眇眇焉有一陈道人也。”<br>○辨附语<br>世有附语者，多婢妾贱人，否则衰病不久当死者也。其声音举止皆类死者，<br>又能知人密事，然皆非也。意有奇鬼能为是耶？昔人有远行者，欲观其妻于己厚<br>薄，取金钗藏之壁中，忘以语之。既行而病且死，以告其仆。既而不死。忽闻空<br>中有声，真其夫也，曰：“吾已死，以为不信，金钗在某处。”妻取得之，遂发<br>丧。其后夫归，妻乃反以为鬼也。<br>○三老语<br>尝有三老人相遇，或问之年。一人曰：“吾年不可记，但忆少年时与盘古有<br>旧。”一人曰：“海水变桑田时，吾辄下一筹，尔来吾筹已满十间屋。”一人曰：<br>“吾所食蟠桃，弃其核于昆仑山下，今已与昆仑齐矣。”以余观之，三子者与蜉<br>蝣朝菌何以异哉？<br>○桃花悟道<br>世人有见古德见桃花悟道者，争颂桃花，便将桃花作饭，五十年转没交涉。<br>正如张长史见担夫与公主争路而得草书之气，欲学长史书，便日就担夫求之，岂<br>可得哉？<br>○尔朱道士炼朱砂丹<br>尔朱道士晚客于眉山，故蜀人多记其事。自言受记于师云：“汝后遇白石浮，<br>当飞仙去。”尔朱虽以此语人，亦莫识所谓。后去眉山，乃客于涪州，爱其所产<br>丹砂，虽琐细而皆矢镞状，莹彻不杂土石，遂止炼丹数年，竟于涪州白石仙去，<br>乃知师所言不谬者。闻长老道其事甚多，然不记其名字，可恨也。《本草》言：<br>“丹砂出符陵谷。”陶隐居云：“符陵是涪州。”今无复采者。吾闻熟于涪者云：<br>“采药者时复得之，但时方贵辰锦砂，故此不甚采尔。”读《本草》偶记之也。<br><hr>
