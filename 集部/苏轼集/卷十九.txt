<h4>《集部·苏轼集·卷十九》<b class="x">作者：苏轼</b></h4>
◎诗六十四首【次韵刘景文西湖席上】二老长身屹两峰，常撞大吕应黄钟。将辞邺下刘公干，却见云间陆士龙。白发怜君略相似，青山许我定相从。吾今官已六百石，惭愧当年邴曼容。【次前韵答马忠玉】坡陀巨麓起连峰，积累当年庆自钟。灵运子孙俱得凤，慈明兄弟孰非龙。河梁会作看云别，诗社何妨载酒从。祗有西湖似西子，故应宛转为君容。【予去杭十六年而复来留二年而去平生自觉出处老少粗似乐天虽才名相远而安分寡求亦庶几焉三月六日来别南北山诸道人而下天竺惠净师以丑石赠行作三绝句】当年衫鬓两青青，强说重临慰别情。衰发只今无可白，故应相对话来生。出处依稀似乐天，敢将衰朽较前贤。便从洛社休官去，犹有闲居二十年。在郡依前六百日，山中不记几回来。还将天竺一峰去，欲把云根到处栽。【次韵答黄安中兼简林子中】老去心灰不复然，一麾江海意方坚。那堪黄散付子度，空羡苏杭养乐天。病肺一春难白酒，别肠三夜绕朱弦。群仙正欲吾归去，共把清风借玉川。【留别蹇道士拱辰】黑月在浊水，何曾不清明。寸田满荆棘，梨枣无从生。何时反吾真，岁月今峥嵘。屡接方外士，早知俗缘轻。庚桑托鸡鹄，未肯化南荣。晚识此道师，似有宿世情。笑指北山云，诃我不归耕。仙人汉阴马，微服方地行。咫尺不往见，烦子通姓名。愿持空手去，独控横江鲸。【次韵子由书王晋卿画山水二首】老去君空见画，梦中我亦曾游。桃花纵落谁见，水到人间伏流。山人昔与云俱出，俗驾今随水不回。赖我胸中有佳处，一樽时对画图开。【又书王晋卿画四首·山阴陈迹】当年不识此清真，强把先生拟季伦。等是人间一陈迹，聚蚊金谷本何人。【又书王晋卿画四首·雪溪乘兴】溪山雪月两佳哉，宾主谈锋夜转雷。犹言不见戴安道，为问适从何处来。【又书王晋卿画四首·四明狂客】毫端偶集一微尘，何处溪山非此身。狂客思归便归去，更求敕赐枉天真。【又书王晋卿画四首·西塞风雨】斜风细雨到来时，我本无家何处归。仰看云天真蒻笠，旋收江海入蓑衣。【破琴诗（并引）】旧说，房琯开元中尝宰卢氏，与道士邢和璞出游，过夏口村，入废佛寺，坐古松下。和璞使人凿地，得瓮中所藏娄师德与永禅师书，笑谓琯曰：“颇忆此耶？”琯因怅然，悟前生之为永师也。故人柳子玉宝此画，云是唐本，宋复古所临者。元祐六年三月十九日，予自杭州还朝，宿吴淞江，梦长老仲殊挟琴过予，弹之有异声，就视，琴颇损，而有十三弦。予方叹惜不已，殊曰：“虽损，尚可修。”曰：“奈十三弦何？”殊不答，诵诗云：“度数形名本偶然，破琴今有十三弦。此生若遇邢和璞，方信秦筝是响泉。”予梦中了然识其所谓，既觉而忘之。明日昼寝复梦，殊来理前语，再诵其诗，方惊觉而殊适至，意其非梦也。问之殊，盖不知。是岁六月，见子玉之子子文京师，求得其画，乃作诗并书所梦其上。子玉名瑾，善作诗及行草书。复古名迪，画山水草木，盖妙绝一时。仲殊本书生，弃家学佛，通脱无所著，皆奇士也。破琴虽未修，中有琴意足。谁云十三弦，音节如佩玉。新琴空高张，弦声不附木。宛然七弦筝，动与世好逐。陋矣房次律，因循堕流俗。悬知董庭兰，不识无弦曲。【题王晋卿画后】丑石半蹲山下虎，长松倒卧水中龙。试君眼力看多少，数到云峰第几重。【听武道士弹贺若】清风终日自开帘，凉月今宵肯挂檐。琴里若能知贺若，诗中定合爱陶潜。【元祐六年六月自杭州召还汶公馆我于东堂阅旧诗卷次诸公韵三首】半熟黄粱日未斜，玉堂阴合手栽花。却寻三十年前味，未饭钟时已饭茶。梦觉还惊屟响廊，故人来炷影前香。鬓发白尽成何事，一帖空存老遂良。（法贴中有褚遂良书云，即日，遂良须发尽白。）尺一东来唤我归，衰年已迫故山期。文章曹植今堪笑，却卷波澜入小诗。【次韵子由书王晋卿画山水一首而晋卿和二首】误点故教同子敬，杂篇真欲拟汤休。陇云寄我山中信，雪月追君溪上舟。会看飞仙虎头箧，却来颠倒拾遗裘。（子美诗云：天吴及紫凤，颠倒在短褐。）王孙办作玄真子，细雨斜风不湿鸥。此境眼前聊妄想，几人林下是真休。我今心似一潭月，君已身如万斛舟。看画题诗双鹤鬓，归田送老一羊裘。明年兼与士龙去，万顷苍波没两鸥。【感旧诗（并引）】嘉祐中，予与子由同举制策，寓居怀远驿，时年二十六，而子由二十三耳。一日，秋风起，雨作，中夜翛然，始有感慨离合之意。自尔宦游四方，不相见者十常七八。每夏秋之交，风雨作，木落草衰，辄凄然有此感，盖三十年矣。元丰中，谪居黄冈，而子由亦贬筠州，尝作诗以记其事。元祐六年，予自杭州召还，寓居子由东府，数月复出领汝阴，时予年五十六矣，乃作诗，留别子由而去。床头枕驰道，双阙夜未央。车毂鸣枕中，客梦安得长。新秋入梧叶，风雨惊洞房。独行惭月影，怅焉感初凉。筮仕记怀远，谪居念黄冈。一往三十年，此怀未始忘。扣门呼阿同，（子由，一字同叔。）安寝已太康。青山映华发，归计三月粮。我欲自汝阴，径上潼江章。想见冰槃中，石密与柿霜。（予欲请东川而归，二物皆东川所出。）怜子遇明主，忧患已再尝。报国何时毕，我心久已降。【西湖秋涸东池鱼窘甚因会客呼网师迁之西池为一笑之乐夜归被酒不能寐戏作放鱼一首】东池浮萍半粘块，裂碧跳青出鱼背。西池秋水尚涵空，舞阔摇深吹荇带。吾僚有意为迁居，老守纵馋那忍脍。纵横争看银刀出，瀺灂初惊玉花碎。但愁数罟损鳞鬛，未信长堤隔涛濑。濊濊发发须臾间，圉圉洋洋寻丈外。安知中无蛟龙种，尚恐或有风云会。明年春水涨西湖，好去相忘渺淮海。【复次放鱼前韵答赵承议陈教授】扰扰万生同大块，枪榆不羡培风背。青丘已吞云梦芥，黄河复缭天门带。长讥韩子隘且陋，一饱鲸鱼何足脍。东坡也是可怜人，披抉泥沙收细碎。逝将归修八节滩，又欲往钓七里濑。正似此鱼逃网中，未与造物游数外。且将新句调二子，湖上秋高风月会。为君更唤木肠儿，却扣两舷歌小海。【九月十五日观月听琴西湖一首示坐客】白露下众草，碧空卷微云。孤光为谁来，似为我与君。水天浮四坐，河汉落酒樽。使我冰雪肠，不受曲糵醺。尚恨琴有弦，出鱼乱湖纹。哀弹本旧曲，妙耳非昔闻。良时失俯仰，此见宁朝昏。悬知一生中，道眼无由浑。【复次前韵谢赵景贶陈履常见和兼简欧阳叔弼兄弟】能诗李长吉，识字扬子云。端能居此府，坐啸获两君。逝将江湖去，浮我五石樽。眷焉复少留，尚为世所醺。或劝莫作诗，儿辈工织纹。朱弦寄三叹，未害俗耳闻。共寻两欧阳，伐薪照黄昏。是家有甘井，汲多终不浑。【送欧阳主簿赴官韦城四首】凤雏骥子日相高，白发苍颜笑我曹。读遍牙签三万轴，却来小邑试牛刀。出处年来恨不齐，一樽临水记分携。江湖咫尺吾将老，汝颍东流子却西。白马津头春水来，白鱼犹喜似江淮。使君已复冰堂酒，更劝重新画舫斋。道傍垂白定沾巾，正似当年绿发新。故国依然乔木在，典刑复见老成人。【泛颍】我性喜临水，得颍意甚奇。到官十日来，九日河之湄。吏民笑相语，使君老而痴。使君实不痴，流水有令姿。绕郡十余里，不驶亦不迟。上流直而清，下流曲而漪。画船俯明镜，笑问汝为谁。忽然生鳞甲，乱我须与眉。散为百东坡，顷刻复在兹。此岂水薄相，与我相娱嬉。声色与臭味，颠倒眩小儿。等是儿戏物，水中少磷淄。赵陈两欧阳，同参天人师。观妙各有得，共赋泛颍诗。【六观堂老人草书诗】物生有象象乃滋，梦幻无根成斯须。方其梦时了非无，泡影一失俯仰殊。清露未晞电已徂，此灭灭尽乃真吾。云如死灰实不枯，逢场作戏三昧俱。化身为医忘其躯，草书非学聊自娱。落笔已唤周越奴，苍鼠奋髯饮松腴。剡藤玉版开雪肤，游龙天飞万人呼，莫作羞涩羊氏姝。（六观，取《金刚经》梦、幻等六物也。老人，僧了性，精于医而善草书，下笔有远韵，而人莫知贵，故作此诗。）【次韵刘景文见寄】淮上东来双鲤鱼，巧将书信渡江湖。细看落墨皆松瘦，想见掀髯正鹤孤。烈士家风安用此，书生习气未能无。莫因老骥思千里，醉后哀歌缺唾壶。【次韵赵景贶督两欧阳诗破陈酒戒】商也哀未散，岁月忽已秋。祥琴虽未调，余悲不敢留。矧此乃韵语，未入金石流。羲之生五子，总角出银钩。吾家有二许，下笔两不休。君言不能诗，此语人信不。千钟斯为尧，百榼斯为丘。陋矣陶士衡，当以大白浮。酒中那有失，醉则不惊鸥。明当罚二子，已洗两玉舟。【叔弼云履常不饮故不作诗劝履常饮】我本畏酒人，临觞未尝诉。平生坐诗穷，得句忍不吐。吐酒茹好诗，肝胃生滓污。用此较得丧，天岂不足付。吾侪非二物，岁月谁与度。悄焉得长愁，为计已大误。二欧非无诗，恨子不饮故。强为酹一酌，将非作愁具。成言如皎日，援笔当自赋。他年五君咏，山王一时数。【臂痛谒告作三绝句示四君子】公退清闲如致仕，酒余欢适似还乡。不妨更有安心病，卧看萦帘一炷香。心有何求遣病安，年来古井不生澜。只愁戏瓦闲童子，却作泠泠一水看。小阁低窗卧晏温，了然非默亦非言。维摩示病吾真病，谁识东坡不二门。【到颍未几公帑已竭斋厨索然戏作数句】我昔在东武，吏方谨新书。斋空不知春，客至先愁予。采杞聊自诳，食菊不敢余。岁月今几何，齿发日向疏。幸此一郡老，依然十年初。梦饮本来空，真饱竟亦虚。尚有赤脚婢，能烹赪尾鱼。心知皆梦耳，慎勿歌归欤。【景贶履常屡有诗督叔弼季默唱和已许诺矣复以此句挑之】君家文律冠西京，旋筑诗坛按酒兵。袖手莫轻真将种，致师须得老门生。明朝郑伯降谁受，昨夜条侯壁已惊。从此醉翁天下乐，还应一举百觞倾。（文忠公赠苏、梅诗云：我亦愿助勇，鼓旗噪其旁。快哉天下乐，一酹宜百觞。）【赠月长老】天形倚一笠，地水转两轮。五霸之所运，毫端栖一尘。功名半幅纸，儿女浪苦辛。子有折足铛，中容五合陈。十年此中过，却是英特人。延我地炉坐，语软意甚真。白灰如积雪，中有红麒麟。勿触红麒麟，作灰维那瞋。拱手但默坐，墙壁方谆谆。今宵恨客多，污子白<叠毛>巾。后夜当独来，不烦主与宾。蒲团坐纸帐，自要观我身。【次韵答钱穆父以轼得汝阴用杭越唱酬韵作诗见寄】大耿疲劳已离群，小冯慈爱且当门。（轼本以舍弟亲嫌请郡。）玉堂不著扶犁手，霜鬓偏宜画鹿轓。豪杰虽无两王继，（子直、深父。）风流犹有二欧存。（叔弼、季默。）清诗已入新歌舞，要使邦人识雅言。【韩退之孟郊墓铭云以昌其诗举此问王定国当昌其身耶抑昌其诗也来诗下语未契作此答之】昌身如饱腹，饱尽还复饥。昌诗如膏面，为人作容姿。不如昌其气，郁郁老不衰。虽云老不衰，劫坏安所之。不如昌其志，志一气自随。养之塞天地，孟轲不吾欺。人言魏勃勇，股栗向小儿。何如鲁连子，谈笑却秦师。慎勿怨谤谗，乃我得道资。淤泥生连花，粪壤出菌芝。赖此善知识，使我枯生荑。吾言岂须多，冷暖子自知。【送欧阳推官赴华州监酒】我观文忠公，四子皆超越。仲也珠径寸，照夜光如月。好诗真脱兔，下笔先落鹘。知音如周郎，议论亦英发。文章乃余事，学道探玄窟。死为长白主，名字书绛阙。（熙宁之末，仲纯父见仆于京城之东，曰：“吾梦道士持告身授吾曰：上帝命汝为长白山主，此何祥也？”明年，仲纯父没。）伤心清颍尾，已伴白鸥没。喜见三少年，俱有千里骨。千里不难到，莫遣历块蹶。临分出苦语，愿子书之笏。【十月十四日以病在告独酌】翠柏不知秋，空庭失摇落。幽人得嘉荫，露坐方独酌。月华稍澄穆，雾气尤清薄。小儿亦何知，相语翁正乐。铜炉烧柏子，石鼎煮山药。一杯赏月露，万象纷醻酢。此生独何幸，风缆欣初泊。逝逃颜跖网，行赴松乔约。莫嫌风有待，漫欲戏寥廓。泠然心境空，仿佛来笙鹤。【独酌试药玉酒盏有怀诸君子明日望夜月庭佳景不可失作诗招之】镕铅煮白石，作玉真自欺。琢削为酒杯，规摹定州瓷。荷心虽浅狭，镜面良渺瀰。持此寿佳客，到手不容辞。曹侯天下平，定国岂其师。一饮至数石，温克颇似之。风流越王孙，诗酒屡出奇。喜我有此客，玉杯不徒施。请君诘欧陈，问疾来何迟。呼儿扫月榭，扶病及良时。【欧阳季默以油烟墨二丸见饷各长寸许戏作小诗】书窗拾轻煤，佛帐扫余馥。辛勤破千夜，收此一寸玉。痴人畏老死，腐朽同草木。欲将东山松，涅尽南山竹。墨坚人苦脆，未用叹不足。且当注虫鱼，莫草三千牍。【明日复以大鱼为馈重二十斤且求诗故复戏之】汉廷九尺人，谁似老方朔。那将一寸金，令足三冬学。饷鱼欲自洗，鳞尾光卓荦。我是骑鲸手，聊堪充鹿角。【和赵景贶栽桧】汝阴多老桧，处处屯苍云。地连丹砂井，物化青牛君。时有再生枝，（颍之灵坛观，亦有再生桧。）还作左纽纹。王孙有古意，书室延清芬。应怜四孺子，不堕凡木群。体备松柏姿，气含芝朮薰。初扶鹤立骨，未出龙缠筋。巢根白蚁乱，网叶秋虫纷，乃知蔽芾初，甚要封植勤。他年皮三寸，狐鼠了不闻。【叶待制求先坟永慕亭诗】灵区有异产，化国无潜珍。承平百年间，簪缨半齐民。建溪富奇伟，叶氏初隐沦。森然见乔木，其下维德人。佳哉郁葱葱，气若凤与麟。联翩出儒将，岂惟十朱轮。新松无鹿触，旧柏有乌驯。待公归上冢，泪叶乃肯春。【与赵陈同过欧阳叔弼新治小斋戏作】江湖渺故国，风雨倾旧庐。东来三十年，愧此一束书。尺椽亦何有，而我常客居。羡君开此室，容膝真有余。拊床琴动摇，弄笔窗明虚。后夜龙作雨，天明雪填渠。（时方祷雨龙祠，作此句时星斗灿然，四更风雨大至，明日乃雪。）梦回闻剥啄，谁呼赵陈予。添丁走沽酒，通德起挽蔬。主孟当啖我，玉鳞金尾鱼。一醉忘其家，此身自籧篨。【聚星堂雪（并叙）】元祐六年十一月一日，祷雨张龙公，得小雪，与客会饮聚星堂。忽忆欧阳文忠作守时，雪中约客赋诗，禁体物语，于艰难中特出奇丽，尔来四十余年莫有继者。仆以老门生继公后，虽不足追配先生，而宾客之美殆不减当时，公之二子又适在郡，故辄举前令，各赋一篇，以为汝南故事云。窗前暗响鸣枯叶，龙公试手行初雪。映空先集疑有无，作态斜飞正愁绝。众宾起舞风竹乱，老守先醉霜松折。恨无翠袖点横斜，只有微灯照明灭。归来尚喜更鼓永，晨起不待铃索掣。未嫌长夜作衣棱，却怕初阳生眼缬。欲浮大白追余赏，幸有回飙惊落屑。模糊桧顶独多时，历乱瓦沟裁一瞥。汝南先贤有故事，醉翁诗话谁续说。当时号令君听取，白战不计持寸铁。【欧阳叔弼见访诵陶渊明事叹其绝识叔弼既去感慨不已而赋此诗】渊明求县令，本缘食不足。束带向督邮，小屈未为辱。翻然赋归去，岂不念穷独。重以五斗米，折腰营口腹。云何元相国，万钟不满欲。胡椒铢两多，安用八百斛。以此杀其身，何啻抵鹊玉。往者不可悔，吾其反自烛。【喜刘景文至】天明小儿更传呼，髯刘已到城南隅。尺书真是髯手迹，起坐熨眼知有无。今人不作古人事，今世有此古丈夫。我闻其来喜欲舞，病自能起不用扶。江淮旱久尘土恶，朝来清雨濯鬓须。相看握手了无事，千里一笑毋乃迂。平生所乐在吴会，老死欲葬杭与苏。过江西来二百日，冷落山水愁吴姝。新堤旧井各无恙，参寥六一岂念吾。别后新诗巧摹写，袖中知有钱塘湖。【祷雨龙公既应刘景文有诗次韵】张公晚为龙，抑自龙中来。伊昔风云会，咄嗟潭洞开。精诚苟可贯，宾主真相陪。洞箫振羽舞，白酒浮云罍。言从关洲妃，远去焦氏台。倒倾瓶中雨，一洗麦上埃。破旱不论功，乘云却空回。嗟龙与我辈，用意岂远哉。使君今子义，英风冠东莱。笑说龙为友，幽明莫相猜。【刘景文家藏乐天身心问答三首戏书一绝其后】渊明形神自我，乐天身心相物。而今月下三人，他日当成几佛。【西湖戏作】一士千金未易偿，我从陈赵两欧阳。举鞭拍手笑山简，只有并儿一葛强。【送欧阳季默赴阙】先生岂止一怀祖，郎君不减王文度。膝上几日今白须，令我眼中见此父。汝南相从三晦朔，君去苦早我来暮。霜风凄紧正脱木，颍水清浅可立鹭。莫辞白酒泻香泉，己觉扁舟掠新渡。坐看士衡执别手，更遣梦得出奇句。郎君可是筦库人，乃使骥騄随蹇步。置之行矣无足道，贤愚岂在遇不遇。【用前韵作雪诗留景文】万松岭上黄千叶，载酒年年踏松雪。刘郎去后谁复来，花下有人心断绝。东斋夜坐搜雪句，两手龟坼霜须折。无情岂亦畏嘲弄，穿帘入户吹灯灭。纷纷儿女争所似，碧海长鲸君未掣。朝来云汉接天流，顾我小诗如点缬。欧阳赵陈在户外，急扫中庭铺木屑。交游虽似雪柏坚，聚散行作风花瞥。晴光融作一尺泥，归有何事真无说。泥干路稳放君去，莫倚马蹄如踣铁。【和刘景文见赠】元龙本志陋曹吴，豪气峥嵘老不除。失路今为哙等伍，作诗犹似建安初。西来为我风黧面，独卧无人雪缟庐。留子非为十日饮，要令安世诵亡书。【和刘景文雪】占雨又得雪，龟宁欺我哉。似知吾辈喜，故及醉中来。童子愁冰砚，佳人苦胶杯。那堪李常侍，入蔡夜衔枚。【次前韵送刘景文】白云在天不可呼，明月岂肯留庭隅。怪君西行八百里，清坐十日一事无。路人不识呼尚书，但见凛凛雄千夫。（君一马两仆率然相访，逆旅多呼尚书，意谓君都头也。）岂知入骨爱诗酒，醉倒正欲蛾眉扶。一篇向人写肝肺，四海知我霜鬓须。（君前有诗见寄云：四海共知霜鬓满，重阳曾插菊花无。）欧阳赵陈皆我有，岂谓夫子驾复迂。迩来又见三黜柳，共此暖热餐毡苏。酒肴酸薄红粉暗，只有颍水清而姝。一朝寂寞风雨散，对影谁念月与吾。（郡中日与欧阳叔弼、赵景贶、陈履常相从，而景文复至，不数日柳戒之亦见过，宾客之盛，顷所未有。然不数日，叔弼、景文、戒之皆去矣。）何时归帆氵斥江水，春酒一变甘棠湖。（景文近卜居九江，近甘棠湖。）【以屏山赠欧阳叔弼】漫郎天骨清，生与世俗异。学道新有得，为贫聊复仕。每于红尘中，常起青霞志。屏山辍赠子，莫遣污簪珥。寓目紫翠间，安眠本非睡。梦中化为鹤，飞入长松寺。【新渡寺席上次赵景贶陈履常韵送欧阳叔弼比来诸君唱和叔弼但袖手傍睨而已临别忽出一篇颇有渊明风致坐皆惊叹】神屠不目全，妙额惟妆半。更刀乃族疱，倚市必丑悍。平生魏公筹，忽斫郢人墁。诗书亦何用，适道须此馆。多言虽数穷，微中或排难。子诗如清风，翏翏发将旦。胡为久闭匿，绮语真自患。许时笑我痴，隔屋相咏叹。竟识彦道否，绝叫呼百万。清朝固多士，人门子皆冠。莫言清颍水，从此隔河汉。异时我独来，得鱼杨柳贯。持归不忍食，尺素解凄断。中有清圆句，铜丸飞柘弹。春愁结凌澌，正待一笑泮。百篇倘寄我，呻吟郑人缓。<hr>
