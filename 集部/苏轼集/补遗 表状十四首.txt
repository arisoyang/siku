<h4>《集部·苏轼集·补遗 表状十四首》<b class="x">作者：苏轼</b></h4>
<br>【同天节进绢表】<br>伏以大人之德，莫得而名；万寿之觞，无物可称。前件绢，土地所出，赋租<br>之余。敢输向日之诚，少备充庭之末。<br>【代普宁王贺冬表三首·太皇太后】<br>效五物以观云，咸知岁美；备八能而合乐，益验人和。顾兹百乐之生，实助<br>两宫之庆。（中贺。）伏惟太皇太后陛下，至诚待物，博爱临民。保佑神孙，已<br>致无为之治；守持大业，匪居不世之功。宜福禄之日来，与天地而同久。臣早被<br>恩勤之赐，莫知补报之方。跪奉玉觞，仰祈眉寿。<br>【代普宁王贺冬表三首·皇太后】<br>阳气应时，验灰轻而权拥；日表如度，知岁美而人和。庆自宫闱，泽流寰宇。<br>（中贺。）伏惟皇太后陛下，性服慈俭，体安礼仪。同太姒之母周，慕涂山之兴<br>夏。仰推圣子，坐底于成功；抑损外家，共陶于至化。得天人之共助，享福禄之<br>无疆。臣猥以孱虚，夙承教育。敢效冈陵之祝，永同葵藿之倾。<br>【代普宁王贺冬表三首·皇太妃】<br>玉律灰除，验阳微之协应；土圭景至，迎初日之舒长。福禄所钟，宫闱同庆。<br>（中贺。）伏惟皇太妃殿下，夙彰懿德，早事先朝。仁孝外全，曲尽两宫之养；<br>温文内备，下刑九御之风。茂对休辰，允绥眉寿。凡托庇庥之赐，不胜颂咏之情。<br>【徐州贺改元表】<br>祗勤国本，已获顺成之年；奉若天休，更新统始之序。庆均夷夏，欢洽神人。<br>（中谢。）切以为政急于爱民，改元所以表信。非有年无以致家给人足，非盛德<br>无以贻时和岁丰。鸿惟徽称，独冠前代。恭惟皇帝陛下，和布治法，底修事功。<br>辟土而任三农，顺时而佐五谷。天用眷佑，秋常大登。蜡通八方之神，民足四釜<br>之养。乃顺休命，著为始年。臣等均被至恩，共膺优禄。祗奉诏诰，更形颂言。<br>非特降康，已类商王之福；行观嗣岁，复兴周室之隆。<br>【登州谢宣召赴阙表】<br>仕路崎岖，群言摧沮。虽死生不变乎己，况用舍岂累其怀。（中谢。）臣草<br>野微生，雕虫末学。昔从仁庙，误蒙拔擢之恩；旋至神宗，亦荷优嘉之礼。祗合<br>俯身从众，卑论趋时。奈何明不自知，谏于未信。屡遭尤谴，实自己为。力常勉<br>于苟安，悔欲追而何及。以此迁延岁月，荏苒尘埃。望已绝于朝端，志必期于老<br>死。此盖皇帝陛下，躬成王之幼，赖文母之贤。辅成天纵之才，训导日跻之圣。<br>斯民多幸，神断至公。凡所有为，稍复用旧。况秉节推忠之士，将欲甄收；而作<br>新立法之人，旋行降黜。如臣者擢从远郡，俯届大邦。岂意寒灰之复燃，试其驽<br>马之再驾。每思至此，其念尤深。敢不云云。<br>【杭州贺兴龙节表】<br>帝武造周，已肇兴王之迹；日符胙汉，实开受命之祥。弥月载临，普天同庆。<br>（中贺。）恭惟皇帝陛下，体乾刚粹，稽古温文。信顺尚贤，已获三灵之助；神<br>武不杀，益修六圣之仁。愿承天休，永作神主。臣叨尘法从，出守郡章。身在江<br>湖，梦想钧天之奏；心同葵藿，远倾向日之诚。<br>【贺正表二首（之一）】<br>献岁发春，天有信于生物；盛德在木，君无为而法天。嘉与含生，日陶至化。<br>（中贺。）恭惟皇帝陛下，肇修人纪，祗畏天明。日月运行，物被无私之照；雷<br>风鼓舞，民知不杀之威。有万斯年，惟一厥德。臣久尘从橐，出领藩符。身寄江<br>湖之间，神驰卫仗之下。<br>【贺正表二首（之二）】<br>若考箕畴，正月为王极之象；玩占羲易，三阳为交泰之期。顺履春朝，诞膺<br>天禄。（中贺。）恭惟太皇太后陛下，道高载籍，恩浃含生。进贤退愚，蛮夷率<br>服。下贱以贵，施舍自平。臣出领郡符，承宣天泽。吏民鼓舞，共瞻崇庆之光；<br>海宇骏奔，永托坤元之载。<br>【贺冬表】<br>消长有时，德刑并用。庆一阳之来复，知万物之向荣。（中贺。）恭惟太皇<br>太后陛下，道配皇王，化行夷夏。以用人而考治忽，自正身而刑家邦。何劳五物<br>之占，坐知岁美；不待八音之奏，始验人和。臣率职海堧，驰诚天阙。默诵万<br>年之庆，远同百辟之欢。<br>【乞常州居住表】<br>汝州团练副使、本州安置不得签书公事、骑都尉臣苏轼。右臣向以狂妄得罪，<br>伏蒙圣恩，赐以余生，处之善地。岁月未几，又蒙收录，量移近都。再生之赐，<br>万死难酬。臣以家贫累重，须至乘船赴安置所。自离黄州，风涛惊恐，举家重病，<br>幼子丧亡。今虽已至扬州，而费用竭罄，无以出陆。又汝州别无田业，可以为生，<br>犬马之忧，饥寒为急。窃谓朝廷至仁，既已全其性命，必亦怜其失所。臣先有薄<br>田，在常州宜兴县，粗给饘粥，欲望圣慈特许于常州居住。若罪戾之余，稍获<br>全济，则捐躯论报，有死不回。臣今来不敢住滞，一面前去至南京以来听候指挥。<br>干犯天威，臣无任俯伏待罪战恐之至。谨录奏闻，伏候敕旨。元丰七年十月十九<br>日，汝州团练副使、本州安置不得签书公事、骑都尉臣苏轼状奏。<br>【论高强户应色役疏】<br>诸路多称高强户同是第一等，而家业钱数与本等人户大段相远。若止应第一<br>等色役，显属侥幸，有亏其余人户，乞下详定役法所相度申尚书省，应高强户随<br>逐处第一等家业钱数如及一倍外，即计其家业，每及一倍，即展所应役一年，除<br>元役年限外，展及五年为止。投募衙前，即依展年法，将展年应本等合入诸般色<br>役。假如本处以家业及二千贯为第一等，其高强户及四千贯以上计其家业，又及<br>四千贯，即展役一年。通计家业及二万四千贯，即展五年以上，更不展。如投募<br>衙前，亦自四千贯以上计其家业，不及四千贯，方应诸般色役一年，仍以五年为<br>止。其休役年限，依本等体例。<br>【荐毛滂状】<br>翰林学士朝奉郎知制诰兼侍读臣苏轼。右臣伏睹新授饶州司法参军毛滂，文<br>词雅健，有超世之韵，气节端丽，无徇人之意。及臣尝见其所作文论骚词，与闻<br>其议论，皆于时可用。今保举堪充文章典丽可备著述科。如蒙朝廷擢用后，不如<br>所举，甘伏朝典，不辞。谨录奏。<br>【听政札子（与范祖禹同上）】<br>臣等伏以天下不幸，大行太皇太后登遐，陛下号慕哀毁，孝性天至，在廷闻<br>者，无不摧陨。今将总揽庶政，延见群臣，四方之民，倾耳而听，拭目而视。此<br>乃宋室隆替之本，社稷安危之基，天下治乱之端，生民休戚之始，君子小人消长<br>进退之际，天命人心去就离合之时也。呜呼，可不慎哉！可不慎哉！<br>臣等久备讲读，职在论思，首当献言以助万一。陛下宜先诚意正心，推广圣<br>孝，发为德音，行为仁政，以尉答天下生民之望。此在陛下加意而已，非有所难<br>也。愿陛下循其本而行之，则其末可以无难。昔周公以成王幼弱，故位冢宰，治<br>天下七年，制礼作乐，以致太平，其功德至隆。周公既没，成王追念周公之勋劳，<br>赐鲁以天子礼乐，使世世祀周公，以为非此不足以称周公之德也。成王所以报周<br>公如此，故天下莫不归心。汉大将军霍光尊立宣帝，霍光既没，宣帝亦葬以天子<br>之礼。帝始亲政事，又思报大将军功德。夫周公、霍光，皆人臣也，有非常之功。<br>故成王、宣帝皆报以非常之礼，而况太皇太后，英宗之配，神宗之母，陛下之祖<br>母，有大功于宗庙社稷，有大德于亿兆人民，于陛下之恩，与天地无极，岂人臣<br>之比哉！然则今陛下所宜先者，莫如报太皇太后之德也。<br>自仁宗以来，三后临朝，皆有大功。章献明肃之于仁宗，慈圣光献之于英宗，<br>鞠育扶持，勤劳囏难，亦未得如太皇太后之于陛下也。元丰之末，神宗寝疾，<br>已不能出号令。陛下年始十岁，太皇太后内定大策，拥立陛下，储位遂定。陛下<br>之有天下，乃得之于太皇太后也。听政之初，诏令所下，百姓无不欢呼鼓舞。自<br>古母后，多私外家，惟太皇太后未尝有毫发假借族人。不唯族人而已，徐王、魏<br>王，皆亲子也，以朝廷之故，疏远隔绝。魏王病既殁，然后一往。太皇太后疾已<br>革，然后徐王得入。进退群臣，必从天下人望，不以己意为喜怒赏罚。故至公无<br>私之德，虽匹夫匹妇之口，亦能道之。临朝九年，未尝少自娱乐，焦劳刻苦，以<br>念生民，所以如此，岂有他求哉！凡皆为赵氏社稷宗室宗庙，专心一意以保佑陛<br>下也。故身当其劳苦而使陛下享其安逸。昔章献明肃时，亲党多侥幸滥恩，仁宗<br>既亲万几，不免厘革，故小人不能无怨。今太皇太后自临朝以来，左右请求，一<br>切拒绝，内外肃然。盖以朝廷不可无纪纲，故身当其怨而使陛下坐收肃清之功。<br>陛下如欲报太皇太后之德，莫若循其法度而谨守之。祖宗以来，惟以德泽结<br>百姓之心，欲四海安静无事。仁宗行之四十二年，天下至今思之。恭惟太皇太后<br>之政事，乃仁宗之政事也。然而仁宗圣性宽裕，不忍拒人，内降滥恩，其后亦比<br>比而有。惟太皇太后严正至静，不可干犯，故能外斥逐奸邪，以清朝廷，内裁抑<br>侥幸，以肃宫禁，九年之间，终始如一。故虽德泽深厚结于百姓，而小人怨者亦<br>不为少矣。<br>今必有小人进言曰：“太皇太后不当改先帝之政，逐先帝之臣。”此乃离间<br>之言，陛下不可不察也。当陛下嗣位之初，太皇太后同听政，中外臣民，上书者<br>以万数。皆言政令有不便者。太皇太后因天下人心欲改，故与陛下同改之，非以<br>己之私意而改也。既改其法，则作法之人及主其法者有罪当逐，陛下与太皇太后<br>亦以众言而逐之。其所逐者，皆上负先帝，下负万民，天下之所仇疾，众庶所欲<br>同去者也，太皇太后岂有憎爱于其间哉！顾不如此，则天下不安耳。惟陛下清心<br>照理，辨察是非，斥远佞人，深拒邪说，有敢以奸言惑圣听者，宜明正其罪，付<br>之典刑，痛惩一人，以儆群慝，则帖然无事矣。陛下若稍入其语，不正其罪，则<br>恐奸言邪说，继进不已，万一追报之礼，小有不至，此于太皇太后圣德无损，而<br>于陛下孝道有亏，必大失天下人心。陛下岂不见司马光以公忠正直为天下所信服。<br>陛下与太皇太后用以为相，海内之人无不欣悦，光没之日，无不悲哀，乃至茶坊<br>酒肆之中，亦事其画像。光所以得人心如此者，为其能辅佐陛下与太皇太后，功<br>及天下也。以光之功，比之太皇太后，止是万分之一，而百姓思之如此，而况太<br>皇太后有天地之恩于陛下，有父母之德于生民，四海爱戴，思慕无穷，陛下若听<br>小人谗说，或追报有所不至，或轻改其政事，岂不大失天下人心乎！人心离于下，<br>则天变见于上，陛下虽欲为善以救之，改过以补之，亦无及矣。孝者万行之本，<br>本既不立，则其余何足观焉。<br>夫小人之情，非为朝廷之计，亦非为先帝之事，皆为其身之利也。日夜伺候，<br>欲逞其憾者久矣。今太皇太后，新弃天下，陛下初揽政事，乃小人乘间伺隙之时<br>也，故不可不预防之。此等即上误先帝，今又欲复误陛下，天下之事，岂堪小人<br>再破坏耶！<br>臣等恭闻陛下自太皇太后寝疾，朝夕不离左右，躬亲药膳，衣不解带，忧瘁<br>泣涕，形于颜色。自遭变故以来，哀慕毁瘠，中外具闻，丧服之礼，务从至隆。<br>又下诏发扬太皇太后盛德，推恩高氏，此大孝之极也。至亲之际，无所间然，然<br>而臣等犹言及此者，窃以小人众多，恐置陛下于有过之地也。如臣等所言，虽万<br>万无之，然不敢不虑于未然，或有纤芥流闻于外，则臣等上负陛下不先言之罪大<br>矣。不胜忧国爱君之至，唯陛下深留圣恩。取进止。<br>．贴黄。臣等伏见英宗即位之初，小臣中有张唐英者，上《慎始书》，预言<br>不宜追尊濮王。近臣中唯司马光先言之。其后建议者上误英宗。追尊濮庙，举朝<br>皆以为不可。朝廷虽尽逐台谏，而言者不息，英宗终不能夺众论，圣意但悒怏而<br>已。及神宗即位，深悔英宗不从众言，遂擢张唐英为御史，而司马光大被信任。<br>今小人进言，臣等固未知其有无，然不敢不预言者，亦虑朝廷既有其端，则忠正<br>之士必争论不已。不唯上挠圣怀，亦使天下闻而不平，人心一离，不可复收，陛<br>下他日追悔无及。臣等忧惧危栗，实在于此，唯陛下深察。<br><hr>
