<h4>《集部·苏轼集·卷一百十五》<b class="x">作者：苏轼</b></h4>
<br>◎乐语十六章<br>【春贴子词·皇帝阁六首（元祐三年）】<br>霭霭龙旗色，琅琅木铎音。数行宽大诏，四海发生心。旸谷宾初日，清台告<br>协风。愿如风有信，长与日俱中。<br>草木渐知春，萌芽处处新。从今八千岁，合抱是灵椿。<br>圣主忧民未解颜，天教瑞雪报丰年。苍龙挂阙农祥正，老稚相呼看藉田。<br>昨夜东风入律新，玉关知有受降人。圣恩与解河湟冻，共得中原草木春。<br>翰林职在明光里，行乐诗成拜舞中。不待惊开小桃杏，始知天子是天公。<br>【春贴子词·太皇太后阁六首】<br>雕刻春何力，欣荣物自知。发生虽有象，覆载本无私。<br>小殿黄金榜，珠帘白玉钩。一声双日跸，春色满皇州。<br>仗下春朝散，宫中昼漏稀。两厢休侍御，应下读书帏。<br>五日占云十日风，忧勤终岁为三农。春来有喜何人见，好学神孙类祖宗。<br>共道十年无腊雪，且欣三白压春田。尽驱南亩扶犁手，稍发中都朽贯钱。<br>不独清心能省事，应缘克己自销兵。传闻塞外千君长，欲趁新年贺太平。<br>【春贴子词·皇太后阁六首】<br>宝册琼瑶重，新庭松桂香。雪消春未动，碧瓦丽朝阳。<br>瑞日明天仗，仙云拥寿山。倚栏春昼永，金母在人间。<br>朝罢金铺掩，人闲宝瑟尘。欲知慈俭德，书史乐青春。<br>仙家日月本长闲，送腊迎春岂亦然（一作亦偶然）。翠管银罂传故事，金花<br>彩胜作新年。<br>彤史年来不绝书，三朝德化妇承姑。宫中侍女减珠翠，雪里贫民得袴襦。<br>边庭无事羽书稀，闲遣词臣进小诗。共助至尊歌喜事，今年春日得春衣。<br>【春贴子词·皇太妃阁五首】<br>苇桃犹在户，椒柏已称觞。岁美风先应，朝回日渐长。<br>甲观开千柱，飞楼擢九层。雪残乌鹊喜，翔舞下觚棱。<br>孝心日奉东朝养，俭德应师大练（一作太姒）风。太史新年瞻瑞气，四星明<br>润紫宫中。<br>九门挂月未催班，清禁风和玉漏闲。崇庆早朝银烛下，珮环声在五云间。<br>东风弱柳万丝垂，的皪残梅尚一枝。茧馆乍欣蚕浴后，禖坛犹记燕来时。<br>【春贴子词·夫人阁四首】<br>彩胜镂新语，酥盘滴小诗。升平多乐事，应许外庭知。<br>细雨晓风柔，春声入御沟。已漂新荇没，犹带断冰流。<br>扶桑初日映帘升，已觉铜瓶暖不冰。七种共挑人日菜，千枝先剪上元灯。<br>雪消鸳瓦已流澌，风暖犀盘尚镇帷。缥缈紫箫明月下，璧门桂影夜参差。<br>【端午帖子词·皇帝阁六首】<br>盛德初融后，潜阴未姤时。侍臣占易象，明两作重离。<br>采秀撷群芳，争储百药良。太医初荐艾，庶草验蕃昌。<br>微凉生殿阁，习习满皇都。试问吾民愠，南风为解无。<br>西槛新来玉宇风，侍臣茗碗得雍容。庭槐似识天颜喜，舞破清阴作两龙。<br>讲余交翟转回廊，始觉深宫夏日长。扬子江心空百炼，只将《无逸》鉴兴亡。<br>一扇清风洒面寒，应缘飞白在冰纨。坐知四海蒙膏泽，沐浴君王德似兰。<br>【端午帖子词·太皇太后阁六首】<br>渐台通翠浪，暑殿转清风。帘卷东朝散，金乌未遽中。<br>日永蚕收簇，风高麦上场。朝来藉田令，菰黍献时芳。<br>舞羽诸羌伏，销兵万汇苏。只应黄纸诰，便是赤灵符。<br>令节陈诗岁岁新，从官何以寿吾君。愿储医国三年艾，不作沉湘《九辩》文。<br>忠臣谅节今千岁，孝女孤风满四方。不复巫阳占郢梦，空余仲御扣《河章》。<br>长养恩深动植均，只忧贪吏尚残民。外廷已拜枭羹赐，应助吾君去不仁。<br>【端午帖子词·皇太后阁六首】<br>露簟琴书冷，雕盘{衎食}铒新。深宫犹畏日，应念暑耘人。<br>万寿菖蒲酒，千金琥珀杯。年年行乐处，新月挂池台。<br>翠筒初窒楝，芗黍复缠菰。水殿开冰鉴，琼浆冻玉壶。<br>秘殿扶疏夏木深，雨余初有一蝉吟。应将嬴女乘鸾扇，更助南风长棘心。<br>上林珍木暗池台，蜀产吴包万里来。不独盘中见卢橘，时于粽里得杨梅。<br>闵楚遗风万古情，湘沅旧俗到金明。翠舆黄繖何时幸，画鹢飞凫尽日横。<br>【端午帖子词·皇太妃阁五首】<br>午景帘栊静，薰风草木酣。谁知恭俭德，彩缕出亲蚕。<br>雨细方梅夏，风高已麦秋。应怜百花尽，绿叶暗红榴。<br>辟兵已佩灵符小，续命仍萦彩缕长。不为祈禳得天助，要令风俗乐时康。<br>玉盆沉李滟清泉，金鸭嘘空袅细烟。自有梧楸障畏日，仍欣麦黍报丰年。<br>良辰乐事古难同，绣茧朱丝奉两宫。仁孝自应禳百沴，艾人桃印本无功。<br>【端午帖子词·夫人阁四首】<br>肃肃槐庭午，沉沉玉漏稀。皇恩乐佳节，斗草得珠玑。<br>节物荆吴旧，嬉游禁掖闲。仙风随画箑，拜赐落人间。<br>五彩萦筒秫稻香，千门结艾鬓髯张。旋开宝典寻风物，要及灵辰共祓禳。<br>欲晓铜瓶下井栏，铿锽金殿发清寒。似闻人世南风热，日上墙东问几竿。<br>【内中御侍以下贺冬至词语·皇帝（元祐二年十月二十日）】<br>伏以月临天统，首冠于三正；气应黄宫，复来于七日。君道浸长，阳德光亨。<br>恭惟皇帝陛下，清明在躬，仁孝遍物。垂衣南面，天何言而四时成；问学西清，<br>日将旦而群阴伏。裔夷奔走，年谷顺成。岂惟四海之欢心，自识三灵之阴赞。如<br>川方至，受命无疆。妾等待罪掖庭，备员妇职。共庆一阳之节，敢陈万岁之觞。<br>【内中御侍以下贺冬至词语·太皇太后】<br>伏以消长有时，候微阳之来复；贤愚同庆，知君子之汇征。德化所加，神人<br>并应。恭惟太皇太后陛下，睿明天纵，慈俭身先。振河岳以不倾，地无私载；顺<br>阴阳而自化，天且不违。成功已陋于汉唐，论德盖高于任姒。《大有》上吉，方<br>获助于三灵；《既醉》太平，当纯备于五福。妾等职参长御，心奉慈闱。庆阳德<br>之方来，愿天寿之平格。<br>【内中御侍以下贺冬至词语·皇太后】<br>伏以矇瞍奏功，验人和于缇室；日官占物，效岁美于黄云。庆自宫庭，泽<br>均海宇。恭惟皇太后殿下，辅佐内治，仪刑王家。推美国风，夙茂周南之化；考<br>祥羲易，共成坤厚之功。方迎日于三微，敢称觞于万寿。岂独宫闱之愿，实同中<br>外之欢。妾等猥以微躯，被蒙慈渥。仰献冈陵之祝，庶殚草木之诚。<br>【内中御侍以下贺年节词语·皇帝（元祐二年十二月一日）】<br>伏以齐七政于玑衡，天人并应；受三朝之图籍，海宇来同。恭惟皇帝陛下，<br>至仁无私，神武不杀。祖述尧帝，历象以授民时；仪刑文王，正家而齐天下。方<br>肇新于岁律，宜向用于神休。妾等幸侍禁严，仰陶化育。愿上万年之寿，永膺百<br>顺之祥。<br>【内中御侍以下贺年节词语·太皇太后】<br>伏以太簇旋宫，既赞扬而出滞；勾芒司历，方布德以缓刑。恭惟太皇太后陛<br>下，化始六宫，风行九有。捐财振廪，救民沟壑之中；求贤审官，拔士茅茨之下。<br>方履端之资始，膺景福于无疆。妾等幸侍禁严，粗供妇职。愿献冈陵之寿，少输<br>草木之诚。<br>【内中御侍以下贺年节词语·皇太后】<br>伏以三元资始，磔禳以饯余寒；万宝更新，燔烈以兴嗣岁。恭惟皇太后殿下，<br>道光沩汭，德配周南。辅导两朝，孝慈格于上下；仪形九御，恭俭闻于迩遐。顺<br>履三阳，诞膺百禄。妾等幸班禁掖，久被余光。莫报生成之恩，但祝灵长之算。<br>【内中御侍已下贺冬至词语·皇帝（元祐三年十月三十日）】<br>伏以日合天统，时推建子之正；律中黄钟，气验微阳之应。德施自上，惠均<br>于民。伏惟皇帝陛下，道配皇王，化行夷夏。观其来复，见乎天地之心；静以无<br>为，待此阴阳之定。云物告瑞，宫声协和。岂惟至治之祥，自得上天之祐。一人<br>有庆，万寿无疆。妾等蒙被天光，叨尘妇职。敢献如山之祝，庶同率土之欢。<br>【内中御侍已下贺冬至词语·太皇太后】<br>伏以书奏清台，验历家之邃密；日移黄道，迎化国之舒长。寰宇和平，宫闱<br>欢豫。恭惟太皇太后陛下，教隆阴礼，位正坤仪。嗣太任之徽音，道光千古；衣<br>明德之大练，俭化六宫。体柔静以临朝，配清明而烛物。庆云可望，共占至治之<br>祥；彤史何知，莫赞无为之德。妾等猥参女职，仰奉慈颜。因来复之一阳，祝无<br>疆之万寿。<br>【内中御侍已下贺冬至词语·皇太后】<br>伏以候气葭灰，喜律筒之已应；课功彩线，知宫日之初长。品物同荣，掖廷<br>胥悦。恭惟皇太后殿下，母临四海，妇应东朝。求贤审官，但有忧勤之志；躬俭<br>节用，岂忘浣濯之衣。宜福禄之日康，乐宫闱之无事。妾等滥尘女职，获奉慈颜。<br>愿先柏酒以称觞，更指椿年而献寿。<br>○坤成节集英殿教坊词（元祐二年七月十五日）<br>【教坊致语】<br>臣闻视履考祥，既占衷月之梦；对时育物，必有继天之功。方大火之西流，<br>属阴灵之既望。帝于是日，诞降仁人。意使斯民，咸归寿域。共庆千年之遇，得<br>生二圣之朝。式燕示慈，与民同乐。恭惟皇帝陛下，文思天纵，睿哲生知。力行<br>禹、汤之仁，常恐一夫之不获；躬蹈曾、闵之孝，故得万国之欢心。恭惟太皇太<br>后陛下，道契天人，德超载籍。知人则哲，盖帝尧之所难；修己安民，虽虞舜其<br>犹病。风云从而万物睹，日月照而四时行。自然动植之咸安，莫知天地之何力。<br>三宫交庆，群后骏奔。宝邻通四牡之欢，航海致重译之赆。洞庭九奏，始识咸池<br>之音；灵岳三呼，共献后天之祝。臣等叨居法部，辄采民言。上渎宸聪，敢陈口<br>号。<br>【口号】<br>三朝遗老九门前，又见承平大有年。文母忧勤初化俗，曾孙仁孝已通天。史<br>书元祐三千牍，乐奏坤成第一篇。欲采蟠桃归献寿，蓬莱清浅半桑田。<br>【勾合曲】<br>秋风协应，生殿阁之微凉；广乐具陈，韵金丝而间作。欲观鸟兽之率舞，愿<br>闻笙磬之同音。上奉宸颜，教坊合曲。<br>【勾小儿队】<br>朱干玉戚，本以象功；白叟黄童，皆知颂圣。盍命髡髦之侣，来陈舞勺之仪。<br>上侑皇欢，教坊小儿入队。<br>【队名】<br>愿同千岁乐，长奏太平谣。<br>【问小儿队】<br>镐京广燕，方云集于缙绅；沂水游童，忽凫趋于庭庑。虽云小技，必有可观。<br>咫尺天颜，悉言汝志。<br>【小儿致语】<br>臣闻功存社稷，庆钟高密之门；泽及本枝，天祚太任之德。候西风之入律，<br>蔼瑞气之盈庭。嘉与四方，同称万寿。恭惟皇帝陛下，文思稽古，濬哲在躬。日<br>奉东朝之欢，率用家人之礼。以谓慈俭之化，无德而能名；保祐之功，如天之难<br>报。惟流传于歌舞，庶仿佛其仪刑。臣等虽在弱龄，久陶孝治。敢率垂髫之侣，<br>共陈振万之仪。未敢自专，伏取进止。<br>【勾杂剧】<br>鸾旗日转，雉扇云开。暂回缀兆之文，少进俳谐之技。来陈善戏，以佐欢声。<br>上乐天颜，杂剧来欤？<br>【放小儿队】<br>青衿旅进，虽末技而毕陈；黄屋天临，知下情之无壅。既成文于缀兆，爰整<br>袂以徘徊。再拜天阶，相将好去。<br>【勾女童队】<br>彤壶漏箭，随鸡唱以渐移；绛节彩髦，闻凤箫而自举。宜召散花之侣，来陈<br>回雪之姿。上奉宸欢，两军女童入队。<br>【队名】<br>金风回翠袖，玉琯倚清歌。<br>【问女童队】<br>凤歌谐律，方资燕俎之欢；鹭羽分庭，忽集寿山之下。低鬟有待，振袂欲前。<br>密迩天阶，悉陈来意。<br>【女童致语】<br>妾闻涂山启夏，来玉帛于万邦；挚仲兴周，胙本枝于百世。嘉辰共乐，壮观<br>一新。恭惟皇帝陛下，舜孝自天，尧仁浃物。膺昊穹之成命，席累圣之诒谋。惟<br>地势坤，永载无疆之德；以天下养，躬持胥乐之觞。六乐在庭，百工奏技。妾等<br>亲逢盛旦，获望严宸。艺虽愧于惊鸿，心已先于仪凤。愿陈舞缀，上奉天颜。未<br>敢自专，伏取进止。<br>【勾杂剧】<br>风清羽盖，日转槐庭。欲资载笑之欢，必有应谐之妙。暂回舞缀，少进诙辞。<br>上悦天颜，杂剧来欤？<br>【放女童队】<br>八音间作，既成皦绎之文；万舞毕陈，曲尽回翔之态。望彤闱而却立，敛翠<br>袂以言归。再拜天墀，相将好去。<br>○集英殿春宴教坊词<br>【教坊词语中和化育万寿排场】<br>臣闻人和则气和，故王道得而四时正；今乐犹古乐，故民心悦而八音平。幸<br>此圣朝，陶然化国。饬三农于保介，维莫之春；兴五福于太平，既醉以酒。恭惟<br>皇帝陛下，乘乾有作，出震无私。宪章六圣之典谟，斟酌百王之礼乐。天方祚于<br>舜孝，人已诵于尧言。故得彝伦叙而水土平，北流轨道；壬人退而蛮夷服，西旅<br>在庭。稍宽中昃之忧，一均湛露之泽。方将麹蘖群贤而恶旨酒，鼓吹六艺而放郑<br>声。虽《白雪阳春》，莫致天颜之一笑；而献芹负日，各尽野人之寸心。臣猥以<br>贱工，叨尘法部。幸获望云之喜，敢陈《击壤》之音。不揆芜才，上进口号。<br>【口号】<br>万人歌舞乐芳辰，长养恩深第四春。令下风雷常有信，时来草木岂知仁。璿<br>玑已正三阶泰，玉琯初知九奏纯。更欲年年同此乐，故应相继得元臣。<br>【勾合曲】<br>太平无象，善万物之得时；和气致祥，喜八风之从律。大合钧天之奏，克谐<br>治世之音。上奉严宸，教坊合曲。<br>【勾小儿队】<br>斑白之老，既无负戴之忧；龆龀之童，亦遂嬉游之乐。行歌道路，联袂阙庭。<br>仰奉宸慈，教坊小儿入队。<br>【队名】<br>初成暮春服，来献太平谣。<br>【问小儿队】<br>聚戏里闾，岂识九重之奥；成文缀兆，忽随六乐之和。宜近彤墀，悉陈来意。<br>【小儿致语】<br>臣闻春为阳中，生物各遂其性；乐以天下，圣人岂私其身。故饮食尽忠臣心，<br>而游豫为诸侯度。方迟日之无事，矧嗣岁之有年。大启璧门，肃陈燕豆。恭惟皇<br>帝陛下，道隆而德备，质文而性仁。总揽群才，盖天授之神策；澄清庶政，故民<br>献以宝符。顾良辰乐事之难并，宜群臣嘉宾之并集。广场千步，方山立于众工；<br>大乐九成，固海函于杂技。臣等沐浴膏泽，咏歌升平。幸以髡髦之微，得参舞羽<br>之末。敢干宸听，伏俟俞音。<br>【勾杂剧】<br>胪传已久，陛楯将更。宜资载笑之欢，少进群优之技。缓调丝竹，杂剧来欤？<br>【放小儿队】<br>清歌屡奏，盖曲尽于下情；妙舞载陈，示不遗于小物。既毕沛风之和，稍同<br>沂水之归。再拜天阶，相将好去。<br>【勾女童队】<br>燕私之乐，下侍于臣工；靡曼之观，聊同于俚俗。审音而作，振袂稍前。上<br>奉宸欢，两军女童入队。<br>【队名】<br>瑞日明歌扇，仙飙动舞衣。<br>【问女童队】<br>工师奏技，侍卫耸观。顾游女之何施，集彤庭而有待。欲知来意，宜悉敷陈。<br>【女童致语】<br>妾闻圣人授民以时，王者与众同乐。故仓庚鸣而蚕女出，游鱼跃而灵沼春。<br>盖良辰岂易得哉，亦贤者而后乐此。伏惟皇帝陛下，温恭允塞，缉熙光明。学无<br>常师，文武识其大者；仁能济众，尧舜其犹病诸。齐泰阶之六符，走重译之万里。<br>天人并应，礼乐将兴。岂惟尘土之贱微，敢度乾坤之广大。万舞九奏，虽未象于<br>成功；间歌三终，亦庶几于颂德。欲殚末技，少效寸诚。<br>【勾杂剧】<br>风斜御柳，既穷绮丽之观；日转庭槐，少进诙优之戏。再调丝竹，杂剧来欤？<br>【放女童队】<br>翠袖风回，已尽折旋之妙；文茵霞卷，尚观顾步之余。再拜天墀，相将好去。<br>○集英殿秋宴教坊词<br>【教坊致语】<br>臣闻天无言而四时成，圣有作而万物睹。清净自化，虽仰则于帝心；岂弟不<br>回，亦俯同于众乐。属此九秋之候，粲然万宝之成。吾王不游，何以劳农而休老；<br>君子如喜，则必大亨以养贤。恭惟皇帝陛下，孝通神明，仁及草木。行尧、禹之<br>大道，守成、康之小心。华夷来同，天地并应。以谓福莫大于无事，瑞曷加于有<br>年。南极呈祥，候秋分而老人见；西夷慕义，涉流沙而天马来。嘉与臣工，肃陈<br>燕俎。礼元侯于三夏，谐庶尹于九成。宣示御觞，耸近臣之荣观；胪传天语，溢<br>两庑之欢声。臣等幸覯昌辰，叨尘法部。采谣言于击壤，助矇瞍之陈诗。仰奉<br>威颜，敢进口号。<br>【口号】<br>霜霏碧瓦尚生烟，日泛彤庭已集仙。霭霭四门多吉士，熙熙万国屡丰年。高<br>秋爽气明宫殿，元祐和声入管弦。菊有芳兮兰有秀，从臣谁和《白云篇》。<br>【勾合曲】<br>西风入律，间歌秋报之诗；南龠在廷，备举德音之器。弦匏一倡，钟鼓毕陈。<br>上奉宸严，教坊合曲。<br>【勾小儿队】<br>皇慈下逮，罄百执以均欢；众技毕陈，示四方之同乐。宜进垂髫之侣，来修<br>秉翟之仪。上奉威颜，教坊小儿入队。<br>【队名】<br>登歌依颂磬，下管舞成童。<br>【问小儿队】<br>大君有命，肆陈管磬之音；童子何知，入簉工师之末。欲祥来意，宜悉奏陈。<br>【小儿致语】<br>臣闻天行有信，正得秋而万宝成；君德无私，日将旦而群阴伏。清风应律，<br>广乐在庭。占岁事于金穰，望天颜之玉粹。沐浴膏泽，咏歌升平。恭惟皇帝陛下，<br>天纵聪明，日跻圣知。无一物之失所，得万国之欢心。虽击壤之民，固何知于帝<br>力；而后天之祝，亦各抒于下情。臣等幸以龆龀之年，得居仁寿之域。咏舞雩于<br>沂水，久乐圣时；唱铜鞮于汉滨，空惭郢（一作俚）曲。愿陈舞缀，少奉宸欢。<br>未敢自专，伏候进止。<br>【勾杂剧】<br>朱弦玉琯，屡进清音；华翟文竿，少停逸缀。宜进诙谐之技，少资色笑之欢。<br>上悦天颜，杂剧来欤？<br>【放小儿队】<br>回翔丹陛，已陈就日之诚；合散广庭，曲尽流风之妙。歌钟告阕，羽龠言旋。<br>再拜天阶，相将好去。<br>【勾女童队】<br>锦荐云舒，来九成之丹凤；霞衣鳞集，隐三叠之灵鼍。上奉宸严，教坊女童<br>入队。<br>【队名】<br>香云浮绣扆，花浪舞彤庭。<br>【问女童队】<br>清禁深严，方缙绅之云集；仙音啴缓，忽簪珥之星陈。徐步香茵，悉陈来<br>意。<br>【女童致语】<br>妾闻钧天广乐，空传帝所之游；阊阖清风，理绝庶人之共。夫何仙圣，靡隔<br>尘凡。仰瞻八采之威，自庆千龄之运。恭惟皇帝陛下，乾健而粹，离明而文。规<br>摹六圣之心，人将自化；仪刑文母之德，天且不违。乐兹大有之年，申以宗慈之<br>会。虞韶既毕，夏龠将兴。妾等分缀以须，审音而作；愿俟工歌之阕，少同率舞<br>之欢。未敢自专，伏取进止。<br>【勾杂剧】<br>弦匏迭奏，干羽毕陈。洽闻舜乐之和，稍进齐谐之技。金丝徐韵，杂剧来欤？<br>【放女童队】<br>羽觞湛湛，方陈《既醉》之诗；鼍鼓渊渊，复奏言归之曲。峨鬟伫立，敛袂<br>却行。再拜天阶，相将好去。<br>○兴龙节集英殿宴教坊词（元祐二年）<br>【教坊致语】<br>臣闻帝武造周，已兆兴王之迹；日符祚汉，实开受命之祥。非天私我有邦，<br>惟圣乃作神主。仰止诞弥之庆，集于建丑之正。瑞玉旅庭，爰讲比邻之好；虎臣<br>在泮，复通西域之琛。式燕示慈，与人均福。恭惟皇帝陛下，睿思冠古，浚哲自<br>天。焕乎有文，日讲六经之训；述而不作，思齐累圣之仁。夷夏宅心，神人协德。<br>卜年七百，方过历以承天；有臣三千，咸一心而戴后。彤庭振万，玉座传觞。诵<br>干戈载戢之诗，作君臣相悦之乐。斯民何幸，白首太平。臣猥以微生，亲逢盛旦。<br>始庆猗兰之会，愿赓《击壤》之音。下采民言，上陈口号。<br>【口号】<br>凛凛重瞳日月新，四方惊喜识天人。共知苦木初升旦，且种蟠桃莫计春。请<br>吏黑山归属国，给扶黄发拜严宸。紫皇应在红云里，试问清都侍从臣。<br>【勾合曲】<br>祝尧之寿，既罄于欢谣；象舜之功，愿观于备乐。羽旄在列，管磬同音。上<br>奉宸严，教坊合曲。<br>【勾小儿队】<br>鱼龙奏技，毕陈诡异之观；龆龀成童，各效回旋之妙。嘉其尚幼，有此良心。<br>仰奉宸慈，教坊小儿入队。<br>【队名】<br>两阶陈羽龠，万国走梯航。<br>【问小儿队】<br>工师在列，各怀自献之能；侲子盈庭，必有可观之技。未知来意，宜悉奏<br>陈。<br>【小儿致语】<br>臣闻生民以来，未有祖宗之仁厚；上帝所眷，锡以圣神之子孙。孚佑下民，<br>笃生我后。瞻舜瞳之日月，望尧颡之山河。若帝之初，达四聪于无外；如川方至，<br>倾万宇以来同。恭惟皇帝陛下，齐圣广渊，刚健笃实。识文武之大者，体仁孝于<br>自然。歌《诗·思齐》，见文王之所以圣；诵《书·无逸》，法中宗之不敢康。<br>诞日载临，舆情共祝。神策授万年之算，洛书开五福之祥。臣等嬉游天街，沐浴<br>皇化。欲陈舞蹈之意，不知手足之随。未敢自专。伏取进止。<br>【勾杂剧】<br>金奏铿纯，既度九韶之曲；霓衣合散，又陈八佾之仪。舞缀暂停，伶优间作。<br>再调丝竹，杂剧来欤？<br>【放小儿队】<br>游童率舞，逐物性之熙怡；小技毕陈，识天慈之广大。清歌既阕，叠鼓屡催。<br>再拜天阶，相将好去。<br>【勾女童队】<br>垂鬟在列，敛袂稍前。岂知北里之微，敢献南川之寿。霓旌坌集，金奏方谐。<br>上奉威颜，两军女童入队。<br>【队名】<br>君臣千载遇，歌舞八方同。<br>【问女童队】<br>掺挝屡作，旌旆前临。顾游女之何能，造彤庭而献技。欲知来意，宜悉奏陈。<br>【女童致语】<br>妾闻瑞鳦来翔，共计生商之兆；群龙下集，适同浴佛之辰。佳气充庭，<br>和声载路。辇出房而雷动，扇交翟以云开。喜动人天，春还草木。恭惟皇帝陛下，<br>凝神昭旷，受命穆清。三后在天，宜兴王之世有；四人迪哲，知享国之无穷。乃<br>眷良辰，欲均景福。庭设九宾之礼，乐歌《四牡之章》。妾等幸覯昌期，获瞻文<br>陛。虽乏流风之妙，愿输率舞之诚。未敢自专，伏候进止。<br>【勾杂剧】<br>清净自化，虽莫测于宸心；诙笑杂陈，示俯同于众乐。金丝再举，杂剧来欤？<br>【放女童队】<br>分庭久立，渐移爱日之阴；振袂再成，曲尽回风之态。龙楼却望，鼍鼓屡催。<br>再拜天阶，相将好去。<br>○紫宸殿正旦教坊词（元祐四年）<br>【教坊致语】<br>臣闻行夏之时，正莫加于人统；采周之旧，王方在于镐京。惟吉月之布和，<br>休庶工而未作。使华远集，邻好交修。萃簪笏于九门，来车书于万里。将兴嗣岁，<br>以乐太平。恭惟皇帝陛下，躬履至仁，诞膺眷命。法天地四时之运，民日用而不<br>知；传祖宗六圣之心，我无为而自化。九德咸事，三年有成。始御八音之和，以<br>临元日之会。人神相庆，夷夏来同。臣等忝与贱工，得亲壮观。知舆情之愿颂，<br>顾盛德之难形。不度荒芜，敢进口号。<br>【口号】<br>九霄清跸一声雷，万物欣荣意已开。晓日自随天仗出，春风不待斗杓回。行<br>看菖叶催耕籍，共喜椒花映寿杯。欲识太平全盛事，振振鹓鹭满云台。<br>【勾合曲】<br>东风应律，南龠在庭。饯腊迎春，方庆三朝之会；登歌下管，愿闻九奏之和。<br>上悦天颜，教坊合曲。<br>【勾小儿队】<br>工师奏技，咸踊跃以在庭；稚孺闻音，亦回翔而赴节。方资共乐，岂间微情。<br>上奉宸欢，教坊小儿入队。<br>【队名】<br>仙山来绛节，云海戏群鸿。<br>【问小儿队】<br>六乐充庭，九宾在列。何彼垂髫之侣，欲陈振袂之能。必有来诚，少前敷奏。<br>【小儿致语】<br>臣闻正月上日，万汇所以更新；群臣嘉宾，四方于是观礼。雪方占于上瑞，<br>风已告于先春。及此良辰，设为高会。恭惟皇帝陛下，子来九有，天覆兆民。焕<br>乎其有文章，昭然若揭日月。安西都护，来输八国之琛。南极老人，出效万年之<br>寿。还圭璋于邻使，受图籍于春朝。击石摐金，奏钧天之广乐；跳球舞索，戏平<br>乐之都场。臣等沐浴太平，咏歌新岁。鼓舞《咸》《韶》之韵，跄扬鸟兽之间。<br>未敢自专，伏候进止。<br>【勾杂剧】<br>以雅以南，既毕陈于众技；载色载笑，期有悦于威颜。舞缀暂停，优词间作。<br>金丝徐韵，杂剧来欤？<br>【放小儿队】<br>酒阑金殿，既均湛露之恩；漏减铜壶，曲尽风流之妙。望彤墀而申祝，整翠<br>袖以言归。再拜天阶，相将好去。<br>○兴龙节集英殿宴教坊词<br>【教坊致语】<br>臣闻天所眷命，生而神灵。惟三代受命之符，萃于兹日；实万世无疆之福，<br>延及我民。候南极之祥辉，交北邻之瑞节。同趋镐燕，争颂尧封。恭惟皇帝陛下，<br>稽古温文，乘乾刚粹。体生知而犹学，藏妙用于何言。故得六圣承休，三灵眷佑。<br>德隆星晷，齐六符而泰阶平；河行地中，锡九畴而彝伦正。属诞弥之令旦，履长<br>发之嘉祥。夙设九宾于庭，遍舞六代之乐。日无私于临照，葵藿自倾；天有信于<br>发生，勾萌必达。臣等历尘法部，获造彤墀。下采民言，得三万里之谣颂；登歌<br>寿斝，以八千岁为春秋。不度芜音，敢进口号。<br>【口号】<br>风卷云舒合两班，瞳瞳瑞日映天颜。观书已获千秋镜，积德长为万岁山。腊<br>雪未消三务起，壬人不用五兵闲。相逢父老争相贺，却笑华胥是梦间。<br>【勾合曲】<br>笙磬同音，考中声于神鼓；鸟兽率舞，浃和气于敷天。上奉宸欢，教坊合曲。<br>【勾小儿队】<br>众技旅庭，振欢声于无外；游童颂圣，陶至化于自然。上奉皇威，教坊小儿<br>入队。<br>【队名】<br>壤歌皆白发，象舞及青衿。<br>【问小儿队】<br>跳踉广陌，初疑竹马之游；合散彤墀，忽变惊鸿之状。欲知来意，宜悉敷陈。<br>【小儿致语】<br>臣闻流虹启圣，非人力所致之符；湛露均恩，与天下共享其乐。旁行海宇，<br>外薄戎夷。咸欣载夙之辰，共献无疆之祝。恭惟皇帝陛下，神武不杀，将圣多能。<br>天生德于予，既禀徇齐之质；人乐告以善，辅成经纬之文。法慈俭于东朝，<br>诗书于西学。载临诞日，俯答舆情。非为靡曼之观，庶备太平之福。臣等微生龆<br>龀，学乐父师。就列纷纭，虽无殊于鸟兽；赴音俯仰，亦少效于涓尘。未敢自专，<br>伏候进止。<br>【勾杂剧】<br>乐且有仪，方君臣之相悦；张而不弛，岂文武之常行。欲佐欢声，宜陈善谑。<br>金丝徐韵，杂剧来欤？<br>【放小儿队】<br>末技毕陈，下情无壅。既成文于缀兆，犹敛袂以回翔。再拜天阶，相将好去。<br>【勾女童队】<br>飞步寿山，起香尘于罗袜；散花御路，泛回雪于锦茵。上奉宸颜，两军女童<br>入队。<br>【队名】<br>生商来瑞鳦，浴佛降群龙。<br>【问女童队】<br>玉座天临，虽仙凡之有隔；翠鬟云合，岂草木之无知。密迩天阶，悉陈来意。<br>【女童致语】<br>妾闻千里一曲，变澄澜于浊河；万岁三称，隐欢声于灵岳。天人并应，夷夏<br>来同。虽云北里之微，敢献华封之祝。恭惟皇帝陛下，睿文冠古，神智无方。同<br>尧、舜之性仁，而能济众；陋成、康之刑措，犹待积年。共欣建丑之正，再睹兴<br>龙之会。桑田东海，倾寿斝而未乾；汗竹南山，书颂声而无极。妾等幸缘贱艺，<br>获望威颜。振万于庭，欲赴干旄之节；间歌以雅，庶谐笙磬之音。未敢自专，伏<br>候进止。<br>【勾杂剧】<br>舞缀暂停，歌钟少阕。必有应谐之妙，以资载笑之欢。上悦天颜，杂剧来欤？<br>【放女童队】<br>振袂再成，曲尽回风之妙；分庭久立，渐移爱日之阴。再拜天阶，相将好去。<br>【斋日致语口号】<br>旋复阴阳，配五支于六干；诞弥岁月，与元日为三申。神后降庆于当年，曾<br>孙效诚于兹旦。不烦巧历，自契真符。道俗讙谣，天人协应。太皇太后陛下，功<br>高任姒，德配唐虞。上推顾托之心，下布仰成之政。宝慈与俭，蹈光宪之成规；<br>却狄安邦，袭烈武之余庆。三朝顺履，万寿维新。虽绛县之老人，难穷甲子；如<br>楚南之灵木，莫计春秋。臣贱等草茅，心倾葵藿。采民讴于击壤，效乐语之陈诗。<br>娲皇得道自神仙，金母长生不记年。甲子会逢三朔旦，岁星行看百周天。消<br>兵渐觉腰无犊，种德方知福有田。彤管何人书后会，椒花椿颂一时编。<br>【黄楼致语口号】<br>百川反壑，五稼登场。初成百尺之楼，适及重阳之会。高高下下，既休畚锸<br>之劳；岁岁年年，共睹茱萸之美。恭惟知府学士，民人所恃，忧乐以时。度余力<br>而取羡材，因备灾而成胜事。起东郊之壮观，破西楚之淫名。宾客如云，来四方<br>之豪杰；鼓钟隐地，竦万目之观瞻。实与徐民，长为佳话。<br>一新柱石壮严闉，更值西风落帽辰。不用游从夸燕子，直将气焰压波神。山<br>川尚绕当时国，城郭犹飘广陌尘。谁凭阑干赏风月，使君留意在斯民。<br>【赵倅成伯母生日致语口号】<br>昔年占梦，适当重九之佳辰；今日献香，愿祝大千之遐算。庆妇姑之同日，<br>杂茱萸以称觞。杀鸡已效于庞公，剪发敢资于陶母。但某叨居乐部，忝预年家。<br>不度芜材，上尘口号。<br>今朝寿酒泛黄花，郁郁葱葱气满家。愿得唐儿舞一曲，莫嫌国小向长沙。<br>【王氏生日致语口号】<br>人中五日，知织女之暂来；海上三年，喜花枝之未老。事协紫衔之梦，欢倾<br>白发之儿。好人相逢，一杯径醉。伏以某人女郎，苍梧仙裔，南海贡余。怜谢瑞<br>之早孤，潜炊相助；叹张镐之没兴，遇酒辄欢。采杨梅而朝飞，擘青莲而暮返。<br>长新玉女之年貌，未厌金膏之扫除。万里乘桴，已慕仲尼而航海；五丝绣凤，将<br>从老子以俱仙。东坡居士，樽俎千峰，笙簧万籁。聊设三山之汤饼，共倾九酝之<br>仙醪。寻香而来，苒天风之引步；此兴不浅，炯江月之升楼。<br>罗浮山下已三春，松笋穿阶昼掩门。太白犹逃水仙洞，紫箫来问玉华君。天<br>容水色聊同夜，发泽肤光自鉴人。万户春风为子寿，坐看沧海起扬尘。<br>【寒食宴提刑致语口号】<br>良辰易失，四者难并。故人相逢，五斗径醉。况中年离合之感，正寒食清明<br>之间。时乎不可再来，贤者而后乐此。恭惟提刑学士，才本天授，学为人师。事<br>业存乎斯民，文章盖其余事。望之已试于冯翊，翁子暂还于会稽。知府学士，接<br>好邻邦，缔交册府。莫逆之契，义等于天伦；不腆之辞，意勤于地主。力讲两君<br>之好，可无七子之诗。欲使异时，争传盛事。<br>云间画鼓叠春雷，千骑寻芳戏马台。半道已逢山简醉，万人争看谪仙来。淮<br>西按部威尤凛，历下怀仁首重回。还把去年留客意，折花临水更徘徊。<br><hr>
