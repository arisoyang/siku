<h4>《集部·苏轼集·卷十六》<b class="x">作者：苏轼</b></h4>
◎诗八十八首【送戴蒙赴成都玉局观将老焉】拾遗被酒行歌处，野梅官柳西郊路。闻道华阳版籍中，至今尚有城南杜。我欲归寻万里桥，水花风叶暮萧萧。芋魁径尺谁能尽，桤木三年已足烧。百岁风狂定何有，羡君今作峨眉叟。纵未家生执戟郎，也应世出埋轮守。莫欺老病未归身，玉局他年第几人。会待子猷清兴发，还须雪夜去寻君。【送陈睦知潭州】华清缥缈浮高栋，上有缬林藏石瓮。一杯此地初识君，千岩夜上同飞鞚。君时年少面如玉，一饮百觚嫌未痛。白鹿泉头山月出，寒光泼眼如流汞。朝元阁上酒醒时，卧听风鸾鸣铁凤。旧游空在人何处，二十三年真一梦。我得生还雪髯满，君亦老嫌金带重。有如社燕与秋鸿，相逢未稳还相送。洞庭青草渺无际，天柱紫盖森欲动。湖南万古一长嗟，付与骚人发嘲弄。【用前韵答西掖诸公见和】双猊蟠础龙缠栋，金井辘轳鸣晓瓮。小殿垂帘白玉钩，大宛立仗青丝鞚。风驭宾天云雨隔，孤臣忍泪肝肠痛。羡君意气风生坐，落笔纵横盘走汞。上樽日日写黄封，赐茗时时开小凤。闭门怜我老太玄，给札看君赋云梦。金奏不知江海眩，木瓜屡费琼瑶重。岂惟蹇步困追攀，已觉侍史疲奔送。春还宫柳腰肢活，雨入御沟鳞甲动。借君妙语发春容，顾我风琴不成弄。【次韵王觌正言喜雪】圣人与天通，有诏宽狱市。好语夜喧街，湿云朝覆砌。纷然退朝后，色映宫槐媚。欲夸剪刻工，故上朱蓝袂。我方执笔待，未敢书上瑞。君犹伏阁争，高论亦少慰。霏霏止还作，盎盎风与气。神龙久潜伏，一怒势必倍。行当见三白，拜舞欢万岁。归来饮君家，酣咏追既醉。【和蒋发运】夜语翻千偈，书来又一言。此身真佛祖，何处不羲轩。船稳江吹坐，楼空月入樽。遥知思我处，醉墨在颓垣。【送表弟程六知楚州】炯炯明珠照双璧，当年三老苏程石。里人下道避鸠杖，刺史迎门倒凫舄。我时与子皆儿童，狂走从人觅梨栗。健如黄犊不可恃，隙过白驹那暇惜。醴泉寺古垂橘柚，石头山高暗松栎。诸孙相逢万里外，一笑未解千忧积。子方得郡古山阳，老手风生谢刀笔。我正含毫紫微阁，病眼昏花困书檄。莫教印绶系余年，去扫坟墓当有日。功成头白早归来，共藉梨花作寒食。【和人假山】上党搀天碧玉环，绝河千里抱商颜。试观烟雨三峰外，都在灵仙一掌间。造物何如童子戏，写真聊发使君闲。何当挈取征西去，画作围床六曲山。【送王伯敭守虢】华山东麓秦遗民，当时依山来避秦。至今风俗含古意，柔桑渌水招行人。行人掉臂不回首，争入崤函土囊口。惟有使君千里来，欲饮三堂无事酒。三堂本来一事无，日长睡起闻投壶。床头砚石开云月，涧底松根劚雪腴。山棚盗散人安寝，劝买耕牛发陈廪。归来只作水衡卿，我欲携壶就君饮。【道者院池上作】下马逢佳客，携壶傍小池。清风乱荷叶，细雨出鱼儿。井好能冰齿，茶甘不上眉。归途更萧瑟，真个解催诗。【次韵子由送千之侄】江上松楠深复深，满山风雨作龙吟。年来老干都生菌，下有孙枝欲出林。白发未成归隐计，青衫倘有济时心。闭门试草三千牍，仄席求人少似今。【书文与可墨竹（并叙）】亡友文与可有四绝，诗一，楚词二，草书三，画四。与可尝云：世无知我者，惟子瞻一见，识吾妙处。既没七年，睹其遗迹，而作是诗。笔与子皆逝，诗今谁为新。空遗运斤质，却吊断弦人。【次韵钱舍人病起】床下龟寒且耐支，杯中蛇去未应衰。殿门明日逢王傅，櫑具争先看不疑。坐觉香烟携袖少，独愁花影上廊迟。何妨一笑千痾散，绝胜仓公饮上池。【次韵和王巩】谪仙窜夜郎，子美耕东屯。造物岂不惜，要令工语言。王郎年少日，文如瓶水翻。争锋虽剽甚，闻鼓或惊奔。天欲成就之，使触羝羊藩。孤光照微陋，耿如月在盆。归来千首诗，倾泻五石樽。却疑彭泽在，颇觉苏州烦。君看驺忌子，廉折配春温。知音必无人，坏壁挂桐孙。【用王巩韵送其侄震知蔡州】九门插天开，万马先朝屯。举鞭红尘中，相见不得言。夜走清虚宿，扣门惊鹊翻。君家汾阳家，永巷车雷奔。夕郎方不夕，列戟以自藩。相逢开月阁，画檐低金盆。至今梦中语，犹举灯前樽。阿戎修玉牒，未惮笔削烦。君归助献纳，坐继岑与温。我客二子间，不复寻诸孙。（子美诗云，权门多噂沓，且复寻诸孙。）【虢国夫人夜游图】佳人自鞚玉花骢，翩如惊燕蹋飞龙。金鞭争道宝钗落，何人先入明光宫。宫中羯鼓催花柳，玉奴弦索花奴手。坐中八姨真贵人，走马来看不动尘。明眸皓齿谁复见，只有丹青余泪痕。人间俯仰成今古，吴公台下雷塘路。当时亦笑张丽华，不知门外韩擒虎。【用旧韵送鲁元翰知洺州】我在东坡下，躬耕三亩园。君为尚书郎，坐拥百吏繁。鸣蛙与鼓吹，等是俗物喧。永谢十年旧，老死三家村。惟君绨袍信，到我雀罗门。缅怀故人意，欲使薄夫敦。新年对宣室，白首代尧言。相逢问前辈，所见多后昆。道馆虽云乐，冷卿当复温。还持刺史节，却驾朱轮轩。黄发方用事，白发宜少存。嗣圣真生知，拯民如救燔。初囚羽渊魄，尽返湘江魂。坐忧东郡决，老守思王尊。北流桑柘没，故道尘埃翻。知君一寸心，可敌千步垣。流亡自栖止，老幼忘崩奔。得闲闭阁坐，勿使道眼浑。聊乘应舍筏，直溯无生源。归来成二老，夜榻当重论。【次韵朱光庭初夏】朝罢人人识郑崇，直声如在履声中。卧闻疏响梧桐雨，独咏微凉殿阁风。谏苑君方续承业，醉乡我欲访无功。陶然一枕谁呼觉，牛蚁新除病后聪。【次韵朱光庭喜雨】久苦赵盾日，欣逢傅说霖。坐知千里足，初觉两河深。破屋常持伞，无薪欲爨琴。清诗似庭燎，虽美未忘箴。【奉敕祭西太一和韩川韵四首】圣主新除秘祝，侍臣来乞丰年。寿宫神君欲至，半夜灵风肃然。玉玺亲题御笔，金童来侍天香。礼罢祝融参乘，前驱已过衡湘。解剑独行残月，披衣困卧清风。梦蝶犹飞旅枕，粥鱼已响枯桐。陂水初含晓渌，稻花半作秋香。皂盖却迎朝日，红云正绕宫墙。【西太一见王荆公旧诗偶次其韵二首】秋早川原净丽，雨余风日清酣。从此归耕剑外，何人送我池南。但有樽中若下，何须墓上征西。闻道乌衣巷口，而今烟草萋迷。【次韵子由送陈侗知陕州】谁能如铁牛，横身负黄河。滔天不能没，尺箠未易诃。世俗自无常，徐公故逶迤。别来不可说，事与浮云多。当时无限人，毁誉即墨阿。虚声了无实，夜虫鸣机梭。相逢一笑外，奈此白发何。天骥皆籋云，长鸣饱刍禾。王庭旅百宝，大贝随弓戈。君独一麾去，欲赓五袴歌。甘棠古乐国，白酒金叵罗。知君不久留，治行中新科。过客足嗔喜，东堂记分鹅。此外但坐啸，后生工揣摩。【送贾讷倅眉二首】当年入蜀叹空回，未见峨眉肯再来。童子遥知颂襦袴，使君先已洗樽罍。（李大夫，眉之贤守也。）鹿头北望应逢雁，人日东郊尚有梅。（人日出东郊渡江，游蟆颐山，眉之故事也。）我老不堪歌乐职，后生试觅子渊才。老翁山下玉渊回，手植青松三万栽。父老得书知我在，小轩临水为君开。试看一一龙蛇活，更听萧萧风雨哀。便与甘棠同不翦，苍髯白甲待归来。（先君葬于蟆颐山之东二十余里，地名老翁泉。君许为一往，感叹之深，故及。）【送程建用】先生本舌耕，文字浩千顷。空仓付公子，坐待发苕颖。十年困新说，儿女争捕影。凿垣种蒿蓬，嘉谷谁复省。空余南陔意，太息北堂冷。织屦随方进，采薪教韦逞。辛勤守一经，菽水贤五鼎。今年闻起废，鲁史复光景。公子亦改官，三就繁马颈。归来一笑粲，素发飒垂领。会看金花诏，汤沐奉朝请。天公不吾欺，寿与龟鹤永。【次韵李修孺留别二首】十年流落敢言归，鱼鸟江湖只自知。岂意青天扫云雾，尽呼黄发寄安危。风流吾子真前辈，人物他年记一时。我欲折繻留此老，缁衣谁作好贤诗。此生别袖几回麾，梦里黄州空自疑。何处青山不堪老，当年明月巧相随。穷通等是思家意，衰病难堪送客悲。好去江鱼煮江水，剑南归路有姜诗。【次韵黄鲁直赤目】诵诗得非子夏学，史正作丘明书。天公戏人亦薄相，略遣幻医生明珠。赖君年来屏鲜腴，百千灯光同一如。书成自写蝇头表，端就君王觅镜湖。【和周正孺坠马伤手】平生学道已神完，岂复儿童私自怜。醉坠何曾伤内守，色忧当为念先传。书空渐觉新诗健，把蟹行看乐事全。卖却老骢为酒直，大呼乡友作新年。【戏周正孺二绝】折臂三公未可知，会当千镒访权奇。劝君鬻骆犹闲事，肠断闺中杨柳枝。天厩新颁玉鼻骍，故人共敝亦常情。相如虽老犹能赋，换马还应继二生。【题文与可墨竹（并叙）】故人文与可为道师王执中作墨竹，且谓执中勿使他人书字，待苏子瞻来，令作诗其侧。与可既没八年而轼始还朝，见之，乃赋一首。斯人定何人，游戏得自在。诗鸣草圣余，兼入竹三昧。时时出木石，荒怪轶象外。举世知珍之，赏会独予最。知音古难合，奄忽不少待。谁云死生隔，相见如龚隗。【潘推官母李氏挽词】南浦凄凉老逐臣，东坡还往尽幽人。杯盘惯作陶家客，弦诵常叨孟母邻。尚有升堂他日约，岂知负土一阡新。今年我欲江湖去，暮雨连山宰树春。【玉堂栽花周正孺有诗次韵】故山桃李半荒榛，粗报君恩便乞身。竹簟暑风招我老，玉堂花蕊为谁春。纤纤翠蔓诗催发，皎皎霜葩发斗新。只有来禽青李帖，他年留与学书人。【杜介送鱼】新年已赐黄封酒，旧老仍分赪尾鱼。陋巷关门负朝日，小园除雪得春蔬。病妻起斫银丝脍，稚子欢寻尺素书。醉眼朦胧觅归路，松江烟雨晚疏疏。【送杜介归扬州】再入都门万事空，闲看清洛漾东风。当年帷幄几人在，回首觚棱一梦中。采药会须逢蓟子，问禅何处识庞翁。归来邻里应迎笑，新长淮南旧桂丛。【狄咏石屏】霏霏点轻素，渺渺开重阴。风花乱紫翠，雪外有烟林。雪近势方壮，林远意殊深。会有无事人，支颐识此心。【和黄鲁直烧香二首】四句烧香偈子，随香遍满东南。不是闻思所及，且令鼻观先参。万卷明窗小字，眼花只有斓斑。一炷烟消火冷，半生身老心闲。【再和二首（来诗言饮酒、画竹石、草书。）】置酒未逢休沐，便同越北燕南。且复歌呼相和，隔墙知是曹参。丹青已自前世，竹石时窥一斑。五字当还靖节，数行谁似高闲。【武昌西山（并叙）】嘉祐中，翰林学士承旨邓公圣求为武昌令，常游寒溪西山，山中人至今能言之。轼谪居黄冈，与武昌相望，亦常往来溪山间。元祐元年十一月二十九日，考试馆职，与圣求会宿玉堂，偶话旧事。圣求尝作《元次山洼樽铭》刻之岩石，因为此诗，请圣求同赋，当以遗邑人，使刻之铭侧。春江渌涨蒲萄醅，武昌官柳知谁栽。忆从樊口载春酒，步上西山寻野梅。西山一上十五里，风驾两腋飞崔嵬。同游困卧九曲岭，褰衣独到吴王台。中原北望在何许，但见落日低黄埃。归来解剑亭前路，苍崖半入云涛堆。浪翁醉处今尚在，石臼杯饮无樽罍。尔来古意谁复嗣，公有妙语留山隈。至今好事除草棘，常恐野火烧苍苔。当时相望不可见，玉堂正对金銮开。岂知白首同夜直，卧看椽烛高花摧。江边晓梦忽惊断，铜环玉锁鸣春雷。山人帐空猿鹤怨，江湖水生鸿雁来。请公作诗寄父老，往和万壑松风哀。【再用前韵】朱颜发过如春醅，胸中梨枣初未栽。丹砂未易扫白发，赤松却欲参黄梅。寒溪本自远公社，白莲翠竹依崔嵬。当时石泉照金像，神光夜发如五台。饮泉鉴面得真意，坐视万物皆浮埃。欲收暮景返田里，远溯江水穷离堆。还朝岂独羞老病，自叹才尽倾空罍。诸公渠渠若夏屋，吞吐风月清隅隈。我如废井久不食，古甃缺落生阴苔。数诗往复相感发，汲新除旧寒光开。遥知二月春江阔，雪浪倒卷云峰摧。石中无声水亦静，云何解转空山雷。欲就诸公评此语，要识忧喜何从来。愿求南宗一勺水，往与屈贾湔余哀。（韦应物诗云：水性本云静，石中固无声。如何两相激，雷转空山惊。）【送杨孟容】我家峨眉阴，与子同一邦。相望六十里，共饮玻璃江。江山不违人，遍满千家窗。但苦窗中人，寸心不自降。子归治小国，洪钟噎微撞。我留侍玉坐，弱步欹丰扛。后生多高才，名与黄童双。不肯入州府，故人余老庞。殷勤与问讯，爱惜霜眉厖。何以待我归，寒醅发春缸。【见子由与孔常父唱和诗辄次其韵余昔在馆中同舍出入辄相聚饮酒赋诗近岁不复讲故终篇及之庶几诸公稍复其旧亦太平盛事也】君先鲁东家，门户照千古。文章固应尔，须鬛余似处。虽非蒙倛状，尚有历国苦。诵书口澜翻，布谷杂杜宇。十年困奔走，栉沐饱风雨。吾道其非耶，野处岂兕虎。灞陵闲老将，柏直口尚乳。自君兄弟还，鼎立知有补。蓬山耆旧散，故事谁删去。来迎冯翊传，出饯会稽组。吾犹及前辈，诗酒盛册府。愿君唱此风，扬觯斯杜举。【赵令晏崔白大图幅径三丈】扶桑大茧如瓮盎，天女织绡云汉上。往来不遣凤衔梭，谁能鼓臂投三丈。人间刀尺不敢裁，丹青付与濠梁崔。风蒲半折寒雁起，竹间的皪横江梅。画堂粉壁翻云幕，十里江天无处着。好卧元龙百尺楼，笑看江水拍天流。【次韵张昌言给事省宿】冯颠久已欹残雪，戎眼何曾眩落晖。朔野按行犹雀跃，东台瞑坐觉乌飞。（道家有乌飞入兔宫之说。）漫夸年少容吾在，（乐天诗云：犹有夸张少年处，笑呼张丈唤殷兄。）若斗樽前举世稀。待向崧阳求水竹，一犁烟雨伴公归。【和三舍人省上（三月二十九日作。明日驾幸景灵宫。）】纷纷荣瘁何能久，云雨从来翻覆手。怳如一梦堕枕中，却见三贤起江右。（曾子开、刘贡父、孔经父，皆江西人。）嗟君妙质皆瑚琏，顾我虚名但箕斗。明朝冠盖蔚相望，共扈翠辇朝宣光。武皇已老白云乡，正与群帝骖龙翔，独留杞梓扶明堂。【送钱承制赴广西路分都监】当年我作表忠碑，坐觉江山气未衰。舞凤尚从天目下，收驹时有渥洼姿。踞床到处堪吹笛，横槊何人解赋诗。知是丹霞破佛手，先声应已慑群夷。（广西僧寺顷有佛动之异，钱君碎而投之江中。）【次韵曾子开从驾二首】槐街绿暗雨初匀，瑞雾香风满后尘。清庙幸同观济济，丰年喜复接陈陈。雍容已餍天庖赐，俯伏初尝贡茗新。辇路归来闻好语，共惊尧颡类高辛。入仗魂惊愧草莱，一声清跸九门开。晖晖日傍金舆转，习习风从玉宇来。流落生还真一芥，周章危立近三槐。（学士班近执政。）道傍倘有山中旧，问我收身早晚回。【再和〔二首〕】眼花错莫鬓霜匀，病马羸驺只自尘。奉引拾遗叨侍从，思归少傅羡朱陈。衰年壮观空惊目，险韵清诗苦斗新。最后数篇君莫厌，捣残椒桂有余辛。忆观沧海过东莱，日照三山迤逦开。桂观飞楼凌雾起，仙幢宝盖拂天来。不闻宫漏催晨箭，但觉檐阴转古槐。供奉清班非老处，会稽何日乞方回。（时方阙会稽守。）【次韵刘贡父省上喜雨】密云今日破郊西，疏雨潇潇未作泥。要及清闲同笑语，行看衰病费扶携。花前白酒倾云液，户外青骢响月题。不用临风苦挥泪，君家自与竹林齐。（贡父诗中有不及与其兄原父同时之叹，然其兄子仲冯今为起居舍人。）【再和】当年曹守我胶西，共厌餔糟与汩泥。自古赤丸成习俗，因公黄犊免提携。生还各有青山兴，病起犹能小字题。莫怪歌呼数相和，曾将狱市寄全齐。（贡父为曹州，盗贼皆奔邻境，盖尝有诗云：从教晋盗稍奔秦。）【送顾子敦奉使河朔】我友顾子敦，躯胆两俊伟。便便十围腹，不但贮书史。容君数百人，一笑万事已。十年卧江海，了不见愠喜。磨刀向猪羊，酾酒会邻里。归来如一梦，丰颊愈茂美。平生批敕手，浓墨写黄纸。会当勒燕然，廊庙登剑履。翻然向河朔，坐念东郡水。河来屹不去，如尊乃勇耳。【次韵子由送家退翁知怀安军】吾州同年友，粲若琴上星。当时功名意，岂止拾紫青。事既喜违愿，天或不假龄。今如图中鹤，俯仰在一庭。（吾州同年友十三人，今存者六人而已，故有琴上星、图中鹤之语。）退翁守清约，霜菊有余馨。鼓笛方入破，朱弦微莫听。西南正春旱，废沼黏枯萍。翩然一麾去，想见灵雨零。我无谪仙句，待诏沉香亭。空骑内厩马，天仗随云骈。竟无丝毫补，眷焉谁汝令。永愧旧山叟，凭君寄丁宁。【诸公饯子敦轼以病不往复次前韵】君为江南英，面作河朔伟。人间一好汉，谁似张长史。上书苦留君，言拙辄报已。置之勿复道，出处俱可喜。攀舆共六尺，食肉飞万里。谁言远近殊，等呈朝廷美。遥知送别处，醉墨争淋纸。我以病杜门，商颂空振履。后会知何日，一欢如覆水。善保千金躯，前言戏之耳。【和张昌言喜雨】二圣忧勤忘寝食，百神奔走会风云。禁林夜直鸣江濑，清洛朝回起縠纹。梦觉酒醒闻好句，帐空簟冷发余薰。秋来定有丰年喜，剩作新诗准备君。【次韵刘贡父西省种竹】要知西掖承平事，记取刘郎种竹初。旧德终呼名字外，后生谁续笑谈余。（昔李公择种竹馆中，戏语同舍，后人指此竹，必云李文正手植。贡父笑曰：文正不独系笔，亦知种竹耶？时有笔工李文正。）成阴障日行当见，取笋供庖计已疏。白首林间望天上，平安时报故人书。（李卫公北都童子寺竹，寺僧日报平安。）【偶与客饮孔常父见访方设席延请忽上马驰去已而有诗戏用其前韵答之】扬雄他文不皆奇，独称观瓶居井眉。酒客法士两小儿，陈遵张竦曾何知。主人有酒君独醉，蟹螯何不左手持。岂复见吾横气机，遣人追君君绝驰，尽力去花君自痴。醍醐与酒同一卮，请君更问文殊师。【次韵子由书李伯时所藏韩干马】潭潭古屋云幕垂，省中文书如乱丝。忽见伯时画天马，朔风胡沙生落锥。天马西来从西极，势与落日争分驰。龙膺豹股头八尺，奋迅不受人间羁。元狩虎脊聊可友，开元玉花何足奇。伯时有道真吏隐，饮啄不羡山梁雌。丹青弄笔聊尔耳，意在万里谁知之。干惟画肉不画骨，而况失实空余皮。烦君巧说腹中事，妙语欲遣黄泉知。君不见韩生自言无所学，厩马万匹皆吾师。【次韵刘贡父独直省中】明窗畏日晓先暾，高柳鸣蜩午更喧。笔老新诗疑有物，心空客疾本无根。隔墙我亦眠风榻，上马君先锁月轩。共喜早归三伏近，解衣盘礴亦君恩。【轼以去岁春夏侍立迩英而秋冬之交子由相继入侍次韵绝句四首各述所怀】瞳瞳日脚晓犹清，细细槐花暖自零。坐阅诸公半廊庙，时看黄色起天庭。（仆射吕公、门下韩公、左丞刘公，皆自讲席大用。）上尊初破早朝寒，茗碗仍沾讲舌干。陛楯诸郎空雨立，故应惭悔不儒冠。两鹤催颓病不言，年来相继亦乘轩。误闻九奏聊飞舞，可得徘徊为啄吞。微生偶脱风波地，晚岁犹存铁石心。定是香山老居士，世缘终浅道根深。（乐天自江州司马除忠州刺史，旋以主客郎中知制诰，遂拜中书舍人。轼虽不敢自比，然谪居黄州，起知文登，召为仪曹，遂忝侍从，出处老少大略相似，庶几复享此翁晚节闲适之乐焉。）【送宋朝散知彭州迎侍二亲】东来谁迎使君车，知是丈人屋上乌。丈人今年二毛初，登楼上马不用扶。使君负弩为前驱，蜀人不复谈相如。老幼化服一事无，有鞭不施安用蒲。春波如天涨平湖，鞓红照坐香生肤。帣鞲上寿白玉壶，公堂登歌凤将雏。诸孙欢笑争挽须，蜀人画作西湖图。【郭熙画秋山平远（潞公为跋尾。）】玉堂昼掩春日闲，中有郭熙画春山。鸣鸠乳燕初睡起，白波青嶂非人间。离离短幅开平远，漠漠疏林寄秋晚。恰似江南送客时，中流回头望云巘。伊川佚老鬓如霜，卧看秋山思洛阳。为君纸尾作行草，炯如嵩洛浮秋光。我从公游如一日，不觉青山映黄发。为画龙门八节滩，待向伊川买泉石。【次韵张昌言喜雨】千里黄流失故居，年来赤地到青徐。遥闻争诵十行语，无异亲巡六尺舆。精贯天人一言足，云兴岳渎万灵趋。爱君谁似元和老，贺雨诗成即谏书。【书晁补之所藏与可画竹三首】与可画竹时，见竹不见人。岂独不见人，嗒然遗其身。其身与竹化，无穷出清新。庄周世无有，谁知此凝神。若人今已无，此竹宁复有。那将春蚓笔，画作风中柳。君看断崖上，瘦节蛟蛇走。保时此霜竿，复入江湖手。晁子拙生事，举家闻食粥。朝来又绝倒，谀墓得霜竹。可怜先生槃，朝日照苜蓿。吾诗固云尔，可使食无肉。（吾旧诗云：可使食无肉，不可居无竹。）【戏用晁补之韵】昔我尝陪醉翁醉，今君但吟诗老诗。清诗咀嚼那得饱，瘦竹潇洒令人饥。试问凤凰饥食竹，何如驽马肥苜蓿。知君忍饥空诵诗，口颊澜翻如布谷。【书皇亲画扇】十年江海寄浮沉，梦绕江南黄苇林。谁谓风流贵公子，笔端还有五湖心。【书李世南所画秋景】野水参差落涨痕，疏林欹倒出霜根。扁舟一棹归何处，家在江南黄叶村。人间斤斧日创夷，谁见龙蛇百尺姿。不是溪山曾独往，何有解作挂猿枝。【书鄢陵王主簿所画折枝二首】论画以形似，见与儿童邻。赋诗必此诗，定非知诗人。诗画本一律，天工与清新。边鸾雀写生，赵昌花传神。何如此两幅，疏澹含精匀。谁言一点红，解寄无边春。瘦竹如幽人，幽花如处女。低昂枝上雀，摇荡花间雨。双翎决将起，众叶纷自举。可怜采花蜂，清蜜寄两股。若人富天巧，春色入毫楮。悬知君能诗，寄声求妙语。【昨见韩丞相言王定国今日玉堂独坐有怀其人】昼卧玉堂上，微风举轻纨。铜瓶下碧井，百尺鸣飞澜。俯仰清梦余，爱此一掬寒。似予平生友，苦语凉肺肝。秀眉玉两颊，矫矫如翔鸾。置之江淮交，清诗洗江湍。江鳞对白酒，信美非所安。丞相功业成，还家酒杯宽。人间有此客，折简呼不难。相将扣东阁，起舞尽余欢。【和张耒高丽松扇】可怜堂堂十八公，老死不入明光宫。万牛不来难自献，裁作团团手中扇。屈身蒙垢君一洗，挂名君家诗集里。犹胜汉宫悲婕妤，网虫不见乘鸾子。【故李承诚之待制六丈挽词】青青一寸松，中有梁栋姿。天骥堕地走，万里端可期。世无阿房宫，可建五丈旗。又无穆天子，西征燕瑶池。才大古难用，老死亦其宜。丈夫恐不免，岂患莫己知。公如松与骥，少小称伟奇。俯仰自廊庙，笑谈无羌夷。清朝竟不用，白首仍忧时。愿斩横行将，请烹乾没儿。言虽不见省，坐折奸雄窥。嗟我去公久，江湖生白髭。归来耆旧尽，零落存者谁。比公嵇中散，龙性不可羁。疑公李北海，慷慨多雄词。凄凉五君咏，沉痛八哀诗。邪正久乃明，人今属公思。九原不可传，千古有余悲。【次韵孔常父送张天觉河东提刑】送君应典鹔鹴裘，凭仗千钟洗别愁。脱帽风流余长史，（君喜草书而不工，故以此为戏。）埋轮家世本留侯。（张纲，子房七世孙也，犍为武阳人。墓在今彭山，君岂其后耶？）子河骏马方争出，（麟府马，出子河汊。）昭义疲兵亦少休。（唐称昭义步兵，盖泽潞弓箭手。）定向秋山得嘉句，故关黄叶满行辀。【送张天觉得山字】西登太行岭，北望清凉山。晴空浮五髻，晻霭卿云间。余光入岩石，神草出茅菅。何人相指似，稍稍落人寰。能令坠指儿，虬髯茁冰颜。祝君如此草，为民已恫瘝。我亦老且病，眼花腰脚顽。念当勤致此，莫作河东慳。【次韵王定国倅扬州】此身江海寄天游，一落红尘不易收。未许相如还蜀道，空教何逊在扬州。又惊白酒催黄菊，尚喜朱颜映黑头。火急著书千古事，虞卿应未厌穷愁。<hr>
