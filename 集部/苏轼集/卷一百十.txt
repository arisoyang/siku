<h4>《集部·苏轼集·卷一百十》<b class="x">作者：苏轼</b></h4>
<br>◎内制诏敕五十二首<br>【赐观文殿大学士光禄大夫知永兴军韩缜三上表陈乞致仕不允断来章诏】<br>（元祐三年四月七日）<br>敕韩缜。朕体貌诸老，仪刑四方。假以方面之安，略其筋力之礼。如卿屡请，<br>固无怀禄之嫌；而朕固留，宜有志归之意。今中外无事，民物小康。顾恐安居之<br>荣，未逾坐啸之乐。朕命不易，卿其少安。<br>【赐新除太中大夫守尚书右仆射兼中书侍郎范纯仁再上紥子辞免恩命不允诏】<br>（元祐三年四月七日）<br>敕纯仁。卿奉事先帝，义深爱君。与政西枢，论不阿世。昔闻汲黯之不夺，<br>今见徐公之有常。参以众言，蔽自朕志。右宰之任，非卿而谁。屡执谦词，殊非<br>所望。<br>【赐新除依前中大夫守中书侍郎刘挚辞免恩命不允诏（元祐三年四月七日）】<br>敕刘挚。朝廷设三省，建丞弼，虽所治不同，至于因时立政，昭德塞违，其<br>实一也。卿既任其事矣，今以次迁，无足辞者。<br>【赐新除依前中大夫守尚书左丞王存辞免恩命不允诏（元祐三年四月七日）】<br>敕王存。卿学足以经邦，才足以应务。更练愈久，开益居多。以积日而稍迁，<br>顾佥言之咸允。国之常典，何以辞为。<br>【赐新除中大夫守尚书右丞胡宗愈辞免恩命不允诏（元祐三年四月七日）】<br>敕宗愈。卿昔在谏垣，首开正论。出入滋久，操守不回。雅望在人，既非一<br>日之积。历试而用，亦自群言之公。往祗厥官，毋替朕命<br>【赐新除依前中散大夫充枢密直学士签书枢密院事赵瞻辞免恩命不允诏】<br>（元祐三年四月七日）<br>敕赵瞻。朕惟本兵之地，司命吾民。矧羌戎叛服之无常，实边鄙安危之未决。<br>岂以此柄，轻授其人。以卿望重缙绅，学兼文武。历试而用，众言允谐。往践厥<br>官，勿违朕命。<br>【赐新除门下侍郎孙固辞恩命不允诏（元祐三年四月八日）】<br>敕孙固。朕惟三朝老臣，义同休戚。先帝旧学，存者几人。意其风采之耸闻，<br>可使朝廷之增重。矧卿德望素著，寄任已隆。昔冠西枢，今贰东省。众以为允，<br>义无足辞。<br>【赐新除试御史中丞孙觉辞免恩命不允诏（元祐三年四月八日）】<br>敕孙觉。卿三居谏省，皆以直闻。盖尝遇事以建言，志在行义以达道。擢为<br>执法，实允佥言。以卿直谅多闻，而朕开纳不讳。固无观望难言之病，岂有丧失<br>名节之忧哉！载阅来章，甚非所望。<br>【赐新除右光禄大夫依前知枢密院事安焘辞恩命不允诏（元祐三年四月八日）】<br>敕安焘。卿谋国之重，历年于兹。纪纲修明，中外宁辑。夫图任共政，所忧<br>者大；则久劳迁秩，亦理之常。虽固执于捴谦，恐难回于成命。往服休宠，以彰<br>眷怀。<br>【赐新除中大夫守尚书右丞胡宗愈辞免恩命不允诏（元祐三年四月十日）】<br>敕宗愈。卿更涉夷险，践敭中外。出奉使指，而民宜之。入治天官，而吏<br>畏之。非独能言者也。《书》不云乎：“敷奏以言，明试以功。”朕得之矣，卿<br>其勿辞。<br>【赐新除依前中散大夫充枢密直学士签书枢密院事赵瞻辞免恩命不允诏】<br>（元祐三年四月十日）<br>敕赵瞻。朕之进人，可谓难矣。自非耆老久次，悃愊无华，则枢机之任，<br>不以轻授。卿之自视，何愧于斯。祗服厥官，思所以称而已<br>【赐新除翰林学士朝请大夫知制诰许将赴阙诏（元祐三年四月十二日）】<br>敕许将。卿敏而好学，达于从政。出殿方国，则修儒术以饰史事；入备顾问，<br>则酌民言以广上听。待命北门，号称内相。虽于卿为旧物，实当今之高选。亟践<br>厥职，伫闻嘉猷。<br>【赐新除司空同平章军国事吕公著辞免册礼许诏（元祐三年四月十三日）】<br>敕公著。多仪以隆辅弼，国之彝典；自损以信君父，卿之美志。再阅诚言之<br>请，益彰谦德之光。勉徇所陈，不忘嘉叹。<br>【赐正议大夫知枢密院事安焘辞免迁官恩命允诏（元祐三年四月十五日）】<br>敕安焘。卿国之隽辅，位冠枢庭。以时褒升，岂待功阀。而能力辞宠命，欲<br>以身率群臣，使廉耻相先，名器益重。勉从来请，以笃此风。<br>【赐新除中大夫守尚书右丞胡宗愈辞免恩命不允诏（元祐三年四月十五日）】<br>敕宗愈。朕之用卿，盖听其言，考其行事，参之公议，而断自朕心，可谓审<br>矣。而卿固辞不已，朕甚惑之。夫小人以位为宠，求之而不可得，君子以宠为忧，<br>推之而莫能去。自古以然，卿何疑哉。<br>【赐新除司空同平章军国事吕公著辞免册礼允诏（元祐三年四月十五日）】<br>敕公著。册祝于庙，惟周之典。临朝亲拜，亦汉之旧。事大则礼重，礼重则<br>乐备，古之道也。今卿逊避不居，自处以约。勉从所乞，以成其美。<br>【赐许将辞免恩命不允诏（元祐三年四月十八日）】<br>敕许将。进以经术，当告我以安危；来自西南，固知民之利病。渴闻谠论，<br>少副虚怀。而乃退托无能，力辞旧物。既非所望，其可曲从。<br>【赐河西军节度使西蕃邈川首领阿里骨进奉回诏（元祐三年四月二十二日）】<br>敕阿里骨。惟尔祖先，世笃忠孝。本与夏贼，日寻干戈。亦惟恃我朝廷爵秩<br>之隆，用能保尔子孙黎民之众。肆朕命尔，嗣长乃师。而承袭以来，强酋外擅，<br>尔弗能禁。恣其所为，遂据洮城，以犯王略，阴连夏贼，约日盗边。朕愍属羌之<br>无辜，出偏师而问罪。元恶俘获，余党散亡。山后底平，河南绥服。朕惟率酋豪<br>而捍疆场，乃尔世功；叛君父而从仇雠，岂其本意。庶能改过，未忍加兵。果因<br>物以贡诚，愿洗心而效顺。尔既知悔，朕复何求。已指挥熙河路更不出兵。及除<br>已招纳到部族外，住罢招纳。依旧许般次往来买卖，及上京进奉。尔宜约束种类，<br>共保边陲。期宠禄于有终，知大恩之难再。勿使来款，复为虚言。<br>【赐新除依前朝散大夫守尚书吏部侍郎充龙图阁待制傅尧俞辞免恩命不允诏】<br>（元祐三年五月二十三日）<br>敕尧俞。夙望所在，旧疾既平。及兹言还，慰我虚伫。徒得君重，虽暂屈于<br>淮阳。雅意本朝，宁久安于冯翊。复求自便，殊戾所期。往修厥官，务称朕命。<br>【赐守尚书右丞胡宗愈乞除闲慢差遣不允诏（元祐三年五月二十七日）】<br>敕宗愈。朕开奖言路，通来下情。虽许风闻，犹当核实。岂以无根之语，轻<br>摇辅政之臣。朕方驭众以宽，退人以礼。加之美职，付以大邦。朕既无负于听言，<br>卿亦何嫌而避位。祗服乃事，毋自为疑。<br>【赐尚书右仆射兼中书侍郎范纯仁生日诏（元祐三年六月九日）】<br>敕纯仁。卿河岳之灵，神明所相。载更诞日，永介寿祺。体我眷怀，受兹宠<br>锡。<br>【赐正议大夫守门下侍郎孙固生日诏（元祐三年六月二十三日）】<br>敕孙固。卿图任之旧，缙绅所推。难老之祥，神人攸相。载更良日，益永寿<br>祺。申以宠章，式隆眷遇。<br>【赐正议大夫知枢密院事安焘生日诏（元祐三年六月二十三日）】<br>敕安焘。桑弧告庆，降哲辅于兹辰；彩服拜嘉，冠荣名于当代。祗服朕命，<br>益寿乃亲。<br>【赐龙图阁学士河东路经略使兼知太原府曾布乞除一闲慢州郡不允诏】<br>（元祐三年七月二十一日）<br>敕曾布。将不久任，难以责成。谋不素定，难以应猝。卿屡试剧郡，所临有<br>声。而况二年于兹，诸将所服。事既即叙，人谁易卿。夫捣虚攻瑕，兵家常势；<br>知难避整，夷狄亦然。卿若有以待之，彼将望而去矣。勉卒乃事，毋忘朕言。<br>【赐河西军节度使西蕃邈川首领阿里骨进奉回程诏（元祐三年八月三日）】<br>敕阿里骨。卿屡款塞垣，愿终臣节。爰因贡篚，益著诚心。再省忠勤，良深<br>嘉叹。<br>【赐皇叔改封徐王颢上表辞免册礼允诏（元祐三年八月二十日）】<br>敕颢。卿大雅不群，自得诗书之富；为善最乐，不知轩冕之荣。既殿大邦，<br>宜膺盛礼。而抑损之志，逡巡不居。虽莫称朕所以极褒崇之心，而将使卿庶几获<br>谦冲之福。勉从其意，嘉叹不忘。<br>【赐皇叔改封徐王颢上表辞免册礼允诏（元祐三年八月二十日）】<br>敕颢。锡山土田，以昭令德。备物典册，盖有常仪。而卿深惧满盈，过形抑<br>畏。一谦四益，当克永年。三命滋恭，固将有后。曲成美志，以劝事君。<br>【赐知渭州刘昌祚进奉兴龙节银诏（元祐三年十一月六日）】<br>敕昌祚。卿御侮边庭，驰神魏阙。会嘉辰之献寿，纳贡篚以效珍。载省忠勤，<br>不忘褒叹。<br>【赐皇伯祖宗晟辞免起复恩命不允诏（元祐三年十二月五日）】<br>敕宗晟。夫要绖服事，出于孔门；墨衰从政，见于鲁史。永惟徇国忘家之义，<br>非有食稻衣锦之嫌。若非使卿居之而安，则吾岂敢强所不欲。勉从前诏，往服厥<br>官。<br>【赐皇伯祖宗晟辞免起复恩命不允诏（元祐三年十二月五日）】<br>敕宗晟。卿德爵与齿，皆天下达尊。服属之隆，为宗室祭酒。任独高于三世，<br>报宜异于常人。故夺情非以私卿，而服事所以徇国。义无所愧，何以辞为。<br>【赐正议大夫知邓州蔡确乞量移弟硕允诏（元祐三年十二月九日）】<br>敕蔡确。以义责备，《春秋》有失教之讥；以情内恕，诗人有将毋之念。硕<br>之得罪，事在有司。难以贵近之亲，而废朝廷之典。及观来请，有概予心。重违<br>兄弟急难之词，以伤人子奉养之意。<br>【赐知渭州刘昌祚进奉谢恩并赐月俸公使及贺端午节马诏】<br>（元祐三年十二月二十四日）<br>敕昌祚。卿执德宏毅，秉心恪恭。拜新渥于公朝，谨旧仪于令节。抗章来上，<br>因物见诚。再省忠勤，良深嘉叹。<br>【赐端明殿学士银青光禄大夫致仕范镇奖谕诏（元祐三年闰十二月一日）】<br>敕范镇。朕惟春秋之后，礼乐先亡。秦汉以来，《韶》《武》仅在。散乐工<br>于河海之上，往而不还。聘先生于斋鲁之间，有莫能致。魏、晋以下，曹、郐无<br>讥。岂徒郑、卫之音，已杂华、夏之器。间有作者，犹有典刑。然铢黍之一差，<br>或宫商之易位。惟我四朝之老，独知五降之非。审声如音，以律生尺。览诗书之<br>来上，阅簨、虡之在廷。君臣同观，父老太息。方诏学士大夫论其法，工师有<br>司考其声，上追先帝移风易俗之心，下慰老臣爱君忧国之志。究观所作，嘉叹<br>不忘。<br>【赐朝散大夫守尚书吏部侍郎充龙图阁待制傅尧俞乞外郡不允诏】<br>（元祐三年闰十二月十四日）<br>敕尧俞。卿望重本朝，进由公议。方卿大夫有为之际，亦士君子难得之时。<br>而卿出领郡章，入佐治典。席未暧而辄去，政何时而报成。小疾行瘳，姑安厥位。<br>【赐保宁军节度使知大名府冯京进奉贺兴龙节马一十匹并冬节马二匹诏】<br>（元祐三年闰十二月十八日）<br>敕冯京。卿坐镇全魏，隐若长城。远驰颂祷之心，来效骖騑贡。眷言忠荩，<br>良极叹嘉。<br>【赐泰宁军节度观察留后知相州李珣进奉贺冬马一匹诏】<br>（元祐三年闰十二月十八日）<br>敕李珣。卿宣化近邦，驰神北阙。属兹阳月之吉，远效王闲之良。言念忠勤，<br>不忘嘉叹。<br>【赐中大夫守尚书左丞王存生日诏（元祐四年正月四日）】<br>敕王存。在《易》之《泰》，与物皆春。于时良臣，生我王国。宜膺宠赍，<br>以介寿祺。<br>【赐龙图阁直学士正议大夫权知开封府吕公著上表陈乞致仕不允诏】<br>（元祐四年正月五日）<br>敕公著。朕鸡鸣而起，志于求助。鲐背之老，未敢即安。矧卿体力不衰，发<br>齿犹壮。遽有引年之请，殊乖图旧之心。宜安阙官，以称朕意。<br>【赐吕公著上表陈致仕不允诏】<br>敕吕公著。卿将相三世，凛乎正始之风；出入四朝，蔚然难老之状。浩穰之<br>治，谈笑而成。方观报政之能，遽有归休之请。公议未可，卿其少安。<br>【赐济阳郡王曹佾在朝假将百日特与宽假将理诏（元祐四年正月十二日）】<br>敕曹佾。卿贤戚莫二，德齿并隆。眷言朝请之勤，思见仪刑之老。谢病既久，<br>轸念良深。推予赐告之恩，期于勿药之喜。<br>【赐光禄大夫守吏部尚书兼侍读苏颂上表乞致仕不允诏（元祐四年正月十三<br>日）】<br>敕苏颂。吾闻有志之士，以身殉道而遗名；有道之君，使人乐用而忘老。今<br>卿不安其位，岂吾有愧于古哉。夫难进之士，年仅及而辄退；则已试之才，吾莫<br>得而尽用矣。激扬多士，方资崔、毛之德；讲诵旧闻，未卒褚、马之业。事非小<br>补，卿其少安。<br>【赐苏颂上表陈乞致仕不允诏】<br>敕苏颂。卿历事四朝，允有一德。徒论徐公之奢俭，莫见子文之愠喜。朕既<br>寤寐哲士，体貌元臣。方贵德齿之达尊，岂求筋力之常礼。矧卿方膺难老之锡，<br>宜励益壮之心。惜日有为，古人所重；引年求去，公议未安。勉为朕留，以慰人<br>望。<br>【赐光禄大夫守吏部尚书兼侍读苏颂上第二表陈乞致仕不允诏】<br>（元祐四年二月二日）<br>敕苏颂。夫天以多士宁王国，而祖宗以成德遗后人。方使寿考康强，以究其<br>用。而朕乃以引年而听其去，可乎？矧卿铨综之精，谈笑而办。勉思职事，以称<br>联心。<br>【赐苏颂上第二表请乞致仕不许诏】<br>敕苏颂。天官之任，老成所宜。坐执铨衡，有山公晚年之故事；簿书烦杂，<br>独萧俛一时之偏词。卿其总揽纲条，阔略苛细。委蛇退食，以慰士心。<br>【新除权礼部尚书梁焘辞免恩命不允诏（元祐四年二月三日）】<br>敕梁焘。卿出处以义，进退以礼。昔请补外，朕不得已而听其去；今兹选用，<br>众以为宜而恨其晚。而卿又固辞，岂朕所望。成命不易，其速造朝。<br>【赐宣徽南院使充太一宫使冯京乞依职任官例祗赴六参不允诏】<br>（元祐四年六月十四日）<br>敕冯京。朕以卿耆老厚德，重烦以庶事。而卿笃恭尽礼，自同于有司。既朝<br>朔望，尚复勤请。虽抑抑自警，知卿有卫武之风；而仆仆亟拜，非朕待子思之意。<br>宜遵前命，以副眷怀。<br>【赐右正议大夫守尚书左仆射吕大防生日诏（元祐四年六月十五日）】<br>敕大防。股肱之良，与国为重；家庭之庆，亦朕所同。适《斯干》献梦之辰，<br>均《既醉》太平之福。膺予宠锡，介尔寿祺。<br>【赐翰林学士中大夫兼侍读赵彦若辞免国史修撰不允诏】<br>（元祐四年六月二十三日下院）<br>敕彦若。卿学世其家，宜居载笔之地；官宿其业，已奏杀青之书。自托不能，<br>殊非所望。祗膺成命，毋复固辞。<br>【赐河东节度使太师开府仪同三司太原尹致仕文彦博温溪心马诏】<br>（元祐四年七月二日）<br>敕彦博。惟我宗臣，名震夷落，狼心鴂舌，知献厥诚。朕以张奂拒羌之<br>献，不如旅獒昭德之致。已敕边吏答赐所直，其马今以赐卿，至可领也。<br>【赐夏国主进奉贺坤成节回诏（元祐四年七月二十二日下院）】<br>敕。节纪诞弥，庆均临照。眷守邦之虽远，亦执贽以来同。嘉与朝臣，咸称<br>寿斝。载惟忠恪，宜有宠颁。<br>【赐皇伯祖宗晟辞免恩命起复允终丧制诏】<br>敕宗晟。朕寤寐隽贤，燮和中外。眷言释位之久，实有乏才之忧。而三年未<br>终，五诏不起。与其贪明哲之美，以缉熙庶工；不若执孝弟之纯，以风励宗子。<br>俯从诚守，良极叹咨。<br>【赐皇伯祖宗晟辞免恩命起复允终丧制诏】<br>敕宗晟。夫衰麻之哀，达于上下；损益之变，权以重轻。虽事君均于事亲，<br>而夺志难于夺帅。俛听终丧之守，以成致孝之全。言念笃诚，实增屡叹。<br>◎内制敕书三十三首<br>【赐南平王李乾德历日敕书（元祐元年十月八日）】<br>敕乾德。眷彼海隅，被予声教。宜有王正之赐，以为农事之祥。勤恤远民，<br>以开嗣岁。<br>【赐新除依前交趾郡王李乾德加恩制告敕书（元祐元年十月十五日）】<br>敕乾德。朕躬执珪币，大飨帝亲。颁布湛恩，遍暨诸夏。卿世绥侯服，钦顺<br>朝廷。宜锡徽章，以昭异数。<br>【赐外任臣寮历日诏敕书（元祐元年二十八日）】<br>敕韩绛。朕申命日官，逆推嗣岁。眷予共理，颁此成书。勉劭农功，毋违时<br>令。<br>【赐侍卫亲军马军都虞候刘昌祚进奉贺明堂礼毕马敕书（元祐元年十一月二<br>十日）】<br>敕刘昌祚。大事告成，多方同庆。汝以分符之重，特修效马之仪。载念勤诚，<br>不忘嘉叹。<br>【赐外任臣寮进奉兴龙节马诏敕书（元祐二年四月十三日）】<br>敕韩缜。诞弥之庆，远迩攸同。眷惟外服之良，来效右牵之礼。言念诚恪，<br>不忘叹嘉。<br>【赐溪洞蛮人彭允宗等进奉端午布敕书（元祐二年五月十日）】<br>敕彭允宗等。汝族居裔壤，心慕华风。来修任土之仪，远效充庭之实。载惟<br>勤悃，良用叹嘉。<br>【赐权陕府西路转运判官孙路银绢奖谕敕书】<br>（元祐二年六月二十八日，为筑兰州西荆堡，成，下同）<br>敕孙路。宣力计台，悉心边政。相视衿要，缮完保鄣。讫用有成，不愆于素。<br>使虏无可乘之便，民有足恃之安。乃眷忠勤，不忘嘉叹。<br>【赐知兰州王文郁银绢奖谕敕书（元祐二年六月二十八日）】<br>敕王文郁。汝以御侮之才，当专城之寄。百堵皆作，三月而成。非威服民夷，<br>身先士卒，则安能以一时之役，成无穷之利。达于朕听，良用叹嘉。<br>【赐新除依前静海军节度使进封南平王李乾德制诰敕书（元祐二年七月八日）】<br>敕。朕子养兆姓，囊括四荒，譬之于天，岂吝膏泽。卿守藩滋久，事上益虔，<br>高爵隆名，极其荣显。庶缘天宠，以服民心。其思尽忠，以称恩礼。<br>【赐外任臣寮进奉坤成节银敕书（元祐二年七月二十八日）】<br>敕刘昌祚。汝承流外服，雅意本朝。爰因载诞之辰，远致同寅之礼。眷惟忠<br>荩，良极叹嘉。<br>【赐西南罗藩进奉敕书（元祐二年九月三日）】<br>敕。汝世为要服，时款塞垣。志慕华风，来修职贡。载惟忠恪，良用叹咨。<br>【赐诸路知州职司等并总管钤辖至使臣初冬衣袄敕书】<br>敕冯洁己。王事靡盬，日月其除。属霜露之戒寒，待衣裘而卒岁。宜加宠锡，<br>以示眷怀。<br>【赐诸路蕃官并溪洞蛮人初冬衣袄敕书】<br>敕瞎毡。职在捍边，志常面内。属此严凝之候，宜均轻暖之恩。服我宠颁，<br>益思忠报。<br>【赐诸路屯驻驻泊就粮本城诸员寮等初冬衣袄都敕】<br>敕汝等。久勤外服，属戒祈寒。爰念捍城之劳，普均挟纩之惠。<br>【赐外任臣寮等进奉坤成节功德疏诏敕书（元祐二年九月二十四日）】<br>敕冯京。职虽在外，忠不忘君。集胜妙之良因，致寿康之善祷。眷言诚尽，<br>良极叹嘉。<br>【赐朝奉郎通判梓州赵君奭进奉坤成节无量寿佛敕书（元祐二年九月二十四<br>日）】<br>敕赵君奭。相好妙严，衷诚倾尽。汝期乃后，享无量之年；吾欲斯民，同极<br>乐之世。永言忠爱，良用叹咨。<br>【沿路赐奉安神宗御容押班冯宗道并内臣等银合茶药敕书（元祐二年十月七<br>日）】<br>敕冯宗道。逮事有年，追远不懈。属祠官宫之告具，骖日驭以遄征。往复之<br>间，忠劳亦至。特加存问，尚体至怀。<br>【赐五台山十寺僧正省奇等进奉兴龙节功德疏等奖谕敕书（元祐二年十一月<br>一日）】<br>敕省奇等。清凉之域，仙圣所游。爰因弥月之辰，来献后天之祝。永言勤至，<br>良极叹咨。<br>【赐外任臣寮历日敕书（元祐二年十二月四日）】<br>敕韩缜。朕肇修人纪，祗畏天明。钦若旧章，式颁新历。凡我承流之寄，共<br>成平秩之功。<br>【赐于阗国黑汗王进奉登位敕书（元祐二年十二月十一日）】<br>敕。卿守藩西极，慕义中华。远闻践阼之新，来致梯山之贡。眷言忠恪，良<br>用叹咨。<br>【赐于阗国黑汗王进奉示谕敕书（元祐二年十二月十一日）】<br>敕。卿远驰信使，来效贡琛。载详重译之言，深亮勤王之意。益隆褒赐，以<br>答忠诚。<br>【赐外任臣寮进奉兴龙节马敕书（元祐二年十二月二十四日）】<br>敕刘永年。汝职在蕃宣，义均休戚。旅庭称庆，因物见诚。乃眷忠勤，不忘<br>嘉叹。<br>【赐溪洞彭儒武等进奉兴龙节溪布敕书（元祐二年十二月二十八日）】<br>敕彭儒武。汝世能保境，志在观光。远修任土之宜，来备充庭之实。载惟忠<br>恪，良极叹嘉。<br>【赐保州团练使潞州总管王宝进奉恋阙并到任马敕书（元祐三年正月七日）】<br>敕王宝。汝以选抡，出分忧寄。来效充庭之骏，以将卫上之诚。再省忠勤，<br>良深嘉叹。<br>【赐知乾宁军内殿承制张赴奖谕敕书（元祐三年四月十八日）】<br>敕张赴。横流之灾，所在蒙害。惟吏得其人，则公私赖之。使者列上，有司<br>不以时闻。岁月既远，予犹汝嘉。故兹奖谕，想宜知悉。<br>【赐于阗国黑汗王进奉示谕敕书（元祐三年五月一日）】<br>敕。卿恪居蕃守，申遣使车。来款塞垣，恭修壤贡。忠诚远达，褒叹良深。<br>【赐于阗国黑汗王进奉示谕敕书】<br>敕。卿守土西极，驰诚中华。璧马充庭，尚识汉仪之旧；织皮在篚，聊观禹<br>贡之余。载省忠勤，不忘嘉叹。<br>【赐于阗国黑汗王男被令帝英进奉敕书】<br>敕。汝世敦忠厚，志慕声明。远附奏函，亦驰贡篚。载惟恭顺，良极叹咨。<br>【赐五台山十寺僧正省奇已下奖谕敕书（元祐三年六月十八日）】<br>敕。清凉之峰，仙圣所宅。爰修净供，以庆诞辰。再省恭勤，不忘嘉叹。<br>【示谕武泰军官吏军人僧道百姓等敕书（元祐三年八月十八日）】<br>敕。朕以苗授赋材勇严，驭众整暇。擢为宿卫之长，宠以节旄之荣。惟尔邦<br>人，当谕朕意。<br>【赐殿前都虞候宁州团练使知熙州刘舜卿进奉贺冬马敕书】<br>（元祐三年闰十二月十八日）<br>敕刘舜卿。职在分忧，忠存卫上。属此秦正之旦，远输冀产之良。再省忠勤，<br>不忘嘉叹。<br>【赐外任臣寮进奉兴龙节马诏敕书（元祐三年闰十二月十八日）】<br>敕刘舜卿。汝忠于卫上，远不忘君。爰因弥月之晨，来效充庭之礼。眷言勤<br>笃，良极叹嘉。<br>【赐西南蕃莫世忍等进奉敕书（元祐四年正月二十一日）】<br>敕莫世忍。汝守土遐陬，归诚北阙。梯山修贡，款塞观光。言念忠勤，至于<br>嘉叹。<br>【赐五台山十寺僧正省奇等奖谕敕书（六月二十五日下院）】<br>敕。异景灵光，久闻示化。宝祠净供，爰庆诞弥。念此恭勤，至于嘉叹。<br><hr>
