<h4>《集部·陶渊明集·卷二  诗五言》<b class="x">作者：陶渊明</b></h4>
<br>○停云<br>〔停云，思亲友也。樽湛新醪，园列初荣，愿言不从，叹息弥襟。〕<br>霭霭停云，濛濛时雨。八表同昏，平路伊阻。<br>静寄东轩，春醪独抚。良朋悠邈，搔首延伫。<br>停云霭霭，时雨濛濛。八表同昏，平陆成江。<br>有酒有酒，闲饮东窗。愿言怀人，舟车靡从。<br>东园之树，枝条再荣。竞用新好，以招余情。<br>人亦有言，日月于征。安得促席，说彼平生。<br>翩翩飞鸟，息我庭柯。敛翮闲止，好声相和。<br>岂无他人，念子实多。愿言不获，抱恨如何！<br>○时运<br>时运，游暮春也。春服既成，景物斯和，偶影独游，欣慨交心。<br>迈迈时运，穆穆良朝。袭我春服，薄言东郊。<br>山涤馀霭，宇暧微霄。有风自南，翼彼新苗。<br>洋洋平津，乃漱乃濯。邈邈遐景，载欣载瞩。<br>称心而言，人亦易足。挥兹一觞，陶然自乐。<br>延目中流，悠悠清沂。童冠齐业，闲咏以归。<br>我爱其静，寤寐交挥。但恨殊世，邈不可追。<br>斯晨斯夕，言息其庐。花药分列，林竹翳如。<br>清琴横床，浊酒半壶。黄唐莫逮，慨独在余。<br>○荣木<br>〔荣木，念将老也。日月推迁，已复有夏，总角闻道，白首无成。〕<br>采采荣木，结根于兹。晨耀其华，夕已丧之。<br>人生若寄，憔悴有时。静言孔念，中心怅而。<br>采采荣木，于兹托根。繁华朝起，慨暮不存。<br>贞脆由人，祸福无门。匪道曷依，匪善奚敦。<br>嗟予小子，禀兹固陋。徂年既流，业不增旧。<br>志彼不舍，安此日富。我之怀矣，怛焉内疚。<br>先师遗训，余岂云坠？四十无闻，斯不足畏！<br>脂我名车，策我名骥，千里虽遥，孰敢不至！<br>○赠长沙公族祖<br>〔长沙公于余为族，祖同出大司马。昭穆既远，已为路人。经过浔阳，临别<br>赠此。〕<br>同源分流，人易世疏。慨然寤叹，念兹厥初。<br>礼服遂悠，岁月眇徂。感彼行路，眷然踌躇。<br>于穆令族，允构斯堂。谐气冬暄，映怀圭璋。<br>爰采春花，载警秋霜。我曰钦哉，实宗之光。<br>伊余云遘，在长忘同。笑言未久，逝焉西东。<br>遥遥三湘，滔滔九江，山川阻远，行李时通。<br>何以写心，贻此话言。进篑虽微，终焉为山。<br>敬哉离人，临路凄然。款襟或辽，音问其先。<br>○酬丁柴桑<br>有客有客，爰来爰止，秉直司聪，于惠百里。<br>餐胜如归，聆善若始。<br>匪惟谐也，屡有良游。载言载眺，以写我忧。<br>放欢一遇，既醉还休。实欣心期，方从我游。<br>○答庞参军<br>庞为卫军参军，从江陵使上都，过浔阳见赠。<br>衡门之下，有琴有书，载弹载咏，爰得我娱。<br>岂无他好？乐是幽居。朝为灌园，夕偃蓬庐。<br>人之所宝，尚或未珍。不有同爱，云胡以亲？<br>我求良友，实覯怀人。欢心孔洽，栋宇惟邻。<br>伊余怀人，欣德孜孜。我有旨酒，与汝乐之。<br>乃陈好言，乃著新诗。一日不见，如何不思！<br>嘉游未斁，誓将离分，送尔于路，衔觞无欣。<br>依依旧楚，邈邈西云，之子之远，良话曷闻。<br>昔我云别，仓庚载鸣；今也遇之，霰雪飘零。<br>大藩有命，作使上京，岂忘宴安？王事靡宁。<br>惨惨寒日，肃肃其风，翩彼方舟，容裔江中。<br>勖哉征人，在始思终。敬兹良辰，以保尔躬。<br>○劝农<br>悠悠上古，厥初生民，傲然自足，抱朴含真。<br>智巧既萌，资待靡因。谁其赡之？实赖哲人。<br>哲人伊何？时为后稷。赡之伊何？实曰播殖。<br>舜既躬耕，禹亦稼穑，远若周典，八政始食。<br>熙熙令音，猗猗原陆，卉木繁荣，和风清穆。<br>纷纷士女，趋时竞逐；桑妇宵征，农夫野宿。<br>气节易过，和泽难久。冀缺携俪，沮溺结耦。<br>相彼贤达，犹勤垄亩；矧伊众庶，曳裾拱手！<br>民生在勤，勤则不匮。宴安自逸，岁暮奚冀？<br>儋石不储，饥寒交至。顾尔俦列，能不怀愧！<br>孔耽道德，樊须是鄙。董乐琴书，田园不履。<br>若能超然，投迹高轨，敢不敛衽，敬赞德美。<br>○命子<br>悠悠我祖，爰自陶唐。邈为虞宾，历世重光。<br>御龙勤夏，豕韦翼商。穆穆司徒，厥族以昌。<br>纷纷战国，漠漠衰周，凤隐于林，幽人在丘。<br>逸虬绕云，奔鲸骇流。天集有汉，眷予愍侯。<br>于赫愍候，运当攀龙，抚剑风迈，显兹武功。<br>书誓山河，启土开封。亹亹丞相，允迪前踪。<br>浑浑长源，蔚蔚洪柯。群川载导，众条载罗。<br>时有语默，运因隆窊，在我中晋，业融长沙。<br>桓桓长沙，伊勋伊德。天子畴我，专征南国。<br>功遂辞归，临宠不忒。孰谓斯心，而近可得？<br>肃矣我祖，慎终如始。直方二台，惠和千里。<br>于皇仁考，淡焉虚止，寄迹风云，冥兹愠喜。<br>嗟余寡陋，瞻望弗及。顾惭华鬓，负影只立。<br>三千之罪，无后为急。我诚念哉，呱闻尔泣。<br>卜云嘉日，占亦良时。名汝曰俨，字汝求思。<br>温恭朝夕，念兹在兹。尚想孔伋，庶其企而！<br>厉夜生子，遽而求火。凡百有心，奚特于我。<br>既见其生，实欲其可。人亦有言，斯情无假。<br>日居月诸，渐免于孩。福不虚至，祸亦易来。<br>夙兴夜寐，愿尔斯才。尔之不才，亦已焉哉！<br>○归鸟<br>翼翼归鸟，晨去于林。远之八表，近憩云岑。<br>和风不洽，翻翮求心。顾俦相鸣，景庇清阴。<br>翼翼归鸟，载翔载飞。虽不怀游，见林情依。<br>遇云颉颃，相鸣而归。遐路诚悠，性爱无遗。<br>翼翼归鸟，驯林徘徊。岂思天路，欣及旧栖。<br>虽无昔侣，众声每谐。日夕气清，悠然其怀。<br>翼翼归鸟，戢羽寒条。游不旷林，宿则森标。<br>晨风清兴，好音时交。矰缴奚施，已卷安劳？<br><hr>
