<h4>《集部·陶渊明集·卷四  诗五言》<b class="x">作者：陶渊明</b></h4>
<br>○始作镇军参军经曲阿<br>弱龄寄事外，委怀在琴书。<br>被褐欣自得，屡空常晏如。<br>时来苟冥会，宛辔憩通衢。<br>投策命晨装，暂与园田疏。<br>眇眇孤舟逝，绵绵归思纡。<br>我行岂不遥，登降千里馀。<br>目倦川途异，心念山泽居。<br>望云惭高鸟，临水愧游鱼。<br>真想初在襟，谁谓形迹拘？<br>聊且凭化迁，终返班生庐。<br>○庚子岁五月中从都还阻风于规林二首<br>行行循归路，计日望旧居。<br>一欣侍温颜，再喜见友于。<br>鼓棹路崎曲，指景限西隅。<br>江山岂不险？归子念前途。<br>凯风负我心，戢枻守穷湖。<br>高莽眇无界，夏木独森疏。<br>谁言客舟远？近瞻百里馀。<br>延目识南岭，空叹将焉如。¤<br>自古叹行役，我今始知之。<br>山川一何旷，巽坎难与期。<br>崩浪聒天响，长风无息时。<br>久游恋所生，如何淹在兹。<br>静念园林好，人间良可辞。<br>当年讵有几，纵心复何疑！<br>○辛丑岁七月赴假还江陵夜行途口<br>闲居三十载，遂与尘事冥。<br>诗书敦宿好，林园无俗情。<br>如何舍此去，遥遥至南荆！<br>叩枻新秋月，临流别友生。<br>凉风起将夕，夜景湛虚明。<br>昭昭天宇阔，皛皛川上平。<br>怀役不遑寐，中宵尚孤征。<br>商歌非吾事，依依在耦耕。<br>投冠旋旧墟，不为好爵萦。<br>养真衡茅下，庶以善自名。<br>○癸卯岁始春怀古田舍二首<br>在昔闻南亩，当年竟未践。<br>屡空既有人，春兴岂自免？<br>夙晨装吾驾，启途情已缅。<br>鸟哢欢新节，冷风送馀善，<br>寒竹被荒蹊，地为罕人远。<br>是以植杖翁，悠然不复返。<br>即理愧通识，所保讵乃浅。¤<br>先师有遗训：忧道不忧贫。<br>瞻望邈难逮，转欲志长勤。<br>秉耒欢时务，解颜劝农人。<br>平畴交远风，良苗亦怀新。<br>虽未量岁功，即事多所欣。<br>耕种有时息，行者无问津。<br>日入相与归，壶浆劳近邻。<br>长吟掩柴门，聊为陇亩民。<br>○癸卯岁十二月中作与从弟敬远<br>寝迹衡门下，邈与世相绝。<br>顾眄莫谁知，荆扉昼常闭。<br>凄凄岁暮风，翳翳经日雪。<br>倾耳无希声，在目皓已洁。<br>劲气侵襟袖，箪瓢谢屡设。<br>萧索空宇中，了无一可悦！<br>历览千载书，时时见遗烈。<br>高操非所攀，深得固穷节。<br>平津苟不由，栖迟讵为拙！<br>寄意一言外，兹契谁能别。<br>○乙巳岁三月为建威参军使都经钱溪<br>我不践斯境，岁月好已积。<br>晨夕看山川，事事悉如昔。<br>微雨洗高林，清飙矫云翮。<br>眷彼品物存，义风都未隔。<br>伊余何为者，勉励从兹役？<br>一形似有制，素襟不可易。<br>园田日梦想，安得久离析？<br>终怀在归舟，谅哉宜霜柏！<br>○还旧居<br>畴昔家上京，六载去还归。<br>今日始复来，侧怆多所悲。<br>阡陌不移旧，邑屋或时非。<br>履历周故居，邻老罕复遗。<br>步步寻往迹，有处特依依。<br>流幻百年中，寒暑日相推。<br>常恐大化尽，气力不及衰。<br>拨置且莫念，一觞聊可挥。<br>○戊申岁六月中遇火<br>草庐寄穷巷，甘以辞华轩。<br>正夏长风急，林室顿烧燔。<br>一宅无遗宇，舫舟荫门前。<br>迢迢新秋夕，亭亭月将圆。<br>果菜始复生，惊鸟尚未还。<br>中宵伫遥念，一盼周九天。<br>总发抱孤介，奄出四十年。<br>形迹凭化往，灵府长独闲。<br>贞刚自有质，玉石乃非坚。<br>仰想东户时，馀粮宿中田，<br>鼓腹无所思，朝起暮归眠。<br>既已不遇兹，且遂灌西园。<br>○己酉岁九月九日<br>靡靡秋已夕，凄凄风露交，<br>蔓草不复荣，园木空自凋。<br>清气澄馀滓，杳然天界高。<br>哀蝉无留响，丛雁鸣云霄。<br>万化相寻绎，人生岂不劳！<br>从古皆有没，念之中心焦。<br>何以称我情，浊酒且自陶。<br>千载非所知，聊以永今朝。<br>○庚戌岁九月中于西田获早稻<br>人生归有道，衣食固其端。<br>孰是都不营，而以求自安？<br>开春理常业，岁功聊可观。<br>晨出肆微勤，日入负耒还。<br>山中饶霜露，风气亦先寒。<br>田家岂不苦？弗获辞此难。<br>四体诚乃疲，庶无异患干。<br>盥濯息檐下，斗酒散襟颜。<br>遥遥沮溺心，千载乃相关。<br>但愿长如此，躬耕非所叹。<br>○丙辰岁八月中于下潠田舍获<br>贫居依稼穑，戮力东林隈。<br>不言春作苦，常恐负所怀。<br>司田眷有秋，寄声与我谐。<br>饥者欢初饱，束带候鸣鸡。<br>扬楫越平湖，泛随清壑回。<br>郁郁荒山里，猿声闲且哀。<br>悲风爱静夜，林鸟喜晨开。<br>曰余作此来，三四星火颓。<br>姿年逝已老，其事未云乖。<br>遥谢荷<imgheight=32width=32border=0src=/bzk/Z116.bmp>翁，聊得从君栖。<br>○饮酒二十首<br>〔余闲居寡欢，兼比夜已长，偶有名酒，无夕不饮。顾影独尽，忽焉复醉。<br>既醉之后，辄题数句自娱，纸墨遂多。辞无诠次，聊命故人书之，以为欢笑尔。〕<br>衰荣无定在，彼此更共之。<br>邵生瓜田中，宁似东陵时？<br>寒暑有代谢，人道每如兹。<br>达人解其会，逝将不复疑。<br>忽与一觞酒，日夕欢相持。¤<br>积善云有报，夷叔在西山。<br>善恶苟不应，何事空立言！<br>九十行带索，饥寒况当年。<br>不赖固穷节，百世当谁传。¤<br>道丧向千载，人人惜其情。<br>有酒不肯饮，但顾世间名。<br>所以贵我身，岂不在一生？<br>一生复能几，倏如流电惊。<br>鼎鼎百年内，持此欲何成。¤<br>栖栖失群鸟，日暮犹独飞。<br>徘徊无定止，夜夜声转悲。<br>厉响思清远，去来何依依！<br>因值孤生松，敛翮遥来归。<br>劲风无荣木，此荫独不衰。<br>托身已得所，千载不相违。¤<br>结庐在人境，而无车马喧。<br>问君何能尔？心远地自偏。<br>采菊东篱下，悠然见南山。<br>山气日夕佳，飞鸟相与还。<br>此中有真意，欲辩已忘言。¤<br>行止千万端，谁知非与是？<br>是非苟相形，雷同共誉毁。<br>三季多此事，达士似不尔。<br>咄咄俗中愚，且当从黄绮。¤<br>秋菊有佳色，裛露掇其英。<br>泛此忘忧物，远我遗世情。<br>一觞虽独进，杯尽壶自倾。<br>日入群动息，归鸟趋林鸣。<br>啸傲东轩下，聊复得此生。¤<br>青松在东园，众草没其姿。<br>凝霜殄异类，卓然见高枝。<br>连林人不觉，独树众乃奇。<br>提壶挂寒柯，远望时复为。<br>吾生梦幻间，何事绁尘羁。¤<br>清晨闻叩门，倒裳往自开。<br>问子为谁欤？田父有好怀。<br>壶浆远见候，疑我与时乖。<br>“褴褛茅檐下，未足为高栖。<br>一世皆尚同，愿君汩其泥。”<br>深感父老言，禀气寡所谐。<br>纡辔诚可学，违己讵非迷！<br>且共欢此饮，吾驾不可回。¤<br>在昔曾远游，直至东海隅。<br>道路迥且长，风波阻中途。<br>此行谁使然？似为饥所驱。<br>倾身营一饱，少许便有馀。<br>恐此非名计，息驾归闲居。¤<br>颜生称为仁，荣公言有道，<br>屡空不获年，长饥至于老。<br>虽留身后名，一生亦枯槁；<br>死去何所知，称心固为好。<br>客养千金躯，临化消其宝。<br>裸葬何必恶，人当解意表。¤<br>长公曾一仕，壮节忽失时，<br>杜门不复出，终身与世辞。<br>仲理归大泽，高风始在兹。<br>一往便当已，何为复狐疑？<br>去去当奚道，世俗久相欺。<br>摆落悠悠谈，请从余所之。¤<br>有客常同止，趣舍邈异境。<br>一士长独醉，一夫终年醒；<br>醒醉还相笑，发言各不领。<br>规规一何愚，兀傲差若颖。<br>寄言酣中客，日没烛当炳。¤<br>故人赏我趣，挈壶相与至。<br>班荆坐松下，数斟已复醉。<br>父老杂乱言，觞酌失行次。<br>不觉知有我，安知物为贵。<br>悠悠迷所留，酒中有深味。¤<br>贫居乏人工，灌木荒余宅。<br>班班有翔鸟，寂寂无行迹。<br>宇宙一何悠，人生少至百。<br>岁月相催逼，鬓边早已白。<br>若不委穷达，素抱深可惜。¤<br>少年罕人事，游好在《六经》。<br>行行向不惑，淹留遂无成。<br>竟抱固穷节，饥寒饱所更。<br>弊庐交悲风，荒草没前庭。<br>披褐守长夜，晨鸡不肯鸣。<br>孟公不在兹，终以翳吾情。¤<br>幽兰生前庭，含薰待清风；<br>清风脱然至，见别萧艾中。<br>行行失故路，任道或能通。<br>觉悟当念还，鸟尽废良弓。<br>子云性嗜酒，家贫无由得。<br>时赖好事人，载醪祛所惑。<br>觞来为之尽，是谘无不塞；<br>有时不肯言，岂不在伐国。<br>仁者用其心，何尝失显默。¤<br>畴昔苦长饥，投耒去学仕。<br>将养不得节，冻馁固缠己。<br>是时向立年，志意多所耻。<br>遂尽介然分，终死归田里。<br>冉冉星气流，亭亭复一纪。<br>世路廓悠悠，杨朱所以止。<br>虽无挥金事，浊酒聊可恃。¤<br>羲农去我久，举世少复真。<br>汲汲鲁中叟，弥缝使其淳。<br>凤鸟虽不至，礼乐暂得新。<br>洙泗辍微响，漂流逮狂秦。<br>诗书复何罪？一朝成灰尘。<br>区区诸老翁，为事诚殷勤。<br>如何绝世下，六籍无一亲！<br>终日驰车走，不见所问津。<br>若复不快饮，空负头上巾。<br>但恨多谬误，君当恕醉人。<br>○止酒<br>居止次城邑，逍遥自闲止。<br>坐止高荫下，步止荜门里。<br>好味止园葵，大欢止稚子。<br>平生不止酒，止酒情无喜。<br>暮止不安寝，晨止不能起；<br>日日欲止之，营卫止不理。<br>徒知止不乐，未知止利己；<br>始觉止为善，今朝真止矣！<br>从此一止去，将止扶桑涘。<br>清颜止宿容，奚止千万祀。<br>○述酒<br>旧注仪狄造，杜康润色之。<br>重离照南陆，鸣鸟声相闻。<br>秋草虽未黄，融风久已分。<br>素砾皛修渚，南岳无馀云；<br>豫章抗高门，重华固灵坟。<br>流泪抱中叹，倾耳听司晨。<br>神州献嘉粟，西灵为我驯。<br>诸梁董师旅，羋胜丧其身。<br>山阳归下国，成名犹不勤。<br>卜生善斯牧，安乐不为君。<br>平王去旧京，峡中纳遗薰，<br>双陵甫云育，三趾显奇文。<br>王子爱清吹，日中翔河汾；<br>朱公练九齿，闲居离世纷。<br>峨峨西岭内，偃息常所亲。<br>天容自永固，彭殇非等伦。<br>○责子<br>白发被两鬓，肌肤不复实。<br>虽有五男儿，总不好纸笔。<br>阿舒已二八，懒惰故无匹。<br>阿宣行志学，而不爱文术。<br>雍端年十三，不识六与七。<br>通子垂九龄，但觅梨与栗。<br>天运苟如此，且进杯中物。<br>○有会而作<br>〔旧谷既没，新谷未登，颇为老农，而值年灾，日月尚悠，为患未已。登岁<br>之功，既不可希，朝夕所资，烟火裁通；旬日已来，始念饥乏。岁云夕矣，慨然<br>永怀。今我不述，后生何闻哉！〕<br>弱年逢家乏，老至更长饥。<br>菽麦实所羡，孰敢慕甘肥！<br>惄如亚九饭，当暑厌寒衣。<br>岁月将欲暮，如何辛苦悲。<br>常善粥者心，深念蒙袂非。<br>嗟来何足吝，徒没空自遗。<br>斯滥岂攸志，固穷夙所归。<br>　馁也已矣夫，在昔余多师。<br>○蜡日<br>风雪送馀运，无妨时已和。<br>梅柳夹门植，一条有佳花。<br>我唱尔言得，酒中适何多！<br>未能明多少，章山有奇歌。<br><hr>
