<h4>《集部·陶渊明集·卷三  诗五言》<b class="x">作者：陶渊明</b></h4>
<br>○形影神<br>贵贱贤愚，莫不营营以惜生，斯甚惑焉。故极陈形影之苦，言神辨自然以释<br>之。好事君子，共取其心焉。<br>○形赠影<br>天地长不没，山川无改时；<br>草木得常理，霜露荣悴之。<br>谓人最灵智，独复不如兹！<br>适见在世中，奄去靡归期。<br>奚觉无一人，亲识岂相思！<br>但馀平生物，举目情凄洏。<br>我无腾化术，必尔不复疑。<br>愿君取吾言，得酒莫苟辞。<br>○影答形<br>存生不可言，卫生每苦拙。<br>诚愿游昆华，邈然兹道绝。<br>与子相遇来，未尝异悲悦；<br>憩荫若暂乖，止日终不别。<br>此同既难常，黯尔俱时灭；<br>身没名亦尽，念之五情热。<br>立善有遗爱，胡为不自竭？<br>酒云能消忧，方此讵不劣！<br>○神释<br>大钓无私力，万理自森著。<br>人为三才中，岂不以我故！<br>与君虽异物，生而相依附，<br>结托善恶同，安得不相语！<br>三皇大圣人，今复在何处？<br>彭祖寿永年，欲留不得住。<br>老少同一死，贤愚无复数。<br>日醉或能忘，将非促龄具？<br>立善常所欣，谁当为汝誉？<br>甚念伤吾生，正宜委运去。<br>纵浪大化中，不喜亦不惧，<br>应尽便须尽，无复独多虑。<br>○九日闲居<br>〔余闲居，爱重九之名。秋菊盈园，而持醪靡由，空服九华，寄怀于言。〕<br>世短意常多，斯人乐久生。<br>日月依辰至，举俗爱其名。<br>露凄暄风息，气澈天象明。<br>往燕无遗影，来雁有馀声。<br>酒能祛百虑，菊为制颓龄。<br>如何蓬庐士，空视时运倾！<br>尘爵耻虚罍，寒华徒自荣。<br>敛襟独闲谣，缅焉起深情。<br>栖迟固多娱，淹留岂无成？<br>○归园田居五首（其一）<br>少无适俗韵，性本爱丘山。<br>误落尘网中，一去三十年。<br>羁鸟恋旧林，池鱼思故渊。<br>开荒南野际，守拙归园田。<br>方宅十馀亩，草屋八九间；<br>榆柳荫后檐，桃李罗堂前。<br>暧暧远人村，依依墟里烟；<br>狗吠深巷中，鸡鸣桑树巅。<br>户庭无尘杂，虚室有馀闲。<br>久在樊笼里，复得返自然。<br>○归园田居五首（其二）<br>野外罕人事，穷巷寡轮鞅；<br>白日掩荆扉，虚室绝尘想。<br>时复墟曲中，披草共来往；<br>相见无杂言，但道桑麻长。<br>桑麻日已长，我土日已广，<br>常恐霜霰至，零落同草莽。<br>○归园田居五首（其三）<br>种豆南山下，草盛豆苗稀。<br>晨兴理荒秽，带月荷锄归。<br>道狭草木长，夕露沾我衣；<br>衣沾不足惜，但使愿无违！<br>○归园田居五首（其四）<br>久去山泽游，浪莽林野娱。<br>试携子侄辈，披榛步荒墟。<br>徘徊丘垅间，依依昔人居；<br>井灶有遗处，桑竹残朽株。<br>借问采薪者：“此人皆焉如？”<br>薪者向我言：“死没无复馀”。<br>一世异朝市，此语真不虚。<br>人生似幻化，终当归空无。<br>○归园田居五首（其五）<br>怅恨独策还，崎岖历榛曲。<br>山涧清且浅，遇以濯吾足。<br>漉我新熟酒，只鸡招近局。<br>日入室中暗，荆薪代明烛。<br>欢来苦夕短，已复至天旭。<br>○游斜川<br>〔辛丑正月五日，天气澄和，风物闲美。与二三邻曲，同游斜川。临长流，<br>望曾城，鲂鲤跃鳞于将夕，水鸥乘和以翻飞。彼南阜者，名实旧矣，不复乃为嗟<br>叹。若夫曾城，傍无依接，独秀中皋，遥想灵山，有爱嘉名。欣对不足，率尔赋<br>诗。悲日月之遂往，悼吾年之不留。各疏年纪乡里，以记其时日。〕<br>开岁倏五日，吾生行归休。<br>念之动中怀，及辰为兹游。<br>气和天惟澄，班坐依远流；<br>弱湍驰文鲂，闲谷矫鸣鸥。<br>迥泽散游目，缅然睇曾丘。<br>虽微九重秀，顾瞻无匹俦。<br>提壶接宾侣，引满更献酬。<br>未知从今去，当复如此不？<br>中觞纵遥情，忘彼千载忧。<br>且极今朝乐，明日非所求。<br>○示周续之祖企谢景夷三郎<br>负疴颓檐下，终日无一欣。<br>药石有时闲，念我意中人。<br>相去不寻常，道路邈何因？<br>周生述孔业，祖谢响然臻。<br>道丧向千载，今朝复斯闻。<br>马队非讲肆，校书亦已勤。<br>老夫有所爱，思与尔为邻；<br>愿言诲诸子，从我颖水滨。<br>○乞食<br>饥来驱我去，不知竟何之！<br>行行至斯里，叩门拙言辞。<br>主人解余意，遗赠岂虚来？<br>谈谐终日夕，觞至辄倾杯；<br>情欣新知欢，言咏遂赋诗。<br>感子漂母惠，愧我非韩才。<br>衔戢知何谢，冥报以相贻。<br>○诸人共游周家墓柏下<br>今日天气佳，清吹与鸣弹。<br>感彼柏下人，安得不为欢！<br>清歌散新声，绿酒开芳颜。<br>未知明日事，余襟良已殚。<br>○怨诗楚调示庞主簿邓治中<br>天道幽且远，鬼神茫昧然。<br>结发念善事，黾勉六九年。<br>弱冠逢世阻，始室丧其偏。<br>炎火屡焚如，螟蜮恣中田。<br>风雨纵横至，收敛不盈廛。<br>夏日长抱饥，寒夜无被眠；<br>造夕思鸡鸣，及晨愿乌迁。<br>在己何怨天，离忧凄目前。<br>吁嗟身后名，于我若浮烟。<br>慷慨独悲歌，钟期信为贤。<br>○答庞参军<br>〔三复来贶，欲罢不能。自尔邻曲，冬春再交，款然良对，忽成旧游。俗谚<br>云：“数面成亲旧”，况情过此者乎？人事好乖，便当语离；杨公所叹，岂惟常<br>悲。吾抱疾多年，不复为文，本既不丰，复老病继之。辄依《周礼》往复之义，<br>且为别后相思之资。〕<br>相知何必旧，倾盖定前言。<br>有客赏我趣，每每顾林园。<br>谈谐无俗调，所说圣人篇。<br>或有数斗酒，闲饮自欢然。<br>我实幽居士，无复东西缘。<br>物新人唯旧，弱毫多所宣。<br>情通万里外，形迹滞江山。<br>君其爱体素，来会在何年？<br>○五月旦作和戴主簿<br>虚舟纵逸棹，回复遂无穷。<br>发岁始俯仰，星纪奄将中。<br>南窗罕悴物，北林荣且丰。<br>神渊写时雨，晨色奏景风。<br>既来孰不去，人理固有终。<br>居常待其尽，曲肱岂伤冲？<br>迁化或夷险，肆志无窊隆。<br>即事如已高，何必升华嵩！<br>○连雨独饮<br>运生会归尽，终古谓之然。<br>世间有松乔，于今定何间？<br>故老赠余酒，乃言饮得仙；<br>试酌百情远，重觞忽忘天。<br>天岂去此哉！任真无所先。<br>云鹤有奇翼，八表须臾还。<br>自我抱兹独，僶俛四十年。<br>形骸久已化，心在复何言。<br>○移居二首（其一）<br>昔欲居南村，非为卜其宅。<br>闻多素心人，乐与数晨夕。<br>怀此颇有年，今日从兹役。<br>弊庐何必广，取足蔽床席。<br>邻曲时时来，抗言谈在昔。<br>奇文共欣赏，疑义相与析。<br>○移居二首（其二）<br>春秋多佳日，登高赋新诗。<br>过门更相呼，有酒斟酌之。<br>农务各自归，闲暇辄相思；<br>相思则披衣，言笑无厌时。<br>此理将不胜，无为忽去兹。<br>衣食当须纪，力耕不吾欺。<br>○和刘柴桑<br>山泽久见招，胡事乃踌躇？<br>直为亲旧故，未忍言索居。<br>良辰入奇怀，挈杖还西庐。<br>荒途无归人，时时见废墟。<br>茅茨已就治，新畴复应畬。<br>谷风转凄薄，春醪解饥劬。<br>弱女虽非男，慰情良胜无。<br>栖栖世中事，岁月共相疏。<br>耕织称其用，过此奚所须。<br>去去百年外，身名同翳如。<br>○酬刘柴桑<br>穷居寡人用，时忘四运周。<br>榈庭多落叶，慨然已知秋。<br>新葵郁北牖，嘉穗养南畴。<br>今我不为乐，知有来岁不？<br>命室携童弱，良日登远游。<br>○和郭主簿二首（其一）<br>蔼蔼堂前林，中夏贮清阴；<br>凯风因时来，回飙开我襟。<br>息交游闲业，卧起弄书琴。<br>园蔬有余滋，旧谷犹储今。<br>营已良有极，过足非所钦。<br>舂秫作美酒，酒熟吾自斟，<br>弱子戏我侧，学语未成音。<br>此事真复乐，聊用忘华簪。<br>遥遥望白云，怀古一何深。<br>○和郭主簿二首（其二）<br>和泽周三春，清凉素秋节。<br>露凝无游氛，天高风景澈。<br>陵岑耸逸峰，遥瞻皆奇绝。<br>芳菊开林耀，青松冠岩列。<br>怀此贞秀姿，卓为霜下杰。<br>衔觞念幽人，千载抚尔诀。<br>检素不获展，厌厌竟良月。<br>○于王抚军座送客<br>秋日凄且厉，百卉具已腓。<br>爰以履霜节，登高饯将归。<br>寒气冒山泽，游云倏无依。<br>洲渚四缅邈，风水互乖违。<br>瞻夕欣良宴，离言聿云悲。<br>晨鸟暮来还，悬车敛馀辉。<br>逝止判殊路，旋驾怅迟迟。<br>目送回舟远，情随万化遗。<br>○与殷晋安别<br>〔殷先作晋安南府长史椽，因居浔阳。后作大尉参军，移家东下，作此以赠。〕<br>游好非久长，一遇尽殷勤。<br>信宿酬清话，益复知为亲。<br>去岁家南里，薄作少时邻。<br>负杖肆游从，淹留忘宵晨。<br>语默自殊势，亦知当乖分，<br>未谓事已及，兴言在兹春。<br>飘飘西来风，悠悠东去云。<br>山川千里外，言笑难为因。<br>良才不隐世，江湖多贱贫。<br>脱有经过便，念来存故人。<br>○赠羊长史<br>〔左军羊长史，衔使秦川，作此与之。〕<br>愚生三季后，慨然念黄虞。<br>得知千载外，正赖古人书。<br>贤圣留馀迹，事事在中都。<br>岂忘游心目，关河不可逾。<br>九域甫已一，逝将理舟舆。<br>闻君当先迈，负疴不获俱。<br>路若经商山，为我少踌躇，<br>多谢绮与角，精爽今何如？<br>紫芝谁复采，深谷久应芜，<br>驷马无贳患，贫贱有交娱。<br>清谣结心曲，人乖运见疏。<br>拥怀累代下，言尽意不舒。<br>○岁暮和张常侍<br>市朝凄旧人，骤骥感悲泉。<br>明旦非今日，岁暮余何言。<br>素颜敛光润，白发一已繁。<br>阔哉秦穆谈，旅力岂未愆！<br>向夕长风起，寒云没西山；<br>厉厉气遂严，纷纷飞鸟还。<br>民生鲜常在，矧伊愁苦缠。<br>屡阙清酤至，无以乐当年。<br>穷通靡攸虑，憔悴由化迁。<br>抚己有深怀，履运增慨然。<br>○和胡西曹示顾贼曹<br>蕤宾五月中，清朝起南，<br>不驶亦不迟，飘飘吹我衣。<br>重云蔽白目，闲雨纷微微。<br>流目视西园，晔晔荣紫葵。<br>于今甚可爱，奈何当复衰！<br>感物愿及时，每恨靡所挥。<br>悠悠待秋稼，寥落将赊迟。<br>逸想不可淹，猖狂独长悲。<br>○悲从弟仲德<br>衔哀过旧宅，悲泪应心零。<br>借问为谁悲？怀人在九冥。<br>礼服名群从，恩爱若同生。<br>门前执手时，何意尔先倾！<br>在数竟未免，为山不及成。<br>慈母沉哀疚，二胤才数龄。<br>双位委空馆，朝夕无哭声。<br>流尘集虚坐，宿草旅前庭。<br>阶除旷游迹，园林独馀情。<br>翳然乘化去，终天不复形。<br>迟迟将回步，恻恻悲襟盈。<br><hr>
