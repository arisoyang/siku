<h4>《集部·陶渊明集·卷一  诗四言》<b class="x">作者：陶渊明</b></h4>
<br>○陶渊明集序（梁昭明太子萧统撰）<br>夫自衒自媒者，士女之丑行；不忮不求者，明达之用心。是以圣人韬光，贤<br>人遁世。其故何也？含德之至，莫逾于道；亲己之切，无重于身。故道存而身安，<br>道亡而身害。处百龄之内，居一世之中，倏忽比之白驹，寄遇谓之逆旅。宜乎与<br>大块而盈虚，随中和而任放，岂能戚戚劳于忧畏，汲汲役于人间！齐讴赵女之娱，<br>八珍九鼎之食，结驷连骑之荣，侈袂执圭之贵，乐既乐矣，忧亦随之。何倚伏之<br>难量，亦庆吊之相及。智者贤人，居之甚履薄冰；愚夫贪士，竞之若泄尾闾。玉<br>之在山，以见珍而终破；兰之生谷，虽无人而自芳。故庄周垂钓于濠，伯成躬耕<br>于野，或货海东之药草，或纺江南之落毛。譬彼鸳雏，岂竞鸢鸱之肉；犹斯杂县，<br>宁劳文仲之牲！至于子常、宁喜之伦，苏秦、卫鞅之匹，死之而不疑，甘之而不<br>悔。主父偃言：“生不五鼎食，死则五鼎烹。”卒如其言，岂不痛哉！又楚子观<br>周，受折于孙满；霍侯骖乘，祸起于负芒。饕餮之徒，其流甚众。<br>唐尧，四海之主，而有汾阳之心；子晋，天下之储，而有洛滨之志。轻之若<br>脱屣，视之若鸿毛，而况于他人乎？是以至人达士，因以晦迹。或怀厘而谒帝，<br>或披褐而负薪，鼓楫清潭，弃机汉曲。情不在于众事，寄众事以忘情者也。<br>有疑陶渊明诗篇篇有酒，吾观其意不在酒，亦寄酒为迹者也。其文章不群，<br>辞彩精拔，跌宕昭彰，独超众类，抑扬爽朗，莫之与京。横素波而傍流，干青云<br>而直上。语时事则指而可想，论怀抱则旷而且真。加以贞志不休，安道苦节，不<br>以躬耕为耻，不以无财为病。自非大贤笃志，与道污隆，孰能如此乎？余爱嗜其<br>文，不能释手，尚想其德，恨不同时。故加搜校，粗为区目。白璧微瑕，惟在<br>《闲情》一赋，扬雄所谓劝百而讽一者，卒无讽谏，何足摇其笔端？惜哉！亡是<br>可也。并粗点定其传，编之于录。<br>尝谓有能观渊明之文者，驰竞之情遣，鄙吝之意祛，贪夫可以廉，懦夫可以<br>立，岂止仁义可蹈，抑乃爵禄可辞，不必傍游太华，远求柱史，此亦有助于风教<br>也。<br><hr>
