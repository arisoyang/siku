<h4>《集部·文心雕龙·定势第三十》<b class="x">作者：刘勰</b></h4>
<br>夫情致异区，文变殊术，莫不因情立体，即体成势也。势者，乘利而为制也。<br>如机发矢直，涧曲湍回，自然之趣也。圆者规体，其势也自转；方者矩形，其势<br>也自安：文章体势，如斯而已。<br>是以模经为式者，自入典雅之懿；效《骚》命篇者，必归艳逸之华；综意浅<br>切者，类乏酝藉；断辞辨约者，率乖繁缛：譬激水不漪，槁木无阴，自然之势也。<br>是以绘事图色，文辞尽情，色糅而犬马殊形，情交而雅俗异势。熔范所拟，<br>各有司匠，虽无严郛，难得逾越。然渊乎文者，并总群势；奇正虽反，必兼解以<br>俱通；刚柔虽殊，必随时而适用。若爱典而恶华，则兼通之理偏，似夏人争弓矢，<br>执一不可以独射也；若雅郑而共篇，则总一之势离，是楚人鬻矛誉楯，两难得而<br>俱售也。<br>是以括囊杂体，功在铨别，宫商朱紫，随势各配。章表奏议，则准的乎典雅；<br>赋颂歌诗，则羽仪乎清丽；符檄书移，则楷式于明断；史论序注，则师范于覈要；<br>箴铭碑诔，则体制于宏深；连珠七辞，则从事于巧艳：此循体而成势，随变而立<br>功者也。虽复契会相参，节文互杂，譬五色之锦，各以本采为地矣。<br>桓谭称：“文家各有所慕，或好浮华而不知实覈，或美众多而不见要约。”<br>陈思亦云：“世之作者，或好烦文博采，深沉其旨者；或好离言辨白，分毫析厘<br>者；所习不同，所务各异。”言势殊也。刘桢云：“文之体指实强弱，使其辞已<br>尽而势有馀，天下一人耳，不可得也。”公幹所谈，颇亦兼气。然文之任势，势<br>有刚柔，不必壮言慷慨，乃称势也。又陆云自称：“往日论文，先辞而后情，尚<br>势而不取悦泽，及张公论文，则欲宗其言。”夫情固先辞，势实须泽，可谓先迷<br>后能从善矣。<br>自近代辞人，率好诡巧，原其为体，讹势所变，厌黩旧事，故穿凿取新，察<br>其讹意，似难而实无他术也，反正而已。故文反正为乏，辞反正为奇。效奇之法，<br>必颠倒文句，上字而抑下，中辞而出外，回互不常，则新色耳。<br>夫通衢夷坦，而多行捷径者，趋近故也；正文明白，而常务反言者，适俗故<br>也。然密会者以意新得巧，苟异者以失体成怪。旧练之才，则执正以驭奇；新学<br>之锐，则逐奇而失正；势流不反，则文体遂弊。秉兹情术，可无思耶！<br>赞曰：形生势成，始末相承。湍回似规，矢激如绳。<br>因利骋节，情采自凝。枉辔学步，力止襄陵。<br><hr>
