<h4>《集部·文心雕龙·诔碑第十二》<b class="x">作者：刘勰</b></h4>
<br>周世盛德，有铭诔之文。大夫之材，临丧能诔。诔者，累也，累其德行，旌<br>之不朽也。夏商以前，其详靡闻。周虽有诔，未被于士。又贱不诔贵，幼不诔长，<br>其在万乘，则称天以诔之。读诔定谥，其节文大矣。自鲁庄战乘丘，始及于士；<br>逮尼父之卒，哀公作诔，观其慭遗之切，呜呼之叹，虽非叡作，古式存焉。至柳<br>妻之诔惠子，则辞哀而韵长矣。<br>暨乎汉世，承流而作。扬雄之诔元后，文实烦秽，沙麓撮其要，而挚疑成篇，<br>安有累德述尊，而阔略四句乎！杜笃之诔，有誉前代；吴诔虽工，而他篇颇疏，<br>岂以见称光武，而改盻千金哉！傅毅所制，文体伦序；孝山、崔瑗，辨絜相参。<br>观其序事如传，辞靡律调，固诔之才也。潘岳构意，专师孝山，巧于序悲，易入<br>新切，所以隔代相望，能徵厥声者也。至如崔骃诔赵，刘陶诔黄，并得宪章，工<br>在简要。陈思叨名，而体实繁缓。文皇诔末，百言自陈，其乖甚矣！<br>若夫殷臣诔汤，追褒玄鸟之祚；周史歌文，上阐后稷之烈；诔述祖宗，盖诗<br>人之则也。至于序述哀情，则触类而长。傅毅之诔北海，云“白日幽光，雰雾杳<br>冥”。始序致感，遂为后式，景而效者，弥取于工矣。<br>详夫诔之为制，盖选言录行，传体而颂文，荣始而哀终。论其人也，暧乎若<br>可觌，道其哀也，凄焉如可伤：此其旨也。<br>碑者，埤也。上古帝皇，纪号封禅，树石埤岳，故曰碑也。周穆纪迹于弇山<br>之石，亦古碑之意也。又宗庙有碑，树之两楹，事止丽牲，未勒勋绩。而庸器渐<br>缺，故后代用碑，以石代金，同乎不朽，自庙徂坟，犹封墓也。<br>自后汉以来，碑碣云起。才锋所断，莫高蔡邕。观杨赐之碑，骨鲠训典；陈<br>郭二文，词无择言；周乎众碑，莫非清允。其叙事也该而要，其缀采也雅而泽；<br>清词转而不穷，巧义出而卓立；察其为才，自然而至。孔融所创，有摹伯喈；张<br>陈两文，辨给足采，亦其亚也。及孙绰为文，志在碑诔；温王郗郤，辞多枝杂；<br>《桓彝》一篇，最为辨裁。<br>夫属碑之体，资乎史才，其序则传，其文则铭。标序盛德，必见清风之华；<br>昭纪鸿懿，必见峻伟之烈：此碑之制也。夫碑实铭器，铭实碑文，因器立名，事<br>先于诔。是以勒石赞勋者，入铭之域；树碑述已者，同诔之区焉。<br>赞曰：写实追虚，碑诔以立。铭德慕行，文采允集。<br>观风似面，听辞如泣。石墨镌华，颓影岂忒。<br><hr>
