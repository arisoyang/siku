<h4>《集部·文心雕龙·风骨第二十八》<b class="x">作者：刘勰</b></h4>
<br>《诗》总六义，风冠其首，斯乃化感之本源，志气之符契也。是以怊怅述情，<br>必始乎风；沈吟铺辞，莫先于骨。故辞之待骨，如体之树骸；情之含风，犹形之<br>包气。结言端直，则文骨成焉；意气骏爽，则文风清焉。若丰藻克赡，风骨不飞，<br>则振采失鲜，负声无力。是以缀虑裁篇，务盈守气，刚健既实，辉光乃新。其为<br>文用，譬征鸟之使翼也。<br>故练于骨者，析辞必精；深乎风者，述情必显。捶字坚而难移，结响凝而不<br>滞，此风骨之力也。若瘠义肥辞，繁杂失统，则无骨之征也。思不环周，牵莫乏<br>气，则无风之验也。昔潘勖锡魏，思摹经典，群才韬笔，乃其骨髓畯也；相如赋<br>仙，气号凌云，蔚为辞宗，乃其风力遒也。能鉴斯要，可以定文，兹术或违，无<br>务繁采。<br>故魏文称：“文以气为主，气之清浊有体，不可力强而致。”故其论孔融，<br>则云“体气高妙”，论徐幹，则云“时有齐气”，论刘桢，则云“有逸气”。公<br>幹亦云：“孔氏卓卓，信含异气；笔墨之性，殆不可胜。”并重气之旨也。夫翚<br>翟备色，而翾翥百步，肌丰而力沈也；鹰隼乏采，而翰飞戾天，骨劲而气猛也。<br>文章才力，有似于此。若风骨乏采，则鸷集翰林；采乏风骨，则雉窜文囿；唯藻<br>耀而高翔，固文笔之鸣凤也。若夫熔铸经典之范，翔集子史之术，洞晓情变，曲<br>昭文体，然后能孚甲新意，雕昼奇辞。昭体，故意新而不乱，晓变，故辞奇而不<br>黩。若骨采未圆，风辞未练，而跨略旧规，驰骛新作，虽获巧意，危败亦多，岂<br>空结奇字，纰缪而成经矣？《周书》云：“辞尚体要，弗惟好异。”盖防文滥也。<br>然文术多门，各适所好，明者弗授，学者弗师。于是习华随侈，流遁忘反。若能<br>确乎正式，使文明以健，则风清骨峻，篇体光华。能研诸虑，何远之有哉！<br>赞曰：情与气偕，辞共体并。文明以健，珪璋乃聘。<br>蔚彼风力，严此骨鲠。才锋峻立，符采克炳。<br><hr>
