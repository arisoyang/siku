<h4>《集部·文心雕龙·才略第四十七》<b class="x">作者：刘勰</b></h4>
<br>九代之文，富矣盛矣；其辞令华采，可略而详也。虞、夏文章，则有皋陶六<br>德，夔序八音，益则有赞，五子作歌，辞义温雅，万代之仪表也。商周之世，则<br>仲虺垂诰，伊尹敷训，吉甫之徒，并述《诗》、《颂》，义固为经，文亦师矣。<br>及乎春秋大夫，则修辞聘会，磊落如琅玕之圃，焜耀似缛锦之肆，薳敖择楚<br>国之令典，随会讲晋国之礼法，赵衰以文胜从飨，国侨以修辞扌干郑，子太叔美<br>秀而文，公孙挥善于辞令，皆文名之标者也。<br>战代任武，而文士不绝。诸子以道术取资，屈宋以《楚辞》发采。乐毅报书<br>辨以义，范雎上书密而至，苏秦历说壮而中，李斯自奏丽而动。若在文世，则扬<br>班俦矣。荀况学宗，而象物名赋，文质相称，固巨儒之情也。<br>汉室陆贾，首案奇采，赋《孟春》而选《典诰》，其辩之富矣。贾谊才颖，<br>陵轶飞兔，议惬而赋清，岂虚至哉！枚乘之《七发》，邹阳之《上书》，膏润于<br>笔，气形于言矣。仲舒专儒，子长纯史，而丽缛成文，亦诗人之告哀焉。相如好<br>书，师范屈宋，洞入夸艳，致名辞宗。然覈取精意，理不胜辞，故扬子以为“文<br>丽用寡者长卿”，诚哉是言也！王褒构采，以密巧为致，附声测貌，泠然可观。<br>子云属意，辞义最深，观其涯度幽远，搜选诡丽，而竭才以钻思，故能理赡而辞<br>坚矣。<br>桓谭著论，富号猗顿，宋弘称荐，爰比相如，而《集灵》诸赋，偏浅无才，<br>故知长于讽论，不及丽文也。敬通雅好辞说，而坎壈盛世，《显志》自序，亦蚌<br>病成珠矣。二班两刘，弈叶继采，旧说以为固文优彪，歆学精向，然《王命》清<br>辩，《新序》该练，璿璧产于昆冈，亦难得而逾本矣。傅毅、崔骃，光采比肩，<br>瑗寔踵武，能世厥风者矣。杜笃、贾逵，亦有声于文，迹其为才，崔、傅之末流<br>也。李尤赋铭，志慕鸿裁，而才力沉膇，垂翼不飞。马融鸿儒，思洽识高，吐<br>纳经范，华实相扶。王逸博识有功，而绚采无力。延寿继志，瑰颖独标，其善图<br>物写貌，岂枚乘之遗术欤！张衡通赡，蔡邕精雅，文史彬彬，隔世相望。是则竹<br>柏异心而同贞，金玉殊质而皆宝也。刘向之奏议，旨切而调缓；赵壹之辞赋，意<br>繁而体疏；孔融气盛于为笔，祢衡思锐于为文，有偏美焉。潘勖凭经以骋才，故<br>绝群于锡命；王朗发愤以托志，亦致美于序铭。然自卿、渊已前，多俊才而不课<br>学；雄向以后，颇引书以助文，此取与之大际，其分不可乱者也。<br>魏文之才，洋洋清绮。旧谈抑之，谓去植千里，然子建思捷而才俊，诗丽而<br>表逸；子桓虑详而力缓，故不竞于先鸣。而乐府清越，《典论》辩要，迭用短长，<br>亦无懵焉。但俗情抑扬，雷同一响，遂令文帝以位尊减才，思王以势窘益价，未<br>为笃论也。仲宣溢才，捷而能密，文多兼善，辞少瑕累，摘其诗赋，则七子之冠<br>冕乎！琳瑀以符檄擅声；徐幹以赋论标美，刘桢情高以会采，应玚学优以得文；<br>路粹、杨修，颇怀笔记之工；丁仪、邯郸，亦含论述之美，有足算焉。刘劭《赵<br>都》，能攀于前修；何晏《景福》，克光于后进；休琏风情，则《百壹》标其志；<br>吉甫文理，则《临丹》成其采；嵇康师心以遣论，阮籍使气以命诗，殊声而合响，<br>异翮而同飞。<br>张华短章，奕奕清畅，其《鹪鹩》寓意，即韩非之《说难》也。左思奇才，<br>业深覃思，尽锐于《三都》，拔萃于《咏史》，无遗力矣。潘岳敏给，辞自和畅，<br>锺美于《西征》，贾馀于哀诔，非自外也。陆机才欲窥深，辞务索广，故思能入<br>巧而不制繁。士龙朗练，以识检乱，故能布采鲜净，敏于短篇。孙楚缀思，每直<br>置以疏通；挚虞述怀，必循规以温雅；其品藻“流别”，有条理焉。傅玄篇章，<br>义多规镜；长虞笔奏，世执刚中；并桢幹之实才，非群华之韡萼也。成公子安，<br>选赋而时美，夏侯孝若，具体而皆微，曹摅清靡于长篇，季鹰辨切于短韵，各其<br>善也。孟阳、景阳，才绮而相埒，可谓鲁卫之政，兄弟之文也。刘琨雅壮而多风，<br>卢谌情发而理昭，亦遇之于时势也。<br>景纯艳逸，足冠中兴，《郊赋》既穆穆以大观，《仙诗》亦飘飘而凌云矣。<br>庾元规之表奏，靡密以闲畅；温太真之笔记，循理而清通，亦笔端之良工也。孙<br>盛、干宝，文胜为史，准的所拟，志乎典训，户牖虽异，而笔彩略同。袁宏发轸<br>以高骧，故卓出而多偏；孙绰规旋以矩步，故伦序而寡状。殷仲文之孤兴，谢叔<br>源之闲情，并解散辞体，缥渺浮音，虽滔滔风流，而大浇文意。<br>宋代逸才，辞翰鳞萃，世近易明，无劳甄序。<br>观夫后汉才林，可参西京；晋世文苑，足俪邺都。然而魏时话言，必以元封<br>为称首；宋来美谈，亦以建安为口实。何也？岂非崇文之盛世，招才之嘉会哉？<br>嗟夫！此古人所以贵乎时也。<br>赞曰：才难然乎！性各异禀。一朝综文，千年凝锦。<br>馀采徘徊，遗风籍甚。无曰纷杂，皎然可品。<br><hr>
