<h4>《集部·文心雕龙·声律第三十三》<b class="x">作者：刘勰</b></h4>
<br>夫音律所始，本于人声者也。声含宫商，肇自血气，先王因之，以制乐歌。<br>故知器写人声，声非学器者也。故言语者，文章神明枢机，吐纳律吕，唇吻而已。<br>古之教歌，先揆以法，使疾呼中宫，徐呼中徵。夫商徵响高，宫羽声下；抗喉矫<br>舌之差，攒唇激齿之异，廉肉相准，皎然可分。今操琴不调，必知改张，摘文乖<br>张，而不识所调。响在彼弦，乃得克谐，声萌我心，更失和律，其故何哉？良由<br>内听难为聪也。故外听之易，弦以手定，内听之难，声与心纷；可以数求，难以<br>辞逐。<br>凡声有飞沉，响有双叠。双声隔字而每舛，迭韵杂句而必睽；沉则响发而断，<br>飞则声飏不还，并辘轳交往，逆鳞相比，迕其际会，则往蹇来连，其为疾病，亦<br>文家之吃也。夫吃文为患，生于好诡，逐新趣异，故喉唇纠纷；将欲解结，务在<br>刚断。左碍而寻右，末滞而讨前，则声转于吻，玲玲如振玉；辞靡于耳，累累如<br>贯珠矣。是以声画妍蚩，寄在吟咏，吟咏滋味，流于字句，风力穷于和韵。异音<br>相从谓之和，同声相应谓之韵。韵气一定，故馀声易遣；和体抑扬，故遗响难契。<br>属笔易巧，选和至难，缀文难精，而作韵甚易。虽纤意曲变，非可缕言，然振其<br>大纲，不出兹论。<br>若夫宫商大和，譬诸吹籥；翻回取均，颇似调瑟。瑟资移柱，故有时而乖贰；<br>籥含定管，故无往而不壹。陈思、潘岳，吹籥之调也；陆机、左思，瑟柱之和也。<br>概举而推，可以类见。<br>又诗人综韵，率多清切，《楚辞》辞楚，故讹韵实繁。及张华论韵，谓士衡<br>多楚，《文赋》亦称知楚不易，可谓衔灵均之声馀，失黄钟之正响也。凡切韵之<br>动，势若转圜；讹音之作，甚于枘方。免乎枘方，则无大过矣。练才洞鉴，剖字<br>钻响，识疏阔略，随音所遇，若长风之过籁，南郭之吹竽耳。古之佩玉，左宫右<br>徵，以节其步，声不失序。音以律文，其可忽哉！<br>赞曰：标情务远，比音则近。吹律胸臆，调钟唇吻。<br>声得盐梅，响滑榆槿。割弃支离，宫商难隐。<br><hr>
