<h4>《集部·文心雕龙·隐秀第四十》<b class="x">作者：刘勰</b></h4>
<br>夫心术之动远矣，文情之变深矣，源奥而派生，根盛而颖峻，是以文之英蕤，<br>有秀有隐。隐也者，文外之重旨者也；秀也者，篇中之独拔者也。隐以复意为工，<br>秀以卓绝为巧。斯乃旧章之懿绩，才情之嘉会也。<br>夫隐之为体，义主文外，秘响旁通，伏采潜发，譬爻象之变互体，川渎之韫<br>珠玉也。故互体变爻，而化成四象；珠玉潜水，而澜表方圆。〔始正而末奇，内<br>明而外润，使玩之者无穷，味之者不厌矣。<br>彼波起辞间，是谓之秀。纤手丽音，宛乎逸态，若远山之浮烟霭，娈女之靓<br>容华。然烟霭天成，不劳于妆点；容华格定，无待于裁熔；深浅而各奇，秾纤而<br>俱妙，若挥之则有馀，而揽之则不足矣。<br>夫立意之士，务欲造奇，每驰心于玄默之表；工辞之人，必欲臻美，恒匿思<br>于佳丽之乡。呕心吐胆，不足语穷；锻岁炼年，奚能喻苦？故能藏颖词间，昏迷<br>于庸目；露锋文外，惊绝乎妙心。使酝藉者蓄隐而意愉，英锐者抱秀而心悦。譬<br>诸裁云制霞，不让乎天工；斫卉刻葩，有同乎神匠矣。若篇中乏隐，等宿儒之无<br>学，或一叩而语穷，句间鲜秀，如巨室之少珍，若百诘而色沮：斯并不足于才思，<br>而亦有愧于文辞矣。<br>将欲征隐，聊可指篇：古诗之离别，乐府之长城，词怨旨深，而复兼乎比兴。<br>陈思之《黄雀》，公干之《青松》，格刚才劲，而并长于讽谕。叔夜之《赠行》，<br>嗣宗之《咏怀》，境玄思澹，而独得乎优闲。士衡之疏放，彭泽之豪逸，心密语<br>澄，而俱适乎壮采。<br>如欲辨秀，亦惟摘句“常恐秋节至，凉飙夺炎热”，意凄而词婉，此匹妇之<br>无聊也；“临河濯长缨，念子怅悠悠”，志高而言壮，此丈夫之不遂也；“东西<br>安所之，徘徊以旁皇”，心孤而情惧，此闺房之悲极也；〕（清纪昀称此段疑为<br>明人伪讬，范文澜注本未收录。）<br>“朔风动秋草，边马有归心”，气寒而事伤，此羁旅之怨曲也。<br>凡文集胜篇，不盈十一，篇章秀句，裁可百二。并思合而自逢，非研虑之所<br>求也。或有晦塞为深，虽奥非隐，雕削取巧，虽美非秀矣。故自然会妙，譬卉木<br>之耀英华；润色取美，譬缯帛之染朱绿。朱绿染缯，深而繁鲜；英华曜树，浅而<br>炜烨。秀句所以照文苑，盖以此也。<br>赞曰：深文隐蔚，馀味曲包。辞生互体，有似变爻。<br>言之秀矣，万虑一交。动心惊耳，逸响笙匏。<br><hr>
