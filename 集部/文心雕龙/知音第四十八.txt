<h4>《集部·文心雕龙·知音第四十八》<b class="x">作者：刘勰</b></h4>
<br>知音其难哉！音实难知，知实难逢，逢其知音，千载其一乎！夫古来知音，<br>多贱同而思古。所谓“日进前而不御，遥闻声而相思”也。昔《储说》始出，<br>《子虚》初成，秦皇汉武，恨不同时；既同时矣，则韩囚而马轻，岂不明鉴同时<br>之贱哉！至于班固、傅毅，文在伯仲，而固嗤毅云“下笔不能自休”。及陈思论<br>才，亦深排孔璋，敬礼请润色，叹以为美谈；季绪好诋诃，方之于田巴，意亦见<br>矣。故魏文称：“文人相轻”，非虚谈也。至如君卿唇舌，而谬欲论文，乃称<br>“史迁著书，谘东方朔”，于是桓谭之徒，相顾嗤笑。彼实博徒，轻言负诮，况<br>乎文士，可妄谈哉！故鉴照洞明，而贵古贱今者，二主是也；才实鸿懿，而崇己<br>抑人者，班、曹是也；学不逮文，而信伪迷真者，楼护是也；酱瓿之议，岂多叹<br>哉！<br>夫麟凤与麏雉悬绝，珠玉与砾石超殊，白日垂其照，青眸写其形。然鲁臣以<br>麟为麏，楚人以雉为凤，魏民以夜光为怪石，宋客以燕砾为宝珠。形器易征，谬<br>乃若是；文情难鉴，谁曰易分？<br>夫篇章杂沓，质文交加，知多偏好，人莫圆该。慷慨者逆声而击节，酝藉者<br>见密而高蹈；浮慧者观绮而跃心，爱奇者闻诡而惊听。会己则嗟讽，异我则沮弃，<br>各执一偶之解，欲拟万端之变，所谓“东向而望，不见西墙”也。<br>凡操千曲而后晓声，观千剑而后识器。故圆照之象，务先博观。阅乔岳以形<br>培塿，酌沧波以喻畎浍。无私于轻重，不偏于憎爱，然后能平理若衡，照辞如<br>镜矣。是以将阅文情，先标六观：一观位体，二观置辞，三观通变，四观奇正，<br>五观事义，六观宫商。斯术既行，则优劣见矣。<br>夫缀文者情动而辞发，观文者披文以入情，沿波讨源，虽幽必显。世远莫见<br>其面，觇文辄见其心。岂成篇之足深，患识照之自浅耳。夫志在山水，琴表其情，<br>况形之笔端，理将焉匿？故心之照理，譬目之照形，目了则形无不分，心敏则理<br>无不达。然而俗监之迷者，深废浅售，此庄周所以笑《折扬》，宋玉所以伤《白<br>雪》也。昔屈平有言：“文质疏内，众不知余之异采。”见异唯知音耳。扬雄自<br>称：“心好沉博绝丽之文。”其事浮浅，亦可知矣。夫唯深识鉴奥，必欢然内怿，<br>譬春台之熙众人，乐饵之止过客，盖闻兰为国香，服媚弥芬；书亦国华，玩泽方<br>美；知音君子，其垂意焉。<br>赞曰：洪锺万钧，夔旷所定。良书盈箧，妙鉴乃订。<br>流郑淫人，无或失听。独有此律，不谬蹊径。<br><hr>
