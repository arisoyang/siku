<h4>《集部·文心雕龙·哀吊第十三》<b class="x">作者：刘勰</b></h4>
<br>赋宪之谥，短折曰哀。哀者，依也。悲实依心，故曰哀也。以辞遣哀，盖不<br>泪之悼，故不在黄发，必施夭昏。昔三良殉秦，百夫莫赎，事均夭横，《黄鸟》<br>赋哀，抑亦诗人之哀辞乎？<br>暨汉武封禅，而霍子侯暴亡，帝伤而作诗，亦哀辞之类矣。及后汉汝阳王亡，<br>崔瑗哀辞，始变前式。然履突鬼门，怪而不辞；驾龙乘云，仙而不哀；又卒章五<br>言，颇似歌谣，亦仿佛乎汉武也。至于苏慎、张升，并述哀文，虽发其情华，而<br>未极心实。建安哀辞，惟伟长差善，《行女》一篇，时有恻怛。及潘岳继作，实<br>踵其美。观其虑赡辞变，情洞悲苦，叙事如传，结言摹诗，促节四言，鲜有缓句；<br>故能义直而文婉，体旧而趣新，《金鹿》、《泽兰》，莫之或继也。<br>原夫哀辞大体，情主于痛伤，而辞穷乎爱惜。幼未成德，故誉止于察惠；弱<br>不胜务，故悼加乎肤色。隐心而结文则事惬，观文而属心则体奢。奢体为辞，则<br>虽丽不哀；必使情往会悲，文来引泣，乃其贵耳。<br>吊者，至也。诗云“神之吊矣”，言神至也。君子令终定谥，事极理哀，故<br>宾之慰主，以至到为言也。压溺乖道，所以不吊矣。又宋水郑火，行人奉辞，国<br>灾民亡，故同吊也。及晋筑虒台，齐袭燕城，史赵苏秦，翻贺为吊，虐民构敌，<br>亦亡之道。凡斯之例，吊之所设也。或骄贵而殒身，或狷忿以乖道，或有志而无<br>时，或美才而兼累，追而慰之，并名为吊。<br>自贾谊浮湘，发愤吊屈。体同而事覈，辞清而理哀，盖首出之作也。及相如<br>之吊二世，全为赋体；桓谭以为其言恻怆，读者叹息。及平章要切，断而能悲也。<br>扬雄吊屈，思积功寡，意深文略，故辞韵沈膇。班彪、蔡邕，并敏于致语。然<br>影附贾氏，难为并驱耳。胡阮之吊夷齐，褒而无闻，仲宣所制，讥呵实工。然则<br>胡阮嘉其清，王子伤其隘，各志也。祢衡之吊平子，缛丽而轻清；陆机之吊魏武，<br>序巧而文繁。降斯以下，未有可称者矣。<br>夫吊虽古义，而华辞末造；华过韵缓，则化而为赋。固宜正义以绳理，昭德<br>而塞违，剖析褒贬，哀而有正，则无夺伦矣！<br>赞曰：辞定所表，在彼弱弄。苗而不秀，自古斯恸。<br>虽有通才，迷方告控。千载可伤，寓言以送。<br><hr>
