<h4>《集部·文心雕龙·封禅第二十一》<b class="x">作者：刘勰</b></h4>
<br>夫正位北辰，向明南面，所以运天枢，毓黎献者，何尝不经道纬德，以勒皇<br>迹者哉？《录图》曰：“潬々噅々，棼棼雉雉，万物尽化。”言至德所被也。<br>《丹书》曰：“义胜欲则从，欲胜义则凶。”戒慎之至也。则戒慎以崇其德，至<br>德以凝其化，七十有二君，所以封禅矣。<br>昔黄帝神灵，克膺鸿瑞，勒功乔岳，铸鼎荆山。大舜巡岳，显乎《虞典》。<br>成康封禅，闻之《乐纬》。及齐桓之霸，爰窥王迹，夷吾谲谏，距以怪物。固知<br>玉牒金镂，专在帝皇也。然则西鹣东鲽，南茅北黍，空谈非征，勋德而已。是史<br>迁八书，明述封禅者，固禋祀之殊礼，铭号之秘祝，祀天之壮观矣。<br>秦皇铭岱，文自李斯，法家辞气，体乏弘润；然疏而能壮，亦彼时之绝采也。<br>铺观两汉隆盛，孝武禅号于肃然，光武巡封于梁父，诵德铭勋，乃鸿笔耳。观相<br>如《封禅》，蔚为唱首。尔其表权舆，序皇王，炳玄符，镜鸿业；驱前古于当今<br>之下，腾休明于列圣之上，歌之以祯瑞，赞之以介丘，绝笔兹文，固维新之作也。<br>及光武勒碑，则文自张纯。首胤典谟，末同祝辞，引钩谶，叙离乱，计武功，述<br>文德；事覈理举，华不足而实有馀矣！凡此二家，并岱宗实迹也。<br>及扬雄《剧秦》，班固《典引》，事非镌石，而体因纪禅。观《剧秦》为文，<br>影写长卿，诡言遁辞，故兼包神怪；然骨掣靡密，辞贯圆通，自称极思，无遗力<br>矣。《典引》所叙，雅有懿乎，历鉴前作，能执厥中，其致义会文，斐然馀巧。<br>故称“《封禅》丽而不典，《剧秦》典而不实”，岂非追观易为明，循势易为力<br>欤？至于邯郸《受命》，攀响前声，风末力寡，辑韵成颂，虽文理顺序，而不能<br>奋飞。陈思《魏德》，假论客主，问答迂缓，且已千言，劳深勣寡，飙焰缺焉。<br>兹文为用，盖一代之典章也。构位之始，宜明大体，树骨于训典之区，选言<br>于宏富之路；使意古而不晦于深，文今而不坠于浅；义吐光芒，辞成廉锷，则为<br>伟矣。虽复道极数殚，终然相袭，而日新其采者，必超前辙焉。<br>赞曰：封勒帝勣，对越天休。逖听高岳，声英克彪。<br>树石九旻，泥金八幽。鸿律蟠采，如龙如虬。<br><hr>
