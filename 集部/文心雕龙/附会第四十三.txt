<h4>《集部·文心雕龙·附会第四十三》<b class="x">作者：刘勰</b></h4>
<br>何谓附会？谓总文理，统首尾，定与夺，合涯际，弥纶一篇，使杂而不越者<br>也。若筑室之须基构，裁衣之待缝缉矣。夫才量学文，宜正体制：必以情志为神<br>明，事义为骨髓，辞采为肌肤，宫商为声气；然后品藻玄黄，摛振金玉，献可替<br>否，以裁厥中：斯缀思之恒数也。<br>凡大体文章，类多枝派，整派者依源，理枝者循干。是以附辞会义，务总纲<br>领，驱万涂于同归，贞百虑于一致，使众理虽繁，而无倒置之乖，群言虽多，而<br>无棼丝之乱。扶阳而出条，顺阴而藏迹，首尾周密，表里一体，此附会之术也。<br>夫画者谨发而易貌，射者仪毫而失墙，锐精细巧，必疏体统。故宜诎寸以信尺，<br>枉尺以直寻，弃偏善之巧，学具美之绩：此命篇之经略也。<br>夫文变多方，意见浮杂，约则义孤，博则辞叛，率故多尤，需为事贼。且才<br>分不同，思绪各异，或制首以通尾，或尺接以寸附。然通制者盖寡，接附者甚众。<br>若统绪失宗，辞味必乱；义脉不流，则偏枯文体。夫能悬识凑理，然后节文自会，<br>如胶之粘木，豆之合黄矣。是以驷牡异力，而六辔如琴，并驾齐驱，而一毂统辐：<br>驭文之法，有似于此。去留随心，修短在手，齐其步骤，总辔而已。<br>故善附者异旨如肝胆，拙会者同音如胡越。改章难于造篇，易字艰于代句，<br>此已然之验也。昔张汤拟奏而再却，虞松草表而屡谴，并理事之不明，而词旨之<br>失调也。及倪宽更草，钟会易字，而汉武叹奇，晋景称善者，乃理得而事明，心<br>敏而辞当也。以此而观，则知附会巧拙，相去远哉！<br>若夫绝笔断章，譬乘舟之振楫；会词切理，如引辔以挥鞭。克终底绩，寄深<br>写远。若首唱荣华，而媵句憔悴，则遗势郁湮，馀风不畅。此《周易》所谓“臀<br>无肤，其行次且”也。惟首尾相援，则附会之体，固亦无以加于此矣。<br>赞曰：篇统间关，情数稠迭。原始要终，疏条布叶。<br>道味相附，悬绪自接。如乐之和，心声克协。<br><hr>
