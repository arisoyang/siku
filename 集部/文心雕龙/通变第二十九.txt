<h4>《集部·文心雕龙·通变第二十九》<b class="x">作者：刘勰</b></h4>
<br>夫设文之体有常，变文之数无方，何以明其然耶？凡诗赋书记，名理相因，<br>此有常之体也；文辞气力，通变则久，此无方之数也。名理有常，体必资于故实；<br>通变无方，数必酌于新声；故能骋无穷之路，饮不竭之源。然绠短者衔渴，足疲<br>者辍途，非文理之数尽，乃通变之术疏耳。故论文之方，譬诸草木，根干丽土而<br>同性，臭味晞阳而异品矣。<br>是以九代咏歌，志合文则。黄歌“断竹”，质之至也；唐歌在昔，则广于黄<br>世；虞歌《卿云》，则文于唐时；夏歌“雕墙”，缛于虞代；商周篇什，丽于夏<br>年。至于序志述时，其揆一也。暨楚之骚文，矩式周人；汉之赋颂，影写楚世；<br>魏之策制，顾慕汉风；晋之辞章，瞻望魏采。搉而论之，则黄唐淳而质，虞夏<br>质而辨，商周丽而雅，楚汉侈而艳，魏晋浅而绮，宋初讹而新。从质及讹，弥近<br>弥澹，何则？竞今疏古，风味气衰也。<br>今才颖之士，刻意学文，多略汉篇，师范宋集，虽古今备阅，然近附而远疏<br>矣。夫青生于蓝，绛生于蒨，虽逾本色，不能复化。桓君山云：“予见新进丽文，<br>美而无采；及见刘扬言辞，常辄有得。”此其验也。故练青濯绛，必归蓝蒨；矫<br>讹翻浅，还宗经诰。斯斟酌乎质文之间，而隐括乎雅俗之际，可与言通变矣。<br>夫夸张声貌，则汉初已极，自兹厥后，循环相因，虽轩翥出辙，而终入笼内。<br>枚乘《七发》云：“通望兮东海，虹洞兮苍天。”相如《上林》云：“视之无端，<br>察之无涯，日出东沼，月生西陂。”马融《广成》云：“天地虹洞，固无端涯，<br>大明出东，月生西陂”。扬雄《校猎》云：“出入日月，天与地沓”。张衡《西<br>京》云：“日月于是乎出入，象扶桑于濛汜。”此并广寓极状，而五家如一。诸<br>如此类，莫不相循，参伍因革，通变之数也。<br>是以规略文统，宜宏大体。先博览以精阅，总纲纪而摄契；然后拓衢路，置<br>关键，长辔远驭，从容按节，凭情以会通，负气以适变，采如宛虹之奋鬐，光若<br>长离之振翼，乃颖脱之文矣。若乃龌龊于偏解，矜激乎一致，此庭间之回骤，岂<br>万里之逸步哉！<br>赞曰：文律运周，日新其业。变则其久，通则不乏。<br>趋时必果，乘机无怯。望今制奇，参古定法。<br><hr>
