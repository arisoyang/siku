<h4>《集部·文心雕龙·檄移第二十》<b class="x">作者：刘勰</b></h4>
<br>震雷始于曜电，出师先乎威声。故观电而惧雷壮，听声而惧兵威。兵先乎声，<br>其来已久。昔有虞始戒于国，夏后初誓于军，殷誓军门之外，周将交刃而誓之。<br>故知帝世戒兵，三王誓师，宣训我众，未及敌人也。至周穆西征，祭公谋父称<br>“古有威让之令，令有文告之辞”，即檄之本源也。及春秋征伐，自诸侯出，惧<br>敌弗服，故兵出须名。振此威风，暴彼昏乱，刘献公之所谓“告之以文辞，董之<br>以武师”者也。齐桓征楚，诘苞茅之缺；晋厉伐秦，责箕郜之焚。管仲、吕相，<br>奉辞先路，详其意义，即今之檄文。暨乎战国，始称为檄。檄者，皦也。宣露于<br>外，皦然明白也。张仪《檄楚》，书以尺二，明白之文，或称露布，播诸视听也。<br>夫兵以定乱，莫敢自专，天子亲戎，则称“恭行天罚”；诸侯御师，则云<br>“肃将王诛”。故分阃推毂，奉辞伐罪，非唯致果为毅，亦且厉辞为武。使声如<br>冲风所击，气似欃枪所扫，奋其武怒，总其罪人，征其恶稔之时，显其贯盈之数，<br>摇奸宄之胆，订信慎之心，使百尺之冲，摧折于咫书；万雉之城，颠坠于一檄者<br>也。观隗嚣之檄亡新，布其三逆，文不雕饰，而辞切事明，陇右文士，得檄之体<br>矣！陈琳之檄豫州，壮有骨鲠；虽奸阉携养，章密太甚，发丘摸金，诬过其虐，<br>然抗辞书衅，皦然露骨，敢指曹公之锋，幸哉免袁党之戮也。锺会檄蜀，征验甚<br>明；桓温檄胡，观衅尤切，并壮笔也。<br>凡檄之大体，或述此休明，或叙彼苛虐。指天时，审人事，算强弱，角权势，<br>标蓍龟于前验，悬鞶鉴于已然，虽本国信，实参兵诈。谲诡以驰旨，炜晔以腾说。<br>凡此众条，莫之或违者也。故其植义飏辞，务在刚健。插羽以示迅，不可使辞缓；<br>露板以宣众，不可使义隐。必事昭而理辨，气盛而辞断，此其要也。若曲趣密巧，<br>无所取才矣。又州郡征吏，亦称为檄，固明举之义也。<br>移者，易也，移风易俗，令往而民随者也。相如之《难蜀老》，文晓而喻博，<br>有移檄之骨焉。及刘歆之《移太常》，辞刚而义辨，文移之首也；陆机之《移百<br>官》，言约而事显，武移之要者也。故檄移为用，事兼文武；其在金革，则逆党<br>用檄，顺命资移；所以洗濯民心，坚同符契，意用小异，而体义大同，与檄参伍，<br>故不重论也。<br>赞曰：三驱弛刚，九伐先话。鞶鉴吉凶，蓍龟成败。<br>惟压鲸鲵，抵落蜂虿。移宝易俗，草偃风迈。<br><hr>
