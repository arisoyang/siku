<h4>《集部·文心雕龙·议对第二十四》<b class="x">作者：刘勰</b></h4>
<br>“周爰咨谋”，是谓为议。议之言宜，审事宜也。《易》之《节卦》：“君<br>子以制度数，议德行”。《周书》曰：“议事以制，政乃弗迷”。议贵节制，经<br>典之体也。<br>昔管仲称轩辕有明台之议，则其来远矣。洪水之难，尧咨四岳，宅揆之举，<br>舜畴五人；三代所兴，询及刍荛。春秋释宋，鲁桓务议。及赵灵胡服，而季父争<br>论；商鞅变法，而甘龙交辨：虽宪章无算，而同异足观。迄至有汉，始立驳议。<br>驳者，杂也，杂议不纯，故曰驳也。自两汉文明，楷式昭备，蔼蔼多士，发言盈<br>庭；若贾谊之遍代诸生，可谓捷于议也。至如主父之驳挟弓，安国之辩匈奴，贾<br>捐之之陈于珠崖，刘歆之辨于祖宗：虽质文不同，得事要矣。若乃张敏之断轻侮，<br>郭躬之议擅诛；程晓之驳校事，司马芝之议货钱；何曾蠲出女之科，秦秀定贾充<br>之谥：事实允当，可谓达议体矣。汉世善驳，则应劭为首；晋代能议，则傅咸为<br>宗。然仲瑗博古，而铨贯有叙；长虞识治，而属辞枝繁。及陆机断议，亦有锋颖，<br>而腴辞弗剪，颇累文骨。亦各有美，风格存焉。<br>夫动先拟议，明用稽疑，所以敬慎群务，弛张治术。故其大体所资，必枢纽<br>经典，采故实于前代，观通变于当今。理不谬摇其枝，字不妄舒其藻。又郊祀必<br>洞于礼，戎事必练于兵，田谷先晓于农，断讼务精于律。然后标以显义，约以正<br>辞，文以辨洁为能，不以繁缛为巧；事以明覈为美，不以深隐为奇：此纲领之大<br>要也。若不达政体，而舞笔弄文，支离构辞，穿凿会巧，空骋其华，固为事实所<br>摈，设得其理，亦为游辞所埋矣。昔秦女嫁晋，从文衣之媵，晋人贵媵而贱女；<br>楚珠鬻郑，为薰桂之椟，郑人买椟而还珠。若文浮于理，末胜其本，则秦女楚珠，<br>复存于兹矣。<br>又对策者，应诏而陈政也；射策者，探事而献说也。言中理准，譬射侯中的；<br>二名虽殊，即议之别体也。古之造士，选事考言。汉文中年，始举贤良，晁错对<br>策，蔚为举首。及孝武益明，旁求俊乂，对策者以第一登庸，射策者以甲科入仕，<br>斯固选贤要术也。观晁氏之对，证验古今，辞裁以辨，事通而赡，超升高第，信<br>有征矣。仲舒之对，祖述《春秋》，本阴阳之化，究列代之变，烦而不慁者，事<br>理明也。公孙之对，简而未博，然总要以约文，事切而情举，所以太常居下，而<br>天子擢上也。杜钦之对，略而指事，辞以治宣，不为文作。及后汉鲁丕，辞气质<br>素，以儒雅中策，独入高第。凡此五家，并前代之明范也。魏晋以来，稍务文丽，<br>以文纪实，所失已多。及其来选，又称疾不会，虽欲求文，弗可得也。是以汉饮<br>博士，而雉集乎堂；晋策秀才，而麏兴于前，无他怪也，选失之异耳。夫驳议偏<br>辨，各执异见；对策揄扬，大明治道。使事深于政术，理密于时务，酌三五以熔<br>世，而非迂缓之高谈；驭权变以拯俗，而非刻薄之伪论；风恢恢而能远，流洋洋<br>而不溢，王庭之美对也。难矣哉，士之为才也！或练治而寡文，或工文而疏治。<br>对策所选，实属通才，志足文远，不其鲜欤！<br>赞曰：议惟畴政，名实相课。断理必纲，摛辞无懦。<br>对策王庭，同时酌和。治体高秉，雅谟远播。<br><hr>
