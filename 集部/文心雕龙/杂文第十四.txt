<h4>《集部·文心雕龙·杂文第十四》<b class="x">作者：刘勰</b></h4>
<br>智术之子，博雅之人，藻溢于辞，辞盈乎气。苑囿文情，故日新殊致。宋玉<br>含才，颇亦负俗，始造对问，以申其志，放怀寥廓，气实使之。及枚乘摛艳，首<br>制《七发》，腴辞云构，夸丽风骇。盖七窍所发，发乎嗜欲，始邪末正，所以戒<br>膏粱之子也。扬雄覃思文阔，业深综述，碎文琐语，肇为《连珠》，其辞虽小而<br>明润矣。凡此三者，文章之枝派，暇豫之末造也。<br>自《对问》以后，东方朔效而广之，名为《客难》，托古慰志，疏而有辨。<br>扬雄《解嘲》，杂以谐谑，回环自释，颇亦为工。班固《宾戏》，含懿采之华；<br>崔骃《达旨》，吐典言之裁；张衡《应间》，密而兼雅；崔寔《客讥》，整而微<br>质；蔡邕《释诲》，体奥而文炳；景纯《客傲》，情见而采蔚：虽迭相祖述，然<br>属篇之高者也。至于陈思《客问》，辞高而理疏；庾敳《客咨》，意荣而文悴。<br>斯类甚众，无所取裁矣。原兹文之设，乃发愤以表志。身挫凭乎道胜，时屯寄于<br>情泰，莫不渊岳其心，麟凤其采，此立本之大要也。<br>自《七发》以下，作者继踵，观枚氏首唱，信独拔而伟丽矣。及傅毅《七激》，<br>会清要之工；崔骃《七依》，入博雅之巧；张衡《七辨》，结采绵靡；崔瑗《七<br>厉》，植义纯正；陈思《七启》，取美于宏壮；仲宣《七释》，致辨于事理。自<br>桓麟《七说》以下，左思《七讽》以上，枝附影从，十有馀家。或文丽而义暌，<br>或理粹而辞驳。观其大抵所归，莫不高谈宫馆，壮语畋猎。穷瑰奇之服馔，极蛊<br>媚之声色。甘意摇骨体，艳词洞魂识，虽始之以淫侈，而终之以居正。然讽一劝<br>百，势不自反。子云所谓“犹骋郑卫之声，曲终而奏雅”者也。唯《七厉》叙贤，<br>归以儒道，虽文非拔群，而意实卓尔矣。<br>自《连珠》以下，拟者间出。杜笃、贾逵之曹，刘珍、潘勖之辈，欲穿明珠，<br>多贯鱼目。可谓寿陵匍匐，非复邯郸之步；里丑捧心，不关西施之颦矣。唯士衡<br>运思，理新文敏，而裁章置句，广于旧篇，岂慕朱仲四寸之珰乎！夫文小易周，<br>思闲可赡。足使义明而词净，事圆而音泽，磊磊自转，可称珠耳。<br>详夫汉来杂文，名号多品。或典诰誓问，或览略篇章，或曲操弄引，或吟讽<br>谣咏。总括其名，并归杂文之区；甄别其义，各入讨论之域。类聚有贯，故不曲<br>述。<br>赞曰：伟矣前修，学坚多饱。负文馀力，飞靡弄巧。<br>枝辞攒映，嘒若参昴。慕颦之心，于焉祇搅。<br><hr>
