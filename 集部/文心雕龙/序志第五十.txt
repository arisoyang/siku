<h4>《集部·文心雕龙·序志第五十》<b class="x">作者：刘勰</b></h4>
<br>夫“文心”者，言为文之用心也。昔涓子《琴心》，王孙《巧心》，心哉美<br>矣，故用之焉。古来文章，以雕缛成体，岂取驺奭之群言雕龙也。夫宇宙绵邈，<br>黎献纷杂，拔萃出类，智术而已。岁月飘忽，性灵不居，腾声飞实，制作而已。<br>夫有肖貌天地，禀性五才，拟耳目于日月，方声气乎风雷，其超出万物，亦已灵<br>矣。形同草木之脆，名逾金石之坚，是以君子处世，树德建言，岂好辩哉？不得<br>已也！<br>予生七龄，乃梦彩云若锦，则攀而采之。齿在逾立，则尝夜梦执丹漆之礼器，<br>随仲尼而南行。旦而寤，乃怡然而喜，大哉！圣人之难见哉，乃小子之垂梦欤！<br>自生人以来，未有如夫子者也。敷赞圣旨，莫若注经，而马郑诸儒，弘之已精，<br>就有深解，未足立家。唯文章之用，实经典枝条，五礼资之以成，六典因之致用，<br>君臣所以炳焕，军国所以昭明，详其本源，莫非经典。而去圣久远，文体解散，<br>辞人爱奇，言贵浮诡，饰羽尚画，文绣鞶帨，离本弥甚，将遂讹滥。盖《周书》<br>论辞，贵乎体要，尼父陈训，恶乎异端，辞训之异，宜体于要。于是搦笔和墨，<br>乃始论文。<br>详观近代之论文者多矣：至于魏文述典，陈思序书，应玚文论，陆机《文赋》，<br>仲治《流别》，弘范《翰林》，各照隅隙，鲜观衢路，或臧否当时之才，或铨品<br>前修之文，或泛举雅俗之旨，或撮题篇章之意。魏典密而不周，陈书辩而无当，<br>应论华而疏略，陆赋巧而碎乱，《流别》精而少功，《翰林》浅而寡要。又君山、<br>公幹之徒，吉甫、士龙之辈，泛议文意，往往间出，并未能振叶以寻根，观澜而<br>索源。不述先哲之诰，无益后生之虑。<br>盖《文心》之作也，本乎道，师乎圣，体乎经，酌乎纬，变乎骚：文之枢纽，<br>亦云极矣。若乃论文叙笔，则囿别区分，原始以表末，释名以章义，选文以定篇，<br>敷理以举统：上篇以上，纲领明矣。至于割情析采，笼圈条贯，摛《神》、《性》，<br>图《风》、《势》，苞《会》、《通》，阅《声》、《字》，崇替于《时序》，<br>褒贬于《才略》，怊怅于《知音》，耿介于《程器》，长怀《序志》，以驭群篇：<br>下篇以下，毛目显矣。位理定名，彰乎大易之数，其为文用，四十九篇而已。<br>夫铨序一文为易，弥纶群言为难，虽复轻采毛发，深极骨髓，或有曲意密源，<br>似近而远，辞所不载，亦不胜数矣。及其品列成文，有同乎旧谈者，非雷同也，<br>势自不可异也；有异乎前论者，非苟异也，理自不可同也。同之与异，不屑古今，<br>擘肌分理，唯务折衷。按辔文雅之场，环络藻绘之府，亦几乎备矣。但言不尽意，<br>圣人所难，识在瓶管，何能矩矱。茫茫往代，既沉予闻；眇眇来世，倘尘彼观也。<br>赞曰：生也有涯，无涯惟智。逐物实难，凭性良易。<br>傲岸泉石，咀嚼文义。文果载心，余心有寄。<br><hr>
