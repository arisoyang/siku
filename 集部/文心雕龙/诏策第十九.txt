<h4>《集部·文心雕龙·诏策第十九》<b class="x">作者：刘勰</b></h4>
<br>皇帝御宇，其言也神。渊嘿黼扆，而响盈四表，唯诏策乎！昔轩辕唐虞，同<br>称为“命”。命之为义，制性之本也。其在三代，事兼诰誓。誓以训戎，诰以敷<br>政，命喻自天，故授官锡胤。《易》之《姤》象：“后以施命诰四方。”诰命<br>动民，若天下之有风矣。降及七国，并称曰令。令者，使也。秦并天下，改命曰<br>制。汉初定仪则，则命有四品：一曰策书，二曰制书，三曰诏书，四曰戒敕。敕<br>戒州部，诏诰百官，制施赦命，策封王侯。策者，简也。制者，裁也。诏者，告<br>也。敕者，正也。<br>《诗》云“畏此简书”，《易》称“君子以制度数”，《礼》称“明君之诏”，<br>《书》称“敕天之命”，并本经典以立名目。远诏近命，习秦制也。《记》称<br>“丝纶”，所以应接群后。虞重纳言，周贵喉舌，故两汉诏诰，职在尚书。王言<br>之大，动入史策，其出如綍，不反若汗。是以淮南有英才，武帝使相如视草；陇<br>右多文士，光武加意于书辞：岂直取美当时，亦敬慎来叶矣。<br>观文景以前，诏体浮新，武帝崇儒，选言弘奥。策封三王，文同训典；劝戒<br>渊雅，垂范后代。及制诏严助，即云：“厌承明庐”，盖宠才之恩也。孝宣玺书，<br>赐太守陈遂，亦故旧之厚也。逮光武拨乱，留意斯文，而造次喜怒，时或偏滥。<br>诏赐邓禹，称司徒为尧；敕责侯霸，称黄钺一下。若斯之类，实乖宪章。暨明帝<br>崇学，雅诏间出。和安政弛，礼阁鲜才，每为诏敕，假手外请。建安之末，文理<br>代兴，潘勖九锡，典雅逸群。卫觊禅诰，符命炳耀，弗可加已。自魏晋诰策，职<br>在中书。刘放张华，并管斯任，施命发号，洋洋盈耳。魏文帝下诏，辞义多伟。<br>至于作威作福，其万虑之一蔽乎！晋氏中兴，唯明帝崇才，以温峤文清，故引入<br>中书。自斯以后，体宪风流矣。<br>夫王言崇秘，大观在上，所以百辟其刑，万邦作孚。故授官选贤，则义炳重<br>离之辉；优文封策，则气含风雨之润；敕戒恒诰，则笔吐星汉之华；治戎燮伐，<br>则声有洊雷之威；眚灾肆赦，则文有春露之滋；明罚敕法，则辞有秋霜之烈：<br>此诏策之大略也。<br>戒敕为文，实诏之切者，周穆命郊父受敕宪，此其事也。魏武称作敕戒，当<br>指事而语，勿得依违，晓治要矣。及晋武敕戒，备告百官；敕都督以兵要，戒州<br>牧以董司，警郡守以恤隐，勒牙门以御卫，有训典焉。<br>戒者，慎也，禹称“戒之用休”。君父至尊，在三罔极。汉高祖之《敕太子》，<br>东方朔之《戒子》，亦顾命之作也。及马援以下，各贻家戒。班姬《女戒》，足<br>称母师矣。<br>教者，效也，出言而民效也。契敷五教，故王侯称教。昔郑弘之守南阳，条<br>教为后所述，乃事绪明也；孔融之守北海，文教丽而罕于理，乃治体乖也。若诸<br>葛孔明之详约，庾稚恭之明断，并理得而辞中，教之善也。<br>自教以下，则又有命。《诗》云“有命自天”，明为重也；《周礼》曰“师<br>氏诏王”为轻命。今诏重而命轻者，古今之变也。<br>赞曰：皇王施令，寅严宗诰。我有丝言，兆民尹好。<br>辉音峻举，鸿风远蹈。腾义飞辞，涣其大号。<br><hr>
