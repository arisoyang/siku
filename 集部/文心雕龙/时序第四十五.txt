<h4>《集部·文心雕龙·时序第四十五》<b class="x">作者：刘勰</b></h4>
<br>时运交移，质文代变，古今情理，如可言乎？昔在陶唐，德盛化钧，野老吐<br>“何力”之谈，郊童含“不识”之歌。有虞继作，政阜民暇，薰风诗于元后，<br>“烂云”歌于列臣。尽其美者何？乃心乐而声泰也。至大禹敷土，九序咏功，成<br>汤圣敬，“猗欤”作颂。逮姬文之德盛，《周南》勤而不怨；大王之化淳，《邠<br>风》乐而不淫。幽厉昏而《板》、《荡》怒，平王微而《黍离》哀。故知歌谣文<br>理，与世推移，风动于上，而波震于下者。<br>春秋以后，角战英雄，六经泥蟠，百家飙骇。方是时也，韩魏力政，燕赵任<br>权；五蠹六虱，严于秦令；唯齐、楚两国，颇有文学。齐开庄衢之第，楚广兰台<br>之宫，孟轲宾馆，荀卿宰邑，故稷下扇其清风，兰陵郁其茂俗，邹子以谈天飞誉，<br>驺奭以雕龙驰响，屈平联藻于日月，宋玉交彩于风云。观其艳说，则笼罩《雅》、<br>《颂》，故知暐烨之奇意，出乎纵横之诡俗也。<br>爰至有汉，运接燔书，高祖尚武，戏儒简学。虽礼律草创，《诗》、《书》<br>未遑，然《大风》、《鸿鹄》之歌，亦天纵之英作也。施及孝惠，迄于文景，经<br>术颇兴，而辞人勿用，贾谊抑而邹枚沉，亦可知已。逮孝武崇儒，润色鸿业，礼<br>乐争辉，辞藻竞骛：柏梁展朝宴之诗，金堤制恤民之咏，征枚乘以蒲轮，申主父<br>以鼎食，擢公孙之对策，叹皃宽之拟奏，买臣负薪而衣锦，相如涤器而被绣。于<br>是史迁寿王之徒，严终枚皋之属，应对固无方，篇章亦不匮，遗风馀采，莫与比<br>盛。越昭及宣，实继武绩，驰骋石渠，暇豫文会，集雕篆之轶材，发绮縠之高喻，<br>于是王褒之伦，底禄待诏。自元暨成，降意图籍，美玉屑之谭，清金马之路。子<br>云锐思于千首，子政雠校于六艺，亦已美矣。爰自汉室，迄至成哀，虽世渐百龄，<br>辞人九变，而大抵所归，祖述《楚辞》，灵均馀影，于是乎在。自哀、平陵替，<br>光武中兴，深怀图谶，颇略文华，然杜笃献诔以免刑，班彪参奏以补令，虽非旁<br>求，亦不遐弃。及明章叠耀，崇爱儒术，肄礼璧堂，讲文虎观，孟坚珥笔于国史，<br>贾逵给札于瑞颂；东平擅其懿文，沛王振其通论；帝则藩仪，辉光相照矣。自和<br>安以下，迄至顺桓，则有班傅三崔，王马张蔡，磊落鸿儒，才不时乏，而文章之<br>选，存而不论。然中兴之后，群才稍改前辙，华实所附，斟酌经辞，盖历政讲聚，<br>故渐靡儒风者也。降及灵帝，时好辞制，造羲皇之书，开鸿都之赋，而乐松之徒，<br>招集浅陋，故杨赐号为驩兜，蔡邕比之俳优，其馀风遗文，盖蔑如也。<br>自献帝播迁，文学蓬转，建安之末，区宇方辑。魏武以相王之尊，雅爱诗章；<br>文帝以副君之重，妙善辞赋；陈思以公子之豪，下笔琳琅；并体貌英逸，故俊才<br>云蒸。仲宣委质于汉南，孔璋归命于河北，伟长从宦于青土，公幹徇质于海隅；<br>德琏综其斐然之思；元瑜展其翩翩之乐。文蔚、休伯之俦，于叔、德祖之侣，傲<br>雅觞豆之前，雍容衽席之上，洒笔以成酣歌，和墨以藉谈笑。观其时文，雅好慷<br>慨，良由世积乱离，风衰俗怨，并志深而笔长，故梗概而多气也。<br>至明帝纂戎，制诗度曲，征篇章之士，置崇文之观，何刘群才，迭相照耀。<br>少主相仍，唯高贵英雅，顾盼合章，动言成论。于时正始馀风，篇体轻澹，而嵇<br>阮应缪，并驰文路矣。<br>逮晋宣始基，景文克构，并迹沉儒雅，而务深方术。至武帝惟新，承平受命，<br>而胶序篇章，弗简皇虑。降及怀愍，缀旒而已。然晋虽不文，人才实盛：茂先摇<br>笔而散珠，太冲动墨而横锦，岳湛曜联璧之华，机云标二俊之采。应傅三张之徒，<br>孙挚成公之属，并结藻清英，流韵绮靡。前史以为运涉季世，人未尽才，诚哉斯<br>谈，可为叹息。<br>元皇中兴，披文建学，刘刁礼吏而宠荣，景纯文敏而优擢。逮明帝秉哲，雅<br>好文会，升储御极，孳孳讲艺，练情于诰策，振采于辞赋，庾以笔才愈亲，温以<br>文思益厚，揄扬风流，亦彼时之汉武也。及成康促龄，穆哀短祚，简文勃兴，渊<br>乎清峻，微言精理，函满玄席；澹思浓采，时洒文囿。至孝武不嗣，安恭已矣。<br>其文史则有袁殷之曹，孙干之辈，虽才或浅深，珪璋足用。<br>自中朝贵玄，江左称盛，因谈馀气，流成文体。是以世极迍邅，而辞意夷泰，<br>诗必柱下之旨归，赋乃漆园之义疏。故知文变染乎世情，兴废系乎时序，原始以<br>要终，虽百世可知也。<br>自宋武爱文，文帝彬雅，秉文之德，孝武多才，英采云构。自明帝以下，文<br>理替矣。尔其缙绅之林，霞蔚而飙起。王袁联宗以龙章，颜谢重叶以凤采，何范<br>张沈之徒，亦不可胜也。盖闻之于世，故略举大较。<br>暨皇齐驭宝，运集休明：太祖以圣武膺箓，世祖以睿文纂业，文帝以贰离含<br>章，中宗以上哲兴运，并文明自天，缉遐景祚。今圣历方兴，文思光被，海岳降<br>神，才英秀发，驭飞龙于天衢，驾骐骥于万里。经典礼章，跨周轹汉，唐、虞之<br>文，其鼎盛乎！鸿风懿采，短笔敢陈；飏言赞时，请寄明哲！<br>赞曰：蔚映十代，辞采九变。枢中所动，环流无倦。<br>质文沿时，崇替在选。终古虽远，旷焉如面。<br><hr>
