<h4>《集部·文心雕龙·章表第二十二》<b class="x">作者：刘勰</b></h4>
<br>夫设官分职，高卑联事。天子垂珠以听，诸侯鸣玉以朝。敷奏以言，明试以<br>功。故尧咨四岳，舜命八元，固辞再让之请，俞往钦哉之授，并陈辞帝庭，匪假<br>书翰。然则敷奏以言，则章表之义也；明试以功，即授爵之典也。至太甲既立，<br>伊尹书诫，思庸归亳，又作书以赞。文翰献替，事斯见矣。周监二代，文理弥盛。<br>再拜稽首，对扬休命，承文受册，敢当丕显。虽言笔未分，而陈谢可见。降及七<br>国，未变古式，言事于主，皆称上书。<br>秦初定制，改书曰奏。汉定礼仪，则有四品：一曰章，二曰奏，三曰表，四<br>曰议。章以谢恩，奏以按劾，表以陈请，议以执异。章者，明也。《诗》云“为<br>章于天”，谓文明也。其在文物，赤白曰章。表者，标也。《礼》有《表记》，<br>谓德见于仪。其在器式，揆景曰表。章表之目，盖取诸此也。按《七略》、《艺<br>文》，谣咏必录；章表奏议，经国之枢机，然阙而不纂者，乃各有故事而在职司<br>也。<br>前汉表谢，遗篇寡存。及后汉察举，必试章奏。左雄奏议，台阁为式；胡广<br>章奏，天下第一：并当时之杰笔也。观伯始谒陵之章，足见其典文之美焉。昔晋<br>文受册，三辞从命，是以汉末让表，以三为断。曹公称“为表不必三让”，又<br>“勿得浮华”。所以魏初表章，指事造实，求其靡丽，则未足美矣。至于文举之<br>《荐祢衡》，气扬采飞；孔明之辞后主，志尽文畅；虽华实异旨，并表之英也。<br>琳瑀章表，有誉当时；孔璋称健，则其标也。陈思之表，独冠群才。观其体赡<br>而律调，辞清而志显，应物掣巧，随变生趣，执辔有馀，故能缓急应节矣。逮晋<br>初笔札，则张华为俊。其三让公封，理周辞要，引义比事，必得其偶，世珍《鹪<br>鹩》，莫顾章表。及羊公之辞开府，有誉于前谈；庾公之《让中书》，信美于往<br>载。序志显类，有文雅焉。刘琨《劝进》，张骏《自序》，文致耿介，并陈事之<br>美表也。<br>原夫章表之为用也，所以对扬王庭，昭明心曲。既其身文，且亦国华。章以<br>造阙，风矩应明，表以致禁，骨采宜耀：循名课实，以章为本者也。是以章式炳<br>贲，志在典谟；使要而非略，明而不浅。表体多包，情伪屡迁。必雅义以扇其风，<br>清文以驰其丽。然恳恻者辞为心使，浮侈者情为文使，繁约得正，华实相胜，唇<br>吻不滞，则中律矣。子贡云“心以制之，言以结之”，盖一辞意也。荀卿以为<br>“观人美辞，丽于黼黻文章”，亦可以喻于斯乎？<br>赞曰：敷表降阙，献替黼扆。言必贞明，义则弘伟。<br>肃恭节文，条理首尾。君子秉文，辞令有斐。<br><hr>
