<h4>《集部·文心雕龙·总术第四十四》<b class="x">作者：刘勰</b></h4>
<br>今之常言，有“文”有“笔”，以为无韵者“笔”也，有韵者“文”也。夫<br>文以足言，理兼《诗》、《书》，别目两名，自近代耳。颜延年以为：“笔之为<br>体，言之文也；经典则言而非笔，传记则笔而非言。”请夺彼矛，还攻其楯矣。<br>何者？《易》之《文言》，岂非言文？若笔不言文，不得云经典非笔矣。将以立<br>论，未见其论立也。予以为：发口为言，属笔曰翰，常道曰经，述经曰传。经传<br>之体，出言入笔，笔为言使，可强可弱。分经以典奥为不刊，非以言笔为优劣也。<br>昔陆氏《文赋》，号为曲尽，然泛论纤悉，而实体未该。故知九变之贯匪穷，知<br>言之选难备矣。<br>凡精虑造文，各竞新丽，多欲练辞，莫肯研术。落落之玉，或乱乎石；碌碌<br>之石，时似乎玉。精者要约，匮者亦鲜；博者该赡，芜者亦繁；辩者昭晰，浅者<br>亦露；奥者复隐，诡者亦曲。或义华而声悴，或理拙而文泽。知夫调钟未易，张<br>琴实难。伶人告和，不必尽窕槬之中；动用挥扇，何必穷初终之韵；魏文比篇<br>章于音乐，盖有征矣。夫不截盘根，无以验利器；不剖文奥，无以辨通才。才之<br>能通，必资晓术，自非圆鉴区域，大判条例，岂能控引情源，制胜文苑哉！<br>是以执术驭篇，似善弈之穷数；弃术任心，如博塞之邀遇。故博塞之文，借<br>巧傥来，虽前驱有功，而后援难继。少既无以相接，多亦不知所删，乃多少之并<br>惑，何妍蚩之能制乎！若夫善弈之文，则术有恒数，按部整伍，以待情会，因时<br>顺机，动不失正。数逢其极，机入其巧，则义味腾跃而生，辞气丛杂而至。视之<br>则锦绘，听之则丝簧，味之则甘腴，佩之则芬芳，断章之功，于斯盛矣。<br>夫骥足虽骏，纆牵忌长，以万分一累，且废千里。况文体多术，共相弥纶，<br>一物携贰，莫不解体。所以列在一篇，备总情变，譬三十之辐，共成一毂，虽未<br>足观，亦鄙夫之见也。<br>赞曰：文场笔苑，有术有门。务先大体，鉴必穷源。<br>乘一总万，举要治繁。思无定契，理有恒存。<br><hr>
