<h4>《集部·文心雕龙·书记第二十五》<b class="x">作者：刘勰</b></h4>
<br>大舜云：“书用识哉！”所以记时事也。盖圣贤言辞，总为之书，书之为体，<br>主言者也。扬雄曰：“言，心声也；书，心画也。声画形，君子小人见矣。”故<br>书者，舒也。舒布其言，陈之简牍，取象于夬，贵在明决而已。<br>三代政暇，文翰颇疏。春秋聘繁，书介弥盛。绕朝赠士会以策，子家与赵宣<br>以书，巫臣之遗子反，子产之谏范宣，详观四书，辞若对面。又子叔敬叔进吊书<br>于滕君，固知行人挈辞，多被翰墨矣。及七国献书，诡丽辐辏；汉来笔札，辞气<br>纷纭。观史迁之《报任安》，东方之《难公孙》，杨惲之《酬会宗》，子云之<br>《答刘歆》，志气槃桓，各含殊采；并杼轴乎尺素，抑扬乎寸心。逮后汉书记，<br>则崔瑗尤善。魏之元瑜，号称翩翩；文举属章，半简必录；休琏好事，留意词翰，<br>抑其次也。嵇康《绝交》，实志高而文伟矣；赵至叙离，乃少年之激切也。至如<br>陈遵占辞，百封各意；弥衡代书，亲疏得宜：斯又尺牍之偏才也。<br>详总书体，本在尽言，言所以散郁陶，托风采，故宜条畅以任气，优柔以怿<br>怀；文明从容，亦心声之献酬也。若夫尊贵差序，则肃以节文。战国以前，君臣<br>同书，秦汉立仪，始有表奏，王公国内，亦称奏书，张敞奏书于胶后，其义美矣。<br>迄至后汉，稍有名品，公府奏记，而郡将奏笺。记之言志，进己志也。笺者，表<br>也，表识其情也。崔寔奏记于公府，则崇让之德音矣；黄香奏笺于江夏，亦肃恭<br>之遗式矣。公幹笺记，丽而规益，子桓弗论，故世所共遗。若略名取实，则有美<br>于为诗矣。刘廙谢恩，喻切以至，陆机自理，情周而巧，笺之为美者也。原笺记<br>之为式，既上窥乎表，亦下睨乎书，使敬而不慑，简而无傲，清美以惠其才，彪<br>蔚以文其响，盖笺记之分也。<br>夫书记广大，衣被事体，笔札杂名，古今多品。是以总领黎庶，则有谱籍簿<br>录；医历星筮，则有方术占试；申宪述兵，则有律令法制；朝市征信，则有符契<br>券疏；百官询事，则有关刺解牒；万民达志，则有状列辞谚：并述理于心，著言<br>于翰，虽艺文之末品，而政事之先务也。<br>故谓谱者，普也。注序世统，事资周普，郑氏谱《诗》，盖取乎此。<br>籍者，借也。岁借民力，条之于版，春秋司籍，即其事也。<br>簿者，圃也。草木区别，文书类聚，张汤、李广，为吏所簿，别情伪也。<br>录者，领也。古史《世本》，编以简策，领其名数，故曰录也。<br>方者，隅也。医药攻病，各有所主，专精一隅，故药术称方。<br>术者，路也。算历极数，见路乃明，《九章》积微，故以为术，《淮南》、<br>《万毕》，皆其类也。<br>占者，觇也。星辰飞伏，伺候乃见，精观书云，故曰占也。<br>式者，则也。阴阳盈虚，五行消息，变虽不常，而稽之有则也。<br>律者，中也。黄钟调起，五音以正，法律驭民，八刑克平，以律为名，取中<br>正也。<br>令者，命也。出命申禁，有若自天，管仲下命如流水，使民从也。<br>法者，象也。兵谋无方，而奇正有象，故曰法也。<br>制者，裁也。上行于下，如匠之制器也。<br>符者，孚也。征召防伪，事资中孚。三代玉瑞，汉世金竹，末代从省，易以<br>书翰矣。<br>契者，结也。上古纯质，结绳执契，今羌胡征数，负贩记缗，其遗风欤！<br>券者，束也。明白约束，以备情伪，字形半分，故周称判书。古有铁券，以<br>坚信誓；王褒髯奴，则券之谐也。<br>疏者，布也。布置物类，撮题近意，故小券短书，号为疏也。<br>关者，闭也。出入由门，关闭当审；庶务在政，通塞应详。韩非云：“孙亶<br>回，圣相也，而关于州部。”盖谓此也。<br>刺者，达也。诗人讽刺，周礼三刺，事叙相达，若针之通结矣。<br>解者，释也。解释结滞，征事以对也。<br>牒者，叶也。短简编牒，如叶在枝，温舒截蒲，即其事也。议政未定，故短<br>牒咨谋。牒之尤密，谓之为签。签者，纤密者也。<br>状者，貌也。体貌本原，取其事实，先贤表谥，并有行状，状之大者也。<br>列者，陈也。陈列事情，昭然可见也。<br>辞者，舌端之文，通己于人。子产有辞，诸侯所赖，不可已也。<br>谚者，直语也。丧言亦不及文，故吊亦称谚。廛路浅言，有实无华。<br>邹穆公云“囊满储中”，皆其类也。《太誓》曰：“古人有言，牝鸡无晨。”<br>《大雅》云“人亦有言”、“惟忧用老”，并上古遗谚，《诗》、《书》可引者<br>也。至于陈琳谏辞，称“掩目捕雀”，潘岳哀辞，称“掌珠”、“伉俪”，并引<br>俗说而为文辞者也。夫文辞鄙俚，莫过于谚，而圣贤《诗》、《书》，采以为谈，<br>况逾于此，岂可忽哉！<br>观此四条，并书记所总：或事本相通，而文意各异，或全任质素，或杂用文<br>绮，随事立体，贵乎精要；意少一字则义阙，句长一言则辞妨，并有司之实务，<br>而浮藻之所忽也。然才冠鸿笔，多疏尺牍，譬九方堙之识骏足，而不知毛色牝牡<br>也。言既身文，信亦邦瑞，翰林之士，思理实焉。<br>赞曰：文藻条流，托在笔札。既驰金相，亦运木讷。<br>万古声荐，千里应拔。庶务纷纶，因书乃察。<br><hr>
