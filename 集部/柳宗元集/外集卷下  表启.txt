<h4>《集部·柳宗元集·外集卷下  表启》<b class="x">作者：柳宗元</b></h4>
○为文武百官请复尊号表六首（公正集中有《为京兆府请复尊号表》三，又有《为耆老请复尊号表》二，皆在贞元十九年间，盖为德宗复圣神文武之号作也。其事已详于正集之注，今又有表六，盖在正集之表前作。）臣等言：臣窃观前代之盛，列辟之英，（司马相如曰：历选列辟，以迄于今。）咸保鸿名而崇明号，或配其德，或昭其功，盖所以扬耿光，（《书》：以觐文王之耿光，以扬武王之大烈。耿光，光明也。）彰淳懿而示远也。其有暗然不耀，后嗣何观？（《左传》：书而不法，后嗣何观。）蔽而不扬，群臣之罪。伏惟皇帝陛下由正统而临祚，承圣绪而受图，禀高明之姿于天，侔博厚之德于地。（《礼记》：博厚配地，高明配天。）端教化之本，制刑礼之中，声震八区，威加六合。运玄造之化，靡有不通；成阴骘之功，莫之能测，是用光膺圣神文武之号。（建中元年正月，群臣上尊号曰圣神文武皇帝。）其后虽逢厄运。（兴元元年正月，以朱泚之乱去尊号。）今睹昌期，诚我武之扫清，（《书》：我武惟扬。）犹自咎而抑损，同罪己之义，（《左传》：禹、汤罪己，其兴也勃焉。）明爱人之仁。群臣等上顺圣心，以成恭德，而退怀大惧，谓掩全功，五年于兹，（自兴元元年甲子，至贞元四年戊辰，为五年矣。）若坠冰谷。（贞元五年十月，百寮请复尊号，不允。）方今百职皆理，庶绩其凝，（《书·皋陶谟》。）人用咸和，（《书》：用咸和于万民。）俗惟丕变。陈师鞠旅，（兵法，二千五百人为师，五百人为旅。）无犯塞之虞；画界封疆，（一本，“封疆”在“画界”上。）无专地之患。四海宁一，万类蕃滋，薄刑溢不冤之声，（《汉书》：于定国为廷尉，民自以为不冤。）逋赋蒙勿收之惠。（一本，“逋”作“通”。）西成有穰岁之报，南极见寿星之祥，灵贶屡加，天恩允答。岂宜固为非薄，（菲薄，见孔明《出师表》：不宜妄自菲薄。）以掩盛明？尊号之崇，原复如旧。况臣等亲奉平明之理，久蒙覆露之恩，耻德美之不彰，忧罪戾之将及。伏惟陛下复循旧典，俯徇群情，诚天地神祇内外臣庶之所望也。臣等无任屏营悃恳之至。○第二表臣等言：臣等前诣朝堂上表，伏请复加尊号，奉被还旨，未遂恳诚，拳拳颙颙，不胜大愿。臣等伏以崇明号，昭盛德，爰自中古，实为上仪，以至于我祖宗，莫不膺兹典礼。伏惟皇帝陛下有广运之德，弘照微之仁，烛幽以明，威远以武。惠泽之被，诚浃洽于八方；（浃，即协切。）英声之扬，宜越轶于千古。（轶，徒结切。）而乃久为抑损，以守谦恭，事有旷而不遵，礼有缺而未备。臣等又以为不私与己，是谓至公。有美之而莫敢辞，有非之而莫敢隐，必推于物，而顺于人。既以徇于群心，又思叶于中典，此皆圣人之事也。且夫虚而失实，则夸耀而诬；质而不华，则朴略而固。所以王度资于润饰，（昭十二年《左传》：思我王度，式如玉，式如金。）帝者务于恢崇。将以法日月之昭明，配天地之广大，（《易》：广大配天地。）耸远方之观听，兼前代之规模。然后表其全功，谓之尽善。不可以方当陛下临位，群臣在庭，而使鸿名不彰，盛典犹阙。既无以光昭众美，又无以丕承旧仪，则臣等蒙耻于今，获罪于后，实为大惧，敢忘尽规？尊号之崇，愿从群议。伏惟陛下俯回宸眷，察纳愚诚，不惟臣等受恩，天下幸甚。无任区区恳迫之至。谨昧死重诣朝堂，奉表固请以闻。臣等诚恳诚勤，顿首顿首，谨言。○第三表臣等言：前再上表，请加尊号，实以功德俱茂，典礼宜崇，然而不能铺陈，无以动寤，（《汉书》：动寤万乘。）愚诚虽竭，天鉴未回。臣某等诚恐诚惧，顿首顿首。臣等谨按《白虎通》曰：“号者，功之表也。”神农有教田事之勤，燧人有兴火食之利，伏羲正五始，（《白虎通》云：正五行。”）祝融绩三皇，（《白虎通》曰：谓之祝融何？祝者，属也。融者，续也。言能属续三皇之道而行之，故谓之祝融也。）人为之名，以美其事。其后帝王之盛，洎我祖宗之明，咸因人心而顺古道，虽损益咸异，而表功明德一也。臣等是以遵有国之令典，采上古之遗文，察人心于讴谣，观天意于符瑞，敢以为请，累表陈诚。曩者运丁艰难，时或顺动，陛下思成汤之罪己。（《左传》：禹、汤罪己，其兴也勃焉。）念周宣之侧身，（《诗·云汉》宣王遇灾而惧，侧身修行。）去徽号而不称，垂炯戒而自儆。（炯，古迥切。）应天以德，示人以恭，闻于蛮貊戎夷，告于天地宗庙。是故咸知陛下之志，慕义而归仁；潜感陛下之诚，通灵而助顺。今者君臣同德，上下叶心，百职毕修，庶官以序，礼法明具，教化流行，方内欢康。天下宁一，四人遵业，万类乐生，嘉应休征，神物灵贶，形于草木，著于星辰。而辞之以仁寿未臻，至化犹郁，遂使德诚可纪，名号未崇。不告于明神，不示于殊俗，将何以知陛下之戡难？将何以表陛下之致平？下无以威于四方，上无以报于九庙，其不可一也。淳古之至化，邈而不追，烈祖之盛仪，废而不续，（“续”，一作“缵”，又一作“绩”。）其不可二也。庶正群官，宗室支属，西土耆长，太学诸生，黄冠之伦，缁衣之侣，万众伏阙，弥旬织路。而乃不从人心，以违公议，其不可三也。守谦恭卑让之志，忽光大弘远之图，臣等诚虽至愚，以为大谬。伏以常久之德，贞夫一也；（《易》：天下之动，贞夫一者也。）元始之义，善之长也；（《易》：元者，善之长也。）并包覆露，天之大也；清净玄默，道之妙也。睿智之周物，不可以不称夫圣也；妙算之无方，不可以不称夫神也；行仁义，修典法，歌诗颂，考文章，不可以不称夫文也；却戎狄，翦暴逆，边兵之整，禁卫以严，不可以不称夫武也，而合于唐尧乃神乃武乃文之德。臣等谨稽之乾符，叶于古典，侔德泽之广，配功业之崇，昧冒万死，伏请上尊号曰贞元大道圣神文武皇帝。臣等竭其精诚，发于交感，无以回日，其能动天。无任屏营悃恳之至。谨复诣朝堂，奉表固请以闻。臣某等诚惶诚恐，顿首顿首。○第四表臣等言：去年（贞元五年。）九月，三度诣阙上表，（即前所上三表。）请复上尊号，悃恳虽竭，精诚莫通。又惧于累尘圣听，是用中辍，大愿未毕，群心靡宁。臣某等诚勤诚恳，顿首顿首。臣等生逢昌运，早列清朝，获睹文明，继迹圣俊。（“圣”，一作“贤”。）亦尝考前载于史氏，访遗仪于礼官，至于保鸿名尊号之荣，昭茂功盛德之美，皆烈祖之垂法，为累代之成规，子孙之所宜丕承，臣下之所宜崇奉。陛下纂圣绪而临下，遵令典以制中，则亦俯从公卿大夫之请，光膺圣神文武之号。间者陛下以祸乱之故，特贬损以自儆，以从一时之宜，信为恭也。今乃欲遂变更而不复，以废先祖之典，则若专焉。岂陛下或未之思？然臣等实以为惧，虽欲行陛下之志，奈先祖之典法何？伏惟陛下因于忧劳，深自咎责，命祝史告于天地，陈圭币祠于祖宗，布于群臣，闻于兆庶。固能降开祐之福，致感悦之诚，咸和以叶心，尽瘁而毕力。弼成神造，康济艰难，寇逆扫除，暴强扰顺。侯卫奉守屏之职，夷狄为来庭之宾，兵戎不兴，边鄙不耸，文轨同于四海，贡赋修于九州。至若时候将愆，必惟思而内省；皇情微轸，遂交感而潜通。阴阳和而风雨时，年谷熟而财用足，休祥数见，福应屡臻。此皆天地祖宗垂灵锡祉，以成陛下之志，明无不答不享之咎也。陛下宜承天意，以悦神心，增修盛仪，再加明号，（“明”，一作“名”。）崇昭报之礼，表恢复之功。而辞以仁寿未臻，至化犹郁，则若尚怀不足，以要天地祖宗，虽有固让之勤，而非重请之义。且夫号者其来尚矣，燧人、神农各旌其事，汤以其武而曰武王，迨我祖宗崇尚古道，垂著新法。陛下独为辞让，以守谦冲，则皇王将有愧于前，祖宗将不悦于后，而帝德是非之辩，固有所归；国典异同之文，后难以守。且陛下本为炯诫，（炯，古迥切，一作“鉴诫”。）以示敬恭，诚谦德也。今以先王之道而不敢不法，烈祖之训而不敢不承，又谦德之大也。若乃守独善而遗公议，执小让而忽宏规，违臣庶之心，废祖宗之典，乃所以失陛下之恭德，又徒以掩陛下之全功。臣等虽诚至愚，窃所不取。辄敢征之国典，酌于经义，取夫贞者事之干，元者善之长，以配圣谟神化之盛，文德武功之崇，叶纪年之嘉名，遵旧号之美称，以如开元故事。谨冒万死，请上尊号曰贞元圣神文武皇帝。伏惟陛下沛然回虑，俯徇群情，然后圣德之光昭，玄功之茂著，后代得扬盛美而鉴至清，是群臣之愿也。不胜恳迫之至。谨奉表诣阙，固请以闻。臣等诚勤诚恳，顿首顿首。○第五表臣颀等言：（颀，于颀。）臣等伏以尊号未复，累具陈请，（“具”，一作“表”。）伏奉诏旨，固守谦恭。臣等上授天地神灵，次奉祖宗典法，列经义而顺古，因人心以从时。词繁而不能陈明，诚竭而未蒙察纳，德美盛而犹蔽，宪度缺而莫修，罪戾是忧，冰炭交集。臣等诚惶诚恐，顿首顿首。臣某等伏以先王之道，由大中而可久；近古之化，以弥文而益彰。然则守谨而为恭，不如立中而垂法；表朴而略礼，不如文明而化光。况于文质异时，而国家自有制度。岂直为一王之法？固以遇三代之文。其于规模，信为弘远。陛下嗣训先祖，贻谋后圣，当践修以纂承，宁变更而废坠？臣等又伏读诏书曰：“遐想哲王，则自燧人、神农、殷汤之时，有其事也。”又曰：“钦若典训，则自代宗、肃宗、玄宗而上，有其仪也。”又曰：“所诫者满，所尚者谦，守之以诚，期于终始。”臣等以为，去鸿名而贬损，谦之始也；遵旧典而奉承，谦之终也。造次而未尝违于礼，守之以诚也；敬恭而无或陷于专，所诫者满也。又曰：“虚美崇饰，所不敢当。”伏惟皇帝陛下恤人之心，动天之德，致理之文教，戡难之武功，著于颂声，光于史氏。上有其实，无虚美之嫌；下尽其诚，非崇饰之伪。又曰：“勉一乃心，共康庶政。”曩者公卿大夫侍御携仆，（《书》：左右携仆。携仆者，谓左右携持器物之仆。）或从扞牧圉，（僖二十八年《左传》：宁武子曰：“不有行者，谁扞牧圉？”注：牛曰牧，马曰圉。）或备持戈矛，盖有同力之诚，而无离德之间。今者四岳群后，九土庶邦，外自藩维，内及宗室，黄发耆老，青衿诸儒，或佥以同辞，或远而抗疏，一心之效也。群材序进，百职交修，烽燧不惊，兵戎以息，钻凿不用，狱讼以衰，六气和而风雨时，五谷昌而仓廪实，庶政之康也。诚由教化，以致雍熙，自当冠于皇王，宁复谢于尧、禹？宜加明号，以表成功。陛下虽以为辞，臣等未知其说。又伏奉诏旨，令臣等断表。伏以君亲一致，臣子一例，而《春秋》之义，不以父命辞王父命，臣某等得遵先帝之典，以违陛下之诏。谨昧冒万死，伏请复上尊号如前。不胜惶惧恳迫之至。○第六表（一本，以上六表在前集。）臣颀等言：臣等今月七日所上表，昨十五日下诏旨，加辞让愈固。臣等感谦冲于盛德，而私有旧典隳废之忧；惧烦渎于圣听，而内怀微诚恳迫之切。进退兢惕，不知所措。臣某等诚惶诚恐，顿首顿首。臣某等伏以为事贵举其中，立名恶浮于实。（他本无为立二字。）得其中，不宜变之而失正；有其实，不必避之以为恭。况于祖宗之矩仪，国家之典制，陛下教尊道备，德博化光，辞取于贬损而自卑，朴略而太简者也？昔汉宣帝谓元帝曰：“我汉家亦自有制度。”（见《汉·元帝纪》。）诸葛孔明诫其主曰：“不宜妄自非薄。”前史载之详矣，幸陛下思之。臣等又以为执小让之贤，不足以方得宜合度之善；去鸿名之敬，不足以补变法改作之专。陛下行之，将何所守？伏以高祖受其明命，历代承以圣德，至陛下又有下武继文重熙累盛之美，不可谓德之不嗣也；躬上圣之姿，合至神之化，有戡祸乱、制夷狄之武，（一无“有”字。）修礼乐、垂宪度之文，不可谓实之不孚也。比年以来，俗化斯厚，人少犯法，吏无舞文，狱犴将空，梏拲不用，可谓人皆迁善，岂曰俗未胜残？然若辞之，所未寤也。况于尊号之美，陛下已受于初，去之即由于艰虞，复之宜因于康靖。徒示其罚，不旌其功，何以知区宇之削平？何以知宗庙之兴复？似非陛下之本意，但自欲改先祖之遗仪耳。内之臣庶，跋履山川，思报主恩，誓雪国耻，亦欲摅其宿愤，表其成劳。陛下犹掩鸿名，罔穷其事，则此等如有未尽，不以为欢。倘陛下以自咎责之心，尚或未弭，则群臣不能匡辅之罪，（“匡”，一作“庄”。）亦当未除。将何以蒙陛下之恩私？将何以受陛下之爵赏？君犹含垢，臣以偷荣，群下之情，必深反侧。又无以示于万古，无以威于四夷，皆非远图，且乖大体。臣等怀此数者，恨恨而不能自安，谨昧冒万死，重违诏旨，伏请复上尊号，以如前表。伏惟皇帝陛下思聿修无忝之言，（《诗》：无忝尔祖，聿修厥德。）顾屈己从人之义，再膺大典，俯徇群心，因来月谒太清宫太庙，郊祀上帝，（贞元六年十月，百僚请复尊号，上曰：“春夏亢旱，宿麦不登。朕精诚祈祷，获降甘雨。既致丰穰，告谢郊庙。倘因禋祀而受尊号，是有为为之。勿烦固请。”十一月庚午，祀南郊。）遂以告祠，实臣等之至诚，实臣等之厚幸。不胜惶惧恳迫之至。谨复诣朝堂，奉表固请以闻。○及大会议户部尚书班宏又请改所上尊号加奉道字故其文如后表（宏，卫州汲人。贞元五年二月，自户部侍郎迁本部尚书。）伏以睿智之周物而靡不通，不可以不称夫圣也；妙算之无方而莫能测，不可以不称夫神也；行仁义，修典法，歌诗颂，考文章，不可以不称夫文也；攘却戎夷，戡翦暴逆，边兵以整，禁卫以严，不可以不称夫武也，而合于唐尧乃圣乃神乃武乃文之德。博施不息，而万物以生；推功不宰，而万化以成，合于《书》之“奉若天道”之义。臣等谨稽之乾符，叶于古典，侔德泽之广，配功业之崇，昧冒万死，伏请上尊号曰圣神文武奉道皇帝。（此是改第三表。）○及大会议国子祭酒韩洄请历数近日征应祥瑞故又改其文如后表（贞元七年，以韩洄为国子祭酒。）又伏见陛下以今年四月以来，方当雩祭之修，而有旱备之请。才愆期而未害于物，深轸念而将恤其人，气潜通而交感以和，泽旋流而滂霈思远。（“思”，本作“斯”。）由是风雨时而霜雹不降，稼穑茂而蝗螟不生，农功以成，年谷大熟。休祥数见，福应屡臻。仁木连理而垂阴，嘉禾同颖而挺秀。寿星舒景炎之盛，芝草布葩英之重。白獐凝彩而雪晖，苍乌取象于天色。将遍于郡国，相继于岁时。右具如表。○为崔中丞贺平李怀光表（怀光谋反，贞元元年为其部将牛名俊斩首以献，则公之表，当是时作也。然公时年十三，不应有此文。中丞者，不详其人矣。文又阙不全云。）臣某言：伏奉某月日敕，逆贼李怀光舆台末人，（《方言》：南楚凡骂庸贱曰台。）奚虏遗丑。（怀光，渤海靺鞨人，丑类也。）备闻凶险之行，颇有残暴之名。陛下略其细微，假以符节，尽委朔方之地，（建中元年七月，以怀光为朔方节度使。）犹分禁卫之兵。（二年五月，诏怀光率神策及朔方军讨李惟岳。）不感殊私，乃怀异望。间者馈贡不入，王师问罪。寻令举军赴敌，而乃终岁无功。（时马燧、李抱真同讨魏城未拔，朱滔、王武俊连兵救田悦。诏怀光统朔方兵一万三千同讨悦。怀光勇而无谋，为滔等所败。）洎驾幸近郊，（建中四年十月丁末，车驾至咸阳。戊申，幸奉天。）敕还旧镇，将扫猾夏之盗，因解奉天之围，（十一月，怀光引兵败朱泚兵于醴泉。泚闻之，惧，引兵归长安，由是奉天之围解。）岂伊人谋，盖是天意。陛下但嘉其排难，不省其由，列为上公，命作元帅，及蹑寇滑汭，顿军咸阳。（阙。）○为裴令公举裴冕表（大历四年十二月戊戌，裴冕卒。八年，公始生，当无此表。裴令公，盖裴遵庆也。按《冕传》云：大历中，郭子仪言于代宗曰：“冕首佐先帝，驱驰灵武，有社稷勋。程元振忌其贤，遂加诬罔，海内冤之。”与此表合。然此表当为郭令公作，其云为裴令公，非也。又传云：时元载秉政，冕早所甄引，载德之。又贪其衰瘵，且下己，遂拜左仆射同中书门下平章事，不逾月卒。据元载之诛，在大历十二年，而柳生于大历八年，是时方五岁，而此表文当在载未诛之前，时公未生。或谓公集《先侍御府君神道表》云，“汾阳王居朔方，备礼延望”，恐此表乃其先人之作。然亦不可得而考。此决非公之文也明矣。）臣某言：闻忠邪不可以并立，善恶不可以同道。吴任宰嚭而伍胥诛夷，（吴王夫差元年，以大夫伯嚭为太宰，尝以报越为志。二年，悉精兵以伐越，败越之夫椒。越王勾践使大夫种因太宰而行成。吴王将许之，伍子胥谏，不听，遂自杀，吴王以鸱夷盛其尸，投之于江。嚭，普鄙切。）楚任靳尚而屈平放逐，（屈原，名平，事楚怀王为三闾大夫。同列上官靳尚共毁谮之，王乃疏原，原既放逐，遂投于汨罗江而死。）远惟前事，孰不痛心！伏见澧州刺史裴冕忠肃，（一作“忠肃明允”，一作“明允忠肃”。）道高德厚，匪躬无忌，有蹇谔之风。（《易》曰：王臣蹇蹇，匪躬之故。）道佐先帝，（道，一作首。）驱驰灵武，赞云雷之业，成社稷之勋。（至德元载，玄宗幸蜀，至益昌，遥诏太子充天下兵马元帅，以冕为御史中丞兼左庶子，为之副。是时冕为河西行军司马，授御史中丞，诏赴朝廷，遇太子于平凉，具陈事势，劝之朔方。七月，太子入灵武，冕与杜鸿渐、崔漪等劝进。甲子，以定策功，以冕为中书侍郎平章事。）程元振忌其直方，遂加诬构，投谪荒裔，天下称冤。（宝应元年四月，肃宗崩，以冕为山陵使，冕以倖臣李辅国权盛，将附之，乃表辅国亲昵术士中书舍人刘烜充山陵判官。烜坐法免，冕亦以议事与程元振相违，贬施州刺史，移澧州刺史。）空怀丑正之悲，莫雪增嫌之耻。今奸邪屏退，圣政大明。（广德元年十一月，削元振官爵，放归田里。）百度惟贞，（诸本作“大度”，误。）四门以穆。寰海之内，元元之人，莫不延首德音，思闻至化。愿特令追冕列在天朝，俾之端揆庶寮，平章百姓。处询谋之任，当燮理之权，必能协和万邦，致君尧舜。臣位兼将相，职忝股肱，思进贤杰，共熙帝载。（二年二月，以冕为右仆射兼御史大夫，充东都、河南、江南、淮南诸路转运使。）臣无任恳愿之至。○为武中丞谢赐新茶表（武元衡，字伯苍，贞元二十年迁御史中丞。公时为监察御史，乃其属也。正集有为《武中丞谢赐樱桃表》，此当次其后。）臣某言：中使窦某至，奉宣旨，赐臣新茶一斤者。天睠忽临，时珍俯及，捧戴惊抃，以喜以惶。臣以无能，谬司邦宪。大明首出，（贞元二十一年正月，德宗崩，顺宗即位，《易》：首出庶物，万国咸宁。）得亲仰于云霄；渥泽遂行，忽先沾于草木。况兹灵味，成自遐方，照临而甲拆惟新，煦妪而芬芳可袭，调六气而成美，扶万寿以效珍。岂可贱微，膺此殊锡？衔恩敢同于尝酒，涤虑方切于饮冰。（《庄子》曰：朝受命而夕饮冰，我其内热欤？）抚事循涯，陨越无地。臣不任感戴欣抃之至。○为裴中丞贺破东平表（元和十二年二月，李师道诛，东平尽平。时御史中丞裴行立为桂管观察使。）臣某言：月日得进奏官状报，逆贼李师道以某月日克就枭戮，率土臣子庆抃无涯。臣闻负恩干纪者，鬼得而诛；（《庄子》：为不善乎幽暗之中者，鬼得而诛之。）犯顺穷凶者，天夺其魄。（《左传》：襄公二十九年，郑伯有使公孙黑如楚，辞曰：楚、郑方恶，而使余往，是杀余也。伯有强使之，子晳怒，将伐伯有氏，大夫和之。十二月，郑大夫盟于伯有氏，裨谌曰：“善之代不善，天命也，其焉辟？子产举不逾等，则位班也；择善而举，则世隆也；天又除之，夺伯有魄。”）不自妖孽，曷彰圣功？伏惟陛下先天不违，与神合契，掩周宣中兴之业，陋汉光再造之勋。灵旗四临，氛？皆散，凡在臣庶，尽睹升平。伏以师道席父祖以作威，（大历中，以李正己为平卢、淄青节度使。传其子纳。师古，纳次子。）苞海岳而专禄，恃东秦十二之险，（汉高帝六年，田肯贺上曰：“秦形胜之国也，带河阻山，县隔千里，持戟百万，秦得百二焉。齐地方二千里，持戟百万，县隔千里之外，齐得十二焉。此东、西秦也。”百二者，谓秦地险固，二万人足以当诸侯百万人。十二者，谓二十万人，足当诸侯百万人。言齐虽固，不如秦二万乃当百万人。）诱临淄三七之兵，（《史记》：苏秦说齐宣王曰：临淄之中七万户，不下户三男子，三七二十一万，不待发于远县，而临淄之卒，固已二十一万矣。）窃据一方，岁逾五纪。朝宗之地，旷若外区；（《禹贡》：海岱为青州。青州东北据海，西南距岱也。又云：海岱及淮为徐州。东至海，北至岱，南至淮也。以其淮海之所在，故曰朝宗。此言东海为师道所据也。）封祀之山，隔成异域。（谓东封泰山也。在兖州。）累圣垂德，曾未悛心。（《书》：惟受罔有悛心。悛，改也。）余孽滔天，果闻折首。（《易》：有嘉折首，获匪其丑。）遂使云亭有主，知玉牒之将封；（《封禅书》：炎帝封秦山，禅云云。黄帝封泰山，禅亭亭。《后汉·志》曰：云云、亭亭，皆泰山下小山也。《风俗通》曰：封泰山，封广二丈，高九尺，下有玉牒书。）辽海无虞，见石砮之已至。（《国语》：武王克商，通道于九夷八蛮，使各以其方贿来贡，使无忘职业。于是肃慎氏贡楛矢石砮，长尺有咫。砮，矢镞也，以石为之。砮，音奴。）此是陛下神筹独得，（“筹”，一作“算”。）庙略无遗，授任推尽力之威，纵舍有感心之化。金石可贯，龟筮必从，克成不战之功，遂洽无为之理。臣谬司戎旅，远守方隅，愧无横草之功，（汉终军当发使匈奴，军自请曰：“军无横草之功。”师古曰：言行草中，使草偃卧，故曰横草也。）坐见覆盂之泰。（东方朔《客难》：连四海之外以为带，安于覆盂。）抃蹈欢庆，倍万恒情。○贺赦表（此谓顺宗时。盖当公之世，人主嗣位肆赦，惟顺宗一人耳。又云，“谬当任用，职在藩维”，此必代桂、广帅臣作。）臣某伏奉某月日恩制，大赦天下。一人有庆，百度惟新，戴天履土，罔不欣抃。某闻天地成功，施雨露而育物；帝王继统，升日月以垂曜。群品资始，万方文明。伏惟陛下嗣守鸿业，光膺骏命，淳化均于四序，大德合于二仪。保宁社稷，光宅区宇，弘孝慈以御下，崇恭俭以垂休，恩覃溪洞，事冠千古。况乃顺时布政，乘春导和，敷作解之泽，宣在宥之典。九族既睦，四门广辟。而又洗涤幽絷，雷雨之施也；归还流窜，罗网之释也；移叙贬黜，覆载之仁也；蠲除逋债，政理之源也；褒宠勋贤，激劝之方也。废金宝之贡，有以彰俭德；搜遗逸之士，有以表至公。元勋宿将，赏延子孙，庶尹卿士，荣周存殁，广直言之路，启进善之门，德超虞、夏，道掩轩、顼。必将平一殊俗，发挥大猷，亿万斯年，永荷天绪。臣谬当任用，守职藩维，不获奔赴阙庭，亲睹盛礼。感悦欢抃，倍万恒情。○贺皇太子笺（皇太子，乃元和七年所立遂王宥。既立，更名恒，宪宗第三子。）宗元惶恐言：伏奉六月七日制，元和圣文神武法天应道皇帝光受徽号，（元和十四年七月，群臣上尊号曰元和圣文神武法天应道皇帝。）率土臣子，欢抃无涯。伏惟皇太子殿下丽正居中，辅成昌运，消伏沴孽，赞扬辉光。鸿名允升，大庆周洽，表文武之经纬，著天道之运行。瑞景照临，示重轮之发耀；（崔豹《古今注》曰：汉明帝为太子，乐人作四歌赞德，其二曰《月重轮》。）恩波下济，见少海之增澜。（《山海经》曰：无皋之山，南望幼海。郭璞注曰：即少海也。昔天子比大海，太子为少海。）宗元忝守遐方。（公时在柳州，其年十月，卒于柳。）获闻盛礼，踊跃之至，倍万恒情。谨附笺贺。宗元惶恐，死罪死罪。○贺裴桂州启（裴桂州，即前中丞公行立也。行立为桂管观察使，在元和十三、四年间，时淮西已平，公前有《为贺淮西平赦表》，此岂赦后有所封赠，故公以启贺之欤？）宗元启：伏承天恩，荣加宠赠，伏惟增感，抃庆罔极。某闻扬名以显，孔圣于是作经；（孔子曰：“扬名于后世，以显父母。”）大孝所尊，曾子以之垂训。（《礼记》，曾子曰：“大孝尊亲。”）雨露敷泽，日月垂光，盛德果验于达人，（《左传》：昭七年，圣人有明德者，若不当世，其后必有达人。）积善必征于余庆。（《易》：积善之家，必有余庆。）天下人子，羡慕无阶。某特承恩眷，倍百恒品。恨以守官，不获奔走拜贺，无任展转惶灼之至。○与卫淮南石琴荐启（卫淮南，次公也。以检校工部尚书为淮南节度使，在元和十二年淮、蔡平后。传云：次公本善琴，方未显时，京兆尹李齐运使子与之游，请授之法，次公拒绝，因终身不复鼓琴。而公此文在柳州作，则卫时尚鼓琴也。史传之载，过乎实矣。一作“状”，在前集。）叠石琴荐一。（出当州龙壁滩下。）右件琴荐，躬往采获，稍以珍奇，特表殊形，自然古色。伏惟閤下禀夔、旦之至德，蕴牙、旷之玄踪，人文合宫徵之深，国器专瑚琏之重。（《论语》：子谓子贡：“汝，器也，瑚琏也。”）艺深攫醳，（《史记·田完世家》：邹忌子曰：“大弦浊以春温者，君也；小弦廉折以清者，相也；攫之深、弦之愉者，政令也。”攫，厥缚切。弦，音释，舒也。）将成玉烛之调；（《尔雅》：四时和谓之玉烛。）思叶歌谣，足助薰风之化。（舜作五弦之琴，以歌南风。曰：南风之薰兮，可以解吾民之愠兮。）愿以顽璞，上奉徽音，增响亮于五弦，应铿锵于六律。沉沦虽久，提拂未忘，倘垂不彻之恩，（《礼记》：士无故不彻琴瑟。）敢效弥坚之用。○答郑员外贺启（一作“状”，在前集。）李师道三代受恩，（代宗永泰元年七月，以李正己为平卢、淄青节度使。德宗建中二年七月卒，子纳领军务。贞元八年五月卒，子师古领留务。宪宗元和元年闰六月卒，弟师道领留务。是为三代受恩。）四凶负德。（四凶，即谓正己、纳、师古、师道。）圣朝含育，务在安人。不知覆载之宽弘，更纵豺狼之奸蠹。王师一发，凶首已来，万姓称欢，四方无事。（一本有“伏惟同增慰庆”六字。）○答诸州贺启（一作“状”在前集。）李师道累代负恩，不起悛革，余孽怙乱，（孽，鱼列切。本作“■Ａ２９”。）更肆猖狂。王师暂劳，已致枭戮，率土欢抃，庆贺难胜。太平之功，自此而毕。（一本有“劳致书问悚息增深”八字。）<hr>
