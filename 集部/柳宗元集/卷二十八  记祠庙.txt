<h4>《集部·柳宗元集·卷二十八  记祠庙》<b class="x">作者：柳宗元</b></h4>
○零陵郡复乳穴记（题作“零陵”，字之误也。据《地理志》，零陵乃永州郡名。今言石钟乳“连之人告尽者五年”，而题以零陵何也？唐《地理志》载连州连山郡贡钟乳。《本草》唐注亦载其次出连州，未尝言永州出。以年考之，元和四年，永州刺史崔简，连州刺史乃崔君敏。二太守之姓同，故题亦从而差耳。题以《连山郡复乳穴记》，则于文为合。）石钟乳，饵之最良者也。楚、越之山多产焉，于连于韶者，独名于世。连之人告尽焉者五载矣，以贡，则买诸他部。今刺史崔公至，逾月，穴人来以乳复告。邦人悦是祥也，杂然谣曰：“氓之熙熙，崔公之来。公化所彻，土石蒙烈。以为不信，起视乳穴。”穴人笑之曰：“是恶知所谓祥耶？向吾以刺史之贪戾嗜利，徒吾役而不吾货也，吾是以病而绐焉。（绐，徒亥切。欺也。）今吾刺史令明而志洁，先赖而后力，（赖，利也。）欺诬屏息，信顺休洽，吾以是诚告焉。且夫乳穴必在深山穷林，冰雪之所储，豺虎之所庐。由而入者，触昏雾，扞龙蛇。束火以知其物，縻绳以志其返。其勤若是，出又不得吾直，吾用是安得不以尽告？今而乃诚，（一本作“今令人而乃诚”。）吾告故也。何祥之为！”士闻之曰：“谣者之祥也，乃其所谓怪者也；笑者之非祥也，乃其所谓真祥者也。君子之祥也，以政不以怪，诚乎物而信乎道，人乐用命，熙熙然以效其力。斯其为政也，而独非祥也欤！”○道州毁鼻亭神记（一本“毁”作“斥”。《道州图经》曰“昔舜封象有鼻国”，即其地。按集有《道州文宣王庙记》，薛伯高以十年二月用牲币于庙，而此云九年来刺道州“既底于理”，似非始至之事。公以明年正月召，其曰“某谪永州”，记必将召时作。）鼻亭神，象祠也。（《昌邑王贺传》云：舜封象于有鼻。注：在零陵，今此是也。“鼻”，与“庳”同。）不知何自始立，因而勿除，完而恒新，相传且千岁。元和九年，河东薛公（伯高也。）由刑部郎中刺道州，除秽革邪，敷和于下。州之罢人，（罢，音疲。）去乱即治，变呻为谣，若痿而起，（《汉书》：如痿人不忘起。痿，于危、人佳二切，风庳病。）若矇而瞭，（矇，音蒙。瞭，力小切。）腾踊相视，欢爱克顺。既底于理，公乃考民风，披地图，得是祠。骇曰：“象之道，以为子则傲，以为弟则贼，君有鼻而天子之吏实理，（《孟子》：象不得有为于其国。天子使吏治其国，而纳其贡税焉。）以恶德而专世祀，殆非化吾人之意哉！”命亟去之。于是撤其屋，墟其地，沉其主于江。（主，谓神主。）公又惧楚俗之尚鬼而难谕也，（一无“尚”字，一无于江以下至谕也十四字。）乃遍告于人曰：“吾闻‘鬼神不歆非类’，（《左传》僖十年，晋狐突曰：“神不歆非类，民不祀非族。”歆，飨也。）又曰‘淫祀无福’。（《礼》曰：非其所祭而祭之，名曰淫祀。淫祀无福。）凡天子命刺史于下，非以专土疆、督货贿而已也。盖将教孝悌，（“教”，一作“崇”。）去奇邪，（奇，居宜切。）俾斯人敦忠睦友，祗肃信让，（“肃”，一作“庸”。）以顺于道。吾之斥是祠，（祠下有也字。）以明教也。苟离于正，虽千载之违，吾得而更之，况今兹乎？苟有不善，（一无“有”字。）虽异代之鬼，吾得而攘之，况斯人乎？”州民既谕，相与歌曰：“我有耇老，公燠其肌。（燠，于六切。）我有病癃，（音隆。）公起其羸。髫童之嚚，（髫，音苕。）公实智之。鳏孤孔艰，公实遂之。孰尊恶德？远矣自古。孰羡淫昏？（“羡”，一作“恣”。）俾我斯瞽。千岁之冥，公辟其户。我子洎孙，延世有慕。”宗元时谪永州，迩公之邦。闻其歌诗，以为古道罕用，赖公而存，斥一祠而二教兴焉。明罚行于鬼神，（一无“明”字。）恺悌达于蛮夷，（一无“恺”字。）不唯禁淫祀、黜非类而已。愿为记以刻山石，俾知教之首。○永州龙兴寺息壤记永州龙兴寺东北陬（子侯切，隅也。）有堂，堂之地隆然负砖甓而起者，（甓，蒲历切，瓴甓也。）广四步，高一尺五寸。始之为堂也，夷之而又高，凡持锸者尽死。（锸，则洽切。）永州居楚越间，其人鬼且禨。（音几。《吕氏春秋》云：荆人鬼，越人禨。禨，鬼俗也。《列子》：“楚人鬼，越人禨”。注曰：信鬼神与禨祥也。）由是寺之人皆神之，人莫敢夷。《史记·天官书》及《汉·志》有地长之占，而亡其说。（《史记·天官书》载，水澹泽竭地长。《西汉·天文志》所载一同。实不原其说。长，臻两切。）甘茂盟息壤，（《甘茂传》：秦王迎甘茂於息壤，因与之盟。《索隐》曰：《山海经》启筮云：鮌窃帝之息壤以湮洪水。或是此也。）盖其地有是类也。昔之异书，有记洪水滔天，鮌窃帝之息壤以湮洪水，帝乃令祝融杀鮌于羽郊，（事出《淮南子》。鮌，与鲧同。）其言不经见。今是土也，夷之者不幸而死，岂帝之所爱耶？南方多疫，劳者先死，则彼持锸者，其死于劳且疫也，土乌能神？余恐学者之至于斯，征是言，而唯异书之信，故记于堂上。○永州龙兴寺东丘记（公谪永州十年，凡为记序其年月有不可得而考者，此其一也。）游之适，大率有二：旷如也，奥如也，如斯而已。其地之凌阻峭，出幽郁，廖廓悠长，则于旷宜；抵丘垤，（垤，蚁封也。）伏灌莽，（《诗》：集于灌木。灌木丛生。莽，宿草也。莽，莫补切。）迫遽回合，则于奥宜。因其旷，虽增以崇台延阁，回环日星，临瞰风雨，（瞰，苦浪切。）不可病其敞也；因其奥，虽增以茂树藂石，（藂，与“丛”同，聚也。）穹若洞谷，蓊若林麓，（蓊，翁孔切。）不可病其邃也。今所谓东丘者，奥之宜者也。其始龛之外弃地，（龛，音堪。）余得而合焉，（“合”，一作“发”。）以属于堂之北陲。（属，之欲切，连也。北陲，谓北边也。）凡坳洼坻岸之状，（洼，清水也。坻，小渚。洼，鸟瓜切。坳，于交切。坻，陈尼切。）无废其故。屏以密竹，联以曲梁。桂桧松杉楩柟之植，（楩，音骈，木似豫章。）几三百本，嘉卉美石，又经纬之。俯入绿缛，幽荫薈蔚。（薈，音桧。）步武错迕，（阮古切，过也。）不知所出。温风不烁，（式灼切。）清气自至。水亭陿室，（陿，胡夹切，隘也。“水”，一作“小”。）曲有奥趣，然而至焉者，往往以邃为病。噫！龙兴，永之佳寺也。登高殿可以望南极，辟大门可以瞰湘流，若是其旷也。而于是小丘，又将披而攘之。则吾所谓游有二者，无乃阙焉而丧其地之宜乎？丘之幽幽，可以处休。丘之窅窅，（伊鸟切。）可以观妙。溽暑遁去，兹丘之下。（协韵，音户。）大和不迁，兹丘之巅。奥乎兹丘，孰从我游？余无召公之德，惧翦伐之及也，故书以祈后之君子。○永州法华寺新作西亭记（集中《西山宴游记》云：“因坐法华西亭。”时元和四年九月，则此记当在前作。）法华寺居永州，地最高。有僧曰觉照，照居寺西庑下。庑之外有大竹数万，又其外山形下绝。然而薪蒸筱簜，（粗曰薪，细曰蒸。《书》：筱簜既敷。筱，小竹。簜，大竹。筱，音小，竹箭。簜，徒党切。）蒙杂拥蔽，吾意伐而除之，必将有见焉。照谓余曰：“是其下有陂池芙蕖，申以湘水之流，众山之会，果去是，其见远矣。”遂命仆人持刀斧，群而翦焉。丛莽下颓，万类皆出，旷焉茫焉，天为之益高，地为之加辟，丘陵山谷之峻，江湖池泽之大，咸若有而增广之者。夫其地之奇，必以遗乎后，不可旷也。余时谪为州司马，官外乎常员，（永贞元年十一月，贬永州司马员外置同正员。一无“乎”字。）而心得无事。乃取官之禄秩，以为其亭，其高且广，盖方丈者二焉。或异照之居于斯，而不蚤为是也。余谓昔之上人者，不起宴坐，足以观于空色之实，而游乎物之终始。其照也逾寂，其觉也逾有。然则向之碍之者为果碍耶？今之辟之者为果辟耶？彼所谓觉而照者，吾讵知其不由是道也？岂若吾族之挈挈于通塞有无之方（“塞”下一有“乎”字。）以自狭耶？或曰：然则宜书之。乃书于石。○永州龙兴寺西轩记（记作于到永之初元和改元时。）永贞年，（永贞元年。）余名在党人，不容于尚书省。（公时为尚书礼部员外郎。）出为邵州，（九月，贬邵州刺史。）道贬永州司马。至则无以为居，居龙兴寺西序之下。余知释氏之道且久，固所愿也。然余所庇之屋甚隐蔽，其户北向，居昧昧也。寺之居，于是州为高。西序之西，属当大江之流；江之外，山谷林麓甚众。于是凿西墉以为户，户之外为轩，以临群木之杪，无不瞩焉。（一本无下有“所”字。）不徙席，不运几，而得大观。夫室，向者之室也；席与几，向者之处也。向也昧而今也显，岂异物耶？因悟夫佛之道，可以转惑见为真智，即群迷为正觉，舍大暗为光明。夫性岂群物耶？孰能为余凿大昏之墉，辟灵照之户，广应物之轩者，吾将与为徒。遂书为二：其一志诸户外，其一以贻巽上人焉。○柳州复大云寺记（元和十二年作。）越人信祥而易杀，（祥，谓祥怪。）傲化而偭仁。（偭，音面，背也。）病且忧，则聚巫师，用鸡卜。（汉武帝元封二年，初令越巫祠上帝百鬼而用鸡卜。李奇曰：持鸡骨卜，如鼠卜。）始则杀小牲；不可，则杀中牲；又不可，则杀大牲；而又不可，则诀亲戚饬死事，曰“神不置我已矣”，因不食，蔽面死。以故户易耗，田易荒，而畜字不孳。董之礼则顽，束之刑则逃，唯浮图事神而语大，可因而入焉，（一作“可用入焉”。）有以佐教化。柳州始以邦命置四寺，其三在水北，而大云在水南。（武后天授元年七月，有东魏国寺僧法明等十人，伪撰《大云经》四卷，表上之，言太后乃弥勒下生，当代唐为阎浮提主。制颁于天下，令诸州各置大云寺，总度僧千人。）水北环治城六百室，水南三百室。俄而水南火，大云寺焚而不复且百年。三百室之人失其所依归，复立神而杀焉。元和十年，刺史柳宗元始至，逐神于隐远而取其地。其傍有小僧舍，辟之广大，逵达横术，（九达谓之逵。邑中道曰术。《月令》曰：审端经术。术，音遂。）北属之江。告于大府，（大府，谓观察府。）取寺之故名，作大门，以字揭之。立东西序，崇佛庙，为学者居。会其徒而委之食，使击磬鼓钟，以严其道而传其言。而人始复去鬼息杀，而务趣于仁爱。病且忧，其有告焉而顺之，（一无其字。）庶乎教夷之宜也。凡立屋大小若干楹，凡辟地南北东西若干亩，凡树木若干本，竹三万竿，圃百畦，（畦，菜畦也。“圃”，一作“囿”。）田若干塍。（音乘，稻中畦。）治事僧曰退思、曰令寰、曰道坚。后二年十月某日，寺皆复就。○永州龙兴寺修净土院记（一作“巽上人修净土院记”，记云：“今刺史冯公作大门”。冯刺永州，在元和二三年，记当在是时作。）中州之西数万里，有国曰身毒，（音笃，天竺国一名身毒。）释迦牟尼如来示现之地。（释迦牟尼者，迦维卫国净饭王太子。）彼佛言曰：“西方过十万亿佛土，有世界曰极乐，佛号无量寿如来，其国无有三恶八难，（去声。）众宝以为饰；其人无有十缠九恼，群圣以为友。有能诚心大愿，归心是土者，苟念力具足，则往生彼国，然后出三界之外。其于佛道无退转者，其言无所欺也。”晋时庐山远法师，（谓慧远也。）作《念佛三昧咏》，大劝于时。其后天台顗大师（顗，语岂切。）著《释净土十疑论》，弘宣其教。周密微妙，迷者咸赖焉，盖其留异迹而去者甚众。永州龙兴寺，前刺史李承晊（职日切。）及僧法林，置净土堂于寺之东偏，常奉斯事。逮今馀二十年，廉隅毁顿，图像崩坠。会巽上人（巽上人，名重巽。）居其宇下，始复理焉。上人者，修最上乘，解第一义。无体空折色之迹，而造乎真源，通假有借无之名，而入于实相。境与智合，事与理并。故虽往生之因，亦相用不舍。誓葺兹宇，以开后学。有信士图为佛像，法相甚具焉。今刺史冯公作大门以表其位，余遂周延四阿，环以廊庑，缋二大士之像，（缋，胡对切。）缯盖幢幡，（缯，疾陵切。）以成就之。呜呼！有能求无生之生者，知舟筏之存乎是。（筏，音伐，水中大簰。）遂以《天台十疑论》书于墙宇，使观者起信焉。○永州铁炉步志（附志云：“余乘舟来，居九年。”此当作于元和八年。古者姓氏，特以别生分类，贤否之泾渭，初不由此。尊尚姓氏，始于魏之太和。齐据河北，推重崔、卢。梁、陈在江南，首先王、谢。至江东士人，争尚阀阅，卖婚求财，汩丧廉耻。唐家一统，当一洗而新之，奈何文皇帝以陇西旧族矜夸其臣，以房、魏之贤，英公之功，且区区结婚于山东之世家。贞观之世，冠冕高下，虽稍序定，然许敬宗以不叙武后世，李义府耻其家无名，复从而紊乱。黜陟废置，皆不由于贤否，但以姓氏升降去留，定为荣辱。衰宗落谱，昭穆所不齿者，皆称禁婚，民俗安知礼义忠信为何物耶？子厚悯时俗之未革，故以子孙冒昧者，取况于铁炉步之失实，诚有功于名教欤！）江之浒，（谓江滨。）凡舟可縻而上下者曰步。（吴人呼水际为步。韩文《罗池庙碑》云：步有新船。若瓜步之类是也。）永州北郭有步，曰铁炉步。余乘舟来，居九年，往来求其所以为铁炉者无有。问之人，曰：“盖尝有锻者居，（锻，都玩切。小冶也，一本“锻”下有“铁”字。）其人去而炉毁者不知年矣，独有其号冒而存。”余曰：“嘻！世固有事去名存而冒焉若是耶？”步之人曰：“子何独怪是？今世有负其姓而立于天下者，曰：‘吾门大，他不我敌也。’问其位与德，曰：‘久矣其先也’。然而彼犹曰‘我大’，世亦曰‘某氏大’。其冒于号有以异于兹步者乎？向使有闻兹步之号，而不足釜锜、钱镈、刀鈇者，（《左传》：筐筥釜之器。注：有足曰锜，无足曰釜。《诗·臣工》：<厂寺>乃钱镈。《周礼》：锻氏为镈器，注：钱镈，田器。刀鈇，兵器也。鈇，莝斫刀。锜，奇螘二音。钱，音翦。镈，音博。鈇，肤甫二音。）怀价而来，能有得其欲乎？则求位与德于彼，其不可得亦犹是也。位存焉而德无有，犹不足大其门，然世且乐为之下。子胡不怪彼而独怪于是？大者桀冒禹，纣冒汤，幽、厉冒文、武，以傲天下。由不知推其本而姑大其故号，以至于败，为世笑僇，（音戮。）斯可以甚惧。若求兹步之实，而不得釜锜、钱镈、刀鈇者，则去而之他，又何害乎？子之惊于是，末矣。”余以为古有太史，观民风，采民言。（《礼记·王制》，命太师陈诗以观民风。命市纳贾以观民之所好恶。汉时亦分八使，周适四方。巡行风俗，观采方言。）若是者，则有得矣。嘉其言可采，书以为志。<hr>
