<h4>《集部·柳宗元集·外集卷上  赋文志》<b class="x">作者：柳宗元</b></h4>
<br>○披沙拣金赋（求宝之道，同乎选才。刘义庆《世说》：陆士衡文如披沙拣<br>金，往往见宝。又见钟嵘《诗品》。公外集赋三首，皆贞元五年以后举进士时作。）<br>沙之为物兮，视污若浮，金之为宝兮，耻居下流。沉其质兮，五才或阙，<br>（《左氏》：天生五才，民并用之，阙一不可。）耀其光兮，六府以修。（《书》：<br>六府孔修。）然则抱成器之珍，必将有待，当慎择之日，则又何求？配圭璋而取<br>贵，岂泥滓而为俦！（滓，壮仕切。）披而择之，斯焉见宝。荡浸淫而顾眄，指<br>炫熀而探讨。（炫，荧绢切。熀，户广切。探，音贪。）动而愈出，幽以即<br>明，涅而不缁，（《论语》：不曰白乎？涅而不缁。缁，墨色。）既坚且好。<br>（《诗》：既坚既好。）潜虽伏矣，（《诗》：潜虽伏矣，亦孔之昭。）获则取<br>之。翻混混之浊质，见熠熠之殊姿。（熠，弋入切。）久暗未彰，固亦将君是望；<br>（《左氏》：寡君将君是望，敢不稽首！）先迷后得，（《易》：先迷，后得主<br>利。）孰谓弃予如遗！（《诗》：将安将乐，弃予如遗。）其隐也，则杂昏昏，<br>沦浩浩，晦英姿兮自保，和光同尘兮，合于至道；其遇也，则散弈弈，动融融，<br>焕美质兮其中，明道若昧兮，契彼玄同。<br>倘俯拾而不弃，谅致美于无穷。欲盖而彰，（出《春秋左氏传》序。）将炯<br>尔而见素；不索何获，（昭二十七年《左氏》：上国有言曰，不索何获。）遂昭<br>然而发蒙。观其振拔污涂，积以锱铢，碎清光而竞出，耀直质而特殊。锥处囊而<br>纤光乍比，（赵平原君曰：“贤者之处世也，譬如锥之处囊中，其末立见。”）<br>剑拭土而异彩相符。（雷焕得丰城剑，取南昌西山下土拭之，送一剑并土与张华。<br>华以南昌土不如华阴土，报雷焕书兼华阴土一斤致焕，焕将拭剑，转精明也。）<br>用之则行，斯为美矣；求而必得，不亦说乎！<br>岂独媚旭日以晶荧，带长川之清浅。皎如珠吐，疑剖蚌之乍分；粲若星繁，<br>似流云之初卷。是以周德思比，而歧昌即咏；陆文可侔，（陆机事见题注。）而<br>昭明是选。（梁昭明太子集《文选》。）若然者，可以议披沙之所托，明拣金之<br>所裁。良工何远，善价爰来。拂以增光，宁谢满籝之学；（汉韦贤曰：遗子黄金<br>满籝，不如教子一经。）汰之愈朗，讵惭掷地之才。（晋孙绰字兴公，作《天台<br>山赋》，示范荣期曰：“此赋掷地，必为金声也。”）客有希采掇于求宝之际，<br>庶斯文之在哉！<br>○迎长日赋（三王迎日，礼用夏郊。出《礼·郊特牲》。天子适四方，先柴。<br>郊之祭也，迎长日之至也。注云：《易·说》曰：三王之郊，一用夏正。夏正，<br>建寅之月也。此言迎长日者，建卯而昼夜分，分而日长也。故赋谓“寅方”、<br>“卯位”以此焉。）<br>惟飨帝以事天，必推策而迎日。（策，蓍也。）寅方肇建，俟启蛰以展仪。<br>（桓九年《左传》：凡祀，启蛰而郊。启蛰，谓建寅之月。）卯位将初，爰用牲<br>而协吉。送烈烈之凝气，（《诗》：仲冬送烈烈。）导迟迟之阳律。（《诗》：<br>春日迟迟。）犹分可爱之辉。（文九年。《左传》：贾季曰：赵衰，冬之日。赵<br>盾，夏之日。注云：冬日可爱，夏日可畏。）式伫寅宾之质。（《书》：寅宾出<br>日。注云：寅敬宾导秩序也。）稽之虞典，期匪疾而匪徐；行以夏时，（《论语》：<br>行夏之时。）契惟精而惟一。职在冯相，（《礼·春官·冯相氏》：冬夏致日，<br>春秋致月，以辨四时之序。）事传《小正》。（《礼记·礼运》：孔子曰：我欲<br>观夏道，是故之杞，而不足征也，吾得夏时焉。注云：得夏四时之书。其书存者<br>有《小正》。）符上春以备仪，必修其始；先仲春而有事，故谓之迎。时也淑景<br>初延，幽阳潜启。当四时之首位，用三代之达礼。探赜索隐，得郊祀之元辰；极<br>往知来，正邦家之大体。事冠前古，仪标后王。皮弁乍临，（《郊特牲》：祭之<br>日，王皮弁以听祭报，示民尊上也。）土圭之影犹积；（《周礼》：土方氏掌土<br>圭之法，以致日景。）泰坛既罢，（《礼记》：燔柴于泰坛，祭天也。）玉漏之<br>声渐长。（张衡《漏水转浑天仪制》曰：以铜为器，再叠差置，实以清水，下各<br>开孔，以玉虬吐漏水入两壶，右为夜，左为昼。）变熙熙之纯曜，流杲杲之晴光。<br>（《诗》：杲杲出日。）璧影始融，丽景才凝于城阙；轮形尚疾，斜晖未驻于康<br>庄。是知迎长日之仪，实王心之所共；兆南郊之位，乃阳事之所用。<br>故可以知上下之际，见天人之交，动浮光于俎豆，散微照于苞茅。周流金石，<br>晖照陶匏。（《礼记》：器用陶匏，以象天地之性也。）异乎天纪不修，（《书》：<br>俶扰天纪。）秦伯尚矜其泰畴；（以《秦本纪》及《封禅书》考之，秦襄公作西<br>畤，祠白帝。至文公作鄜畤，宣公作密畤，灵公作吴阳上畤祭黄帝，下畤祭炎帝，<br>献公作畦畤，祀白帝。皆未尝立泰畤。至汉武元鼎中始立泰畤，祠太一，则泰畤<br>乃汉立也，赋云“秦矜泰畤”恐误。）日官失职，（《左传》：天子有日官，诸<br>侯有日御。）晋侯徒继乎夏郊。（《左传》：昭公七年，郑子产聘于晋，晋侯有<br>疾。韩宣子逆客，曰：“寡君疾今三月矣，今梦黄熊入于寝门，其何厉鬼也？”<br>对曰：“昔尧殛鲧于羽山，其神化为黄熊，以入于羽渊，实为夏郊，三代祀之。<br>晋为盟主，其或未之祀也乎？”韩子祀夏郊，晋侯有间。）于以迎之，则无为者。<br>委照将久，岂三舍之足凭；（《淮南子》：鲁阳公与韩战，酣，日暮，援戈挥之，<br>日反三舍。）延光可期，胡再中之云假！（《汉书》：文帝时，新垣平言：“臣<br>候日再中。”居顷之，日却复中，乃更以十七年为元年。《风俗通》曰：成帝问<br>刘向：“俗说文帝及后征到期不得立，日为再中。”向曰：“文帝少即位，不容<br>再中。”）自然应以繁祉，锡之纯嘏。（《诗》：天锡公纯嘏。）礼仪允洽于人<br>神，正朔克周于戎夏。今我后再新古礼，与天地相参。应戩谷之宜。（《诗》，<br>俾尔戩谷。）受之千亿；奉郊祀之报，至于再三。然则迎长日恭祀事，并虞夏而<br>何惭！<br>○记里鼓赋（圣人立制，智者研精。题见《晋书·舆服志》。记里鼓车驾四<br>马，制如司南车。又见葛洪所集《西京杂记》。崔豹《古今注》曰：大章车，所<br>以识道里也，起于西京，亦曰记里车。车上有二层，皆有木人，行一里，下层击<br>鼓，行十里，上层击镯。尚方故事，有作车法。）<br>异哉鼓之设也，恢制度于天邑。佐大礼于时行即行，赞盛容而立之斯立。观<br>其象，可以守威仪之三千；（《礼记》：礼仪三百，威仪三千。）节其音，可以<br>表吉行之五十。（《贾捐之传》：鸾旗在前，属车在后，吉行日五十里。）配和<br>鸾以入用，（桓二年，《左传》：锡鸾和铃，昭其声也。注云：铃在马额，鸾在<br>镳，和在衡。）并司南而为急。（取车制如司南之义，详见题注。）若乃郊荐之<br>仪既陈，封禅之礼攸执，经千里之分寸可候，度四方而礼容是集。施五击于华山<br>之野，知雾气已笼；用百发乎南山之阳，（《诗》：殷其雷，在南山之阳。）识<br>雷声所及。先圣有作，后王式遵。启玄机以求旧，运巧智而攸新。相彼良工，自<br>殊昧道之士；眷兹木偶，应异迷途之人。齐步武而无佚，差远近而有伦。遵大路，<br>罔愆乎礼典；听希声，（《老子》：大音希声。）克正于时巡。虽道有环回，地<br>分险易，固善应而莫实，谅知几而有为。（于伪切。）载考载击，所辨于长亭短<br>亭；（庾子山《哀江南赋》：十里五里，长亭短亭。）匪疾匪徐，足分乎有智无<br>智。（《世说》：魏武帝过曹娥碑，碑背上题作“黄绢幼妇外孙齑臼。”杨修便<br>解，魏武行三十里方悟。魏武叹曰：我才不如卿。有智无智，较三十里。）观其<br>妙矣，孰测其微细？观其徼矣，（《老子》：常无欲以观其妙，常有欲以观其徼。）<br>讵知其启闭！音不衰而得度，响其镗而有制。（镗，音汤。《诗》曰：击鼓其镗。）<br>于以翊龙御，于以引天旋。异铜浑之仪，亦可叙紫微之星次；殊玉漏之制，而能<br>涉黄道之日躔。周物之智斯设，极深之几是研。（《易》曰：夫《易》，圣人所<br>以极深而研几也。）鄙繁音之坎坎，（坎坎，鼓声。《诗》，坎其击鼓，宛丘之<br>下。）陋促节之阗阗。妙出人谋，思由神假。时然后击，赞赏典于今兹；动惟其<br>常，契同文于古者。由是皇衢以正，帝道斯盛。恭出震以成威，膺御乾而启圣。<br>我后得以昭文物，展声明，不■于素，（■Ａ２０，音愆。）可举而行。宜乎骋<br>墨妙，呈笔精，固敢先三雅而献赋，庶将开万国之颂声。<br>○吾子<br>曰：“吾子来也，以有余而欲及人乎？”曰：“然。”“若用子而能使竭忠<br>孝乎？”曰：“否。夫无忠而忠见，无孝而孝闻，曷若使不见而忠，无闻而孝，<br>肃然已出，熙然已及，夫已也浑然矣乎！”<br>○刘叟传<br>鲁有刘叟者，尝以御龙术进于鲁公。（云云。）刘叟曰：“岁不雨，无以出<br>终无以入。民枯然视天，卿士大夫绝智，谋山川、祷神祇以祈，咸不应。臣投是<br>龙于尺地之内，不逾晷，雷孚上下，雷孚东西，于是先之以风，腾之以云，从之<br>以雨。如君之意，欲一邑足之，欲一国足之，欲天下足之。”鲁公曰：“斯龙也<br>其神乎？是则寡人之国非敢用。”刘叟曰：“臣闻避风雨，御寒暑，当在未寒暑<br>乎？是故事至而后求，曷若未至而先备。”于是鲁公止刘叟而内龙。明年，果大<br>旱，命刘叟出龙，果大雨。<br>○河间传<br>河间，淫妇人也，不欲言其姓，故以邑称。始妇人居戚里，（前汉，《万石<br>君传》注：于上有姻戚者，则皆居之，故名其里为戚里。）有贤操。（七到切。<br>节操也。）自未嫁，固已恶群戚之乱尨，羞与为类，独深居为翦制缕结。既嫁，<br>不及其舅，独养姑，谨甚，未尝言门外事。又礼敬夫宾友之相与为肺腑者。其族<br>类丑行者谋曰：“若河间何？”其甚者曰：“必坏之。”乃谋以车众造门，（造，<br>七到切，至也。）邀之遨嬉，且美其辞曰：“自吾里有河间，戚里之人日夜为饬<br>厉，一有小不善，唯恐闻焉。今欲更其故，以相效为礼节，愿朝夕望若仪状以自<br>惕也。”河间固谢不欲。姑怒曰：“今人好辞来，以一接新妇来为得师，何拒之<br>坚也？”辞曰：“闻妇人之道，以贞顺静专为礼。若夫矜车服，耀首饰，族出欢<br>闹，以饮食观游，非妇人宜也。”姑强之，乃从之游。过市，或曰：市少南入浮<br>图，有国工吴叟始图东南壁，甚怪。可使奚官先壁道乃入观。观已，延及客位，<br>具食帷床之侧。闻男子欬者，（欬，口溉切。逆气。）河间惊，跣走出，召从者<br>驰车归。泣数日，愈自闭，不与众戚通。戚里乃更来谢曰：“河间之遽也，犹以<br>前故，得无罪吾属耶？向之欬者，为膳奴耳。”曰：“数人笑于门，如是何耶？”<br>群戚闻且退。<br>期年，乃敢复召，邀于姑，必致之，与偕行，遂入■Ａ５４隑州西浮图两<br>池间。（■Ａ５４，《篇》、《韵》无此字，未详。隑，或口溉、柯开二切。<br>江南人呼梯为■Ａ５４，按《集韵》，沂祈二音，曲岸也，又鱼开切，修长也。<br>《前汉·相如传》：“临曲江之隑州兮。”注：曲，岸头也。巨衣切。）叩<br>槛出鱼鳖食之，河间为一笑，众乃欢。俄而，又引至食所，空无帷幕，廊庑廓<br>然，河间乃肯入。先，壁群恶少于北牖下，降帘，使女子为秦声，倨坐观之。<br>有顷，壁者出宿选貌美阴大者主河间。乃便抱持河间。河间号且泣，婢夹持之，<br>或谕以利，或骂且笑之。河间窃顾视持己者甚美，左右为不善者已更得适意，鼻<br>息咈然，意不能无动，力稍纵，主者幸一遂焉。因拥致之房，河间收泣甚适，<br>自庆未始得也。至日仄，食具，其类呼之食。曰：“吾不食矣。”且暮，驾车相<br>戒归，河间曰：“吾不归矣，必与是人俱死。”群戚反大闷，不得已，俱宿焉。<br>夫骑来迎，莫得见，左右力制，明日乃肯归。持淫夫大泣，啮臂相与盟而后就车。<br>既归，不忍视其夫，闭目曰：“吾病。”与之百物，卒不食。饵以善药，挥<br>去。心怦怦（披耕切，心急貌。）恒若危柱之弦。夫来，辄大骂，终不一开目，<br>愈益恶之，夫不胜其忧。数日，乃曰：“吾病且死，非药饵能已，为吾召鬼解除<br>之，然必以夜。”其夫自河间病，言如狂人，思所以悦其心，度无不为。时上恶<br>夜祠甚，夫无所避，既张具，（张，音帐。）河间命邑臣告其夫召鬼祝诅，上下<br>吏讯验，笞杀之。将死，犹曰：“吾负夫人！吾负夫人！”河间大喜，不为服，<br>辟门召所与淫者，倮逐为荒淫。（倮，力果切。）<br>居一岁，所淫者衰，益厌，乃出之。召长安无赖男子，晨夜交于门，犹不慊。<br>（苦簟切。）又为酒垆西南隅，己居楼上，微观之，凿小门，以女侍饵焉。凡来<br>饮酒，大鼻者，少且壮者，美颜色者，善为酒戏者，皆上与合。且合且窥，恐失<br>一男子也，犹日呻呼懵懵以为不足。（懵，音蒙。又母总、弥登、母亘三切。）<br>积十余年，病髓竭而死。自是虽戚里为邪行者，闻河间之名，则掩鼻戚頞皆不<br>欲道也。（戚，与蹙同，促也，急也。頞，音遏，鼻頞也。）<br>柳先生曰：天下之士为修洁者，有如河间之始为妻妇者乎？天下之言朋友相<br>慕望，有如河间与其夫之切密者乎？河间一自败于强暴，诚服其利，归敌其夫犹<br>盗贼仇雠，不忍一视其面，卒计以杀之，无须臾之戚。则凡以怀爱相恋结者，得<br>不有邪利之猾其中耶？亦足知恩之难恃矣！朋友固如此，况君臣之际，尤可畏哉！<br>余故私自列云。<br>○筝郭师墓志（郭师，时之善筝者，故以是称焉。公时在柳州，《刘梦得集》<br>有与公书云：“发书，得《筝郭师墓志》一篇，以为其工独得于天姿，使木声丝<br>声均其所自出，抑折愉绎，学者无能知。”又云：“郭师与不可传者死矣，弦张<br>柱差，枵然貌存。中有至音，含糊弗闻。噫！人亡而器存，布在方册者是已。余<br>之伊郁也，岂独为郭师发耶？想足下因仆书，重有慨耳。”盖睹郭师之事，观公<br>之文而有感也。）<br>郭师名无名，无字。父爽，云中大将。无名生善音，能鼓十三弦。（阮弦<br>《筝赋》曰：筝长六尺以应律，弦十有二象十二时，柱高三寸象三才。《唐史·<br>音乐志》云：筝本秦声也。制与瑟同而弦少。案：京房造五音准，唯此瑟十三弦，<br>此乃筝也。今雅乐清乐筝并十有二弦，他乐皆十有三弦。郭师所能者，盖十三弦<br>者也。）其为事天姿独得，推七律三十五调，切密邃靡，布爪指，运掌掔。（掔，<br>于焕切。旧作“紧”，胥山沈公谓当作“掔”。《仪礼》曰：钩中指，结于掔，<br>掌后节中也。又音牵，音慳。击也牵也。）使木声丝声均其所自出，屈折愉绎。<br>（屈，一作“抑”，知，一作“如”。）学者无能知。自去乳，不近荤肉，以是<br>慕浮图道。既失父母，即弃去兄弟，自髡缁入代清凉山，（代，谓代州。）又南<br>来楚中，然遇其故器，不能无抚弄。<br>吴王宙刺复州，（太宗子吴王恪、恪子琨、琨子祇、祇子巘，巘子宙，皆嗣<br>为王。）或以告，乃延入，强之，宙号知声音，抃蹈以为神奇。会宙贬贺州，遂<br>以来。性爱酒，不能已，因纵发为黄老术。薛道州伯高抵宙以书，必致之，至与<br>坐起。伯高，褒斜人也，嗜其音，至善处，辄自为击节。教阍管谨视出入。饵仄<br>柏，不食谷。三年，变服遁逃九疑丛祠中，（《史记》，神之依丛木者，谓之<br>“丛祠”。）披取之益善，亲遇，终不屑。卒乘暴水入小船，下岣嵝山，（岣嵝，<br>山名。嵝，力主反。）求道箓，会欧阳师死，不果受。张诫副岭南，又强与偕。<br>诫死，至是抵余。时已得骨髓病，日犹鼓音四五行。居数日，益笃。既病，自为<br>歌。死三日，葬州北岗西。志其词曰：<br>云州生，柳州死，年五十，病骨髓，天与之音今止矣。丁酉之年秋既季，<br>（元和十二年季秋也。）月阙其团于是始。（谓九月十六日也。）心为浮图形道<br>士，仁人我哀埋勿弃。<br>○赵秀才群墓志<br>婴、臼死信孤乃立，（《史记·赵世家》曰：“晋至景公三年，大夫屠岸贾<br>杀赵朔、赵同、赵括、赵婴齐，灭其族。赵朔妻，成公姊，有遗腹，走公宫匿赵<br>朔客曰公孙杵臼，杵臼谓朔友人程婴曰：“胡不死？”婴曰：“朔妇有遗腹，若<br>幸而男，吾奉之。”后果生男。屠岸贾索之，婴与杵臼谋，乃取他人子，使杵臼<br>负而匿。诸将遂索杵臼杀之。程婴与赵氏真孤俱匿山中。居十五年，景公疾，卜<br>云：大业之后不遂者为祟。于是召赵孤及程婴，复与赵田邑如故。）王侯世家天<br>水邑。群字容成系是袭，祖某父某仕相及。（一本，止作“祖仕相及”。一作考<br>某。）嗟然秀才胡伋伋？体貌之恭艺始习。娶于赤水礼犹执，南浮合浦遽远集。<br>元和庚寅神永戢，（庚寅，元和五年。）问年二纪益以十。（年三十四也。）仆<br>夫返柩当启蛰，（《左氏》：启蛰而郊。启蛰，建寅之月，盖正月也。）潇湘之<br>交瘗原隰。稚妻号叫幼女泣，和者凄欷行路悒。追初悯夭铭兹什。<br>○太府李卿外妇马淑志（公集有《与李睦州书》，名字皆不得而详。然公志<br>及其私，必与公相厚者。元和五年，公时与李俱在永州，故云卒于湘水之东。志<br>是时作也。《汉书》：齐悼惠王，其母，高祖微时外妇也。颜师古曰：谓与旁通<br>者。其云外妇，本此。）<br>氏曰马，字曰淑，生广陵。（扬州。）母曰刘，客倡也。淑之父曰总，既孕<br>而卒，故淑为南康讴者。李君为睦州，诋狂寇见诬，左官为循州录，过而慕焉，<br>（李为睦州刺史，元和二年，为李锜所诬，得罪，贬循州。）纳为外妇，偕窜南<br>海上。及移永州，（更大赦，李量移永州。）州之骚人多李之旧，日载酒往焉。<br>闻其操鸣弦为新声，抚节而歌，莫不感动其音，美其容，以忘其居之远而名之辱，<br>方幸其若是也。元和五年五月十九日，积疾卒于湘水之东，葬东岗之北垂，年二<br>十四。铭曰：<br>容之丰兮艺之功，隐忧以舒和乐雍。佳冶雕殒逝安穷！谐鼓瑟兮湘之浒，<br>（谓湘灵鼓瑟也。）嗣灵音兮永终古。（湘灵鼓瑟。今淑之死，能嗣其音也。）<br><hr>
