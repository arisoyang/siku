<h4>《集部·柳宗元集·卷四十三  古今诗》<b class="x">作者：柳宗元</b></h4>
<br>○法华寺石门精室三十韵（集有《永州法华寺新作西亭记》，云：寺居永州，<br>地最高。）<br>拘情病幽郁，旷志寄高爽。愿言怀名缁，东峰旦夕仰。始欣云雨霁，尤悦草<br>木长。道同有爱弟，（爱弟，公之弟也。）披拂恣心赏。松溪{穴叫}{穴条}入，<br>（{穴叫}{穴条}，深邃貌。《诗》作“窈窕”。{穴叫}，胡了切。{穴条}，他吊<br>切。）石栈夤缘上。萝葛绵层甍，（萝，女萝，今兔丝是也。甍，谟耕切，屋栋。<br>“葛”一作“茑”，音鸟。《诗》：茑与女萝。）莓苔侵标榜。密林互对耸，绝<br>壁俨双敞。堑峭出蒙笼，墟崄临滉瀁。（崄，高峻貌。滉瀁，水貌。崄，为<br>检切，滉，胡广切，瀁，余两切。又古文漾字。）稍疑地脉断，悠若天梯往。<br>结构罩群崖，回环驱万象。小劫不逾瞬，（《维摩经》：或有众生乐久住世而可<br>度者，菩萨即演七日为一劫。又云：世尊世界名大庄严劫曰庄严，佛寿二十小劫。）<br>大千若在掌。（《维摩经》又云：菩萨断取三千大千世界，如陶家轮，著右掌中，<br>掷过恒河沙世界之外。）体空得化元，观有遗细想。喧烦困蠛蠓，（蠛蠓，小虫<br>也。蠛，音蔑。蠓，母总切。）跼蹐疲魍魉。（魍，音罔。魉，音两。）寸进谅<br>何营，寻直非所枉。（《孟子》：枉尺直寻者，以利言也。）探奇极遥瞩，穷妙<br>阅清响。理会方在今，神开庶殊曩。兹游苟不嗣，浩气竟谁养？道异诚所希，名<br>宾匪余仗。超摅藉外奖，俛默有内朗。鉴尔揖古风，（“鉴”，一作“铿”。）<br>终焉乃吾党。潜躯委缰锁，（班固《自叙》曰：贯仁义之羁绊，系系利名之缰锁。<br>缰，音姜，马羁也。）高步谢尘坱。（坱，倚朗切，亦尘也。）蓄志徒为劳，<br>追踪将焉仿？淹留值颓暮，眷恋睇遐壤，映日雁联轩，翻云波泱漭。（泱漭，大<br>水貌，泱，于党切，漭，莫朗切。）殊风纷已萃，乡路悠且广。羁木畏漂浮，离<br>旌倦摇荡。昔人叹违志，出处今已两。何用期所归，浮图有遗像。幽蹊不盈尺，<br>虚室有函丈。（《礼记》：席间函丈。函，犹容也。）微言信可传，申旦稽吾颡。<br>（申旦，谓旦暮也。）<br>○游朝阳岩遂登西亭二十韵（永泰元年，元结自道州以事至永州，爱其郭中<br>有水石之异，泊舟寻之，得岩与洞，以其东向，遂以朝阳命名焉。西亭，即法华<br>寺西亭。按《始得西山宴游记》云：元和四年九月二十八日登法华西亭。诗是时<br>作。）<br>谪弃殊隐沦。（桓谭《新论》曰：天下神人五，一曰神仙，二曰隐沦。）登<br>陟非远郊。所怀缓伊郁，讵欲肩夷巢？（伯夷、巢父，皆遁世者。）高岩瞰清江，<br>幽窟潜神蛟。开旷延阳景，回薄攒林梢。（攒，徂丸切。）西亭构其巅。（巅，<br>音颠。）反宇临呀庨。（呀，张口貌。庨，宫室高貌。呀，虚加切。<br>庨，虚交切。他本或作“呀哮”。）背瞻星辰兴，下见云雨交。惜非吾乡土，<br>得以荫菁茆。（《诗》：苞匦菁茆。荫菁茆，谓为此西亭也。）羁贯去江介，<br>（昭十九年，《谷梁传》：羁贯成童。注：羁贯，谓交午翦发以为饰。“贯”，<br>与“丱”同。《西都赋》：与江介之湫湄。江介，江之左也。）世仕尚函崤。<br>（《西都赋》：左据函谷二崤之间。函，函谷关。崤，山名也。今俗呼为土崤、<br>石崤，在虢州界。）故墅即沣川，（沣，长安水名，《诗》所谓沣水东注者也。）<br>数亩均肥硗。台馆集荒丘，（“集”一作“葺”。）池塘疏沉坳。（坳，於交切。<br>地不平也。）会有圭组恋，遂贻山林嘲。（《北山移文》：南岳献嘲。）薄躯信<br>无庸，琐屑剧斗筲。（《论语》：斗筲之人，何足算也。）囚居固其宜，厚羞久<br>已包。庭除植蓬艾，隟牖悬<虫萧>蛸。（《东山》诗注云：<虫萧>蛸，长踦也。疏<br>云，河内人谓之喜母，俗云喜子是也。）所赖山水客，扁舟柱长梢。（梢，船尾<br>木。）挹流敌清觞，掇野代嘉肴。适道有高言，取乐非弦匏。逍遥屏幽昧，澹薄<br>辞喧呶。（呶，女交切。）晨鸡不余欺，风雨闻嘐嘐。（《诗》：风雨潇潇，鸡<br>鸣嘐嘐。嘐，音胶。）再期永日闲，提挈移中庖。<br>○湘口馆潇湘二水所会（《九域志》，潇水湘水，在祁阳，皆永州县。此馆<br>当在永州也。）<br>九疑浚倾奔，（九疑，山名在永州界。）临源委萦回。（临源岭，名九疑临<br>源，潇湘所出。）会合属空旷，（会合，谓合流于湘口馆也。）泓澄停风雷。高<br>馆轩霞表，危楼临山隈。兹辰始澂霁，（澂，清也。与“澄”同。）纤云尽褰开。<br>天秋日正中，水碧无尘埃。杳杳渔父吟，叫叫羁鸿哀。境胜岂不豫，虑分固难裁。<br>升高欲自舒，弥使远念来。归流驶且广，（驶，音史，疾也。）泛舟绝沿洄。<br>○登蒲洲石矶望横江口潭岛深迥斜对香零山（香零山，在永州。）<br>隐忧倦永夜，凌雾临江津。猿鸣稍已疏，登石娱清沦。日出洲渚静，澄明晶<br>无垠。（晶，精光也。）浮晖翻高禽，沉景照文鳞。双江汇西奔，诡怪潜坤珍。<br>孤山乃北畤，（孤山，谓香零山。“畤”，当作“峙”字。）森爽凄灵神。洄潭<br>或动容，岛屿疑摇振。陶埴兹择土，（埴，谓土黏，可作瓦器。）蒲鱼相与邻。<br>信美非所安，（王粲《登楼赋》：虽信美而非吾土兮，曾何足以少留。）羁心屡<br>逡巡。糺结良可解，纡郁亦已伸。（“已”，一作“以”。）高歌返故室，自<br>誷非所欣。（誷，音网。）<br>○南涧中题（公永州诸记，自朝阳岩东南水行至袁家渴，自渴西南行不能百<br>步，得石渠，石渠既穷，为石涧。石涧在南。集又有《石涧记》，即此诗所题者<br>也。补注：《笔墨闲录》云：《南涧》诗平淡有天工，在《与崔策登西山》诗上，<br>奇语故也。）<br>秋气集南磵，独游亭午时。回风一萧瑟。林影久参差。始至若有得，稍深<br>遂忘疲。羁禽响幽谷，寒藻舞沦漪。（《诗》：河水清且沦漪。注云：小风水成<br>文转如轮，其状漪然也。）去国魂已游，怀人泪空垂。孤生易为感，失路少所宜。<br>索寞竟何事？徘徊只自知。谁为后来者，当与此心期。（东坡尝题此诗后云，柳<br>子厚南迁后诗，清劲纡徐，大率类此。又云：柳仪曹《南涧》诗，忧中有乐，乐<br>中有忧，盖绝妙古今矣。然老杜云：王侯与蝼蚁，同尽随丘墟。仪曹何忧之深也。）<br>○游石角过小岭至长乌村（在永州作。）<br>志适不期贵，道存岂偷生？久忘上封事，（《汉·光武纪》：诏百寮并上封<br>事。注云：宣帝始令群臣得奏封事，以知下情。）复笑升天行。（《古乐府》有<br>《升天行》，谓学仙也。）窜逐宦湘浦，摇心剧悬旌。（《史记·苏秦传》：心<br>摇摇然如悬旌。）始惊陷世议，终欲逃天刑。岁月杀忧栗，慵疏寡将迎。追游疑<br>所爱，（“疑”，一作“款”。）且复舒吾情。石角恣幽步，长乌遂遐征。磴回<br>茂树断，（磴，丁邓切，磴道也。）景晏寒川明。旷望少行人，时闻田鹳鸣。<br>（《诗》：鹳鸣于垤。注：鹳，致雨之鸟。）风篁冒水远，（“冒”，一作“映”。）<br>霜稻侵山平。稍与人事间，益知身世轻。为农信可乐，居宠真虚荣。乔木馀故国，<br>（“馀”，一作“望”，《孟子》：所谓故国者，非有乔木之谓也。）愿言果丹<br>诚。四支反田亩，释志东皋耕。（隋末，王绩字无功，至唐贞观中，为大乐丞，<br>挂冠归田，葛巾联牛，躬耕东皋。每著书，自称东皋子。见吕才《东皋子集序》。<br>“释志”，一本作“泽志”。）<br>○与崔策登西山（策，字子符，集有《送崔九序》，即此人也。序云：废居<br>八年，崔子幸来觌余。诗盖是时作。）<br>鹤鸣楚山静，露白秋江晓。连袂度危桥，萦回出林杪。西岑极远目，毫末皆<br>可了。重叠九疑高，微茫洞庭小。迥穷两仪际，高出万象表。驰景泛颓波，遥风<br>递寒篠。（音小，竹名，可以为箭也。）谪居安所习？稍厌从纷扰。生同胥靡<br>遗，（《庄子》：胥靡登高而不惧，遗死生也。）寿等彭铿夭。（彭祖，姓篯，<br>名铿，寿八百岁。）蹇连困颠踣，愚蒙怯幽眇。非令亲爱疏，谁使心神悄？偶兹<br>遁山水，得以观鱼鸟。吾子幸淹留，缓我愁肠绕。<br>○构法华寺西亭（集有《永州法华寺新作西亭记》，云：余时谪为永州司马<br>外常员，而心得无事，乃取官之禄秩以为亭。其高且广，盖方丈者二焉。）<br>窜身楚南极，山水穷险艰。步登最高寺，萧散任疏顽。西垂下斗绝，欲似窥<br>人寰。反如在幽谷，榛翳不可攀。命童恣披翦，葺宇横断山。割如判清浊，飘若<br>升云间。远岫攒众顶，（攒，徂丸切，聚也。）澄江抱清湾。夕照临轩堕，（<br>“照”，一作“阳”。）栖鸟当我还。菡萏溢嘉色，筼筜遗清斑。（筼筜，竹名。<br>《异物志》曰，筼筜，生于水边，长数丈，围一尺五六寸，一节相去六七尺或一<br>丈。庐陵界有之，始兴以南又多。筼，音云。筜，音当，“清”，一作“渍”。）<br>神舒屏羁锁，志适忘幽潺。弃逐久枯槁，迨今始开颜。赏心难久留，离念来相关。<br>北望间亲爱，南瞻杂夷蛮。置之勿复道，且寄须臾闲。<br>○夏夜苦热登西楼<br>苦热中夜起，登楼独褰衣。山泽凝暑气，星汉甚光辉。火晶燥露滋，野静停<br>风威。探汤汲阴井，（《论语》：见不善如探汤。）炀灶开重扉。（《庄子》：<br>炀者避灶。）凭栏久徬徨，流汗不可挥。莫辨亭毒意，仰诉璿与玑。（《笔墨闲<br>录》曰：此以刺当时之政也。）谅非姑射子，静胜安能希？（《庄子》：藐姑射<br>之山，有神人居焉。大浸稽天而不溺，大旱金石流火，山焦而不热。希，望也。<br>《列子》：姑射山在海河洲中，山上有神人焉，吸风饮露，不食五谷。射音亦。）<br>○觉衰<br>久知老会至，不谓便见侵。今年宜未衰，稍已来相寻。齿疏发就种，（《左<br>传》：卢蒲嫳曰：“余发如此种种，余奚能为？”种种，发短也。种，音踵。）<br>奔走力不任。咄此可奈何，未必伤我心。彭、聃安在哉？周、孔亦已沉。古称寿<br>圣人，曾不留至今。但愿得美酒，朋友常共斟。是时春向暮，桃李生繁阴。日照<br>天正绿，杳杳归鸿吟。出门呼所亲，扶杖登西林。高歌足自快，《商颂》有遗音。<br>（《庄子》曰：曳纵而歌《商颂》，声满天地，若出金石。）<br>○游南亭夜还叙志七十韵（诗云：“岷凶既云捕”，元和元年擒西川刘辟也。<br>又云：“喘虏亦已鏖”，二年诛浙西李锜也。浙西平在十二月，而此诗有“秋月<br>高”之语，其三年秋欤？）<br>夙抱丘壑尚，率性恣游遨。中为吏役牵，十祀空悁劳。（悁，音渊，又音绢，<br>忿也，忧悒也。）外曲徇尘辙，私心寄英髦。进乏廊庙器，退非乡曲豪。天命斯<br>不易，鬼责将安逃？屯难果见凌，剥丧宜所遭。神明固浩浩，众口徒嗷嗷。投迹<br>山水地，（谓永州也。）放情咏《离骚》。（屈原《离骚》也。《贾谊传》曰：<br>离，遭也。忧勤曰骚。遭忧而作是辞。）再怀曩岁期，容与驰轻舠。（音刀，小<br>舟也。）虚馆背山郭，前轩面江皋。重叠间浦溆，（“浦溆”出《楚辞》。溆，<br>音叙，水浦也。）逦迤驱岩{山敖}。（音敖，山多小石也。）积翠浮澹滟，始疑<br>负灵鳌。（《楚辞·天问》：鳌戴山抃，何以安之？）丛林留冲飚，石砾迎飞涛。<br>旷朗天景霁，樵苏远相号。（樵，取薪也。苏，取草也。《汉书》：樵苏后爨，<br>师不宿饱。左太冲《魏都赋》：樵苏往而无忌。）澄潭涌沉鸥，半壁跳悬猱。<br>（奴刀切，猴属。）鹿鸣验食野，（《诗》：呦呦鹿鸣，食野之苹。）鱼乐知观<br>濠。（庄子与惠子游于濠梁之上，庄子曰：鯈鱼出游从容，是鱼乐也。）孤赏诚<br>所悼，暂欣良足褒。留连俯棂槛，（棂，窗棂。槛，阑也。）注我壶中醪。朵颐<br>进芰实，（《易》：观我朵颐。朵颐，爵也。芰，奇寄切，菱也。）擢手持蟹螯。<br>（《晋书·毕卓传》：左手持蟹螯，右手持酒杯。）炊稻视爨鼎，鲙鲜闻操刀。<br>（“闻”，一作“闵”。）野蔬盈顷筐，（《诗》：采采卷耳，不盈顷筐。顷筐，<br>畚属，易盈之器。）颇杂池沼芼。（《左氏》：涧溪沼沚之毛，芼，草也。芼，<br>音毛，又去声。）缅慕鼓枻翁，啸咏哺其糟。（《楚辞·渔父》章：屈原曰：<br>“众人皆醉，惟我独醒。”渔父曰：“众人皆醉，何不餔其糟而啜其醨？”屈原<br>曰云云。渔父莞尔而笑，鼓枻而去。鼓柜者，叩船鸣也。枻，楫也。枻，音曳。）<br>退想於陵子，三咽资李螬。（《孟子》曰：陈仲子岂不诚廉士哉！处于於陵，三<br>日不食。井上有李，螬食实者过半矣，匍匐往将食之，三咽，然后耳有闻，目有<br>见也。螬，虫名，音曹。）斯道难为偕，沉忧安所韬？曲渚怨鸿鹄，（怨，哀鸣<br>也。）环洲彫兰{艹皋}。（音高，葛之白花也。）暮景回西岑，北流逝滔滔。徘<br>徊遂昏黑，远火明连艘。（音骚，船之总名也。）木落寒山静，江空秋月高。敛<br>袂戒还徒，善游矜所操。（《列子》曰：吾尝济乎觞深之渊，津人操舟若神，吾<br>问焉，曰：“操舟可学耶？”曰：“善游者数能”。）趣浅戢长枻，（戢，敛也。）<br>乘深屏轻篙。旷望援深竿，哀歌叩鸣艚。（才荣切，船也。）中川恣超忽，漫若<br>翔且翱。淹泊遂所止，野风自颾々。（苏曹切。）涧急惊鳞奔，蹊荒饥兽嗥。<br>入门守拘絷，凄戚憎郁陶。慕士情未忘，怀人首徒搔。内顾乃无有，德輶甚鸿毛。<br>（《诗》：德輶如毛。輶，轻也。）名窃久自欺，食浮固云叨。（《坊记》：君<br>子与其使食浮于人也，宁使人浮于食。食，谓禄也。）问牛悲衅钟，（齐宣王坐<br>于堂上，有牵牛而过堂下者，曰：“将以衅钟。”衅者，杀牲以血涂其衅隙。）<br>说彘惊临牢。（《庄子》：祝宗人玄端以临牢筴，说彘曰：“汝奚恶死，吾将三<br>月豢汝，十日戒，三日斋，藉白茆，加汝肩尻乎雕俎之上，则汝为之乎？”为彘<br>谋曰：“不如食以糟糠，而错之牢筴之中。”说，音税。）永遁刀笔吏，（《曹<br>参传》：萧何、曹参皆起秦刀笔吏。师古曰：刀所以削书。古者用简牒，故吏皆<br>以刀笔自随。）宁期簿书曹？中兴遂群物，裂壤分鞬櫜。（《左传》：右属櫜鞬。<br>櫜鞬，盛弓矢之器。鞬，居言切。櫜，音皋。）岷凶既云捕，（岷，蜀山名。谓<br>元和元年十月刘辟伏诛。）吴虏亦已鏖。（谓二年十一月李锜伏诛。《霍去病传》：<br>合短兵，鏖兰皋下。师古曰：鏖，谓苦击而多杀也。鏖，于刀切。）扞御盛方、<br>虎，（方叔、召虎，周宣王二臣名。）谟明富伊、咎。（谓伊尹、皋陶也。“咎”，<br>与“皋”同。）披山穷木禾，（《山海经》云：昆仑山上有木禾，长五寻，大五<br>围。郭璞云：木禾，馨类者也。）驾海逾蟠桃。（《史记》：东至于蟠木。注：<br>《海外经》曰：东海中有山焉，名曰度索。上有大桃树，蟠屈三千里。）重来越<br>裳雉，（周成王时，越裳氏献白雉，重九译而至。）再返西旅獒。（《书》：西<br>旅献獒。）左右抗槐棘，（《周礼》：左九棘，孤卿大夫位焉。右九棘，公侯伯<br>子男位焉。面三槐，三公位焉。）纵横罗雁羔。（《周礼》：卿执羔，大夫执雁。）<br>三辟咸肆宥，（《左传》：夏有乱政而作《禹刑》，商有乱政而作《汤刑》，周<br>有乱政而作《九刑》。三辟之兴，皆叔世也。肆宥，赦也。《春秋》“肆大眚”<br>是也。）众生均覆焘。（徒刀切，协韵。）安得奉皇灵，在宥解天弢。（《庄子》：<br>闻在宥天下，不闻治天下。又曰：解其天弢，堕其天袠。弢，音叨。）归诚慰松<br>梓，陈力开蓬蒿，卜室有鄠杜，（汉宣帝尤乐杜、鄠之间。杜、鄠，长安上邑。<br>鄠，音户。）名田占沣涝。（沣水出鄠南。涝水出鄠北。公与许孟容书云：“先<br>墓在城南。”又“城西有数顷田。”其此耶？涝，音劳。）磻溪近馀基，（磻溪，<br>在凤翔界。）阿城连故濠。（一作“壕”。）螟蛑愿亲燎，（《诗》：去其螟螣，<br>及其蟊贼，无害我田稚。田祖有神，秉畀炎火。）荼堇甘自薅。（《诗》：周原<br>膴膴，堇荼如饴。荼、堇，草名。薅，除草也。薅，呼豪切。）饥食期农耕，<br>寒衣俟蚕缲，及骭足为温，（甯戚歌曰：“短布单衣，才至骭。”骭，胫骨，或<br>曰胁也。骭，音旰。）满腹宁复饕？（《庄子》：偃鼠饮河，不过满腹。饕，贪<br>财也。饕，音叨。）安将蒯及菅。（《左传》云：虽有丝麻，无弃菅蒯。蒯，古<br>怪切。菅，音奸。）谁慕梁与膏？戈林驱雀鷃，渔泽从鱽。（鱽，鱼名，<br>饮而不食。，音囚。鱽，音刀。）观象嘉素履，（《易·履卦》：素履，往<br>无咎。）陈诗谢干旄。（《诗》：干旄，美好善也。）方托麋鹿群，敢同骐骥槽？<br>处贱无溷浊，固穷匪淫慆。（《书》：无即慆淫。慆，慢也。）踉跄辞束<br>缚，悦怿换煎熬。登年徒负版，（《语》：式负版者。注：负版者，持邦国之图<br>籍。）兴役趋伐鼛。（《周礼》：以鼛鼓鼓役事。鼛，音皋。大鼓也，长丈五尺。）<br>目眩绝浑浑，耳喧息嘈嘈。（音曹，《广雅》云：嘈，<口卉>声也。）兹焉毕馀命，<br>富贵非吾曹。长沙哀纠纆，（贾谊为长沙王太傅，作《鵩赋》曰：祸之与福，<br>何异纠纆。）汉阴嗤桔槔。（《庄子》：南游于楚，过汉阴，见一丈人，方将<br>为圃畦，凿隧而入井，抱瓮而出灌。子贡曰：“有械于此，凿木为机，后重前轻，<br>挈水若抽，其名为槔。”为圃者忿然而笑曰：“吾非不知，羞而不为也。”）苟<br>伸击壤情，（《逸士传》曰：尧时有壤父，击于康衢。王充《论衡》曰：尧时百<br>姓无事，有五十之民，击壤于途，观者曰：“大哉！尧之德也。”击壤者曰：<br>“尧何力于我也？”）机事息秋毫。（《庄子》：汉阴丈人曰：“有机械者，必<br>有机事。”）海雾多蓊郁，越风饶腥臊。宁唯迫魑魅，所惧齐焄藨。（本注：<br>“藨”，与“蒿”同，《礼记》：焄蒿凄怆。注云：气也。焄，音勋。藨，悲娇<br>切。）知罃怀褚中，（《左氏传》：知罃在楚，郑贾人有欲置诸褚中以出既谋之<br>未行，而楚人归之。贾人如晋，知罃善视之，如实出己。知罃，音作智莺。）范<br>叔恋绨袍。（《史记》：范睢，字叔，变姓名入秦为相。魏须贾使秦，睢敝衣见<br>贾，贾取一绨袍赐之。及见，睢数其罪，王曰：“公之所以得无死者，以绨袍恋<br>恋，有故人之意，故释公。”绨，音题。）伊人不可期，（伊人，谓褚中、绨袍<br>者。）慷慨徒忉忉。（《诗》：无思远人，劳心忉忉。忉忉，忧心貌。）<br>○韦道安（公尝为《韦道安传》，集载其题而亡其文今观此诗，则公所以为<br>之传者，亦必指是事无疑也。）<br>道安本儒士，颇擅弓剑名。二十游太行，暮闻号哭声。疾驱前致问，有叟垂<br>华缨。（《说文》云：缨，冠系也。）言“我故刺史，失职还西京。偶为群盗得，<br>毫缕无余赢。货财足非吝，二女皆娉婷。（娉婷，并平声。）苍皇见驱逐，谁识<br>死与生？便当此殒命，休复事晨征”。一闻激高义，眦裂肝胆横。挂弓问所往，<br>趫捷超峥嵘。（趫，善走。峥嵘，山峻貌。趫，音乔。“趫”，一作“趋”。）<br>见盗寒磵阴，罗列方忿争。一矢毙酋帅，馀党号且惊。麾令递束缚，纆索相<br>拄撑。（纆，黑索。）彼姝久褫魄，（《诗》：彼姝者子。谓二女也。张平子<br>《西京赋》：夺气褫魄。褫，惊也。褫，音雉。）刃下俟诛刑。却立不亲授，<br>（《孟子》男女授受不亲，礼也。）谕以从父行。捃收自担肩，转道趋前程。夜<br>发敲石火，山林如昼明。父子更抱持，涕血纷交零。顿首愿归货，纳女称舅甥。<br>（甥，婿也。《孟子》：“帝馆甥于贰室”是也。）道安奋衣去，义重利固轻。<br>师婚古所病，（桓六年《左传》：齐侯欲以文姜妻郑太子忽，忽辞。及其败戎师<br>也，又请妻之。忽曰：“今以君命，奔齐之急而受室以归，是以师婚也，民其谓<br>我何？”遂辞诸郑伯。）合姓非用兵。朅来事儒术，十载所能逞。（“十”，一<br>作“千”。“逞”，一作“呈”。）慷慨张徐州，（徐泗濠节度使张建封。）朱<br>邸扬前旌。（《选》：朱邸方开。注：朱户。）投躯获所愿，前马出王城。（贞<br>元十三年十月，建封来朝，道安从之。）辕门立奇士，（《项籍传》：羽见诸侯，<br>将入辕门。张晏曰：军行以车为陈，辕相向为门。颜师古曰：《周礼·掌舍》：<br>王行则设车宫辕门也。）淮水秋风生。君侯既即世，（十六年六月，建封卒。）<br>麾下相欹倾。（《项籍传》：戏下骑从者八百余人。师古曰：戏，大将之旗也。<br>麾，许宜切，又许为切。《汉书》通以戏为旌麾，指麾字。）立孤抗王命，钟鼓<br>四野鸣。横溃非所壅，逆节非所婴。举头自引刃，顾义谁顾形。（是月，军中立<br>建封子愔为兵马留后。观诗意，建封死，军乱，立愔为留后，而道安自杀。）烈<br>士不忘死，（“忘”，一作“妄”。）所死在忠贞。咄嗟徇权子，翕习犹趋荣。<br>我歌非悼死，所悼时世情！<br>○哭连州凌员外司马（凌准，字宗一，杭州富阳人。永贞元年十一月，谪连<br>州司马员外置同正员，元和三年卒。注详于志矣。）<br>废逐人所弃，遂为鬼神欺。才难不其然，（子曰：才难，不其然乎？）卒与<br>大患期。凌人古受氏，（《周官》：凌人为掌冰之官。后因以为氏。）吴世夸雄<br>姿。（《吴志》：凌统，字公绩，事孙权为偏将军。二子列、封。）寂寞富春水，<br>（寂寞，谓统后无其人也。富春，晋世改曰富阳。“寞”，一作“寥”。）英气<br>方在斯。（在斯，谓在准也。“方在斯”，一作“何凋衰也”。）六学诚一贯，<br>（六学，六艺也。）精义穷发挥。（《易·系》：精义入神，以致用也。又曰：<br>发挥於刚柔而生爻。）著书逾十年，幽赜靡不推。（赜，深也。志云：著《后汉<br>春秋》三十馀万言，又著《六经解围人文集》。）天庭掞高文，万字若波驰。<br>（准年三十，以书干丞相，丞相以闻。试其文，日万言，擢为崇文馆校书郎。）<br>记室征西府，宏谋耀其奇。（建中初，准以金吾兵曹为邠宁节度使掌书记。泾原<br>之乱，以谋画佐节度使韩游瑰，尝有大功。）輶轩下东越，列郡苏疲羸。（輶<br>轩，轻车。邠宁府丧，准罢职为浙东观察判官，抚循疲人，按验污吏，吏人敬爱。<br>东越，即谓浙东也。輶，音由。）宛宛凌江羽，来栖翰林枝。（准在浙东，治名<br>闻于上，召为翰林学士。）孝文留弓剑，中外方危疑。抗声促遗诏，定命由陈辞。<br>（贞元二十一年正月，德宗崩，迩臣议秘五日乃下遗诏，准独抗危辞以语同列王<br>伾，画其不可者十七八，乃以旦日发丧。）徒隶肃曹官，（“曹”，一作“都”。）<br>征赋参有司。（准自翰林参度支，调发出纳，奸利衰止。）出守乌江浒，（永贞<br>元年九月，准坐王叔文党，出为和州刺史。乌江，即和州也。浒，水涯。）老迁<br>湟水湄。（准由和州降连州司马。湟水，连州也。“老”，一作“左”。）高堂<br>倾故国，葬祭限囚羁。仲叔继幽沦，狂叫唯童儿。（高堂，北堂也。准母卒于家，<br>准不得归。二弟继死。准二子曰夷仲、永仲。）一门既无主，焉用徒生为！举声<br>但呼天，孰知神者谁？泣尽目无见，（准母死哭泣，遂丧其明。）肾伤足不持。<br>溘死委炎荒，（溘，渴答切，奄忽也。）臧获守灵帷。平生负国谴，（“负”，<br>一作“罹”。）骸骨非敢私。盖棺未塞责，（刘毅云：丈夫儿踪迹，不可寻常使<br>混群小中，盖棺事方定矣。）孤旐凝寒飔。（音思，轻风也。《选》，音摛。）<br>念昔始相遇，腑肠为君知。（“腑”，一作“肺”。）进身齐选择，失路同瑕疵。<br>本期济仁义，今为众所嗤。灭名竟不试，（“竟”，今本作“竞”，误。）世义<br>安可支！（“义”，一作“议”。）恬死百忧尽，苟生万虑滋。顾余九逝魂，与<br>子各何之？我歌诚自恸，非独为君悲！<br>○旦携谢山人至愚池（《愚溪诗序》云溪有愚池，即此也。）<br>新沐换轻帻，（《楚词，渔父》篇：新沐者必弹冠。）晓池风露清。自谐尘<br>外意，况与幽人行。霞散众山迥，天高数雁鸣。机心付当路，（《庄子》：有机<br>事者必有机心。《孟子》：夫子当路于齐。）聊适羲皇情。（陶渊明高卧北窗，<br>自号羲皇上人。）<br>○独觉<br>觉来窗牖空，寥落雨声晓。良游怨迟暮，末事惊纷扰。为问经世心，（“世”，<br>一作“济”。）古人谁尽了？<br>○首春逢耕者<br>南楚春候早，余寒已滋荣。土膏释原野，（《国语》：阳气俱蒸，土膏其动。<br>膏，土润也。）百蛰竞所营。（蛰，直立切，藏也。《庄子》：蛰虫始作。）缀<br>景未及郊，（“缀”，一作“掇”。）穑人先偶耕。园林幽鸟啭，渚泽新泉清。<br>农事诚素务，羁囚阻平生。故池想芜没，遗亩当榛荆。慕隐既有系，图功遂无成。<br>聊从田父言，款曲陈此情。眷然抚耒耜，回首烟云横。<br>○溪居<br>久为簪组累，幸此南夷谪。闲依农圃邻，偶似山林客。晓耕翻露草，夜榜响<br>溪石。（榜，孔孟切，进船也。一作“塝”，池畔也，蒲浪切。）来往不逢人，<br>长歌楚天碧。<br>○夏初雨后寻愚溪（观公前后诸诗序，溪居之胜可见矣。公殁未几，而故址<br>废焉。《刘梦得集》有《伤愚溪》诗三首，其引云：“子厚之谪永州，得胜地，<br>结茆树蔬，为沼沚，为台榭，目曰愚溪。子厚殁三年，有僧游零陵，告余曰：愚<br>溪无复曩时矣。一闻僧言，悲不能自胜，遂以所闻为七言以寄恨。”附于后。）<br>悠悠雨初霁，独绕清溪曲。引杖试荒泉，解带围新竹。沉吟亦何事？寂寞固<br>所欲。幸此息营营，啸歌静炎燠。<br>○伤愚溪三首（刘禹锡）<br>溪水悠悠春自来，草堂无主燕飞回。隔帘唯见中庭草，一树山榴依旧开。○<br>其二<br>草圣数行留断壁，木奴千树属邻家。唯见里门通德榜，残阳寂历出樵车。○<br>其三<br>柳门竹巷依依在，野草青苔日日多。纵有邻人解吹笛，山阳旧侣更谁过！<br>○入黄溪闻猿（黄溪在永州。下有《从韦使君黄溪祈雨》诗，此篇岂亦其时<br>作耶？）<br>溪路千里曲，哀猿何处鸣？孤臣泪已尽，虚作断肠声。<br>○韦使君黄溪祈雨见召从行至祠下口号（时永州刺史韦中丞。《黄溪记》云：<br>溪距州治七十里，由东屯南行六百步至黄神祠。即此也。祠所从来，记具之矣。）<br>骄阳愆岁事，良牧念菑畲。（《易》曰：不耕获，不菑畲。《诗》注：田一<br>岁曰菑，二岁曰新田，三岁曰畲。）列骑低残月，鸣笳度碧虚。稍穷樵客路，遥<br>驻野人居。谷口寒流净，丛祠古木疏。（《史记》：吴广之次近所傍丛祠中。张<br>晏云：丛，鬼所凭焉。）焚香秋雾湿，奠玉晓光初。肸蚃巫言报，（肸蚃，出<br>《礼记》。肸，思乙切，又许旋切。蚃，音享，又音向。）精诚礼物馀。惠风仍<br>偃草，灵雨会随车。（《诗》：灵雨既零。《注》曰：灵，善也。《后汉》：郑<br>弘为淮阴太守，政不烦苛。天旱行春，随车致雨。）俟罪非真吏，（贾谊谪长沙<br>王太傅，为赋吊屈原，其词曰：恭承嘉惠兮，俟罪长沙。公为永州员外司马，故<br>曰“非真吏”。）翻惭奉简书。（《诗》：岂不怀归，畏此简书。简书，谓韦使<br>君之召。）<br>○郊居岁暮<br>屏居负山郭，岁暮惊离索。野迥樵唱来，庭空烧烬落。世纷因事远，心赏随<br>年薄。默默谅何为，徒成今与昨。<br>○秋晓行南谷经荒村<br>杪秋霜露重，晨起行幽谷。黄叶覆溪桥，荒村唯古木。寒花疏寂历，幽泉微<br>断续。机心久已忘，何事惊麋鹿？<br>○雨后晓行独至愚溪北池<br>宿云散洲渚，晓日明村坞。高树临清池，风惊夜来雨。予心适无事，偶此成<br>宾主。<br>○中夜起望西园值月上<br>觉闻繁露坠，开户临西园。寒月上东岭，泠泠疏竹根。石泉远逾响，山鸟时<br>一喧。倚楹遂至旦，（“至”，一作“达”。）寂寞将何言？<br>○零陵春望（零陵，永州郡名。）<br>平野春草绿，晓莺啼远林。日晴潇湘渚，云断岣嵝岑。（岣，古右切。嵝，<br>九后切，又音矩缕。衡山别名。）仙驾不可望，世途非所任。凝情空景慕，万里<br>苍梧阴。（舜崩苍梧之野，葬于江南九疑，是为零陵。）<br>○从崔中丞过卢少府郊居（中丞崔公，永州刺史也。）<br>寓居湘岸四无邻，世网难婴每自珍。（《选》：世网婴我身。）莳药闲庭延<br>国老，（《本草》，甘草名国老，谓其于诸药众中为君也。）开樽虚室值贤人。<br>（《魏志·徐邈传》：鲜于辅云：醉客谓酒清为圣人，浊者为贤人。）泉回浅石<br>依高柳，迳转垂藤间绿筠。闻道偏为五禽戏，（后汉华佗言：吾有一术，名五禽<br>之戏，一曰虎，二曰鹿，三曰熊，四曰猿，五曰凤。体有不快，起作一禽之戏，<br>以当导引。）出门鸥鸟更相亲。（《列子》：海上之人有好鸥鸟者，每旦之海上，<br>从鸥鸟游，鸥鸟之至者，往而不止。）<br>○夏昼偶作<br>南州溽暑醉如酒，隐机熟眠开北牖。日午独觉无余声，山童隔竹敲茶臼。<br>○雨晴至江渡<br>江雨初晴思远步，日西独向愚溪渡。渡头水落村迳成，撩乱浮槎在高树。<br>（槎，鉏加切，水中浮木。）<br>○江雪<br>千山鸟飞绝，万迳人踪灭。孤舟蓑笠翁，独钓寒江雪。（《洪驹父诗话》云：<br>东坡曰：郑谷诗“江上晚来堪画处，渔人披得一蓑归”。此村学中诗也。子厚云：<br>“孤舟蓑笠翁，独钓寒江雪。”信有格哉！殆天所赋，不可及也。）<br>○冉溪（冉溪，即愚溪也。元和五年，公易其名为愚溪。）<br>少时陈力希公侯，（《论语》：陈力就列。）许国不复为身谋。风波一跌逝<br>万里，（跌，徒结切，失足也。）壮心瓦解空缧囚。（《汉书》：徐乐曰：“天<br>下之患，在于土崩，不在瓦解。”）缧囚于老无余事，愿卜湘西冉溪地。却学寿<br>张樊敬侯，种漆南园待成器。（《后汉》：樊重字君云，尝欲作器物，先种梓漆，<br>时人嗤之。然积以岁月，皆得其用。重封寿张侯，谥曰敬。）<br>○法华寺西亭夜饮（赋得酒字。集有《法华寺西亭夜饮诗序》，此其诗也。<br>序见二十四卷。）<br>祇树夕阳亭，（祇树，取诸经中祇树给孤独园者也。）共倾三昧酒。雾暗水<br>连阶，月明花覆牖。（《笔墨闲录》云：“平野青草绿，晓莺啼远林。日晴潇湘<br>渚，云断岣嵝岑”；又云，“菡萏溢嘉色，筼筜遗清斑”；又，“雾暗水连阶，<br>月明花覆牖”。其句律全似谢临川。）莫厌樽前醉，相看未白首。<br>○戏题石门长老东轩（前有《法华寺石门精室》诗，又《法华寺西亭记》云，<br>“有僧曰觉照”，岂即此长老耶？）<br>石门长老身如梦，旃檀成林手所种。（旃檀，香名。）坐来念念非昔人，万<br>遍莲花为谁用？如今七十自忘机，贪爱都忘筋力微。莫向东轩春野望，花开日出<br>雉皆飞。（《古乐府》有《雉朝飞操》，吴兢《古题解》云：牧犊子所作也。牧<br>犊子年七十，无妻，出野见雉雄雌相随，因援琴而歌以自伤。长老亦年七十，公<br>岂以是戏之耶？）<br>○茆檐下始栽竹<br>瘴茆葺为宇，溽暑恒侵肌。适有重膇疾，（成六年《左传》：有沉溺重<br>膇之疾。膇，直类切，足肿也。）蒸郁宁所宜？东邻幸导我，树竹邀凉飔。<br>欣然惬吾志，荷锸西岩垂。楚壤多怪石，垦凿力已疲。江风忽云暮，舆曳还相追。<br>萧瑟过极浦，旖旎附幽墀。（旖旎，旌旗从风貌。旖，音倚。旎，乃倚切。）贞<br>根期永固，（“期”，一作“既”。）贻尔寒泉滋。夜窗遂不掩，羽扇宁复持？<br>（诸葛亮乘素舆葛巾，持白羽扇。）清泠集浓露，枕簟凄已知。网虫依密叶，<br>（《选》沈休文诗：网虫垂户织，夕鸟傍檐飞。“网”，一作“细”。）晓禽栖<br>迥枝。岂伊纷嚣间，重以心虑怡？嘉尔亭亭质，（“嘉”，一作“喜”。）自远<br>弃幽期。（“弃”，一作“契”。）不见野蔓草，（《诗》：野有蔓草。）蓊蔚<br>有华姿。谅无凌寒色，（一作“云气”。）岂与青山辞？<br>○种仙灵毗（药名，《本草》所谓淫羊霍者是也。）<br>穷陋阙自养，疠气剧嚣烦。（疠，谓疾疫。）隆冬乏霜霰，（先见切，稷雪<br>也。）日夕南风温。杖藜下庭际，曳踵不及门。门有野田吏，慰我飘零魂。“及<br>言有灵药，近在湘西原。（湘西原，永州地。）服之不盈旬，蹩薛皆腾骞。<br>（蹩薛，跛也。《说文》云：旋行貌。字出《庄子》，云“蹩薛为仁”。腾<br>骞，犹飞腾也。蹩，蒲结切。薛，音薛。）笑抃前即吏，为我擢其根。蔚蔚遂<br>充庭，英翘忽已繁。（英，华也。翘，高貌。）晨起自采曝，杵臼通夜喧。灵和<br>理内藏，攻疾贵自源。壅覆逃积雾，伸舒委余暄。奇功苟可征，宁复资兰荪？<br>（音孙，香草也。亦作荃。）我闻畸人术。（《庄子》：子贡问孔子曰：“敢问<br>畸人？”曰：“畸人者，畸于人而侔于天。”畸，谓不耦于人，阙于礼教也。又<br>云：奇异也。畸，居宜切。）一气中夜存。（《孟子》：梏之反覆，则其夜气不<br>足以存。）能令深深息，呼吸还归跟。（《庄子》：其息深深。又曰：真人之息<br>以踵。跟，踵也。跟，音根。一作“根”。）疏放固难效，且以药饵论。痿者不<br>忘起，（《韩王信传》：如痿者不忘起，盲者不忘视。痿，儒隹切。风痹病也。）<br>穷者宁复言？神哉辅吾足，幸及儿女奔。<br>○种朮<br>守闲事服饵，采朮东山阿。东山幽且阻，疲苶烦经过。（苶，乃结切。）戒<br>徒劚灵根，（劚，陟玉切。斫也。）封植閟天和。违尔涧底石，彻我庭中莎。土<br>膏滋玄液，（《国语》：土膏其动。膏，润泽之气。）松露坠繁柯。南东自成亩，<br>（《诗》：南东其亩。）缭绕纷相罗。晨步佳色媚，夜眠幽气多。离忧苟可怡，<br>孰能知其他？爨竹茹芳叶，宁虑瘵与瘥？（瘵瘥，病也。瘵，侧界切。瘥，才何<br>切。）留连树蕙辞，（《楚词》，屈原《离骚经》：余既滋兰之九畹兮，又树蕙<br>之百亩。）婉娩采薇歌。（伯夷、叔齐隐于首阳山，作歌曰：登彼西山兮，采其<br>薇矣。以暴易暴兮，不知其非矣。）悟拙甘自足，激清愧同波。（《庄子》：与<br>道同波。）单豹且理内，高门复如何？（《庄子》：鲁有单豹者，岩居而水饮，<br>不与民共利，行年七十，而有婴孩之色。不幸遇饿虎，饿虎杀而食之。有张毅者，<br>高门县薄，无不走也，行年四十，而有内热之病以死。豹养其内而虎食其外，毅<br>养其外而病攻其内。单，音善。）<br>○种白蘘荷（白蘘荷，莼苴也。春初生叶，似甘焦，根似姜而肥，其根茎堪<br>为菹，治蛊毒。蘘，人羊切。）<br>皿虫化为疠，（昭元年《左传》：於文，皿虫为蛊。注云：皿，器也。器受<br>虫害者为蛊。）夷俗多所神。衔猜每腊毒，（《国语》：嗜味厚腊毒。腊，干肉。）<br>谋富不为仁。（《孟子》：阳虎曰：“为富不仁矣，为仁不富矣。”）蔬果自远<br>至，杯酒盈肆陈。言甘中必苦，何用知其真？华洁事外饰，尤病中州人。钱刀恐<br>贾害，（《汉书·食货志》：王莽造大钱并契刀、错刀。钱名为刀，以其利于民<br>也。贾，音古。）饥至益逡巡。窜伏常战栗，怀故逾悲辛。庶氏有嘉草，（“氏”，<br>一作“民”，误。《本草》：白蘘荷图经引《周礼》庶氏以嘉草除毒蛊，宗懔以<br>嘉草即蘘荷是也。《本草》：性好阴，在木下生者尤美。）攻禬事久泯。（<br>《周礼》：庶氏掌除毒蛊，以攻说禬之，嘉草攻之。禬，古外切，又音会。<br>泯，音民。《山海经》：空桑之山，西望泯泽。）炎帝垂灵编，（今《本草》也。<br>按《本草》，白蘘荷主中蛊。注云：中蛊者服其汁并卧其叶，即呼蛊主姓名。）<br>言此殊足珍。崎岖乃有得，托以全余身。纷敷碧树阴，眄睐心所亲。（眄，音<br>麫。睐，洛代切。）<br>○新植海石榴<br>弱植不盈尺，远意驻蓬瀛。（蓬莱、瀛洲，海中山名。此海石榴也，故有蓬<br>瀛之句。）月寒空阶曙，幽梦采云生。粪壤擢珠树，（《列子》：渤海之东，有<br>大壑焉。其中有五山，珠玕之树丛生。《博物志》：三珠树生赤水之上。）莓笞<br>插琼英。（《诗》：尚之以琼英乎而。注云：石似玉者，此言琼英，则琼玉之英<br>华也。）芳根閟颜色，徂岁为谁荣？<br>○戏题阶前芍药<br>凡卉与时谢，妍华丽兹晨。欹红醉浓露，窈窕留余春。孤赏白日暮，暄风动<br>摇频。夜窗蔼芳气，幽卧知相亲。愿致溱洧赠，（《诗》：溱与洧方涣涣兮，维<br>士与女，伊共相谑，赠之以芍药。洧，荣美切。）悠悠南国人。<br>○始见白发题所植海石榴树<br>几年封植爱芳丛，韶艳朱颜竟不同。从此休论上春事，看成古木对衰翁。<br>○植灵寿木。（《汉书》：孔光，平帝时为太师，赐灵寿杖。孟康曰：扶老<br>杖也。服虔曰：灵寿，木名。师古曰：木似竹，有枝节，长不过八九尺，围三四<br>寸，自合杖制，不须削治。）<br>白华鉴寒水，怡我适野情。前趋问长老，重复欣嘉名，蹇连易衰朽，（《易》：<br>往蹇来连。连，力善切。难也。）方刚谢经营。（《诗》：旅力方刚，经营四方。）<br>敢期齿杖赐，（《周礼》：共王之齿杖。注云：王所以赐老者之杖。）聊且移孤<br>茎。丛萼中竞秀，分房外舒英。柔条乍反植，劲节常对生。循玩足忘疲，稍觉步<br>武轻。安能事翦伐，（《诗》：蔽芾甘棠，勿翦勿伐。）持用资徒行。（《论语》：<br>以吾从大夫之后，不可徒行也。）<br>○自衡阳移桂十余本植零陵所住精舍（精舍，谓永州龙兴寺也。公至永州时，<br>即居此寺。后四五年，则居愚溪矣。）<br>谪官去南裔，（裔，边也。“官”，一作“宦”。）清湘绕灵岳。（灵岳，<br>谓衡山也。）晨登兼葭岸，霜景霁纷浊。离披得幽桂，芳本欣盈握。火耕困烟烬，<br>（火耕，即畲田也。《汉·武帝纪》：江南之地，火耕水耨。应劭曰：烧草下水<br>种稻。草与稻并生，高七八寸，因芟去，复下水灌，草死，独稻长，所谓火耕水<br>耨。）薪采久摧剥。道旁且不愿，岑岭况悠邈。倾筐壅故坏，栖息期鸾鷟。（鸾<br>与鸑鷟也。鷟，仕角切。）路远清凉宫，（“路远”，一作“远植”。）一雨悟<br>无学。（“雨悟”。一作“悟两”，月中名广寒清虚之府。清凉宫，指月而言也。<br>谓月中有仙桂而清凉，此桂树得一雨而沾泽之，则亦敷荣矣，何用学月中耶？）<br>南人始珍重，（“始”，一作“喜”。）微我谁先觉？芳意不可传，丹心徒自渥。<br>○湘岸移木芙蓉植龙兴精舍<br>有美不自蔽，安能守孤根！盈盈湘西岸，秋至风露繁。丽影别寒水，秾芳委<br>前轩。芰荷谅难杂，反此生高原。（此诗所谓木芙蓉，则今之拒霜花，生于岸际，<br>非《楚词》所谓芙容也，故云“芰荷谅难杂，反此生高原”。）<br>○早梅<br>早梅发高树，迥映楚天碧。朔吹飘夜香，繁霜滋晓白。欲为万里赠，（“赠”<br>字，本陆凯诗“江南无所有，聊赠一枝春”。）杳杳山水隔。寒英坐销落，何用<br>慰远客？<br>○南中荣橘柚（谢玄晖诗云：南中荣橘柚，宁知鸿雁飞。）<br>橘柚怀贞质，受命此炎方。（《楚词》，屈原《橘颂》：后皇嘉树，橘徕服<br>兮。受命不迁，生南国兮。王逸曰：南国，谓江南也。橘受命于江南，不可移徙。<br>种于北地，则化而为枳。永州在唐属江南道，故云。）密林耀朱绿，晚岁有馀芳。<br>殊风限清汉，飞雪滞故乡。攀条何所叹？北望熊与湘。（熊与湘，二山名。）<br>○红蕉（《广志》曰：芭蕉，一曰芭菹，或曰甘蕉。）<br>晚英值穷节，绿润含朱光。以兹正阳色，（“阳”，一作“阴”。）窈窕凌<br>清霜。远物世所重，旅人心独伤。回晖眺林际，戚戚无遗芳。（“戚戚”，一作<br>摵摵。）<br>○巽公院五咏（巽公，重巽也，居永州龙兴寺。集有《送巽上人序》。补注<br>《笔墨闲录》云：退之《虢州三堂二十一咏》，子厚《巽公院五咏》，取韵各精<br>切，非复纵肆而作。随其题观之，其工可知也。）<br>○净土堂<br>结习自无始，沦溺穷苦源。（“沦溺”，一作“论极”。）流形及兹世，始<br>悟三空门。华堂开净域，（“华堂”，一作“龙华”。）图像焕且繁。清泠焚众<br>香，微妙歌法言。稽首愧导师，超遥谢尘昏。<br>○曲讲堂<br>寂灭本非断，文字安可离！曲堂何为设？高士方在斯。圣默寄言宣，分别乃<br>无知。趣中即空假，名相谁与期？（一作“与谁”）愿言绝闻得，忘意聊思惟。<br>○禅堂<br>发地结菁茆。（《书》：包匦菁茆。此云“结菁茆”，谓以菁茆茨屋。）团<br>团抱虚白。（《庄子》：虚室生白。）山花落幽户，中有忘机客。（《笔墨闲录》<br>云：此联不观名篇，知是禅室也。）涉有本非取，照空不待析。万籁俱缘生，窅<br>然喧中寂。（窅，音杳，深也。）心境本同如，（“境”，一作“镜”。）鸟飞<br>无遗迹。<br>○芙蓉亭<br>新亭俯朱槛，嘉木开芙蓉。清香晨风远，溽彩寒露浓。潇洒出人世，低昂多<br>异容。尝闻色空喻，（《多心经》云。）造物谁为工？留连秋月晏，（“月”，<br>一作“日”。）迢递来山钟。<br>○苦竹桥<br>危桥属幽径，（“桥”，一作“梁”。）缭绕穿疏林。（“疏”，一作“空”。）<br>迸箨分苦节，轻筠抱虚心。俯瞰涓涓流，仰聆萧萧吟。差池下烟日，嘲<口哲>鸣山<br>禽。（嘲，陟交切。<口哲>，陟辖切。一本作“哳”。）谅无要津用，栖息有余阴。<br>○梅雨（《四时纂要》云：梅熟而雨曰梅雨，江东呼为黄梅雨。《笔墨闲录》<br>云：“此诗不减老杜。”）<br>梅实迎时雨，苍茫值晚春。愁深楚猿夜，梦断越鸡晨。（《庄子》：越鸡不<br>能伏鹄卵。越鸡，小鸡。）海雾连南极，江云暗北津。素衣今尽化，非为帝京尘。<br>（陆士衡诗：京洛多风尘，素衣化为缁。谢朓诗云：谁能久京洛，缁尘染素衣。）<br>○零陵早春<br>问春从此去，几日到秦原？凭寄还乡梦，殷勤入故园。<br>○田家三首（邵武本作春怀故园。《笔墨闲录》云：《田家诗》“鸡鸣村巷<br>白”云云，绝有渊明风味。）<br>蓐食徇所务，（《左氏》：秣马蓐食。蓐食，晨炊。蓐，音辱。）驱牛向东<br>阡。（阡，谓阡陌。南北曰阡，东西曰陌。）鸡鸣村巷白，夜色归暮田。札札耒<br>耜声，飞飞来乌鸢。竭兹筋力事，持用穷岁年。尽输助徭役，（“徭役”，一作<br>“淫侈”。徭，音摇。）聊就空自眠。（“自”，一作“舍”。）子孙日以长，<br>世世还复然。○其二<br>篱落隔烟火，农谈四邻夕。庭际秋虫鸣，疏麻方寂历。（“寂”，一作“析”。）<br>蚕丝尽输税，机杼空倚壁。里胥夜经过，鸡黍事筵席。各言官长峻，文字多督责。<br>东乡后租期，车毂陷泥泽。公门少推恕，（“少”，一作“日”。“恕”，作<br>“问”。）鞭朴恣狼籍。努力慎经营，肌肤真可惜。迎新在此岁，（“此”，一<br>作“今”。）唯恐踵前迹。○其三<br>古道饶蒺黎，萦回古城曲。蓼花被堤岸，陂水寒更渌。（“渌”，一作“绿”。）<br>是时收获竟，落日多樵牧。风高榆柳疏，霜重梨枣熟。行人迷去住，野鸟竞栖宿。<br>田翁笑相念，昏黑慎原陆。今年幸少丰，无厌饘与粥。（饘，诸延切。）<br>○行路难三首（三诗意皆有所讽，上篇谓志大如夸父者，竟不免渴死，反不<br>若北方之短人，亦足终天年。盖自谓也。中篇谓人才众多，则国家不能爱养，逮<br>天下多事，则狼顾而叹无可用之才。盖言同辈诸公一时贬黜之意也。下篇谓物适<br>其时，则无有不贵，及时异事迁，则贵者反贱。盖言其前日居朝行而今日贬黜之<br>意也。当是贬永州后作。）<br>君不见，夸父逐日窥虞渊。（《列子》：夸父不量力，欲追日景，逐之于隅<br>谷之际。注曰：隅谷虞渊，日所入处。）跳踉北海超昆仑。（跳，徒凋切。踉，<br>吕唐切。）披霄决汉出沆漭，（沆，下党切。漭，母党切。）瞥裂左右遗星辰。<br>（杜子美云：千骑常瞥裂。瞥，匹蔑切。）须臾力尽道渴死，（夸父渴欲饮，走<br>饮河渭。河渭不足，将北走饮大泽，未至，道渴而死。弃其杖，尸膏肉所浸，生<br>邓林。邓林弥广数千里。）狐鼠蜂蚁争噬吞。（“蜂”，一作“蝼”。）北方竫<br>人长九寸，（《列子》：东北极有人，名竫人，长九寸。《山海经》曰：东海之<br>外，有小人国，名竫人。竫，疾郢切，又音争。《广韵》音停。）开口抵掌更笑<br>喧。啾啾饮食滴与粒，（一作“喽啾”。）生死亦足终天年。睢盱大志小成遂，<br>（睢，许规切。盱，音吁。一作“天志”，一作“失志”，一作“志大”。）坐<br>使儿女相悲怜。○其二<br>虞衡斤斧罗千山，（《周礼》：虞衡作山泽之材。注云：虞衡，掌山林之官。<br>掌山泽者谓之虞，掌川林者谓之衡。《周礼》又云：山虞掌山泽之禁令。林衡，<br>掌巡林麓之禁令。）工命采斫<木戈>与椽。（杙，音弋。“杙与”，一作“戕<br>为”。）深林土剪十取一，百牛连鞅摧双辕。（鞅，牛羁也。）万围千寻妨道路，<br>（围，绕也。）东西蹶倒山火焚。遗余毫末不见保，躏跞磵壑何当存？（躏，<br>音吝。跞，音历。）群材未成质已夭，突兀<山孝>豁空岩峦。（<山孝>，许交切。诸<br>韵无从山旁者，唯《集韵》有“<山孝>”字云。庨豁，宫殿高貌。）柏梁天灾<br>武库火，（汉武帝太初元年十一月，柏梁台灾。晋惠帝元康五年闰十月，武库火。<br>累代异宝，一时荡尽。《左传》：人火曰火，天火曰灾。）匠石狼顾相愁冤。君<br>不见南山栋梁益稀少，爱材养育谁复论！○其三<br>飞雪断道冰成梁，侯家炽炭雕玉房。（雕玉房，以雕玉饰房也。）蟠龙吐耀<br>虎喙张，熊蹲豹踯争低昂。（古者屑炭和作兽形。龙虎熊豹，皆言炭之形也。蹲，<br>音存。踯，直炙切。）攒峦丛崿射朱光，（崿，五各切。）丹霞翠雾飘奇香。美<br>人四向回明榼，（榼，耳珠。）雪山冰谷晞太阳。星躔奔走不得止，奄忽双燕栖<br>虹梁。风台露榭生光饰，死灰弃置参与商。（《庄子》：心若死灰。韩安国曰：<br>死灰独不然乎？《左传》：辰为商星参为晋星，参商相去之远也。扬子曰：吾不<br>睹参辰之相比也。王志长《杂诗》：王事离我志，殊隔过商参。）盛时一去贵反<br>贱，桃笙葵扇安可当！（“当”，一作“常”。集注：东坡云：不知桃笙为何物，<br>偶阅《方言》，簟，宋、魏之间谓之笙，乃悟桃笙以桃竹为簟也。梁简文帝《答<br>湘南王献簟书》云：五离九折，出桃枝之翠笋。乃谓桃枝竹簟也。桃竹出巴、渝<br>间，杜子美有《桃竹杖歌》。《诗话》云：余按唐万年尉段公路《北户录》云：<br>琼州红藤簟，《方言》谓之笙，或曰籧篨，亦曰行唐。沈约奏弹歙令仲文秀恣横<br>云：令吏输六尺笙四十领。何东坡忘此耶？又左思太冲《吴都赋》云：桃笙象簟，<br>韬于筒中。注云：桃笙，桃枝簟也。吴人谓簟为笙。刘梦得亦有诗云：蕙风香麈<br>尾，月露濡桃笙。葵扇，出《晋·谢安传》：安乡人有蒲葵扇五万，安乃取其中<br>者捉之。京师士庶竞市，价增数倍。）<br>○闻籍田有感（元和五年十月，宪宗诏来年正月十六日东郊籍田，敕有司修<br>撰仪注。）<br>天田不日降皇舆，（张衡《东京赋》云：躬三推于天田，修帝籍之千亩。<br>《楚词》：恐皇舆之败绩。皇舆，天子车也。）留滞长沙岁又除。（贾谊贬长沙<br>王傅，公以谊况己也。）宣室无由问厘事，（后岁余，文帝思贾谊，征之，至。<br>入见，上方受厘，坐宣室。上因感鬼神事而问鬼神之本。谊具道所以然之故。厘，<br>音禧。祭余肉也。）周南何处托成书？（司马迁《自叙》：太史公留滞周南，执<br>迁手泣曰：“今天子封泰山，而余不得从行，是命也夫！汝为太史，无忘吾所欲<br>论著矣！”元和五年十月，宪宗诏来年正月十六日东郊籍田，敕有司修撰仪注。<br>公自言留滞永州，如太史公，不得从行。）<br>○跂乌词（一作《跛乌词》。跂，举一足也。此词及下《笼鹰》、《放鹧鸪》，<br>皆以自况。跂，音企。《山海经》云：有跂踵国人，行脚不着地，如人之跂足。<br>跂乌，病一足，跂而行也。作跛非。）<br>城上日出群乌飞，鸦鸦争赴朝阳枝。（鸦鸦，乌声。《诗》，梧桐生矣，于<br>彼朝阳。朝阳，日初出处。）刷毛伸翼和且乐，尔独落魄今何为？（落魄，不检<br>也，又不得志貌。魄，音托，又旁各切。）无乃慕高近白日，三足妒尔令尔疾。<br>（《五经通义》、《春秋元命苞》皆云：日中有三足乌。）无乃饥啼走路旁，贪<br>鲜攫肉人所伤？（《汉书》：黄霸为颍川太守，尝欲有所伺察，择长年吏遣行。<br>吏出，不敢舍邮亭，食于道旁，乌攫其肉。）翘肖独足下丛薄，（《庄子》：肖<br>翘之物。独足，一足也。）口衔低枝始能跃。还顾泥涂备蝼蚁，仰看栋梁防燕雀。<br>左右六翮利如刀，（扬子：鹪鹏冲天，不在六翮乎？）踊身失势不得高。支离无<br>趾犹自免。（《庄子》：支离疏者。上有大役，则支离以有常疾不受功；上与病<br>者粟，则受三钟与十束薪。夫支离其形者，犹足以养生。又鲁有兀者叔山无趾，<br>见仲尼曰：“吾唯不知务而轻用吾身，吾是以亡足。今吾来也，犹有尊足者存，<br>吾是以务全之也。”）努力低飞逃后患。<br>○笼鹰词<br>凄风淅沥飞严霜，（秋风曰凄风。淅沥，风声。）苍鹰上击翻曙光。云披雾<br>裂虹蜺断，霹雳掣电捎平冈。（傅玄《蜀都赋》曰：鹰则流星曜景，奔电飞光。<br>掣，音彻。）砉然劲翮翦荆棘，（砉然，羽翮之声。《庄子》：砉然响然。砉，<br>呼鶗切。）下攫狐兔腾苍茫。爪毛吻血百鸟逝，独立四顾时激昂。炎风溽暑忽然<br>至，（《月令》，季夏之月，上润溽暑。）羽翼脱落自摧藏。草中狸鼠足为患，<br>一夕十顾惊且伤。但愿清商复为假，（孟秋之月，凉风至，则鹰乃祭鸟也。）拔<br>去万累云间翔。（“累”，一作“里”。）<br>○放鹧鸪词<br>楚越有鸟甘且腴，嘲嘲自名为鹧鸪。（鹧鸪，鸟名。出南越。其鸣自呼，南<br>飞不北。）徇媒得食不复虑，（媒，谓所以致鹧鸪者。）机械潜发罹罝{罒孚}。<br>（罝，音嗟。{罒孚}，音孚，网也。）羽毛摧折触笼篽，（偶许切。）烟火煽赫<br>惊庖厨。鼎前芍药调五味，（司马相如赋：芍药之和，具而后御。芍药，香药。）<br>膳夫攘腕左右视。齐王不忍觳觫牛，（《孟子》：齐宣王坐于堂上，有牵牛而过<br>堂下者，曰：“将以衅钟。”王曰：“吾不忍其觳觫。”）简子亦放邯郸鸠。<br>（《列子》：邯郸之民献鸠于简子，简子厚赏之。客问其故，简子曰：“正旦放<br>生，示有恩也。”《孔丛子》亦曰：“元日有人献鸠于简子，简子厚赏之，而放<br>其鸠。”邯鄣，赵地。）二子得意犹念此，（“二子”，他本作“二君”，或又<br>作“二臣”。）况我万里为孤囚？破笼展翅当远去，同类相呼莫相顾。（《笔墨<br>闲录》云：盖以自况其欲远俦类也。）<br>○龟背戏（其制不可详，观诗意，乃亦博棋之类尔。状如龟背，因以为名。）<br>长安新技出宫掖，喧喧初遍王侯宅。玉盘滴沥黄金钱，皎如文龟丽秋天。<br>（丽，著也。《易》云：月日丽乎天。）八方定位开神卦，六甲离离齐上下。投<br>变转动玄机卑，星流霞破相参差。四分五裂势未已，出无入有谁能知？乍惊散漫<br>无处所，须臾罗列已如故。徒言万事有盈虚，终朝一掷知胜负。（刘毅家无儋石<br>之储，樗蒲一掷百万。）修门象棋不复贵，（《楚词·招魂》章：魂兮归来，入<br>修门些。又云：菎蔽象棋，有六博些。注：修门，郢城门。）魏宫妆奁世所<br>弃。（《世说》：弹棋始自魏宫内妆奁之戏，文帝于此技特妙，能用手巾角拂之。）<br>岂如瑞质耀奇文，愿持千岁寿吾君。（《史记》：龟千年游莲叶之上。）庙堂巾<br>笥非余慕，（《庄子》：楚有神龟，死已三千岁矣，王巾笥而藏之庙堂之上。）<br>钱刀儿女徒纷纷。（钱刀，见上《白蘘荷》诗注。）<br>○闻黄鹂（黄鹂，即仓庚也。一名搏黍。）<br>倦闻子规朝暮声，（子规，即鹈鵊。）不意忽有黄鹂鸣。一声梦断楚江曲，<br>满眼故园春意生。（《苕溪诗话》云：感物怀土，不尽之意备见于此两句中，不<br>在多也。一本，“意生”作“草绿”。）目极千里无山河，（一本，“目极”作<br>“故园”。）麦芒际天摇青波。王畿优本少赋役，务闲酒熟饶经过。此时晴烟最<br>深处，舍南巷北遥相语。翻日迥度昆明飞，（昆明，池名。）凌风邪看细柳翥。<br>（章恕切。飞举也。）我今误落千万山，身同伧人不思还。（伧，助耕切。楚人<br>别种。）乡禽何事亦来此，令我生心忆桑梓。（《诗》：维桑与梓。）闭声回翅<br>归务速，西林紫椹行当熟。（《说文》：椹，桑实也。《诗》：食我桑椹，怀我<br>好音。椹，食荏切。）<br>○浑鸿胪宅闻歌效白纻。（《白纻》，古歌词名。起于吴地，疑为吴曲。）<br>翠帷双卷出倾城，（《汉书》：李延年歌曰：北方有佳人，绝世而独立。一<br>顾倾人城，再顾倾人国。）龙剑破匣霜月明。（龙泉、太阿，皆剑名也。晋雷焕<br>得宝剑，入水，化为龙而去。）朱唇掩抑悄无声，金簧玉磬宫中生。（笙有十三<br>簧，象凤之身。《吕氏春秋》曰：尧命夔拊石击石，象上帝玉磬之音，以舞百兽。）<br>下沉秋火激太清，天高地迥凝日晶。羽觞荡漾何事倾？（宋玉《招魂》：瑶浆蜜<br>勺实羽觞。）<br>○杨白花（《南史》：杨白花，武都仇池人。少有勇才，容貌瑰伟，胡太<br>后逼幸之。白花惧祸，会父大眼卒，白花拥部曲南奔于梁。太后追思不已，为作<br>《杨白花歌》，使宫人昼夜连臂蹋蹄歌之，声甚凄断。杨白花位至太子左卫率。<br>《许彦周诗话》曰：子厚乐府《杨白花》，言婉而情深，古今绝唱也。）<br>杨白花，风吹渡江水。坐令宫树无颜色，摇荡春光千万里。茫茫晓日下长秋。<br>（长秋，皇后宫。）哀歌未断城鸦起。<br>○渔翁（东坡云：诗以奇趣为宗，反常合道为趣。熟味此诗有奇趣。然其尾<br>两句，虽不必亦可。）<br>渔翁夜傍西岩宿，（集中有《西山宴游记》。）晓汲清湘燃楚竹。烟销日出<br>不见人，欸乃一声山水绿。（山谷尝书元次山《欸乃曲》云，欸，乌好切。乃，<br>音霭。湘中棹歌声。子厚《渔父》词有“欸乃一声山水绿”之句，误书“欸欠”，<br>后生多承误，妄用之，可笑。《苕溪渔隐》曰：按《元次山集》《欸乃曲》注云：<br>欸，音袄。乃，音霭。棹船之声。《洪驹父诗话》，谓欸，音霭。乃，音袄。遂<br>反其音，是不曾看《次山集》及《山谷碑》而妄为之音耳。）回看天际下中流，<br>岩上无心云相逐。（陶渊明《归去来词》：云无心而出岫。）<br>○饮酒（《笔墨闲录》曰：《饮酒》诗绝似渊明。）<br>今旦少愉乐，起坐开清樽。举觞酹先酒，（本注云：始为酒者也。酹，音耒。<br>先，息见切。）遗我驱忧烦。须臾心自殊，顿觉天地喧。连山变幽晦，绿水函晏<br>温。蔼蔼南郭门，（集有《与杨诲之书》云：“吾待子郭南亭上”，而此云“南<br>郭门”，亦永州也。）树木一何繁。清阴可自庇，竟夕闻佳言。尽醉无复辞，偃<br>卧有芳荪。彼哉晋楚富，（《孟子》：晋楚之富，不可及也，彼以其富，我以吾<br>仁。）此道未必存。<br>○读书<br>幽沉谢世事，俛默窥唐虞。上下观古今，起伏千万途。遇欣或自笑，感戚<br>亦以吁。缥帙各舒散，（缥，疋沼切。帛青白色。本作“缥帙各散后”。）前后<br>互相逾。（“前后”一作“得失”。）瘴痾扰灵府，日与往昔殊，临文乍了了，<br>彻卷兀若无。（集有《与许京兆书》云：“往时读书，自以不至底滞，今皆顽然<br>无复省录。每读古人一传，数纸已后，则再三伸卷，复观姓氏，旋又废失。”即<br>此所谓“彻卷兀若无”者。）竟夕谁与言？（“竟”字，今本多误作“竞”。）<br>但与竹素俱。（《选》张景阳《杂诗》：游思竹素园，注：竹素，皆古人所用书，<br>文言“游思”，古人典籍也。）倦极更倒卧，（“更”，一作“便”。）熟寐乃<br>一苏。欠伸展肢体，（《礼记》：君子欠伸撰杖屦。）吟咏心自愉。得意适其适，<br>非愿为世儒。道尽即闭口，萧散捐囚拘。巧者为我拙，智者为我愚。书史足自悦，<br>安用勤与劬？贵尔六尺躯，勿为名所驱！<br>○感遇二首（永州作。）<br>西陆动凉气，（昭四年《左传》：日在北陆而藏冰，西陆朝觌而出之。陆，<br>道也。）惊鸟号北林。栖息岂殊性，集枯安可任！（《晋语》云：暇豫之吾吾，<br>不如鸟乌。人皆集于苑，己独集于枯。“集”，一作“荣”。）鸿鹄去不返，勾<br>吴阻且深。（《吴越春秋》，太伯逃之荆蛮，号为勾吴。“吴”，或作昊。）徒<br>嗟日沉湎，丸鼓鹜奇音。（《汉书·史丹传》：元帝留好音乐，或置鼙鼓殿下，<br>天子自临轩槛上，隤铜丸以擿鼓，声中严鼓之节。）东海久摇荡，南风已骎骎。<br>（七林切。马行疾。）坐使青天暮，小星愁太阴。（《诗》，嘒彼小星。太阴，<br>月也。）众情嗜奸利，居货捐千金。（《史记·吕不韦传》：奇货可居。）危根<br>一以振，齐斧来相寻。（《汉书》引《易》：丧其齐斧。齐斧，利斧。齐，侧皆<br>切。）揽衣中夜起。（揽，音览。一作{临手}。）感物涕盈襟。微霜众所践，谁<br>念岁寒心？○其二<br>旭日照寒野。鷽斯起蒿莱。（《诗》：弁彼鷽斯，归飞提提。注云，鷽，<br>卑居。鸟鸦也，小而多群，腹下白。鷽，音豫。）啁啾有馀乐，飞舞西陵隈，<br>回风旦夕至，（《尔雅》：回风曰飘。）零叶委陈荄。（音垓。）所栖不足恃，<br>鹰隼纵横来。<br>○咏史<br>燕有黄金台，（《上谷郡图经》曰：黄金台，在易水东南十八里。燕昭王置<br>千金于台上，以延天下之士。）远致望诸君。（望诸君，乐毅也。）嗛嗛事<br>强怨。（《晋语》：嗛嗛之德，不足就也。嗛嗛之食，不足狃也。注云，<br>嗛嗛，犹小小。嗛，音歉。）三岁有奇勋。（《史记》：燕昭王以子之之<br>乱而齐大败燕，昭王怨齐，未尝一日而忘报齐也。乐毅为魏使燕，因委质为臣。<br>昭王以毅为上将军伐齐，下齐七十馀城，皆为郡县。）悠哉辟疆理，东海漫浮云。<br>宁知世情异，嘉谷坐熇焚。（昭王卒，子王惠立。齐田单纵反间于燕曰：“齐<br>之所忌，唯患他将之来。”惠王乃使骑劫代将，而召乐毅。毅畏诛，遂西降赵。<br>赵封毅于观津，号曰望诸君。熇，呼尧切。）致令委金石，谁顾蠢蠕群。（蠢，<br>尺尹切。蠕，而尹切。）风波欻潜构，（欻，许勿切。）遗恨意纷纭。岂不善图<br>后，交私非所闻。为忠不内顾，晏子亦垂文。<br>○咏三良（文六年《左传》：秦伯任好卒，以子车氏之三子奄息、仲行、<br>鍼虎为殉，皆秦之良也。《诗·黄鸟》，哀三良也。国人刺穆公以人从死而作<br>是诗。疏云：《秦本纪》云，穆公卒，葬于雍，从死者百七十人。然则死者多矣。<br>主伤善人，故言哀三良也。）<br>束带值明后，顾盼流辉光。一心在陈力，鼎列夸四方。（鼎列，鼎足而列也。）<br>款款效忠信，恩义皎如霜。生时亮同体，死没宁分张？壮躯闭幽隧，猛志填黄肠。<br>（《汉书·霍光传》：赐光黄肠题凑各一具。苏林曰：以柏木黄心致累棺，故曰<br>黄肠。）殉死礼所非，（《礼记》：子车死于卫，其妻与其家大夫谋以殉葬。陈<br>子亢曰：“以殉葬，非礼也”。）况乃用其良？（东坡作《秦穆公墓》篇则云：<br>“昔公生不诛孟明，岂有死之日而忍用其良？乃知三子殉公，意亦犹齐之二子从<br>田横。古人感一饭尚能杀其身，今人不复见此等，乃以所见疑古人。”云云。）<br>霸基弊不振，晋楚更张皇。疾病命固乱，魏氏言有章。（宣十五年《左传》：魏<br>武子有嬖妾，无子。武子疾，命其子颗必嫁是。疾病，则必以为殉。及卒，颗嫁<br>之，曰：“疾病则乱，吾从其治也。”）从邪陷厥父，吾欲讨彼狂。（彼狂，谓<br>穆公子康公也。一作，“彼康”。）<br>○咏荆轲<br>燕秦不两立，太子已为虞。（燕太子丹谓其太傅鞠武曰：“且燕、秦不两立，<br>愿太傅图之。”鞠武乃荐田光于太子。光言荆轲可用。）千金奉短计，（一本，<br>“计”作“策”。）匕首荆卿趋。（荆轲曰：“樊将军，秦购之金千斤，邑万家，<br>诚得樊将军首献秦王，秦王必悦，臣乃得有以报。”太子豫求天下之利匕首，得<br>赵人徐夫人匕首，取之百金，装为遣荆轲。）穷年徇所欲，兵势且见屠。微言激<br>幽愤，怒目辞燕都。朔风动易水，挥爵前长驱。（荆轲将入秦，至易水之上，为<br>歌曰：风萧萧兮易水寒，壮士一去兮不复还。）函首致宿怨，献田开版图。（荆<br>轲斩樊于期之首，及献燕督亢之地图，函封以入于秦。）炯然耀电光，掌握罔正<br>夫。（“正”，一作“匹”。）造端何其锐，临事竟趑趄。长虹吐白日，（《汉<br>书》：邹阳曰：“荆轲慕燕丹之义，白虹贯日，太子畏之。”）苍卒反受诛。<br>（“反”，一作“乃”。秦王见燕使者咸阳宫，发图，图穷而匕首见。荆轲因左<br>手把其袖，而右手持匕首揕之。秦王惊，自引起，轲逐秦王。时侍医夏无且以<br>其所奉药囊提荆轲，秦王拔剑斩之，断其右股，于是左右前斩轲。）按剑赫凭怒，<br>风雷助号呼。慈父断子首，狂走无容躯。（荆轲既死，秦王大怒，诏王翦伐燕，<br>代王嘉乃遗燕王喜书曰：秦所以追尤燕急者，以太子丹故也。今诚杀丹献之秦王，<br>秦兵必解。其后秦将李信追丹，丹匿衍水中，燕王乃斩丹献之。后五年，秦卒灭<br>燕。）夷城芟七族，（邹阳又云，荆轲揕七族，要离燔妻子。）台观皆焚污。<br>（“焚”，一作“潴”。）始期忧患弭，卒动灾祸枢。秦皇本诈力，事与桓公殊。<br>奈何效曹子，（曹沫事见《佩韦赋》注。）实谓勇且愚。世传故多谬，太史征无<br>且。（太史公曰：“世言荆轲伤秦王，非也。始公孙季功、董生与夏无且游，具<br>知其事。为余道之如是”。且，子余切。）<br>○掩役夫张进骸（《诗眼》云：公《哭吕衡州》诗，足以发明吕温之俊伟；<br>《哭凌员外》诗，书尽凌准平生；《掩役夫张进骸》，既尽役夫之事，又反覆自<br>明其意。此一篇笔力规模，不减庄周、左丘明。）<br>生死悠悠尔，一气聚散之。偶来纷喜怒，奄忽已复辞。为役孰贱辱？为贵非<br>神奇。一朝纩息定，（《丧大记》：属纩以俟绝气。纩，今之新绵，易动摇，置<br>之口鼻之上，以为候。）枯朽无妍媸。生平勤皂枥，剉秣不告疲。（“剉”，一<br>作“莝”。《诗》：乘马在厩，剉之秣之。）既死给槥椟，（《高祖纪》：士卒<br>从军者为槥。服虔曰：音卫。应劭曰：小棺也。今谓之椟。旧本皆作“轊椟”。<br>轊，乃车轴头也，非是。）葬之东山基。奈何值崩湍，荡析临路垂。髐然暴百<br>骸，（髐，古尧切，髑髅貌。“骸”，一作“体”。）散乱不复支。从者幸告余，<br>（从，才用切。）睠之涓然悲。猫虎获迎祭，（《礼记》：古之君子，使之必<br>报之。迎猫，为其食田鼠也；迎虎，为其食田豕也，迎而祭之也。）犬马有盖<br>帷。（《礼记》：仲尼之畜狗死，使子贡埋之，曰：“吾闻之也，敝帷不弃，为<br>埋马也，敝盖不弃，为埋狗也。”）伫立唁尔魂，岂复识此为？畚锸载埋瘗，<br>（于计切。亦埋也。）沟渎护其危。我心得所安，不谓尔有知。掩骼著春令，<br>（《月令》：孟春之月，掩骼埋胔。骼，各百切。）兹焉适其时。及物非吾辈，<br>（一作“事”。）聊且顾尔私。<br>○省试观庆云图诗（晏元献家本有此诗，今附于此。公贞元五年举进士登第，<br>此诗九年所作也。）<br>设色初成象，卿云示国都。（卿云，一曰庆云。见《西京杂记》。）九天开<br>秘祉，百辟赞嘉谟。抱日依龙衮，非烟近御炉。（《史记·天官书》：若烟非烟，<br>若云非云，郁郁纷纷，萧索轮囷，是谓庆云。又《瑞应图》曰：非气非烟，五色<br>氛氲，谓之庆云。）高标连汗漫，向望接虚无。裂素荣光发，舒华瑞色敷。恒将<br>配尧德，（《史记》称尧曰：就之如日，望之如云。）垂庆代《河图》。<br>○春怀故园<br>九扈鸣已晚，（昭十七年《左传》：郯子曰：少昊之立，九扈为九农正。<br>《说文》曰：九扈，农桑候鸟。扈民无淫者也。春扈鳻鶞，夏扈窃玄，秋扈<br>窃蓝，冬扈窃黄，棘扈窃丹，行扈唶唶，宵扈啧啧，桑扈窃脂，老扈鷃鷃。崔豹<br>《古今注》云：春扈氏趣民耕种，夏扈趣民耘除，秋扈趣民收敛，冬扈趣民盖藏，<br>棘扈掌民百药，行扈昼为民驱鸟，宵扈夜为民除兽，桑扈为蚕驱雀，老扈趣民收<br>麦。扈，一作鳸。）楚乡农事春。悠悠故池水，空待灌园人。（於陵子辞卿相而<br>桔槔灌园。戴宏为河间相，自免归而灌蔬，以经教授。向秀与吕安灌园山阳，收<br>馀利以供酒食之费。范丹学通三经，尝自赁灌园。）<br><hr>
