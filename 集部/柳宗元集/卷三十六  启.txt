<h4>《集部·柳宗元集·卷三十六  启》<b class="x">作者：柳宗元</b></h4>
<br>○上权德舆补阙温卷决进退启（时年十八。权德舆，《史》有传。初，德宗<br>闻其才，召为太常博士，改左补阙。贞元中，知礼部贡举，真拜侍郎，凡三岁，<br>甄品详谛，所得士相继为公卿宰相。取明经，初不限员。《史》所载如此。韩昌<br>黎有《燕河南府秀才诗》云：“昨闻诏书下，权公作邦桢，丈人得其职，文道当<br>大行。”以此观之，则德舆之在当时，诚多士之龙门也。公上书，求驰声成名之<br>资基，宜矣。）<br>补阙执事：宗元闻之，重远轻迩，贱视贵听，所由古矣。窃以宗元幼不知耻，<br>少又躁进，拜揖长者，自于幼年。是以簉俊造之末迹，（簉，初救切。）厕牒计<br>之下列，（厕，初吏切。）贾艺求售，（贾，音古。）阒无善价。（阒，苦壁、<br>苦觅二切。）载文笔而都儒林者，匪亲乃旧，率皆携抚相示，谈笑见昵，（尼质<br>切。）喔咿逡巡，（《楚辞》：宁喔咿嚅<口而>。於祗切。逡，七伦切。）为达者<br>嗤。（音蚩。）无乃睹其朴者鄙其成，狎其幼者薄其长耶？将行不拔异，操不砥<br>砺，学不该广，文不炳耀，实可鄙而薄耶？今鸳鹭充朝，而独干执事者，特以顾<br>下念旧，收接儒素，异乎他人耳。敢问厥由，庶几告之，俾识去就，幸甚幸甚。<br>今将慷慨激昂，奋攘布衣，纵谈作者之筵，曳裾名卿之门，抵掌峨弁，（弁，<br>冠也。）厚自润泽。进越无恧，污达者之视听，狂狷愚妄，固不可为也。复欲<br>俛默惕息，叠足蹋翼，拜祈公侯之阍，跪邀贤达之车，竦魂栗股，兢格危惧，<br>荣者倦之，弥忿厥心，又不可为也。若慎守其常，确执厥中，固其所矣。则又色<br>平气柔，言讷性鲁，无特达之节，无推择之行。（《汉书》：以贫无行，不得推<br>择为吏。）琐琐碌碌，（音禄。《晋书》：琐琐常人，碌碌凡士。）一孺子耳。<br>孰谓其可进？孰谓其可退？抑又闻之，不鼓踊无以超泥涂，不曲促无以由险艰，<br>不守常无以处明分，不执中无以趋夷轨。今则鼓踊乎？曲促乎？守其常而执厥中<br>乎？浩不知其宜矣。<br>进退无倚，宵不遑寐，乃访于故人而咨度之。其人曰：“补阙权君，著名逾<br>纪，行为人高，言为人信，力学掞文，（掞，以冉切。）时侪称雄。（侪，床皆<br>切。）子亟拜之，足以发扬。”对曰：“衷燕石而履玄圃，（荀子云：宋之愚人，<br>得燕石于梧桐台之东，归而藏之以为宝。周客观之，掩口而笑曰：“此燕石也，<br>与瓦甓不殊。”《十洲记》：昆仑山有玄圃台。衷，怀也。《葛仙公传》：昆仑，<br>一名曰玄圃。《尔雅》：西北之美者，有昆仑之墟璆琳琅玕焉。）带鱼目而游涨<br>海，（《文选》卢谌《赠刘琨诗序》云：所谓咸池酬于北里，夜光报于鱼目。注：<br>夜光，宝珠也。鱼目，乱真珠也。言琨能酬诗，是以宝珠而报鱼目也。《雒书》<br>云：秦失金镜，鱼目入珠。）祗取诮耳，曷予补乎？”其人曰：“迹之勤者，情<br>必生焉；心之恭者，礼必报焉。况子之文，不甚鄙薄者乎？苟或勤以奉之，恭以<br>下之，则必勖励尔行，辉耀尔能。言为建瓴，（《汉·高纪》：田肯贺上曰：<br>“陛下治秦中，地势便利，其以下兵于诸侯，譬犹居高屋之上建瓴水也。”瓴，<br>盛水瓶。建，音謇。瓴，音零。）晨发夕被，声驰而响溢，风振而草靡。可使尺<br>泽之鲵，（研奚切。刺鱼也。郭璞云，似鲇四足。）奋鳞而纵海，密网之鸟，举<br>羽而翔霄。子之一名，何足就矣，庶为终身之遇乎？曷不举驰声之资，挈成名之<br>基，授之权君，然后退行守常执中之道，斯可也。”愚不敏，以为信然，是以有<br>前日之拜。又以为色取象恭，（《论语》：色取仁而行违。《书》：象恭滔天。<br>象，貌也。）大贤所饫；（依据切。）朝造夕谒，大贤所倦。性颇疏野，窃又不<br>能，是以有今兹之问，仰惟览其鄙心而去就之。洁诚斋虑，不胜至愿。谨再拜。<br>○上大理崔大卿应制举不敏启（《新史·年表》：崔同尝为大理少卿，崔锐<br>尝为大理少卿，然皆不见于传。公此书盖未中博学宏词时作尔。）<br>古之知己者，不待来求而后施德，举能而已。其受德者，不待成身而后拜赐，<br>感知而已。故不叩而响，不介而合，则其举必至，而其感亦甚。斯道遁去，辽阔<br>千祀，何为乎今之世哉！<br>若宗元者，智不能经大务、断大事，非有恢杰之才；学不能探奥义、穷章句，<br>为腐烂之儒。虽或寘力于文学，勤勤恳恳于岁时，然而未能极圣人之规矩，恢作<br>者之闻见，劳费翰墨，徒尔拖逢掖、（掖音亦。逢，大也。掖，袂也。）曳大带，<br>游于朋齿，且有愧色，岂有能乎哉？阁下何见待之厚也。始者自谓抱无用之文，<br>戴不肖之容，虽振身泥尘，仰睎云霄，何由而能哉？遂用收视内顾，頫首绝望，<br>（“頫”，与“俯”同。）甘以没没也。今者果不自意，他日琐琐之著述，幸得<br>流于衽席，接在视听，阁下乃谓可以蹈远大之途，及制作之门，决然而不疑，介<br>然而独德，是何收采之特达，而顾念之勤备乎？且阁下知其为人何如哉？其貌之<br>美陋，质之细大，心之贤不肖，阁下固未知也。而一遇文字，志在济拔，斯盖古<br>之知己者已。故曰：古之知己者，不待来求而后施德者也。然则亟来而求者，诚<br>下科也。<br>宗元向以应博学宏词之举，会阁下辱临考第，司其升降。当此之时，意谓运<br>合事并，适丁厥时，其私心日以自负也。无何，阁下以鲲鳞之势，不容尺泽，悠<br>尔而自放，廓然而高迈，其不我知者，遂排逐而委之。委之，诚当也，使古之知<br>己犹在，岂若是求多乎哉！夫仕进之路，昔者窃闻于师矣。太上有专达之能，<br>（《周礼》：小事则专达。）乘时得君，不由乎表著之列，（《左传》昭十一年，<br>叔向曰：“朝有著定，会有表。会朝之言，必闻于表著之位。”注云：著定，朝<br>内外列位常处，谓之表著。表者，野会设表以为位。）而取将相，行其政焉。其<br>次，有文行之美，积能累劳，不由乎举甲乙、历科第，登乎表著之列，显其名焉。<br>又其次，则曰吾未尝举甲乙也，未尝历科第也，彼朝廷之位，吾何修而可以登之<br>乎？必求举是科也，然后得而登之。其下，不能知其利，又不能务其往，则曰：<br>举天下而好之，吾何为独不然？由是观之，有爱锥刀者，以举是科为悦者也；有<br>争寻常者，（《左传》：争寻常以尽其民。）以登乎朝廷为悦者也；有慕权贵之<br>位者，以将相为悦者也；有乐行乎其政者，以理天下为悦者也。然则举甲乙、历<br>科第，固为末而已矣。得之不加荣，丧之不加忧，苟成其名，于远大者何补焉？<br>然而至于感知之道，则细大一矣，成败亦一矣，故曰：其受德者，不待成身而后<br>拜赐。然则幸成其身者，固末节也。盖不知来求之下者，不足以收特达之士；而<br>不知成身之末者，不足以承贤达之遇，审矣。<br>伏以阁下德足以仪世，才足以辅圣，文足以当宗师之位，学足以冠儒术之首，<br>诚为贤达之表也。顾视下辈，（下辈字，出《灌夫传》：荐宠下辈。）岂容易而<br>收哉！而宗元朴野昧劣，进不知退，不可以言乎德；不能植志于义，而必以文字<br>求达，不可以言乎才；秉翰执简，败北而归，不可以言乎文；登场应对，剌缪经<br>旨，（刺，力葛切。乖剌也。）不可以言乎学，固非特达之器也。忖省陋质，岂<br>容易而承之哉！叨冒大遇，秽累高鉴，喜惧交争，不克宁居。窃感荀罃如实出己<br>之德，（《左传》成三年，荀罃之在楚也，郑贾人有将填诸褚中以出，既谋之，<br>未行，而楚人归之。贾人如晋，荀罃善视之，如实出己。罃，音鵙。）敢希豫<br>让国士遇我之报。（《史记》：豫让事智伯，赵襄子灭智伯，豫让欲刺襄子，曰：<br>“智伯国士遇我，故我国士报之。”）伏候门屏，敢俟招纳。谨奉启以代投刺之<br>礼，伏惟以知己之道终抚荐焉。不宣，宗元谨启。<br>○上裴晋公度献唐雅诗启（《诗》：雅者，正也。言王政之所由废兴也。政<br>有小大，故有《小雅》焉，有《大雅》焉。公所作《唐雅》，见第一卷。）<br>宗元启：伏以周、汉二宣中兴之业，歌于《大雅》，载于史官。然而申、甫<br>作辅，（《诗》：维申及甫，维周之翰。申谓申伯，甫谓甫侯。）方、召专淮夷<br>之功。（方，谓方叔；召，谓召虎也。《诗·江汉》：尹吉甫美宣王也。能兴衰<br>拨乱，命召公平淮夷。又曰：方叔元老，克庄其猷。）魏、邴谋谟，（魏、邴，<br>谓魏相、邴吉也。）辛、赵致罕羌之绩。（辛、赵，谓辛武贤、赵充国，同为破<br>羌将军，有平先零之功。）文武所注，中外莫同。<br>伏惟相公天授皇家，圣贤克合，谋协德一，以致太平。入有申、甫、魏、邴<br>之勤，出兼方、召、辛、赵之事。东取淮右，（谓平吴元济也。）北服恒阳。<br>（谓成德节度使王承宗献德、棣二州，遣子入侍。恒阳，谓恒州也。）略不代出，<br>功无与让。故天下文士，皆愿秉笔牍，勤思虑，以赞述洪烈，阐扬大勋。宗元虽<br>败辱斥逐，守在蛮裔，（时公为柳州刺史。）犹欲振发枯槁，决疏潢污，（潢，<br>音黄。）罄效蚩鄙，少佐毫发。谨撰《平淮夷雅》二篇，（一曰《皇武》，为晋<br>公作；一曰《方城》，为李愬作。）恐惧不敢进献，私愿彻声闻于下执事，庶宥<br>罪戾，以明其心。出位僣言，惶战交积，无任踊跃屏营之至。不宣。宗元谨启。<br>○上襄阳李愬仆射献唐雅诗启（愬，字元直。既平淮右，元和十二年十一月，<br>有诏检校尚书左仆射、襄州刺史，充山南东道节度、襄邓随唐复郢均房等州观察<br>使，赐爵凉国公。山南东道，其镇在襄阳。）<br>宗元启：昔周宣中兴，得贤臣召虎，师出江、汉，以平淮夷。故其诗曰：<br>“江、汉之浒（音虎。谓江岸也。）王命召虎。”（召穆公名虎。）其卒章曰：<br>“于周受命，自召祖命。”（已上并《诗·江汉》之文。）以明虎者召公之孙，<br>（《世本》云：虎，康公十六世孙。）克承其先也。今天子中兴，而得阁下，亦<br>出江、汉，以平淮夷，克承于先西平王，（李晟封西平王，即愬之父。）其事正<br>类。然而未有嗣《大雅》之说，以布天下，以施后代，岂圣唐之文雅，独后于周<br>室哉？<br>宗元身虽陷败，而其论著往往不为世屈，意者殆不可自薄自匿以坠斯时，苟<br>有辅万分之一，虽死不憾。谨撰《平淮夷雅》二篇，斋沐上献。诚丑言淫声，不<br>足以当金石，庶继代洪烈，稗官里人（《汉·艺文志》：小说家流，出于稗官。<br>注云：稗官，小官也。街谈巷语，道听途说所造也。如淳曰：王者欲知闾巷风俗，<br>故立稗官使称说之。师古曰：稗，音稊稗之稗。《国语》：为里人所命次。注：<br>里，宰也。稗，旁卦切。）得采而歌之，不胜愤踊之至。轻黩威严，战越交深。<br>谨启。<br>○上扬州李吉甫相公献所著文启（吉甫罢相，为淮南节度使，公时在永州，<br>上此启。扬州，即谓淮南。）<br>宗元启：始阁下为尚书郎，（贞元初，吉甫为尚书屯田、驾部二员外郎。）<br>荐宠下辈，（注见前。）士之显于门闼者以十数，而某尚幼，不得与于厮役。及<br>阁下遭谗妒，在外十余年，（贞元七年四月，陆贽为相，出吉甫明州刺史，历忠、<br>郴、饶三州。）又不得效薄伎于前，以希一字之褒贬。公道之行也，阁下乃始为<br>赞书训辞，擅文雅于朝，以宗天下。（永贞元年八月，以吉甫为考功郎中、知制<br>诰。十二月，为中书舍人、翰林学士。）而某又以此时去表著之位，（野会则有<br>表，朝会则有著位也。）受放逐之罚（永贞元年九月，公自礼部员外郎责刺邵州。<br>未至，十一月，再贬永州司马，员外置。）荐仍囚锢，视日请命。（命，谓死命<br>也。）进退违背，思欲一日伏在门下而不可得，常恐抱斯志以没，卒无以知于门<br>下，冥冥长怀，魂魄幽愤。故敢及其能言，贡书编文，冒昧严威，以毕其志，伏<br>惟观览焉，幸甚幸甚。<br>阁下相天子，致太平，用之郊报，（报，谓报本反始。）则天神降，地祇出；<br>用之经邦，则百货殖，万物成；用之文教，则经术兴行；用之武事，则暴乱翦灭。<br>依倚而冒荣者尽去，幽隐而怀道者毕出，然后中分主忧，以临东诸侯，（元和三<br>年九月，罢为淮南节度使。）而天下无患。盛德大业，光明如此，而又有周公接<br>下之道，斯宗元所以废锢滨死，而犹欲致其志焉。阁下倘以一言而扬举之，则毕<br>命荒裔，固不恨矣。谨以杂文十首上献。缧囚而干丞相，大罪也。宁为有闻而死，<br>不为无闻而生。去就乖野，不胜大惧，谨启。<br>○谢李吉甫相公示手札启<br>宗元启：六月二十九日，（元和五年。）衡州刺史吕温道过永州，辱示相公<br>手札，省录狂瞽，收抚羁缧，沐以含弘之仁，忘其进越之罪。感深益惧，喜极增<br>悲，五情交战，不知所措。<br>宗元性质庸塞，行能无取，著书每成于废疾，（《郑玄别传》云：任城何休<br>好《公羊》学，遂著《公羊墨守》、《左氏膏肓》、《谷梁废疾》，玄乃发《墨<br>守》，鍼《膏肓》，起《废疾》云。）进德且乏其馨香。（《书》：黍稷非馨，<br>明德惟馨。）常愿操篲医门，（《庄子》：医门多疾，愿以所闻思其则，庶几国<br>有瘳乎？又：良医之门，不弃众疾。篲，音遂。）掬溜兰室，（《家语》：与善<br>人居，如入芝兰之室。）良辰不与，夙志多违。昨者踊跃残魂，奋扬蓄念，激以<br>死灰之气。（汉韩安国云：“死灰独不复然乎？”田甲曰：“然即溺之。”）陈<br>其弊箒之辞，（曹子建书云：家有弊箒，享之千金。“箒”，与<br>“帚”同。）致之烟霄，分绝流眄。今则垂露在手，清风入怀，华衮滥褒于赭衣，<br>（范甯《谷梁序》云：一字之褒，宠逾华衮之赠。赭衣，罪人之衣。颜师古云：<br>罪犯则衣赭衣。《贾山传》：赭衣半道。）龙门俯收于埳井。（龙门，河流所<br>下之口，在今绛州龙门县。辛氏《三秦记》曰：河津，一名龙门，水险不通，鱼<br>鳖之属莫能上。江海大鱼，薄集龙门下数千，不得上，上则为龙也。埳井，坏<br>井也。《庄子》：埳井之蛙，休于缺甃之崖。埳，苦览切。）藻镜洞开，而<br>秋毫在照；（藻，谓文藻也。）文律傍畅，而寒谷生辉。（寒谷生辉，借邹子吹<br>律之义，见上注。）化幽郁之志，若觌清明；换兢危之心，如承抚荐，非常之幸，<br>岂独此生？伏以淮海剧九天之遥，（《淮南子》：何谓九天？中央曰钧天，东方<br>曰苍天，东北曰变天，北方曰玄天，西北曰幽天，西方曰昊天，西南曰朱天，南<br>方曰炎天，东南曰阳天。）潇湘参百越之俗。倾心积念，长悬星汉之上；流形委<br>骨，永伦魑魅之群。（魑，抽支切。魅，音寐。）何以报恩？唯当结草。（结草<br>事出《左氏传》。）无任喜惧感恋之至。<br>○上江陵赵相公寄所著文启（赵宗儒，字秉文，邓州穰人。元和三年，自东<br>都留守迁荆南节度使。公前后与宗儒启凡三。）<br>宗元启：往者尝侍坐于崔比部，（比部名鹏，字元翰。）闻其言曰：“今之<br>为文，莫有居赵司勋右者。”（宗儒，贞元中自翰林学士再迁司勋员外郎。）自<br>是恒欲饰其所论著，荐之阁下，病其未就，将进且退者殆十数焉。幸以废逐伏匿，<br>获伸其业，类于响者，若有可观。然又以罪恶显大，甘死荒野，不能出其固陋，<br>以求知于阁下，则固昧昧徒生于世矣。谨献杂文十首。倘还以数字，定其是非，<br>使得存于世，则虽生与蛮夷居，魂与魑魅游，所不辞也。轻渎威重，伏增战惶。<br>谨启。（“战惶”，一作“战灼”。）<br>○上严东川寄剑门铭启（严砺，字元明，震之从祖弟也，元和元年，刘辟反，<br>自山南西道节度使讨辟，以储备有素，检校尚书左仆射，节度东川。公作铭以纪<br>其事。详注《剑门铭》。）<br>宗元启：伏惟仆射以仁厚蓄生人，以勇义平国难，而剑门用兵之事，最为天<br>下倡首。取其险固，为我要冲，（砺与高崇文同征刘辟，拔剑州，斩其刺史文德<br>昭。因分守险阻，溃其腹心。）王师得以由其门而入，彷徉布濩，（布濩，散也。<br>徉，音羊。濩，户故切。）遂无留滞。是阁下之勋力，宜著于万祀而不已也。<br>宗元负罪俟命，晷刻观望，道里深远，不得悉闻当时之威声。然而窃以累受<br>顾念，踊跃盛德，恐没身炎瘴，卒无以少报于阁下。是以昼夜恟恟，（许拱<br>切。）不克自宁。今身虽败弃，庶几其文犹或传于世，又焉知非因阁下之功烈，<br>所以为不朽之一端也，敢默默而已乎？谨撰《剑门铭》一首，惶恐献上。诚无以<br>称宏大之略，亦足以发平生之心。不胜惭惧战越之至。<br>○上江陵严司空献所著文启（严绶，华州华阴人，挺之从孙也。元和六年三<br>月，以授检校司空，出为荆南节度、观察、度支等使，兼江陵尹。）<br>宗元启：伏念往岁司空由尚书郎出贰太原，（贞元中，绶自刑部员外郎为太<br>原少尹，寻加北都副留守，又加行军司马。）宗元获于天长（天长，驿名。）专<br>用候谒，伏蒙叙以世旧，许造门阑。自后司空累膺宠荣，位极公辅。（绶累迁尚<br>书右仆射，检校司空。）宗元得罪朝列，窜身湘南。（湘南谓永州。）霄汉益高，<br>泥尘永弃，瞻仰辽绝，陈露无由。司空统临旧荆，控制南服，道路非远，德化所<br>覃，是敢奋起幽沦，仰希光耀。伏惟悯怜孤贱，特赐抚存，则缧绁之辱，有望蠲<br>除，鸣吠之能，犹希效用。谨献杂文七首，伏惟以一字定其褒贬，终身之幸，无<br>以加焉。轻黩威严，伏增战越。<br>○上岭南郑相公献所著文启（宪宗初，以郑絪同平章事。继出为岭南节度使、<br>广州刺史。）<br>宗元启：伏见与当州韦使君书，（韦使君，永州刺史。）猥赐存问，惊怍悼<br>惧，交动于中。循念竟日，若无容措。幸甚幸甚。宗元素乏智能，复阙周慎，一<br>自得罪，八年于今。（时元和七年也。）兢愧吊影，追咎既往，自以终身沉废，<br>无迹自明，不意相国垂愍，特记名姓。守穾奥者。（一作奥穾。穾，<br>音要。）忽仰睎于白日；负泥涂者，遂自濯於清源。快心畅目，不知所喻。伏<br>以圣人之道，与其进也不保其往，故敢藻饰文字，洗涤心神，致之门下，祗俟严<br>命。伏惟收抚奖励，以成其终。谨献杂文三十六首，冒昧上黩，无任踊跃惶恐之<br>至。<br>○上李中丞献所著文启（即湖南李中丞也，与前卷二启同其人。此启又与前<br>卷启中之意同。）<br>宗元启：宗元无异能，独好为文章，始用此以进，终用此以退。今者畏罪悔<br>咎，伏匿惴栗，犹未能去之。时时举首，长吟哀歌，舒泄幽郁，因取笔以书，纫<br>韦而编，（纫，女陈切。结也。）略成数卷。伏念阁下以文章升大僚，统方隅，<br>而宗元幸缘罪辜，得与编人齿于部内，（永州在湖南管内。）不以此时露其所为，<br>以希大君子顾视，则为陋劣而自弃也。敢饰近文，及在京师官命所草者，凡三卷，<br>合四十三篇，不敢繁故也。倘或以为有可采者，当缮录其余，以增几席之污。去<br>就鄙野，伏用兢惶。谨启。<br>○上裴行立中丞撰訾家洲亭记启（元和十二年，以御史中丞裴行立为桂管观<br>察使，故以《桂州訾家州亭记》属公。公至是移书献记，当在十二年后柳州时所<br>作。訾，即移切。又音紫。）<br>右伏奉处分令撰《訾家洲亭记》。伏以境之殊尤者，必待才之绝妙以极其词。<br>今是亭之胜，甲于天下，而猥顾鄙陋，使为之记。伏受严命，不敢固让，退自揣<br>度，惕然汗流。累奉游宴，窃观物象，涉旬模拟，不得万一。窃复详忖，进退若<br>坠。久稽篆刻，则有违慢之辜；速课空薄，又见疏芜之累。■Ａ２０期废事。<br>（“■Ａ２０”，与“愆”同。）尤所战栗。谨修撰讫，（记在集中。）上献。<br>退自跼蹐，（音局脊。）不知所裁。无任陨越惶恐之至。<br>○上河阳乌尚书启（一本题云“上河阳乌尚书重胤欲献文启”。）<br>宗元启：伏以尚书以硕德伟才，代著勋烈。（重胤父承玭，事平庐军有功。）<br>两河定乱，（重胤少为潞州牙将，兼左司马。节度使卢从史奉诏讨王承宗，阴与<br>贼连。吐突承璀将图之，以告重胤。元和五年四月，重胤缚从史以献。帐下士持<br>兵合欢，重胤叱曰：“天子有命，从者赏，违者斩。”士敛手还部，无敢动。）<br>三城建功，（宪宗嘉重胤功，擢帅河阳。河阳有三城，故曰河阳三城节度使。元<br>和九年，帝讨淮蔡，诏重胤以兵压贼境。）鼎彝竹帛，未足云纪，进临汝上，控<br>制东方，（元和九年闰八月，以重胤为汝州刺史，充河阳、淮、汝节度使，徙治<br>汝州。）隐然长城，朝野倚赖。宗元虽屏弃遐壤，而饱闻德声。所恨不获亲执鞭<br>弭，（《左传》僖二十三年，晋公子重耳曰：“左执鞭弭，右属櫜。”《尔雅》：<br>弓有缘者为弓，无者为弭。缘，骨饰首末。）以备戎伍，夙夜踊跃，不克宁居。<br>伏以威棱所加，狂狡已震，（狂狡，谓吴元济也。）莫大之绩，重复增崇。小子<br>久以文字进身，尝好古人事业，专当具笔札，拂缣缃，（缣，音兼。缃，音相。）<br>赞扬大功，垂之不朽。瞻望霄汉，恋慕交深。冒黩威严，伏增战越。<br><hr>
