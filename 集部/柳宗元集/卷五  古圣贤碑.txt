<h4>《集部·柳宗元集·卷五  古圣贤碑》<b class="x">作者：柳宗元</b></h4>
○箕子碑（箕子，名胥馀，纣之诸父。）凡大人之道有三：一曰正蒙难，（蒙，犯也。正蒙难者，以正犯难也。难，乃旦切。）二曰法授圣，三曰化及民。殷有仁人曰箕子，（孔子曰：“殷有三仁焉，微子去之，箕子为之奴，比干谏而死。”）实具兹道，以立于世。故孔子述六经之旨，尤殷勤焉。（谓下《易》、《诗》所载是也。）当纣之时，大道悖乱，天威之动不能戒，（《书》：今天动威。）圣人之言无所用。进死以并命，诚仁矣，（谓比干。）无益吾祀故不为；委身以存祀，诚仁矣，（谓微子。）与亡吾国故不忍。（与，音预。）具是二道，有行之者矣。是用保其明哲，（《诗》：既明且哲，以保其身。）与之俯仰，晦是谟范，（谟，音模。）辱於囚奴，（《书》：囚奴正士。正士即谓箕子也。）昏而无邪，隤而不息。（隤，徒回切。《说文》：下坠也。）故在《易》曰“箕子之明夷。”（夷，伤也。日入地中，明夷之义，故卦曰明夷。）正蒙难也。及天命既改，生人以正。乃出大法，（大法，《洪范》也。）用为圣师，周人得以序彝伦而立大典。故在《书》曰“以箕子归，作《洪范》”，法授圣也。及封朝鲜，（《书》传云：武王释箕子之囚。箕子不然周之释，走之朝鲜。武王闻之，因以朝鲜封之。朝，音潮。鲜，音仙。以有汕水，故名。）推道训俗，惟德无陋，惟人无远，（《左传》：国无陋矣。《选》：惠济无远。语法本此。）用广殷祀，俾夷为华，化及民也。（《汉书·地理志》：箕子去之朝鲜，教其民以礼义、田蚕、织作，乐浪朝鲜民犯禁八条：相杀以当时偿杀；相伤以谷偿；相盗者男没入为其家奴，女子为婢，欲自偿者，人五十万。虽免为民，俗犹羞之，嫁取无所仇。是以其民终不相盗，无门户之闭，妇人贞信不淫。辟其田，民饮食以笾豆为可贵。此仁贤之化也。）率是大道，藂于厥躬，（藂，徂红切。正作丛，俗作藂。）天地变化，我得其正，其大人欤？於虖！（虖，一作呼。）当其周时未至，殷祀未殄，比干已死，微子已去，向使纣恶未稔而自毙，（音敝，顿也。）武庚念乱以图存，国无其人，谁与兴理？是固人事之或然者也。（一无或然者三字，非是。）然则先生隐忍而为此，其有志于斯乎？唐某年作庙汲郡，岁时致祀。（汲郡，今卫州，纣故都也。）嘉先生独列于《易》象，作是颂云：蒙难以正，授圣以谟。宗祀用繁。（自箕子后，传四十余世至朝鲜侯准，自称王。繁字，一作係。）夷民其苏。（夷，一作裔。）宪宪大人，（宪宪，音显，兴盛貌，见《中庸》。）显晦不渝。圣人之仁，道合隆污。明哲在躬，不陋为奴。冲让居礼，不盈称孤。高而无危，卑不可逾。非死非去，有怀故都。时诎而伸，（诎，音屈。）卒为世模。《易》象是列，文王为徒。（《易》：内文明而外柔顺，以蒙大难，文王以之。内难而能正其志，箕子以之。）大明宣昭，崇祀式孚。古阙颂辞，继在后儒。○道州文宣王庙碑（《唐书·归崇敬传赞》引此碑。）谨案某年月日，（按集有《斥鼻亭神记》云：元和九年，河东薛公由刑部郎中刺道州。此云某年，即元和九年也。公时年四十二，在永。）儒师河东薛公伯高，（伯高名景晦。）由尚书刑部郎中为道州。明年二月丁亥，（即元和十年。）公用牲币祭于先圣文宣王之庙。（庙，一作宫。）夜漏未尽三刻，公玄冕以入，（《周礼·司服》：卿大夫之服，自玄冕而下如孤之服。又曰：祭群小祀则玄冕。）就位于庭，惕焉深惟。夫子之祀，爰自京师太学，遍于州邑，遐阔僻陋，咸用斯时致奠展诚。宿燎设悬，（《周礼·烜氏》：凡邦之大事，共坟烛庭燎。注云：树于门外曰大烛，于门内曰庭燎。设悬，谓悬筍虡之属也。燎，力照切。）樽俎旂章，（《礼记·月令》：以为旂章。注云：章，帜。）粲穆布列，周天之下。呜呼！夫子之道闳肆尊显，二帝三王其无以侔大也。然其堂庭庳陋。（庳，音卑，又音婢，短也。）椽栋毁坠，曾不及浮图外说，克壮厥居。水潦仍至，岁加荡沃。公蹙然不宁，若罔获承。既祭而出，登墉以望，爰得美地，丰衍端夷。（衍，广也。）水环以流，有■Ａ１４宫之制。（《礼记·王制》：天子辟雍，诸侯■Ａ１４宫，皆学名也。■Ａ１４，与泮同。）是日树表列位，（树，立也。）由礼考宜，然后节用以制货财，乘时以僦功役，（僦，即赁也。）逾年而克有成。庙舍峻整，阶序廓大。（序，廊也。）讲肄之位，（肄，习也。）师儒之室。立廪以周食，（周，一作固。）圃畦以毓蔬。（《周礼》：园圃毓草木。毓，音育。）权其子母，（母，谓本。子，谓利。《周语》：民患轻，则为之作重币。于是乎母权子而行，若不堪重，则多作轻，于是乎有子权母而行。注云：重，曰母，轻，曰子。权，称也。）赢且不竭。（赢，音盈。）由是邑里之秀民，感道怀和，更来门下，（更，平声。）咸愿服儒衣冠，由公训程。（程，法也。）公摄衣登席，亲释经旨，丕谕本统。父庆其子，长励其幼，化用兴行，人无诤讼。（讼，一作尤。）公又曰：夫子称门弟子颜回为庶几，（颜氏之子，其殆庶几乎。）其后从于陈、蔡，（后，一作或。）亦各有号。（谓四科之目。）言出一时，非尽其徒也。于后失厥所谓，妄异科第，（异，一作引。）坐祀十人以为哲，（开元八年，敕改颜子等十哲为坐像，悉预配享。）岂夫子志哉？余案《月令》则曰：释奠于先圣先师，（一无则曰二字，一本作则由，一本作曰则。）国之故也。（按：《记·文王世子》释奠於先圣先师。凡释奠者，必有合也，有国故则否。注：若唐虞有夔，周有周公，鲁有孔子，则各自奠之，不合也。旧注以故为典故。）乃立夫子像，配以颜氏。笾豆既嘉，笙镛既成，（镛，大钟名。）九年八月丁未。（当作十年八月。盖唐制，释奠，春秋皆用上丁，以长历推之，九年八月乙亥朔，是月无丁未。且新庙之作起于十年二月丁亥既祭之后云。耒，一作亥。）公祭于新庙。退考疑义，合以燕飨，万民翼翼，观礼识古。于是《春秋》师晋陵蒋坚、《易》师沙门凝辩、（平免切。）助教某、学生某等来告，愿刻金石，明夫子之道及公之勤。惟夫子极于化初，冥於道先，群儒咸称，六籍具存。苟赞其道，若誉天地之大，褒日月之明，非愚则惑，不可犯也。惟公探夫子之志，考有国之制，光施彝典。（光，一作先。）革正道本，俾是荒服，移为阙里。在周则鲁侯申（申，僖公名。）能修■Ａ１４宫，《诗》有其歌；在汉蜀守文翁能首儒学，史有其赞。今公法古之大，同于鲁；化人之难，侔于蜀。盍铭兹德，以告于史氏而刊之兹碑。铭曰：荆楚之阳，厥服惟荒。民鲜由仁，帝降其良。（良，谓良吏。）振振薛公，（振振，仁厚也。振，音真。）惟德之造。亦旂金节，（旂，一作■Ａ１５。）来莅于道。师儒感会，嘉有攸告。吉日丁亥，献于■Ａ１４宫。庭燎伊煌，（胡光切。）有焕其容。公升于位，心莫不恭。（心，一作以。）爰念圣祀，遍于海邦。服冕陈器，州邑攸同。感忻以欷，（香衣切，歔也。）思报圣功。卜迁于嘉，惟吉之逢。畇畇其原。（《诗》：畇畇原隰，曾孙田之。畇，垦田也。畇，均、匀二音。）既夷且大，涣涣其流，（《诗》：溱与洧，方涣涣兮。涣涣，水流貌。）实环于外。作庙有严，昭祀显配。洁兹器用，观礼斯会。布筵伊位，作廪伊秩。以丰其仪，以壮其室。新宫既成，崇报孔明。千古有经，（千，一作于。）公粹厥诚。邦民之良，弁服是缨。公躬讲论，虔默以听。（他经切。）公降酬酢，进退齐平。柔肌洽体，（一作鲜肥合体。）莫不充盈。归欢于心，父子弟兄。钦惟圣王，厥道无涯。世有颂辞，益疚其多。（疚，音究。）公斯考礼，民感休嘉。（感，一作咸。）从于鲁风，（从，一作徒。）祗以咏歌。公锡于天，眉寿来加。（《诗》：天锡公纯嘏，眉寿保鲁。）公赉于王，（赉，锡予也。）休命是荷。（寒歌切。）师于辟雍，大邦以和。侑酳申申。（《贾山传》：养三老五更于太学，执酱而馈，执爵而酳，酳者少少饮酒，食已而荡口也。此言景晦将入为天子三老，养于太学，亦《鲁颂》祝僖公之意云。酳，音胤。）王道式讹。诸儒作诗，思继■Ａ１４水，丕扬厥声，以告太史。○柳州文宣王新修庙碑（一作《先圣文宣王柳州庙碑》，宪宗元和十年乙未，公时年四十三，刺柳州。）仲尼之道，与王化远迩。惟柳州古为南夷，（柳州，隶岭南，故云古为南夷。）椎髻卉裳，（《汉书·李陵传》：胡服椎结。师古曰：结，读为髻，一撮之髻，其形如椎。《书》：岛夷卉服。草也。絺，葛之属。椎，音槌。）攻劫斗暴，虽唐、虞之仁不能柔，（柔，安也。《书》曰：柔远能迩。）秦、汉之勇不能威。至于有国，（谓唐有天下。）始循法度，置吏奉贡，咸若采卫，（《周礼·职方氏》：辨九服之邦国。谓侯、甸、男、采、卫、蛮、夷、镇、藩为九。）冠带宪令，进用文事。（一作士。）学者道尧、舜、孔子，如取诸左右，执经书，引仁义，旋辟唯诺。（《礼记》：还辟再拜。还，通作旋。盘辟也。辟，音壁，又音僻。）中州之士，时或病焉。然后知唐之德大以遐，孔氏之道尊而明。元和十年八月，州之庙屋坏，几毁神位。（位，一作座。）刺史柳宗元始至，（是岁七月，公至柳州。）大惧不任，以坠教基。丁未奠荐法齐时事，礼不克施。乃合初、亚、终献三官衣布，（《语》曰：斋，必有明衣布。注云：以布为沐浴之衣。）洎于赢财，取土木金石，征工僦功，完旧益新。十月乙丑，王宫正室成。乃安神栖，乃正法庭，祗会群吏。（祗，一作刻。）卜日之吉，虔告于王灵曰：昔者夫子尝欲居九夷，其时门人犹有惑圣言，（一无有字。）今夫子代千有余载，（今下有去字。）其教始行，至于是邦。人去其陋，而本于儒。孝父忠君，言及礼义。又况巍然炳然，临而炙之乎！（后阙，一本与“惟夫子”相接，同行为文。）惟夫子以神道设教，（《易》：圣人以神道设教而天下服。）我今罔敢知。钦若兹教，以宁其神。追思告诲，如在于前。苟神之在，曷敢不虔。居而无陋，罔贰昔言。（《语》：子欲居九夷。或曰：“陋，如之何？”子曰：“君子居之，何陋之有。”）申陈严祀，（祀，一作祠。）永永是尊。丽牲有碑，（《礼·祭义》：祭之日，君牵牲。既入庙门，丽於碑。注：丽，犹系也。）刻在庙门。○终南山祠堂碑（并序《汉志》：扶风武功县东有终南山。潘岳《关中记》云：一名中南山。言在天之中，居都之南。）贞元十二年。（是岁丙午，公年二十四，求试博学宏词时也。）夏洎秋不雨。穑人焦劳，嘉谷用虞。皇帝使中谒者，（《汉·表》：谒者掌宾赞受事。灌婴为中谒者。后常以阉人为之，诸官加中者，多阉人也。）祷于终南山，（一无山字。）申命京兆尹韩府君，（贞元十一年四月，以兵部侍郎韩皋为京兆尹。《皋传》云：贞元十四年，大旱，民请蠲租赋，皋奏不实，遂贬抚州。观此，则十二年旱可知矣。）祗饰祀事，（饰，一作饬。）考礼祠制。以为栋宇不称，宜有加饰。遂命盩厔令裴均，（盩厔，县名。裴均，字君齐。盩，音侜。厔，音窒。县在凤翔府。水曲曰盩，山曲曰厔。）虔承圣谟，创制祠宇。乃征土工、木工、石工，备器执用，来会祠下。斩板干。（干，所以当墙两边障土者。）砻柱础，（砻，卢红切。础，音楚，负柱石也。）陶瓴甓，（《说文》：瓴，似瓶者。《尔雅》：瓴甋谓之甓。《诗》：中堂有甓。瓴，音零。甓，蒲历切。）筑垣墉，（筑，一作勤。）恢度旧制，（恢，枯回切。度，徒故切。）立三筵六寻。既兴功，玄云触石，霈泽周被，植物擢茂，期于丰登。神道感而宣灵，人心欢而致和。嘉气充溢，抃蹈布野。于是邑令僚吏，至于胥、徒、黄发、耆艾、野夫、阪尹，（《书》：三亳阪尹。阪尹，阪之尹长。）佥曰：盖闻名山之列天下也，其有能奠方域，（奠，安也。）产财用，兴云雨，考于《祭法》，宜在祀典。惟终南据天之中，在都之南，西至于褒、斜，（褒、斜，二谷名。《梁州记》曰：万石城溯汉上七里有褒谷，南口曰褒，北口曰斜，长四百七十里。）又西至陇首，（陇首，山名。）以临于戎。东至于商颜，（商颜，商山之颜。）又东至于太华，（太华，华山。）以距于关。实能作固，以屏王室。其物产之厚，器用之出，则璆琳、琅玕，《夏书》载焉。（《禹贡》：终南惇物，至于鸟鼠，厥贡惟球、琳、琅玕。球，玉名。琅玕，石而似珠。球，音求，今作璆。琳，音林。）纪堂条枚，《秦风》咏焉。（《诗》：终南何有？有条有枚。条，槄；枚，柟也。又云：终南何有？有纪有堂。纪，基也。堂，毕道平如掌也。他本或作杞棠条枚，或作祀堂条枚，皆误。）今其神又能对于祷祝，（一作祀。）化荒为穰，易沴为和。（沴，妖气也。沴，音戾。）厥功章明，宜受大礼，俾有凭托，而宣其烈也。非我后敬神重谷，则曷能发大号尊明灵？非我公勤人奉上，则曷能对休命作新庙？人事既备，神明时若。（明，一作用。）丰我公田，遂及我私。（《诗》：雨我公田，遂及我私。）粢盛无虞，储峙用充，（储，《说文》云：偫也。峙，《尔雅》云：供、峙，具也。储，音除。峙，丈里切。）厥猷茂哉！遂相与东向蹈舞，（一去相字。）拜手稽首，愿颂帝力，且宣神德，永著终古。辞曰：皇帝垂德，制定统极，神道泰宁。祀典修饰，禳祈禜雩，（《周礼》云：禜，门祭，用瓢赍。雩，请雨之祭。《礼记》：禜雩，祭水旱也。禜，音咏。雩，音於。）皆有准程。顾惟终南，祠位庳陋，不称显名。爰降制诏，充大厥宇，启寤诚明。昭感神衷，道宣天休，获此利贞。笃灾愆阳，化为丰穰，实我粢盛。人赖蓄给，鼓腹而歌，以乐其生。巍巍灵山，兴利产材，作固镐京。（《诗》：宅是镐京。镐京，武王所都。其地在长安西上林苑中。镐，下老切。）拥其嘉休，眷祐于人，永宅厥灵。奕奕新庙，（奕奕，佼美也。《诗》：新庙奕奕，奚斯所作。）整顿端庄，神位密清。后祀承则，洁心勤礼，导畅纯精。邑吏啬夫，鲐背鲵齿，（鲐背，注见第二卷，鲵，《唐韵》：老人齿落复生曰齯。《说文》：齯，老人齿，通作皃。《诗》：黄发皃齿。唯《选》“鲵齿眉寿”，用此鲵字。鲐，音台。鲵，音倪。）愿垂表经。颂宣圣德，篆刻坚石，永世飞声。（此词三句为韵。用秦碑体。）○太白山祠堂碑（并序山在凤翔府郿县，上有灵湫，祷雨辄应。终南、太白，地势相属。韩文公《南山诗》云：西南雄太白，突起莫间簉。则二山诚关中之名胜，祷应如响，宜哉。此碑与上篇同时，皆以祷旱作。）雍州西南界于梁，（雍州，谓秦地。雍、梁皆《禹贡》九州之旧。雍，于用切。）其山曰太白，其地恒寒，冰雪之积未尝已也。其人以为神，故岁水旱则祷之，寒暑乖候则祷之，疠疾祟降则祷之，（鬼灾曰疠。祟，音邃。）咸若有答焉者。贞元十二年孟秋，旱甚。皇帝遇灾悼惧，分命祷祀，至于兹山。又诏京兆尹，（尹，韩皋也。）宜饰祠庙，遂下令于甸邑。（盩厔，次畿县。故云甸邑。）邑令裴均，临事有恪，革去狭陋，恢闳栋宇，阶室之广，三倍其初。翌日大雨，（《前汉》：翌日亲登崇高。）黍稷用丰。野夫欢谣，钦圣信神。愿垂颂声，刻在金石。文曰：（文亡。）○碑阴文（韩、裴盖有劳於二祠者也，故公又作文碑阴以志之。）时尹韩府君讳皋，祗奉制诏，发付邑吏。令裴府君讳均，承荷君公之命，督就祠宇，莅事谨甚。克媚神意，用获显贶。邑人灵之，其事遂闻。诏书嘉异，劳主者甚厚。（劳，力到切。）乃刻兹石，立于西序右阶之下，肆列裴氏之政于碑之阴。惟君教行于家，德施于人。抚字惠厚，柔仁博爱之道，洽于鳏嫠；（陵之切，无夫也。）廉毅肃给，威断猛制之令，行于强御。狱讼不私于上，罪责不及于下。农事课励，厚生克勤，征赋首入，而其人益赡；创立传馆，（传，株恋切。）平易道路，（易，去声。）改作甚力，而其人弥逸。韩府君每用嘉褒，称其理为甸服最。今兹设庙位神，神欢而宁。宜为君之诚敬，克合于上，用启之也。不可以不志。○湘源二妃庙碑（永州县四，湘源其一也。公时为永州司马作。二妃事，韩文公《黄陵庙碑》纪之甚悉。）元和九年八月二十日，湘源二妃庙灾。（天火曰灾。）司功掾守令彭城刘知刚，（唐有司功参军。守，摄也。以司功摄令也。）主簿安邑卫之武，告于州刺史御史中丞清河崔公能。（能，史有传。）祗栗厥戒，会群吏洎众工，发开元诏书，惧废守祀。搜考赢羡，（延面切，余也，延也。）均节委积。（《周礼》：遗人，掌邦之委积，以待施惠。注云：少曰委，多曰积，皆聚也。委，于伪切。积，子智切。）咸执牍聿，（《说文》：牍，书版。聿，所以书。楚谓之聿，吴谓之不聿，燕谓之弗。）至于祠下。稽度既备，（度，徒各切。）佣役惟时。斩木于上游，陶埴于水涯，（埴，音植，埏也。涯，音宜，又宜佳切。）乃桴乃载，（桴，编木以渡。）工逸事遂。作貌显严，粲然而威。十有一月庚辰，陈奠荐辞，立石于庙门之宇下。唯父子夫妇，人道之大。大哉二神，咸极其会。为子而父尧，为妇而夫舜。（《列女传》：舜二妃，尧之二女，曰娥皇、女英。）齐圣并明，弼成授受。内若嚚瞽。（若，顺也。《书》曰：瞽子，父顽，母嚚。）上承辉光。克艰以乂，德罔不至。帝既野死，（舜南巡狩，崩于苍梧之野。《记·祭法》：舜勤众事而野死。）神亦不返。（二妃从舜不及，道死于沅、湘之间。）食于兹川，古有常典。殴祓<户犮>孽。（<户犮>，即戾字。殴祓，驱除也。）恢宣淑灵。敢或失职，以奸天刑。（奸，音干。）有翼其恭，有苾其馨。（苾，薄必切，香也。）沉牲爰告，（《周礼》：以狸沉祭山林川泽。注云：祭川泽曰沉，）即石是铭。铭曰：渊懿承圣，舜妻尧女。德形妫汭，（《书》：厘降二女于妫汭。妫水之汭也。妫，俱为切。汭，儒税切。）神位湘浒。（音虎，水涯。）揆兹有初，克硕厥宇。（硕，壮大也。）唐命秩祀，兹邑攸主。毛牷既■Ａ１６，（《周礼·牧人》：凡阳祀，用骍牲毛之。阴祀，用黝牲毛之。毛之，取纯毛也。《说文》：牛纯色曰牷。牷，音全。■Ａ１６，一本作肆。《周礼》：副辜祭。籀作■Ａ１６。■Ａ１６，拍逼切。肆，托历切，解牲体也。）椒馨爰糈。（《诗》：有椒其馨。糈，先吕切，祭神米。）胤于万年，期保伊祜。潜火煽孽，炖于融风。（《说文》云：炖，风而火盛貌。《左》昭十八年，梓慎曰：“是谓融风，火之始也。”注：东北风曰融风。融风，木也。木，火母，故曰火之始。）神用播迁，时罔克龚。邑令群吏，告于君公。廉用积余，（廉，节也。）以就尔功。桴木负埴，（桴者，编竹木为之。大曰筏，小曰桴。桴，音敷，）载流于江。既夷以成，崇宇峻墉。洁严清间，（与闲同，）左右率从。神乐来归，徒御雍雍。神既安止，邦人载喜。奉其吉玉，（一作主。）以对嘉祉。南风湑湑，（新于切，又私吕切，露貌。）湘水如舞。将子无欢，（一作护。）神听钟鼓。丰其交报，邦邑是与。刻此乐歌，以极终古。○饶娥碑（史云：饶娥，字琼姬，饶州乐平人。父勣，余悉如碑所载。又云：乡人异之，归赗具礼葬父及娥鄱水之阴，县令魏仲光碣其墓。建中初，黜陟使郑叔则表旌其闾。河东柳宗元为立碑。）饶娥，饶人，饶姓娥名，世渔鄱水。（鄱，蒲波切。）娥为室女，渊懿靖专，（靖，一作静，）虽小家，未尝出游。治絺葛，（葛，所以为絺绤。精曰絺，粗曰绤。）供女事循整，（循，一作修。）乡闾敬式。娥父醉渔，风卒起，不能舟，遂以溺死。求尸不得。（娥父勣，渔于江，遇风涛，舟覆，尸不出。）娥闻父死，走哭水上，三日不食，耳鼻流血，气尽伏死。明日尸出，鼋鱼鼍蛟浮死万数，塞川下流。（娥年十四，哭水上，不食三日死。俄大震电，水虫多死，父尸浮出。）鄱旁小民悲感怨号，（怨，音冤。）以为神奇。县人乡人会钱具仪，葬娥鄱水西横道上。追思不足，相与作石，（石，一作碑。）以诒后世。（诒，一作诏。）其辞曰：生德无类，气灵而休，嗟兹孝娥，惟行之周。渊懿含贞，（渊，一作沉。）好靖不游。纤葛絺纻，（絺，丑知切。纻，直吕切。）克供以修。蒸蒸在家，其父世渔。饮酒不节，死乎风涛。（乎，一作于，又作於。）匍匐来哭，号天以呼。颜目耳鼻，膏血交流，三日顿踣，（匹候切，又蒲北切。《说文》：毙也，僵也。）气竭形枯。（一作面污。）父尸既出，孝质已殂。龟鳖鼋鼍，有蛟洎鱼，充流溢岸，旁出仰浮。见怪形异，适与我谋。鄱民哀号，或以颂歌。齐女色忧，伤槐罢诛。（刘向《列女传》：齐伤槐衍之女嫱。齐景公有所爱槐，使人守之，下令曰：“犯槐者刑，伤槐者死。”于是衍醉而伤槐。景公使拘之，且加罪焉。嫱惧，九造于晏子之门，曰：“妾闻明君不为六畜伤人民，不为野草伤禾苗。今吾君以槐故杀嫱父，邻国闻之，皆谓君爱树而贱人，其可乎？”晏子明日朝，言于公。景公即废伤槐之法，出犯槐之囚。）赵姬完父，操棹爰讴。（《列女传》：赵津女娟者，赵河津吏之女。赵简子南击楚，至河，津吏醉卧，不能渡。简子怒，欲杀之。娟惧，持楫而前，曰：“妾父闻主君且来，恐风波起，水神动骇，故祷祠九江三淮之神，不胜杯酌，醉至如此。愿待其醒而杀之。”简子渡，用楫者少一人，娟愿备父持楫，许之。中流，为简子发《河激之歌》。简子悦，以为夫人。讴，乌侯切，亦音区。）肉刑不施，汉美淳于。（《史记》：汉文帝十三年，太仓令淳于公有罪当刑。其少女缇萦上书，天子悲怜其意。五月，有诏除肉刑法。事亦见《汉·刑法志》。）烈烈孝娥，（孝，一作曹。）水死上虞。（邯郸淳《娥碑》曰：娥，上虞曹盱之女。盱能按节抚歌，婆娑乐神。汉安二年五月，时迎伍君，逆涛而上，为水所淹，不得其尸。娥时年十四，号慕思盱，哀吟泽畔。旬有七日，遂自投江死。经五日，抱父死尸出。度尚设祭诔之。范晔《后汉史》云“迎婆娑神”谬矣。当以碑为正。）娥之至德，实与为俦。恒人有言，惟教是图。懿兹德女，家世不儒。奇行特出，神道莫酬。穷哀罔泄，终古以留。乡人好礼，爰立兹丘。建铭当道，（当道，即谓横道上也。）过者下车。（过，一作见。）○唐故特进赠开府仪同三司扬州大都督南府君睢阳庙碑（并序一作唐故特进南公睢阳庙碑。南府君，名霁云，魏州顿丘人。禄山反，张巡、许远守睢阳，遣霁云乞师于贺兰进明，不果如请。事详碑中。霁云还入城。十月，城陷，与巡等同被害。初赠开府仪同三司，再赠扬州大都督。宪宗元和三年戊子，公时三十六，永州司马。）急病让夷，义之先。（《国语》：臧文仲曰：“贤者急病让夷，居官当事不避难。”夷，平也。）图国忘死贞之大。（昭元年《左氏传》：赵孟称叔孙豹曰：“思难不越官，信也。图国忘死，贞也。”）利合而动，乃市贾之相求；（贾，音古。）恩加而感，则报施之常道。睢阳所以不阶王命，横绝凶威，超千祀而挺生，奋百代而特立者也。时惟南公，天与拳勇，（《诗》：无拳无勇。注：拳，力也。）神资机智，艺穷百中，（《史记》：养由基去杨叶百步，射之，百发百中。《霁云传》：善骑射，见贼百步内射之，发无不应。）豪出千人。不遇兴词，郁尨眉之都尉；（张衡赋曰：尉尨眉而郎潜兮，逮三筑而见武。注：《汉武故事》曰：上至郎署，见一老郎，鬓眉皓白，问：“何时为郎，何其老也？”对曰：“臣姓颜名驷，以文帝时为郎。文帝好文而臣好武，景帝好老而臣尚少，陛下好少而臣已老，是以三叶不遇也。”上感其言，由是擢为会稽都尉。）数奇见惜，挫猿臂之将军。（《史记》：上以李广数奇。孟康曰：“奇，只不耦也。”又曰：“广为人长猿臂，善射，亦天性也。”如淳曰：“臂如猿通肩。”数，所角切。奇，居宜切。）天宝末，寇剧凭陵，隳突河、华。（华，山名。音画。）天旋亏斗极之位，地圮积狐狸之穴。（圮，毁也。又《说文》云：山无草木也。圮，音起。）亲贤在庭，子骏陈谟以佐命；（刘歆，字子骏。为王莽佐命，官至国师。）元老用老，夷甫委师而劝进。（晋王衍，字夷甫。善清谈，宅心事外，名重当世，朝野多慕效之。尝与东海王越共讨苟晞，越薨，众推衍为帅，衍辞。俄而举军为石勒所破。勒执衍等坐之幕下，问以晋故，衍具陈祸败之由，因劝称尊号。）惟公与南阳张公巡、高阳许公远，义气悬合，訏谋大同。（訏，大也。又《说文》云：齐、楚谓信曰訏。訏，匈于切。）誓鸠武旅，以遏横溃。（横，户孟切。）裂裳而千里来应，（《文选》：脱耒为兵，裂裳为旗。）左袒而一呼皆至。（《汉书》：太尉以一节入北军，一呼，士皆袒左为刘氏。呼，火故切。）柱厉不知而死难。（《列子》：柱厉叔事莒敖公，自以为不知己，去居海上。及公有难，乃往死之。曰：“以丑后世之人主不知其臣者也。”）狼瞫见黜而奔师。（文二年《左氏传》：晋襄公缚秦囚，使莱驹以戈斩之。囚呼，莱驹失戈。狼瞫取戈斩囚，遂以为右。箕之役，先轸黜之，狼瞫怒。及彭衙既陈，以其属驰秦师，死焉。瞫，尺甚、式衽二切。）忠谋朗然，万夫齐力。（一作志。）公以推让，且专奋击，为马军兵马使。出战则群校同强，（谓贼帅张通晤陷宋、曹等州，张巡率吏民哭玄元祠，遂起兵讨贼，从者千余也。）入守而百雉齐固。（百雉，城也。城三堵为雉。谓贼攻雍丘，蚁附而登，张巡于城上束刍灌油以焚，贼不敢向也。）初据雍丘，（至德元载三月，真源令张巡起兵讨贼，据雍丘。谓单父尉贾贲合兵击宋州，张通晤走襄邑，为顿丘令所杀。贲引军进至雍丘，巡与之合，有众二千也。雍丘，隶汴州。）谓非要害。将保江、淮之臣庶，通南北之奏复，（《周礼》：“诸臣之复，万民之逆。”谓奏事于王也。）拔我义类，扼于睢阳。（十二月，巡拔雍丘，东守宁陵。二载正月，贼将尹子奇寇睢阳。睢阳太守许远告急于巡，巡引兵入睢阳。睢阳隶宋州。）前后捕斩要遮，凶气连沮。（此谓巡至睢阳，与许远合。霁云战宁陵北，斩贼将二十，杀万余人，投尸于汴也。）汉兵已绝，守疏勒而弥坚；（汉永平十七年，班超在疏勒国。十八年，帝崩，焉耆以中国大丧，攻没都护，而龟兹、姑墨数攻疏勒，超孤立无援，吏士单少，拒守岁余。疏，音疏。）虏骑虽强，顿盱眙而不进。（《南史》：宋文帝元嘉二十八年，魏主攻盱眙，辅国将军臧质坚守。魏人杀伤万计，尸与城平，三旬不拔，魏主退走。盱，音吁。眙，音怡。）贼徒乃弃疾于我，悉众合围。技虽穷于九攻，（《吕氏春秋》：公输般为高云梯，欲以攻宋。墨子闻之，见荆王曰：“宋必不可得，请令公输试攻之，臣请试守之。”于是公输般设攻宋之械，墨子设守宋之备。公输般九攻之，墨子九却之，不能入。故荆辍不攻宋矣。墨子名翟，宋大夫。）志益专于三板。（《史记·赵世家》：智伯率韩、魏攻赵，襄子奔保晋阳，三国引汾水灌其城，城不没者三板。）偪阳悬布之劲，（襄十年《左传》：晋荀偃、士匄请伐偪阳。主人悬布，堇父登之，及堞而绝之。坠，又悬之。偪，音福，又音逼。劲，一作巧。）汧城凿穴之奇。（晋元康中，氐羌反。汧督马敦固守孤城，群氐四面雨射城中，城中凿穴而处，负户而汲。详见潘岳《马汧督诔》。旧注指田单事，非。汧，音牵。）息意牵羊，羞郑师之大临；（宣十二年《左传》：楚人伐郑。国人大临，守陴者皆哭。三月，楚克郑，郑伯肉袒牵羊以逆。临，力鸩切，哭也。）甘心易子，鄙宋臣之病告。（宣十五年《左传》：楚子围宋。宋人惧，使华元夜入楚师，登子反之床，起之，曰：“寡君使元以病告，曰：敝邑易子而食，析骸以爨。虽然，城下之盟，有以国毙，不能从也。”）诸侯环顾而莫救，国命阻绝而无归。以有尽之疲人，敌无已之强寇。公乃跃马溃围，驰出万众，抵贺兰进明乞师。进明乃张乐侑食，以好聘待之。公曰：“弊邑父子相食，而君辱以燕礼，独何心欤？”乃自噬其指曰：“啖此足矣！”（巡等守睢阳，死伤之余，才六百人。时河南节度使贺兰进明在临淮，拥兵不救。八月，巡令霁云将三十骑犯围而出，告急临淮。进明具食与乐，延霁云坐，霁云泣且语曰：“睢阳之人，不食月余矣。霁云虽欲独食，且不下咽。”因噬啮落一指，以示进明，曰：“霁云既不能达主将之意，请留一指，以示信归报。”坐中皆为泣下。按《旧史》云：请啮一指，留于大夫，示之以信，归报本州。《新传》云：请置一指以示信，归报中丞。因拔佩刀斩一指，血淋漓，以示贺兰。公此所载又云：啖此足矣。其文小异。温公《考异》从《旧传》。）遂恸哭而返，即死孤城。（霁云遂自临淮还睢阳，缒城而入。城中将吏知救不至，恸哭累日。）首碎秦庭，终懵《无衣》之赋；（定四年《左传》：申包胥如秦乞师，秦哀公为赋《无衣》。九顿首而坐，秦师乃出。庾信《哀江南赋》曰：申包胥之顿地，碎之以首。懵，武亘切。）身离楚野，徒伤带剑之辞。（《楚词·九歌》云：带长剑兮挟秦弓，首虽离兮心不惩。）至德二年十月，城陷遇害。（霁云等皆为贼所执，贼将以刃胁巡，巡不降。又降霁云，霁云未应。巡呼曰：“南八，男儿死耳，不可为不义屈。”霁云笑曰：“将欲有为也。公知我者，敢不死。”亦不降。乃与巡等遇害。惟远执送洛阳。）无傅燮之叹息，（《后汉》：傅燮，字南容，为汉阳太守。贼围汉阳，欲送燮归乡里。燮慨然叹曰：“吾行何之？吾必死于此。”遂麾左右进兵，临阵战没。）有周苛之慷慨。（《汉书》：高祖使周苛守荥阳。楚下荥阳，生得苛。苛骂项羽，羽烹之。）闻义能徙，（《语》曰：闻义不能徙，是吾忧也。）果其初心。烈士抗词，痛臧洪之同日。（臧洪，字子原。袁绍执洪，杀之。洪邑人陈容谓绍曰：“将军欲为天下除暴，而先专诛忠义，岂合天意？”又曰：“今日宁与臧洪同日死，不与将军同日生。”遂复见杀。见者相谓曰：如何一日戮二烈士。）直臣致愤，惜蔡恭于累旬。（刘璠《梁典》云：武帝天监三年，魏兵围义阳，司州刺史蔡道恭御之，相持百余日，道恭疾卒。诏使郢州刺史曹景宗救援，景宗顿兵不进，义阳遂陷。御史中丞任昉弹劾景宗，略曰：“道恭云逝，城守累旬；景宗之存，一朝弃甲。”直臣，盖指任昉也。）朝廷加赠特进扬州大都督，定功为第一等，（一无为字。）与张氏、许氏并立庙睢阳，岁时致祭。男在繦褓，（繦，本作襁，《说文》：负儿衣。褓，与緥同。《说文》：小儿衣。《前汉》注：繦，小儿绷。緥，小儿大藉，）皆受显秩，赐之土田。葬刻鲍信之形，（《魏志》：初平二年，鲍信击黄巾于寿张，力战斗死，继而破之，购求信不得，众乃刻木为信状，祭而哭焉。今本作鲍勋，误。）陵图庞德之状。（《魏志》：庞德字令明。与关羽战，为羽所得。羽谓曰：“不降何为？”德骂曰：“我宁为国家鬼，不为贼将也。”为羽所杀。于禁等七军皆没。孙权称藩，遣禁还。魏帝令北诣邺，谒高陵。帝使豫于陵屋画关羽战克，庞德愤怒，禁降伏之状。禁见惭恚，发病死。）纳官其子，见勾践之心；（《越语》：勾践栖于会稽，乃令于三军曰：孤子、寡妇、疾疹、贫病者，纳官其子。注云：官，仕也。仕其子而教之，廪以食之也。官，一作宦。）羽林字孤，知孝武之志。（《汉·百官表》：武帝时，从军死事者之子，养羽林，官教以五兵，号羽林孤儿，少壮，令从军。）举门关于周典，（《周礼·司门职》云：凡财物犯禁者举之，以其财养死政之老与其孤。注云：财，所谓门关之委积也。死政之老，国中死事者之父母也。孤，子也。又《遗人》云：掌门关之委积，以养孤老。）征印绶于汉仪。（汉时印佩，非若今之金紫银绯，长使服之也。盖居是官，则佩是印，罢则解之。故三公上印绶。《后汉》张奂云：“吾前后十要银艾。”银，即银印。艾，即绿绶。十要者，一官一佩之耳。印不甚大。淮南王曰“方寸之印，丈二之组”是也。汉世功臣，死后多赐印绶焉。见《孔氏杂说》。）王猷以光，宠锡斯备。於戏！睢阳之事，不唯以能死为勇，善守为功。所以出奇以耻敌，立慬以怒寇，（《列子》：刺客曰：“虞氏富乐之日久矣，而常有轻易人之心。吾不侵犯之，而辱我以腐鼠，不报，无以立慬于天下。”慬，勤、谨二音。勇也。作仅，非。）俾其专力于东南，而去备于西北，力专则坚城必陷，备去则天讨可行。是故即城陷之辰，为克敌之日。（十月癸丑，睢阳城陷。庚申，安庆绪奔河北。壬戌，克东京。）世徒知力保于江、淮，而不知功靖乎丑虏。论者或未之思欤！公讳霁云，（霁，子计切。）字某，范阳人。有子曰承嗣，七岁为婺州别驾，赐绯鱼袋，历刺施、涪二州。（一本无刺字。涪，音浮，）服忠思孝，无替负荷。（《左传》：其子不克负荷。荷，平声。）惧祠宇久远，德音不形，愿斫坚石，（斫，音卓。）假辞纪美。惟公信以许其友，刚以固其志，仁以残其肌，勇以振其气，忠以摧其敌，烈以死其事，出乎内者合于贞，行乎外者贯于义，是其所以奋百代而超千祀者矣。其志不亦宜乎？庙貌斯存，碑表攸托。洛阳城下，思乡之梦傥来；（《后汉》：温序，字次房，为护羌校尉。行部至襄武，为隗嚣将苟宇所执。欲降之，序不听，伏剑而死。光武命送丧到洛阳城旁为冢地。长子寿为邹平侯相，梦序告之曰：“久客思乡里。”寿即弃官，上书乞骸骨，归葬。帝许之，乃反旧茔焉。）麒麟阁中，即图之词可继。（《汉书》：赵充国以功德与霍光等列，画未央宫。至成帝时，西羌尝有警。上思将帅之臣，追美充国，乃召黄门侍郎扬雄，即充国图画而颂之。）铭曰：贞以图国，义惟急病。临难忘身，（难，乃旦切，）见危致命。汉宠死事，周崇死政。（并见上注，）烈烈南公，忠出其性。控扼地利，奋扬兵柄。东护吴、楚，西临周、郑。婪婪群凶，（婪婪群狄。出潘岳作《马汧督诔》。婪，贪也。婪，虏含切。）害气弥盛。长蛇封豕。（封，大也。《左传》：吴为封豕长蛇，荐食上国。）踊跃不定。屹彼睢阳，（屹，崒山貌。屹，鱼乙切。）制其要领。（《前汉·张骞传》注云：要，衣要也。领，衣领也。凡持衣者，则执要领，故以为喻。要，一遥切。）横溃不流，疾风斯劲。梯冲外舞，（《公孙瓒与子书》云：梯冲舞吾楼上。）缶穴中侦。（贼为云梯，势如半虹，置精兵二百于其上，推之临城，欲令腾入。巡预于城潜凿三穴，候梯将至，于一穴中出一大木，末置铁钩钩之，使不得退。一穴中出一木拄之，使不得进。一穴中出一大木，置铁笼盛火焚之。其梯中折，梯上卒尽烧死。侦，丑正切，又猪孟切，伺也，视也。斯，一作知。）钤马非艰，（宣十五年《公羊传》：钳马而秣之。钤、钳通用。）析骸犹竞。（解见上。）浩浩列士，不闻济师。（时许叔冀在谯郡，尚衡在彭城，贺兰进明在临淮，皆拥士不救。士，一作土。）兵食歼焉，守逾三时。公奋其勇，单车载驰。投躯无告，噬指而归。力穷就执，犹抗其辞。（解并见上。）圭壁可碎，坚贞不亏。寇力东尽，凶威西恧。（女六切，惭也。）孤城既拔，渠魁受戮。雷霆之诛，由我而速。巢穴之固，由我而覆。江、汉、淮、湖，群生咸育。倬焉勋烈，孰与齐躅？（厨玉切。《说文》：蹈，躅也。）天子震悼，陟是元功，旌褒有加，命秩斯崇，位尊九牧，礼视三公，建兹祠宇，式是形容，牲牢伊硕，黍稷伊丰。虔虔孝嗣，望慕无穷。刊碑河浒，万古英风。（大历十二年四月，以南霁云子为歙州别驾。又贞元二年二月，授承嗣官，旌忠烈之后。）<hr>
