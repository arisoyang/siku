<h4>《集部·柳宗元集·卷二十一  题序》<b class="x">作者：柳宗元</b></h4>
○读韩愈所著毛颖传后题（元和五年十一月，公与杨诲之书云：足下所持韩生《毛颖传》来，仆甚奇其书，恐世人非之，今作数百言，知前圣不必罪俳也。）自吾居夷，（谓为永州司马。）不与中州人通书。有来南者，时言韩愈为《毛颖传》，不能举其辞，而独大笑以为怪，而吾久不克见。杨子诲之来，（诲之，杨凭之子。）始持其书，索而读之，若捕龙蛇，搏虎豹，（搏，击也。）急与之角而力不敢暇，信韩子之怪于文也。世之模拟窜窃，取青媲白，（媲，匹诣切。《尔雅》云：配也。）肥皮厚肉，柔筋脆骨，而以为辞者之读之也，其大笑固宜。且世人笑之也，不以其俳乎？（俳，音排，戏也。）而俳又非圣人之所弃者。《诗》曰：“善戏谑兮，不为虐兮。”（《诗·淇奥》之辞。）《太史公书》有《滑稽列传》，（滑，乱也。稽，同也。言辨捷之人，言非若是，言是若非，言能乱同异也。滑，音骨。稽，音鸡。）皆取乎有益于世者也。故学者终日讨说答问，呻吟习复，应对进退，掬溜播洒，（掬，音菊。溜，力救切。）则罢惫而废乱，（罢，音疲。惫，蒲拜切。）故有“息焉游焉”之说。不学操缦，不能安玄。（以上并系《礼记·学记》之文。注：操缦，杂弄也。操，七刀切，玄，一作弦。）有所拘者，有所纵也。大羹玄酒，（《礼记》：大羹不和。注云：大羹，肉汁也，不加盐梅。玄酒在室。注云：玄酒，明水，盖阴鉴所取之水也。）体节之荐，（《左传》：享年体荐，宴有折俎。注：体，谓半解其体而荐之，体有折节，升之于俎。）味之至者。而又设以奇异小虫、水草、樝梨、橘柚，（樝，似梨而酢。橘柚，似橙而酢。樝，音查。）苦咸酸辛，虽蜇吻裂鼻，（蜇，音哲，虫螫也。吻，武粉切。）缩舌涩齿，而咸有笃好之者。文王之昌蒲菹，（《吕氏春秋》云：文王嗜昌蒲菹，孔子闻而效之，缩颈而食之。三年，然后胜之。菹，侧鱼切，亦作菹。）屈到之芰，（楚屈到嗜芰。有疾，召宗老属之曰：“祭我必以芰。”见《国语》。）曾晳之羊枣，（《孟子》：曾晳嗜羊枣，而曾子不忍食羊枣。晳，曾点字。）然后尽天下之味以足于口。（一本“之”字下有“奇”字。）独文异乎？韩子之为也，亦将弛焉而不为虐欤！（《礼记》：张而不弛，文武不为也。《诗》：不为虐兮。）息焉游焉而有所纵欤！尽六艺之奇味以足其口欤！而不若是，则韩子之辞，若壅大川焉，其必决而放诸陆，（《国语》：防民之口，甚于防川；川壅而溃，伤人必多。）不可以不陈也。且凡古今是非六艺百家，大细穿穴用而不遗者，毛颖之功也。韩子穷古书，好斯文，嘉颖之能尽其意，故奋而为之传，以发其郁积，而学者得之励，其有益于世欤！是其言也，固与异世者语，而贪常嗜琐者，（琐，细也。）犹呫呫然动其喙。（呫，他协切。呫呫，多言貌。喙，呼惠切。）彼亦甚劳矣乎！（一本无“彼”字。）○裴墐崇丰二陵集礼后序（志尝为万年令。公亦志其墓碣，谓其《崇丰二陵集礼》藏之南阁，如序所言。墐，音仅，又渠巾切。）传曰：《诗》、《书》执礼，（《论语》之文。）礼不执，则不行。（一无“执礼”二字。）自开元制礼，大臣讳避去《国恤》章，而山陵之礼遂无所执。世之不学者，乃妄取豫凶事之说，而大典阙焉。（《周礼》五礼，吉、凶、宾、军、嘉也。唐初，徙凶礼第五。显庆三年正月，许敬宗、李义府上所修新礼，以为凶事非臣子所宜言，去《国恤》一篇，自是天子凶礼遂阙。国有大故，则临时采掇附比以从事。事已，则讳而不传，故后世无考。）由是累圣山陵，皆摭拾残缺，附比伦类，已乃斥去，其后莫能征。永贞、元和间，天祸仍遘，（贞元二十一年正月，德宗崩，元和元年正月，顺宗崩。）自崇陵至于丰陵，不能周岁。（永贞元年十月，德宗葬崇陵，元和元年七月，顺宗葬丰陵。）司空杜公，由太常相天子，（贞元二十年，杜黄裳相，元和二年罢，其后检校司空。）连为礼仪使，择其僚以备损益，于是河东裴墐，（裴墐，字封叔，河东闻喜人。）以太常丞，陇西辛秘以博士用焉。（秘，贞元中擢明经第，其学，于礼家尤洽。高郢为太常卿，奏为主簿，再辟礼仪使属。）内之则攒涂秘器，（攒，积木以殡也。《汉旧仪》云：东园秘器作棺梓，素木长二丈，崇广四尺。攒，徂丸切，通作“菆”。）象物之宜；（谓涂车刍灵之属。）外之则复土斥上，（《汉·文纪》：张武为复土将军。复土，谓穿圹下棺，已而填之，即以为坟，故云复土。复，反也。《汉·惠纪》：赐视作斥上者，将军四十金。服虔云：斥上，圹上。如淳曰：斥，开也，开土地为冢圹，故以开斥言之。）因山之制。（《汉·文赞》：治霸陵，因其山，不起坟。）上之则顾命典册，（顾命，临终之命，谓遗诏也。）与文物以受方国；（方，一作“万”。）下之则制服节文，颁宪则以示四方。由其肃恭，礼无不备。（晏本下“且”字作“具”字。）且苞并总统，千载之盈缩；罗络旁午，（旁午，注见前，犹言交横也。）百氏之异同。搜扬翦截，而毕得其中；顾问关决，而不悖于事。议者以为司空公得其人，而邦典不坠。裴氏乃悉取其所刊定，及奏复于上，辨列于下，联百执事之仪，以为《崇丰二陵集礼》，藏之于太常书阁，君子以为爱礼而近古焉者。（或无“近”字，或无“者”字。）昔韦孟以《诗》、《礼》傅楚，而郊庙之制，卒正于玄成；（韦孟，彭城人，为楚元王傅，作诗讽谏。自孟至贤五世，贤子玄成，字少翁，以父任为郎。元帝时，奏罢郡国庙。）郑玄以笺注师汉，而禅代之仪，卒集于小同。（玄，字康成，北海高密人。注《周易》、《尚书》、《毛诗》、《仪礼》、《礼记》、《论语》、《孝经》、《尚书·大传》、《中候》、《乾象历》等。孙小同仕魏，高贵乡公崇三老五更，以小同为五更，车驾躬行古礼焉。）贾谊以经术起，而嘉最好学；（贾谊年少，颇通诸家之书，文帝召为博士。后为梁王太傅死。汉武初立，举谊孙二人至郡守，嘉最好学，能世其家。）卢植以儒学用，而谌为祭法，（植，字子干，涿郡人。事后汉，为北中郎将，作《尚书章句》、《礼记解诂》。五世孙谌，字子谅，事晋，为中书侍郎，撰《祭法》，注《庄子》，行于世。）旧史咸以为荣。今裴氏太尉公，（谓墐之高祖行俭也。）以礼匡义，嗣侍中公以礼议封禅，（谓墐之曾祖光庭也。开元十三年，玄宗将封泰山，恐突厥入寇，光庭为兵部侍郎，言于宰相张说云云，说奏行之。）祠部公以礼承大事，（谓墐之祖稹也，累官起居郎。开元末，玄宗以寿王瑁母宠，欲立为太子，稹陈申生、戾园之祸以谏，上谢之。迁祠部员外郎。）大理公（谓墐之父儆也，字九思，官至大理卿。）以礼辅东宫，而墐也以礼奉二陵，又能成书以充其阙，其为爱礼而近古也，源远乎哉！墐字封叔，其伯仲咸以文学显于世。（儆四子，坚、墐、慎、埙，皆有文学。）大理之兄正平节公，（稹子倩，字容卿。）以仪范成家道，以文雅经邦政，（倩代第五琦为度支郎中。）今相国郇公，其宗子也。（倩子均，字君齐，元和三年九月，同平章事，封郇国公。）郇公以孝友勤劳扬于家邦，（一无“扬”字。）游其门若闻《韶》、《頀》，（《韶》，舜乐。《頀》，汤乐。）入其庙如至邹、鲁。恩溢乎九族，礼仪乎他门。则封叔之习礼也，其出于孝悌欤？成书也，其本于忠敬欤？由于家而达于邦国，其取荣于史氏也果矣！○柳宗直西汉文类序（公尝志宗直殡，谓其撰《汉书》文章为四十卷，歌谣言议，纤悉备具，连累贯统，好文者以为工。此序盖公在永未召时作。）左右史混久矣，言事驳乱，（《礼记·玉藻》：动则左史书之，言则右史书之。事，即动也。驳，音剥。）《尚书》、《春秋》之旨不立。（《书》以纪言，《春秋》以纪事。）自左丘明传孔氏，（谓左氏为《春秋传》也。）太史公述历古今，合而为史。（司马迁《自序》曰：卒述陶唐以来，至于麟止。自黄帝始，著十二本纪，作十表、八书、三十世家、七十列传，凡百三十篇，五十二万六千五百字，为《太史公书》。一有“记”字。）迄于今交错相糺，（音纠。）莫能离其说。独《左氏》、《国语》纪言，不参于事。《战国策》、《春秋后语》，（晋孔衍，字舒元，以《战国策》所书为未尽善，乃引太史公所纪，参其异同，删彼二家，聚为一录，号《春秋后语》。）颇本右史《尚书》之制。然无古人蔚然之道，大抵促数耗矣，（据公文法，用《汉功臣表》，靡有孓遗耗矣。师古注，音毛。今俗语犹谓无为耗，旧注谓耗不明，莫报切，非矣。）而后之文者宠之。（宠，一作袭。）文之近古而尤壮丽，莫若汉之《西京》。班固书传之，吾尝病其畔散不属，（之欲切。）无以考其变。欲采比义，会年长疾作，驽堕愈日甚，未能胜也。幸吾弟宗直，（宗直，字正夫，公之从父弟也。元和十一年，从公至柳而卒，年三十三。）爱古书，乐而成之。搜讨砾裂，（砾，涉格切。）捃摭融结，（拾也。《博雅》云：取也。捃，俱运切。摭，之石切。）离而同之，与类推移，不易时月，而咸得从其条贯。森然炳然，若开群玉之府。（《穆天子传》：癸巳，至于群玉之山，先王之所谓策府。注云：言往古帝王以藏书策之府。）指挥联累，圭璋琮璜之状，（《周礼》：六币，圭以马，璋以皮，璧以帛，琮以锦，琥以绣，璜以黼。《说文》：圭，瑞玉也。上圆下方，剡上为圭，半圭为璋。琮大八寸，似车釭。璜半璧。）各有列位，不失其序，虽第其价可也。以文观之，则赋、颂、诗、歌、书、奏、诏、策、议、论之辞毕具。以语观之，则右史记言，《尚书》、《战国策》成败兴坏之说大备，无不苞也。噫！是可以为学者之端耶。（一无“之”字。）始吾少时，有路子者，自赞为是书，吾嘉而叙其意，而其书终莫能具，卒俟宗直也。故删取其叙，系于左，以为《西汉文类》首纪。殷、周之前，其文简而野，魏、晋以降，则荡而靡，得其中者汉氏。汉氏之东，则既衰矣。当文帝时，始得贾生明儒术，武帝尤好焉。而公孙弘、董仲舒、司马迁、相如之徒作，风雅益盛，敷施天下，自天子至公卿大夫士庶人咸通焉。于是宣于诏策，达于奏议，讽于辞赋，传于歌谣，由高帝迄于哀、平，王莽之诛，四方之文章盖烂然矣。史臣班孟坚修其书，拔其尤者，充于简册，则二百三十年间，列辟之达道，（列辟，人主也。）名臣之大范，贤能之志业，黔黎之风美列焉。若乃合其英精，（一作“菁”。）离其变通，论次其叙位，必俟学古者兴行之。唐兴，用文理。（一作章。）贞元间，文章特盛。本之三代，浃于汉氏，与之相准。于是有能者，取孟坚书，类其文，次其先后，为四十卷。○杨评事文集后序（杨君，凌也。《先友记》云：杨氏兄弟者，弘农人。凭由江南西道入为散骑常侍。凝以兵部郎中卒，凌以大理评事卒。用知评事之为凌也，审矣。《唐书》云：凌终侍御史，误也。）赞曰：文之用，辞令褒贬，导扬讽谕而已。虽其言鄙野，足以备于用。然而阙其文采，固不足以竦动时听，夸示后学。立言而朽，（采用《左传》“立德立功立言”，此之谓不朽。）君子不由也。故作者抱其根源，而必由是假道焉。作于圣，故曰经；述于才，故曰文。文有二道，辞令褒贬，本乎著述者也；导扬讽谕，本乎比兴者也；著述者流，盖出于《书》之谟、训，《易》之象、系，《春秋》之笔削，其要在于高壮广厚，词正而理备，谓宜藏于简册也。比兴者流，盖出于虞、夏之咏歌，殷、周之风雅，其要在于丽则清越，（扬子：诗人之赋丽以则。谓靡丽而有法则。《礼记》：其声清越而长。）言畅而意美，谓宜流于谣诵也。兹二者，考其旨义，乖离不合。故秉笔之士，恒偏胜独得，而罕有兼者焉。厥有能而专美，命之曰艺成。（《礼记·乐记》云：德成而上，艺成而下。）虽古文雅之盛世，不能并肩而生。唐兴以来，称是选而不怍者，梓潼陈拾遗。（陈子昂，梓州射洪人，尝为右拾遗。唐兴，文章承徐、庾馀风，天下祖尚，子昂始变正风雅。）其后燕文贞以著述之馀，攻比兴而莫能极；（张说，封燕国公，谥文贞。朝廷大述作多出其手，其文属思精壮，世所不逮。说殁后，帝使就家录其文行于世。）张曲江以比兴之隟，（与“隙”同。）穷著述而不克备。（张九龄，韶州曲江人。开元后，天下称曲江公而不名云。一本穷字下有“作者”二字。）其馀各探一隅，相与背驰于道者，其去弥远。文之难兼，斯亦甚矣。若杨君者，少以篇什著声于时，其炳耀尤异之词，讽诵于文人，盈满于江湖，达于京师。晚节遍悟文体，尤邃叙述。学富识远，才涌未已，其雄杰老成之风，与时增加。既获是，不数年而夭。其季年所作尤善，其为《鄂州新城颂》、《诸葛武侯传论》、饯送梓潼陈众甫、汝南周愿、河东裴泰、（贞元十八年，泰为安南都护。）武都符义府、（符，一作“何”。）泰山羊士谔、（元和三年，士谔贬资州刺史。）陇西李练凡六《序》，《庐山禅居记》、《辞李常侍启》、《远游赋》、《七夕赋》，皆人文之选已。用是陪陈君之后，其可谓具体者欤？呜呼！公既悟文而疾，既即功而废，废不逾年，大病及之，卒不得穷其工、竟其才，遗文未克流于世，休声未克充于时。凡我从事于文者，所宜追惜而悼慕也！宗元以通家修好，幼获省谒，故得奉公元兄命，论次篇简。遂述其制作之所诣，以系于后。○濮阳吴君文集序（据传，吴武陵，信州人，元和初，擢进士第。不书其父之名与文，唯载初柳宗元谪永州，而武陵亦坐他事流永，宗元贤其才。与序所言皆合。）博陵崔成务，尝为信州从事。为余言：邑有闻人濮阳吴君，（吴君系本濮阳，后居信州。）弱龄长鬛而广颡，（《春秋传》：使长鬛者。谓长须也。）好学而善文。居乡党，未尝不以信义交于物；教子弟，未尝不以忠孝端其本。以是卿相贤士，率与亢礼。（《汉》：令丞与亢礼。师古注：亢，当也。）余尝闻而志乎心。会其子偘，（与“侃”同。）更名武陵，升进士，（元和二年，武陵登第。）得罪来永州，（元和三年，武陵坐事流永州。）因奉其先人文集十卷，再拜请余以文冠其首，余得遍观焉。其为词赋，有戒苟冒陵僣之志；其为诗歌，有交王公大人之义；其为诔志吊祭，有孝恭慈仁之诚。而多举六经圣人之大旨，发言成章，有可观者。古之司徒，必求秀士，由乡而升之天官。（《礼记·王制》：命乡论秀士，升之司徒，曰选士。论选士之秀者而升之学，曰俊士。《周礼》：卿大夫献贤能之书于王，王拜而受之，登于天府。）古之太史，必求人风，陈诗以献于法宫。（《王制》：命太师陈诗以观民风。）然后材不遗而志可见。近世之居位者，或未能尽用古道，故吴君之行不昭，而其辞不荐，虽一命于王，而终伏其志。（“伏”，一作“夭”。）呜呼，有可惜哉！（一无“有”字。）武陵又论次志传三卷继于末，其官氏（“其”下有“志”字。）及他才行甚具云。（武陵终韶州刺史，无子，女汭、湘。）○王氏伯仲唱和诗序仆闻之，世其家业不陨者，虽古犹今也，（“今”，一作“乏”。）求之于今而有获焉。王氏子某，与余通家，（《后汉·孔融传》：我是李君通家子弟。）代为文儒。自先天以来。（先天，睿宗年号。元年，岁在壬子。）策名闻达，秉毫翰而践文昌。（武后光宅元年九月，以尚书省为文昌台，一本无“毫”字。）登禁掖者，纷纶华耀，（一作“纷华荣耀”。）继武而起。士大夫掉鞅于文囿者，（《左传》宣十二年：御下两马，掉鞅而还。注：掉，正也。鞅，羁也。掉，徒吊切。鞅，音养。）咸不得攀而伦之。乙亥岁，（贞元十一年也。）某自南徐来，（南徐，润州，宋置南徐州。）执文贶予，词有远致。又著论非班超不能读父兄之书，（“读”，一作“续”。）而乃徼狂疾之功以为名。（徼，古尧切。）吾知其奉儒素之道专矣。间以兄弟嗣来京师，会于旧里。若璩、玚在魏，（《后汉》：应奉，字世叔，有子珣，为司空掾。珣子璩，字休琏。璩兄玚，字德琏。《魏书》：应玚，弟璩，咸以文章显。璩，音渠。玚，徒朗切。《集韵》：仗梗切，又丑亮切。）机、云入洛。（吴大司马陆抗二子，机字士衡，云字士龙，晋太康末，俱入洛，造司空张华。华曰：“伐吴之役，利在二隽。”《晋书》：二陆入洛，三张减价。）由是正声迭奏，雅引更和，播埙篪之音韵，调律吕之气候，穆然清风，（《诗》：吉甫作颂，穆如清风。）发在简素。非文章之胄，曷能及兹？况宗兄握炳然之文，以赞关石，（贞元十年十一月，以浙西观察使王纬为诸道盐铁转运使。《书》：关石和钧。《汉书》：三十斤为钧，四钧为石。）荐冠银章，荣映江湖，则向时之美谈，必复其始。（《左传》：公侯之子孙，必复其始。）某也谓余传卜氏之学，宜叙于首章。（卜子夏作《诗序》。）操斧于班、郢之门，（班，公输班也。郢，《庄子》云运斤成风者。）斯强颜耳。诗凡若干首。<hr>
