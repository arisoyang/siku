<h4>《集部·柳宗元集·卷三十七  表庆贺》<b class="x">作者：柳宗元</b></h4>
○礼部为百官上尊号表（尊号，古所无有。自唐高宗始称天皇，中宗称应天，至明皇，遂有开元圣文神武之号，自是以为法。肃宗即位次年正月，遂加册号。代宗即位次年七月，群臣遂上尊号。至德宗即位次年正月，即上尊号。至宪宗立于永贞元年八月，礼部百官当复遵此议。公是时尚为礼部员外郎，故预作此表。然公是年九月黜为邵州刺史，继贬永州司马。至元和三年，宪宗方上尊号。）臣某言：伏以圣王之纂承天位也，臣子必竭恳诚，献尊号，安敢为佞，礼在其中。一则以告天地神祇，二则以奉宗庙社稷，三则以安华夏蛮貊，巍巍大称，其可废乎？臣等诚欢诚望，顿首顿首。伏惟皇帝陛下，协周文之孝德，（《礼记》：“文王之为世子，朝于王季日三”云云，是其孝德也。）齐大禹之约身，（孔子言禹菲饮食，恶衣服，卑宫室，是其约也。）弘帝尧之法天，（《论语》：惟天为大，惟尧则之。）过殷汤之解网。（《史记》：汤出，见野张网四面，祝曰：“自天下四方皆入吾网。”汤曰：“嘻，尽之矣！”乃去其三面。）未逾周月，四海将致于时雍；俯及元正，率土更欣于再造。然神人之愿，仪兆之情，有所不安，率谓未尽善者，以为帝德广运而尊号犹缺。郊庙备礼而祝嘏无词，（嘏，古雅切。受福曰嘏。）凡百兢怀，华夷属望。臣谨按昔皋陶之颂舜，伊尹之颂汤，皆臣子至公，面扬君父，以敷于当代，以播于无穷，夫岂饰哉！率由事实，帝王尊号盖渐于此。皇家光被四表，祖宗烈文，（《诗》：烈文辟公。）时当大和，尊号表德，耳目所接，简牍斯存。稽之于前典则如彼，考之于圣朝则又如此。（一无“则”字。）今龟筮习吉，（《书》：龟筮协从，卜不习吉。注云：习，固也。）元正戒期，当品物维新之时，乃皇天大礼之日。陛下郊天地，飨宗祧，（音挑。还祖庙也。）阴阳协和，动植交畅，不建至尊之称，（尺证切。）恐违列圣之心。所以臣等冒死陈闻，请上徽号。伏惟陛下小谦让之节，安延企之情，特诏名儒礼官，百僚庶尹，详明故实，议崇圣德，则人望允厌，神心获安。山川效灵，光赞无疆之寿；祝史陈信，（《左传》昭二十年，其祝史祭祀陈信不愧。）永彰不朽之功。臣等蒙国宠荣，备位班列，无任恳望之至。○第二表臣某等言：臣等再陈丹恳，谨献鸿名，天意未从，（“意”，一作“心”。）陨越无措。臣某诚惶诚恐，顿首顿首。谨按：尧曰“咨尔舜”，舜曰“格尔禹”，汤曰“吾自甚武”，自号曰武王。（出《史记》。）则尧、舜、禹、汤皆当时王者之号也。考皇帝之故实，征往圣之宪章，允协礼经，焕乎图牒。伏惟皇帝陛下，允恭克让，约己谦尊，参天两地之功，（《易》：参天两地而倚数。）为而不有，安上理人之德，（《孝经》：安上治民，莫善于礼。）置而不论。至哉王言，非群下所仰望也。然臣等伏以为尊号者，所以类上帝，（《书》：肆类于上帝。类，祭名。）飨祖宗，万人所称，百蛮所仰，表圣德于率土，播天声于无疆。臣下请之之谓礼，帝王承之之谓孝，孝大于让，礼先于谦，百王不刊之典，安可得而废也？臣等又以《春秋》本於五始，（五始者，谓元年春王正月，公即位是也。《汉书·王褒传》又记曰：共惟《春秋》法五始之要。）元者，一岁之首；春者，四时之首；王者，受命之首；正月者，政教之首；郊天大礼者，立极之首。今天地交泰，俯临元辰，正始之美，正当其运。陛下确违群愿，固守谦冲，此臣等所以兢惕失图，恛惶无措，上冒严宪，敢逃厚责。伏乞俯垂天听，察纳微诚，诏礼官议臣所请，揆日推礼，（《诗》：揆之以日，作于楚室。揆，择也。）虔奉鸿休，尽敬于此。犹恐天光未照，三献无征，彷徨阙庭，伏待斧锧。无任耸望之至。○礼部贺册尊号表（一本无礼部字。古今序中皆题云《礼部贺册尊号表》，非也。宪宗元和三年，初加尊号“睿圣文武皇帝。”至元和十四年七月，再上“元和圣文神武法天应道皇帝”。公是时已为柳州刺史，表疏可见非礼部表也。当题云：《柳州贺册尊号表》。）臣某，伏奉月日制，（元和十四年七月己丑，群臣上尊号。）陛下膺受尊号，率土臣子，庆抃无穷。臣闻立极之大，四海无以报神功；配天之尊，万物不能崇圣德。唯有徽号，是彰中兴，所以上探天心，下极人欲。伏惟“元和圣文神武法天应道皇帝”陛下，统承千载，光被六幽，蟊贼尽除，（蟊贼，并食苗虫。蟊，音矛。）福应皆集。有首有趾，咸识太平。勋臣增爵禄之荣，戎士加赏延之宠，片善必录，微功尽升。独惟圣谟，事绝酬答，万国觖望，（觖望，怨望也。觖，古穴、窥睡二切。）百功怨思。（“百功”，合作“百工”。）是以启元和之盛典，延穹昊之景祚，理历凝命，实曰圣文；和众定功，时惟神武；运行有法天之用，变化乃应道之方。鬼神协谋，夷夏同志，大礼既建，鸿恩遂行。欢呼远匝于九围，（一作币。帝命式于九围。）渗漉普周于八裔，（渗，所禁、所锦二切。漉，音鹿。）庆超遂古，美冠将来。臣获守蛮荒（公时为柳州刺史。）远承大典。潢污比陋，河清幸遂于千年；（《文选·运命论》：黄河清而圣人生。注：黄河千年一清。）尘壤均微，山呼愿同于万岁。（汉武帝元封元年，礼祭中岳太室，吏卒咸闻呼万岁者三。）无任屏营之至。○为京兆府请复尊号表三首（此为德宗作也。下《为耆老等请复尊号表》，二首皆同。盖公为蓝田尉时作。）臣某言：某月日诸县耆老某等若干人诣臣陈状，辞意迫切，以陛下尊号未复，请诣阙上表者。人心已郁，安可久违；天意实勤，谅难固拒。抚状感悦，深契微诚。臣某诚恳诚迫，顿首顿首。伏惟皇帝陛下，圣神之功，贯于天地；文武之道，超乎古今。（建中元年正月丁卯朔，群臣上尊号曰“圣文神武皇帝”。兴元元年正月癸酉朔，诏中外书奏不得言“圣神文武”之号。）盛德愈大，而谦光益深，玄化已成，而徽号未复。遂使神祇觖望，（觖，音决。）人庶怨思。（一作“深”。）沐浴鸿泽者，敢怀晷刻之安；捧戴皇恩者，不知寝食之适。负愧怀愤，万方一心，日日以冀，（一作“日月”。）遂淹星岁。况今地不爱宝，（《礼记》：地不爱其宝。）致百谷之丰穰；天惟降衷，（《书》：惟皇上帝，降衷于下民。衷，善也。）呈众瑞而繁委。污莱瘠卤之地，（卤，咸地。）混成大田；（《诗》：大田多稼。）草木虫兽之微，（一作“鸟兽”，一作“虫鱼”。）化为神贶。万灵垂鉴，昭然甚明。此而不从，臣所大惑。矧又兵戎永戢，夷狄咸怀，（一作“夷夏怀柔”。）昭然长春，（“昭”，一作“煦”。）乐以终目。（“以”，一作“只”。）是以耆老等深感圣育，踊跃不宁，上奉天恩，跼蹐知惧。（跼蹐，音局脊。）顿颡阙下，（“顿”，一作“启”。）愿复鸿名，不谋而同，无期而至。此皆上玄幽赞以诱其衷，列圣垂灵以悟其意。臣以为陛下当敬于斯旨，不可忽也。臣又伏以陛下赏功与能，举贤出滞，小言不废，片善是褒。岂可使臣子之效，虽微而必旌；君父之德，尽美而无称！凡在覆载，（一有“孰不兢惧”四字。）不胜恳祷惶恐之至。（“惶恐”，一作“恐惧”，一作“恐悚”。）谨封耆老等状，奉表昧死陈请以闻。谨言。○第二表（一本云，此第二表阙。此表乃下《为耆老等请复尊号第三表》也。）京兆府长安县耆老臣石灵等言：（“灵”，一作霮，徒滥切。）伏奉墨诏，批臣所请复尊号（一作“批答臣等”云云。）未蒙允许者。捧对惶遽，不知所裁。天实命之，于臣何有！臣等诚恳诚惧，顿首顿首。臣闻圣君以奉天为心，不以执谦为德；以顺人为大，不以崇让为优。今陛下深拒天人之诚，犹怀谦让之道，臣等愚惑，未知所归。且百祥荐臻，特表昊穹之睠；五谷蕃熟，用彰后土之勤。亿兆嗷嗷，吁天请命，（《书》：无辜吁天。注：吁，呼也。）上下交应，幽明同心。举而违之，臣所未识，况臣等共被仁育，同臻大和。陛下德达上玄，以丰臣之衣食；道跻寿域，以延臣之岁年。沐浴皇风，二十余载，儿童感化，鳏寡知恩。故臣等出乡之时，欢呼遍野，闾里勉臣以不进不止，妻孥誓臣以不遂不归。唯竭血诚，退无面目，便当陨首阙下，终不徒还。伏惟陛下照臣恳迫之情，（一作“诚”。）哀臣羸老之命。臣等不胜呜咽惭恨之至。谨奉表陈请以闻。○第三表臣某言：臣伏以耆老等并皆发丹诚，（一无“皆”字。）将贯白日，请复徽号，以光圣谟。臣以其恳款自中，不可禁止，遂抗表陈请，备述微诚。伏奉墨诏批答未蒙允许者，众心尚阻，天意未从，恳迫逾深，兢惶无措。臣某伏惟皇帝陛下道大益谦，化成弥损。虽江海善下，（《老子》：江海所以能为百谷王者，以其善下之也。）每应朝宗之心，（《书》：江、汉朝宗于海。）而日月居高，久称照临之位。况复上承天命，下睹人诚，若然辞之，理有不可。伏以陛下功参造化，政体乾坤，万邦宅心，百灵效职，此圣之至也。明并两曜，信如四时，先天不违，穷神知化，此神之极也。道德纯备，礼乐兴行，宸翰动于三光，睿藻穷于六义，（《诗序》：故诗有六义焉。）此文之备也。五兵不试，（《周礼》：司兵掌五兵。注云：戈、殳、戟、酋矛、夷矛。不试，不用也。）七德咸宣，（《左传》宣十二年：武，禁暴、戢兵、保大、定功、安民、和众、丰财者也。武有七德，我无一焉。）殊方者知归，负固者率服，此武之成也。黄龙皓兔，甘露庆云，神禾嘉瓜，祥莲瑞木，万物畅遂，百谷茂滋，此天之至灵也。黎老班白，伏守阙庭，鳏嫠童幼，（嫠，力之切。谓无夫也。）谣歌道路，此人之至诚也。有其德而无其号，拒乎天而违乎人，虽陛下谦让之至美，抑非臣心之所安也。伏以贱志难明，微诚莫达，戴天弥惧，履地益惭，不任恳迫屏营之至。伏愿早建大号，以称天人之心。谨再奉表昧死陈请以闻。○为耆老等请复尊号表（一本题云二首。即以前《为京兆府请复尊号第二表》为次篇。）京兆府长安县耆老臣石灵等言：（“灵”，一作霮，一作臣某等。）臣伏以陛下尊号未复一十九年，（时贞元十八年，德宗兴元元年，去圣神文武号，至是一十九年。）盛德光大，玄化益被。（一作“盛德弥光，大化益被”。）加以休征咸集，福应具臻，至于今岁，纷纶尤盛。风雨必顺，生长以时，五稼尽登，万方皆稔。神意人事，正在于斯，天不可违，时不可弃。臣等恳诚迫，顿首顿首。臣闻恩深必报，德盛必崇。以陛下九重之尊，推崇无上；以陛下四海之大，报效何施？唯有尊名，用光圣理，阙然未复，谁所敢安？臣心则微，天意甚重。伏惟皇帝陛下体昊穹以施化，虔上帝以致诚。今即万祥应期，百神奉职，飞走之物皆已效灵，草木之类咸能应圣。天命降于上，人诚发于中，此而可辞，孰云有奉？况复野多滞穗，（《诗》：此有滞穗，伊寡妇之利。）亩有余粮，足食之庆，充溢于京坻，（直饥切。俗作“坘”，小丘也。水中可居曰坻。《方言》云：坻，场也。梁宋间蚍蜉犁鼠之场谓之坻。《诗》：曾孙之庾，如坻如京。）阜财之谣，欢呼于道路。尽非人力，皆是天成。神祇之望既勤，遐迩之心又迫。况臣等得生邦甸，幸遇盛明。身体发肤，尽归于圣育；（“尽”，一作“咸”。）衣服饮食，悉自于皇恩。被玄化而益深，望鸿名而未睹，恳倒之至，夙夜不宁。谨诣光顺门，昧死请复“圣神文武”之号，以副天地宗社之心，使海内赤子得安其所。臣等不胜恳倒迫切之至。谨奉表以闻。○礼部为文武百寮请听政表三首（此为顺宗作也。德宗崩，顺宗即位，百寮请听政。公是时为礼部郎官作。）臣某等言：臣闻大道必体于至公，大孝莫高于善继。（《礼记》：善继人之志。）上观列圣，旁考前王，罔不俯就礼文，仰承大事，严奉宗庙，慰安元元。然后德教惟新，邦家永固。伏惟皇帝陛下寝苫泣血，（苫，草也，居丧以为覆席。贞元二十一年正月癸已，德宗崩。丙申，顺宗即位。）号慕无时，贯於神明，动于天地。未临庶政，犹徇至诚，凡在人臣，孰不哀惧。伏惟先圣遗旨，俾陛下抑哀而听政。本朝乏人，使臣等竭忠以奉上。非敢惧死，辄布恳词，期于必从，以慰寰宇。且王业至重，军国方殷，一日万机，不可暂阙。伏愿追遵顾命，蹈履成规，恢王者华夷之望，顺上帝乃眷之怀。臣等不胜哀迫诚恳之至。○第二表（晏之献本，据《文苑英华》，此表乃是林逢《请听政第三表》。别有子厚第二表，今载于后。）伏奉大行皇帝知陛下至性自天，恐陛下执哀过毁，上惟九庙之重，下念万务之殷，故遗诏丁宁，俾遵旧典。今百辟卿士，颙然在庭，瞻望清光，已七日矣。（贞元二十一年正月庚子。）固陈诚请，犹未允从，内外忧惶，莫知所出。臣闻大者之本，继志为难；酌礼之情，得中为贵。是以哀迷期数，哭泣有常。俯而就之，（《礼记·檀弓上》：贤者可使俯而就之。）圣人所重；知难继也，（买道而葬，后难继也。）君子不为。伏愿少抑哀怀，仰遵理命，以副神祇之望，以安亿兆之心。光祖业于无穷，流德化于天下，凡在臣子，孰不悲戴！○又（此《文苑英华》所载子厚表也。）臣某等言：臣闻圣凡殊途，邦家异礼。故王者舍己从物，用身许天，虽居达丧，（孔子曰：“三年之丧，天下之通丧也。”通，达也。）犹以事夺。伏以大行皇帝道成铸鼎，仙等御龙，（黄帝采首山铜，铸鼎于荆山下。鼎既成，有龙垂胡髯下迎。黄帝上骑，群臣后宫从上龙者七十余人，名其处曰“鼎湖”。）万姓长号，九有颙望。陛下以聪明睿圣，嗣守宝图，爰及宅忧，（《书》：王宅忧谅阴三祀。宅，居也。）迨兹累日。而孝思罔极，（《诗》：永言孝思。又曰：昊天罔极。）尚辍乃欢之言；（《记》：高宗谅阴，三年不言，言乃欢。）庶政未釐，颇阙如丝之命。（《礼记》：王言如丝。）臣等尝览载籍，粗知丧纪，若成周《顾命》，（成王将崩，命召公、毕公率诸侯相康王，作《顾命》。）历代犹遵；西汉诏音，（汉文帝将崩，有遗诏以令天下，以日易月。一本云“西汉遗诏”。）前王所奉。我国家以孝理天下，文明应期，上用此法，胥以传授。盖事归至当，则不可不遵，礼贵从宜，（《礼记》：礼从宜。）则不得不守，理固然也。臣等是以上陈愚恳，轻渎宸严，冀遂血诚，俯亲国政。而陛下执丧逾切，听理未闻，亿兆嗷嗷，不知所诉。臣以为天子之孝，在于保安社稷，司牧烝黎，功超百王，庆流万代。亦何必守臣下之小节，蔑皇王之大猷，固阻群情，务成谦德。伏愿以遗诏为念，夺在疚之怀，就临轩之制，天下幸甚。○第三表伏以万机至重，遗旨难违，再献表章，上尘旒扆。（旒，谓冕旒。扆，谓斧扆。）精诚徒竭，天意未回，内外遑遑，人神企望。臣闻王者之孝，异于匹夫，礼不相沿，道资适变。当承平之代，故殷帝宅忧而不言；遇有事之时，则周王未葬而誓众。（周王，谓武王也。）况今戎车犹驾，边候多虞，两河之寇盗难除，百姓之疮痍未合。乱者思理，危者求安，天下嗷嗷，正在今日。诚宜抑其至性，以副群心，成先帝之大功，继中兴之盛业。岂可寝苫啜泣。（《诗》：啜其泣矣。）庶政阙然？九庙之灵何报，万方之望何塞？臣等职参枢近，诚切邦家，若陛下未忍临轩，尚持前志，臣等有死而已。不敢奉诏。不胜哀迫恳切之至。○贺践祚表（此表，顺宗即位之日，公代一节镇作也。）臣某言：太子中舍严公弼至，（严公弼，山南西道节度使震之子，贞元五年中第。）奉某月日敕书慰谕。伏承陛下以某月日虔奉典册，允升宝位，（贞元廿一年正月癸巳，德宗崩。丙申，顺宗即位。）凡在群生，孰不庆幸。臣某诚欢诚抃，顿首顿首。臣闻天地泰而圣人出，雷雨解而品物荣。（解，乎买切。）是以五行迭用，木火更其位；十叶重光，宗庙辅其德。殷宗龚默，再开成汤之业；汉文聪明，克承高祖之绪。陛下重离出曜，体乾继统，主鬯彰孝恭之美，抚军著神武之功。（《左传》：行曰抚军，守曰监国。）钦奉遗训，（“奉”，一作“承”。）永保鸿业。遏密之中，施雨露以被物；遐迩之地，睹日月之继明。则四维之外，八极之表，人神胥悦，草木皆春，煦妪生成，（以气曰煦，以体曰妪。煦呼句印。妪，於武切。）不失覆载。况臣谬膺藩守，累受国恩。爰自出身，洎乎领镇，沐浴圣泽，优游昌时，不获睹阙庭之礼，展臣庶之分。戴天贺圣，倍万恒情。○礼部贺改永贞元年表（此宪宗即位改元表也。贞元二十一年正月，顺宗即位。八月，立皇太子为皇帝，是为宪宗，改元永贞。公是时为礼部郎官作。）臣某等言：伏奉今日诰，今月九日册皇帝，改贞元二十一年为永贞元年。自贞元二十一年八月五日昧爽以前，应犯死罪特降从流，流已下递降一等者。（贞元二十一年八月庚子，顺宗制令太子即皇帝位，朕称太上皇，制敕称诰。辛丑，诰改元永贞元年。）宝命方始，圣历用彰，载宣临照之明，遂施涣汗之泽。臣某等诚庆诚贺，顿首顿首。伏以重光下济，积庆旁行，汉祖推奉教之尊，（汉高帝六年五月丙午诏曰：父有天下，传归于子。子有天下，尊归于父。朕被坚执锐，平暴乱，立诸侯，皆太公教诲也。今尊太公曰太上皇。）文王遂无忧之志。（《礼记》：无忧者其惟文王乎？以王季为父，以武王为子。）正名纪历，（“名”，一作“明”。）表运行于万方；宥过轻刑，流汪濊于四海。（濊，音秽。）欢呼抃蹈，遐迩攸同。臣某等亲奉圣谟，仰承大化，踊跃之至，倍万恒情。无任蹈舞欣庆之至。○礼部太上皇诰宜令皇帝即位贺表（顺宗立皇太子为皇帝，自称曰太上皇。皇帝即宪宗也。公在礼部作此表。）臣某等言：伏奉今日（《顺宗本纪》：永贞元年八月庚子。）太上皇制命，陛下即皇帝位。光奉宝图，丕承鸿业，溥天率土，庆跃难胜。臣某等诚喜诚抃，顿首顿首。臣闻皇建其极，存诸大训，帝出于《震》，著在《易经》。继明以照于四方，（《易》：大人以继明照于四方。）重熙以临于万国。动植品汇，永赖昭苏，山川鬼神，咸用欣戴。臣某等获备班列，亲仰圣明，踊跃之诚，倍万恒品。无任抃跃喜庆之至。○礼部贺立皇太子表（公为礼部郎官时作。）臣某等言：伏奉今月二十四日制，广陵郡王宜册为皇太子，改名某。（顺宗贞元二十一年三月二十四日，立子广陵王淳为太子，改名纯，即宪宗也。）仍令所司择日备礼册命者，天序有奉，皇图载宁，臣某等诚庆诚贺，顿首顿首。臣闻《尚书》载“以贞”之文，（《书》：一人元良，万邦以贞。）汉史传早建之义，（汉文帝元年，有司请早建太子。）不唯立爱，（《书》：立爱惟亲。）其在继明。（“其”，一作“期”。注见前。）陛下奉率前规，敷扬盛典，顾兹守器之重，（《易》：守器者莫若长子。）爰正承华之位。（承华，太子宫名。）尊义方之教，（《左传》：爱子，教之以义方。“尊”，一作“遵”。）载锡嘉名；（《离骚》：皇览揆予于初度兮，肇锡余以嘉名。此谓改名为纯也。）崇建树之礼，式光典命。以长而立，（《左传》：立嫡以长不以贤。）自符于慎择；必子之选，遂合于至公。邦本不摇，王业弥固。此皆宗社垂祉，启佑皇心，乾坤合谋，保安圣运，足以播休气于四海，洽大和于万灵，食毛含齿，所同欢庆。臣等奉承制命，蹈舞周行，踊跃之诚，倍百恒品。无任庆抃感悦之至。谨奉表陈贺以闻。○礼部贺皇太子册礼毕德音表（公为礼部郎官时作。）臣某等言：伏奉今日制，皇太子册礼云毕，思与万方，同其惠泽者。（贞元二十一年四月戊申，诏曰：册礼云毕，感庆交怀，思与万方同其惠泽。赦京城系囚，大辟降从流，流已下减一等。）盛典斯举，鸿恩遂行，凡在率土，不胜抃跃。臣某等诚喜诚贺，顿首顿首。伏惟皇帝陛下克奉神休，以正邦统。建天下之本，宗庙以安；致万国之贞，兆人攸赖。典册既备，庆泽载流。既广爱而推恩，亦好生而布德。缓刑而囹圄知感，进勋而嗣续增荣。（诏云：文武常参并州府县官子为父后者，赐勋两转。）崇教谕之方，忠良是举；（诏云：古之所以教太子，必茂选师传以翼辅之，法于训辞而行其典礼。左右前后，罔匪正人，是以教谕而成德也。给事中陆质、中书舍人崔枢，积学懿文，守经据古，夙夜讲习，庶叶于中，并充皇太子侍读。）严赞襄之礼，（“襄”，一作“相”。）赐与有加。旌孝悌以厚于人伦，（诏云：天下孝子顺孙先旌表门闾者，委所管州县各加存恤。）敬鬼神而修其祀事。况行礼之日，则屏翳收迹，（屏翳，云师也。）太阳宣精。用彰出震之休，（《易》帝出乎震。）更表重离之曜。神化旁畅，皇风远扬，自华及夷，异俗同庆。臣等谬参著定，（著定，位序也。）倍百恒情。无任欢庆踊跃之至。○为王京兆皇帝即位礼毕贺表（王京兆名权。贞元二十一年二月，自鸿胪卿为京兆尹。宪宗即位，公为代作贺表。下又有代作贺表，凡五首。）臣某等言：臣闻大人继明，百神所以受职；天子有道，（《左传》：天子有道，守在四夷。）万国由是承风。伏以皇帝陛下缵圣垂休，顺时御极，负扆而外朝夷夏，（《礼记·明堂位》：天子负斧扆南面而立。注云：负，背也。扆，户牖间也。扆，隐岂切。）践祚而统和天人。（班固《东都赋》：灵台明堂，统和天人。）幽明感通。遐迩昭泰，遂使祥光下烛，嘉气旁通，周王谢流火之符，（《书》：周武王渡孟津，白鱼入于王舟，有火复于王屋，流而为乌。）《鲁史》愧书云之典，（《左传》僖五年，凡分至启闭必书云物，为备故也。）食毛含齿，（食毛者，食土之毛也。）欢抃无穷。臣某等幸睹昌时，获奉大庆，踊跃之至，倍万恒情。无任蹈舞欣跃之至。○代韦中丞贺元和大赦表（宪宗即位之明年，改元大赦。公到永之初，与刺史韦君作也。公在永凡十年，历刺史者六人，韦其姓者二，而其名不可考。）臣某言：伏奉正月二日制，大赦天下，永贞二年宜改元和元年。太阳既升，煦育资始，霈泽斯降，膏润无遗。臣某诚庆诚贺，顿首顿首。伏惟皇帝陛下仁化旁流，孝理弘阐，纪元示布和之令，（《周礼》：正月之吉，始和，布政于邦国都鄙。）肆眚见恤人之心。（《书》：眚灾肆赦。《左传》庄二十二年正月，肆大眚。）旷然涤瑕，得以迁善，涣发大号，申明旧章。农有薄征，（《周礼》：薄征缓刑，施舍已责。）市无强价。（《左传》“价”作“贾”，贾，买也。）勋勤是录，爵秩以班。宠宁间于幽明，泽必周于夷夏，近甸轻榷酤之入，远人忘水旱之灾。既行庆于官僚，亦推恩于天属，诸生喜黉塾之广，庶老加絮帛之优。量入所以备凶，兴廉期于变俗。爰褒有客。（《诗·周颂·有客》，谓二王之后为客。）尊贤之典惟新；载奉素王，宗予之道斯在。（《礼户·檀弓》：孔子曰：“天下孰能宗予。”）纶言一降，庶政毕行，怀生之伦，感悦无量。臣某等守在遐远，亲奉诏条，踊跃之诚，倍百恒品。无任感恩抃舞屏营之至。○礼部贺册太上皇后表（永贞元年八月，顺宗立皇太子为皇帝，自称太上皇。立良娣王氏为太上皇后。今表所贺即此也。董氏册太上德妃，《本纪》不载。公时尚在礼部云。）臣某等言：伏奉今月日诰，良娣王氏册太上皇后，良媛董氏册太上皇德妃，宜令所司备礼册命者。（永贞元年八月辛丑，太上皇诰曰：良娣王氏，家承茂族，德冠中宫，雅修彤管之规，克佩姆师之训。自服勤苹藻，祗奉宗祧，令范益彰，母仪斯著。宜正长秋之位，以明继体之尊。良媛董氏，备位后庭，素称淑慎，进升号位，礼亦宜之。良娣可册为太上皇后，良媛宜册为太上皇德妃。仍令所司备礼，择日册命。娣，音弟。太子有妃，有良娣。媛，于眷切。）母仪有光，坤道克顺，阴教方行于万国，内理克和于六宫。（《周礼·内宰》：以阴礼教六宫，以阴礼教九嫔。《礼记》：天子后立六宫、三夫人、九嫔、二十七世妇、八十一御妻、以听天下之内治。一本“克”字作“已”。）臣某等诚庆诚贺，顿首顿首。伏惟皇帝陛下对若天休，奉扬睿旨，长秋既登其正位，（长秋，皇后宫名。）榆狄亦被于恩光。（内司服掌王后之六服：祎衣、榆狄、阙狄、鞠衣、展衣、缘衣、素沙。）奉养见三朝之安，（《礼记》：文王之为世子，朝于王季，日三。鸡初鸣而衣服，至于寝门外，问内竖之御者曰：“今日安否？何如？”内竖曰：“安。”文王乃喜。及日中，又至，亦如之。及暮，又至，亦如之。）周旋有四星之辅。（《史记·天官书》：后宫四星，末大星，正妃；余三星，后宫之属。）岂独配乾称大。（一本作“大”。）助日为明，所以表王化之源，知孝悌之本，冠映千古，仪刑四方。臣某等捧戴施行，踊跃无地。无任蹈舞欣喜之至。○礼部贺太上皇后册毕贺表臣某等言：今月日太上皇后册礼云毕，率土臣妾，庆抃无穷。臣某等诚庆诚贺，顿首顿首。伏以太上皇后著虞嫔之至德，（《书》，厘降二女于妫汭，嫔于虞。嫔，妇也。）嗣周母之徽音。（《诗》：大姒嗣徽音。徽，美也。）表率六宫，明彰万国。陛下克修理本，以畅化源，神道知事地之方，人伦识尊亲之大。岂惟妇顺斯备，（《礼记》：成妇礼，明妇顺，又申之以著代，所以重责妇顺焉者也。）阴礼用修，足以播正始于王风，（《诗》：《周南》、《召南》，正始之道，王化之基。一本作“国风”。）致时雍于帝典。臣某等谬尘荣位，获睹盛仪，踊跃之诚，倍百恒品。（“百”，一作“万”。）○贺皇太子笺（皇太子，宪宗也。时公尚在南宫，代一藩臣作。）某言：伏奉日月制书，（贞元二十一年四月癸卯，立广陵王为皇太子。）殿下祗膺茂典，位副青宫，（青宫，东宫也。《神异经》曰：东方有宫，青石为墙，高三仞，门有银榜，以青石碧镂，题曰天地长男之宫。）温文光三善之名，（《礼记》：行一物而三善皆得者，唯世子而已。其齿于学之谓也。其一，知父子之礼；其二，知君臣之义；其三，知长幼之节。）继照协重离之庆。（《易》：明两作离，大人以继明照于四方。）万叶固本，群方宅心，含生之徒，孰不欣戴！况某夙蒙期奖，职在藩方，欢抃之诚，倍万恒品。○御史台贺嘉禾表（公贞元十九年尚为监察御史，至二十一年方迁礼部员外郎，当是为御史时作也。）臣某言：今月日宰臣以幽州（一有“华州”字。）所进《嘉禾图》各一轴（幽州节度使刘济所进。）示百僚者。伏以嘉谷顺成，灵贶昭格，天人合应，遐迩同风。臣某诚欢诚庆，顿首顿首。伏惟皇帝陛下睿谋广运，神化旁行，植物知仁，祥图应圣。灵岳不愆于赞祐，（灵岳，谓北岳也。）燕谷用遂于生成。（刘向《别录》曰：邹衍在燕，燕有谷，地美而寒，不生五谷。邹子居之，吹律而温气至，百谷生。今名为黍谷。）丰稔既均，知朔南之被泽；（《书》：朔南暨声教。）休嘉克协，见天地之同和。六穗惭称于汉臣，（司马相如《封禅书》：导一茎六穗于庖。注：导，择也。一茎六穗，谓嘉禾之米，于庖厨以供祭祀也。）异亩耻书于周典，（《书》：唐叔得禾，异亩同颖，献诸天子。）自中形外，均庆同欢。臣某谬职宪司，获睹休瑞，无任抃跃之至。○礼部贺嘉禾及芝草表（公为礼部员外郎时作。时贞元二十一年。史不书。）臣某等言：伏见今月某日内出剑南所进《嘉禾图》（剑南西川节度使韦皋所进。）及陕州所进紫芝草（虢陕观察使崔宗所进。）示百寮者。珍图焕开，瑞彩交映，遐迩偕至，福应攸同。臣某等诚庆诚贺，顿首顿首。伏惟皇帝陛下缉熙至道，保合大和，（《易》：保合大和。）天惟发祥，（《诗》：长发其祥。）地不爱宝，嘉禾擢质，灵草抽英。献于王庭，唐叔惭同颖之异；（见上注。）荐诸郊庙，《班史》谢连叶之奇。（《汉书·武帝纪》：甘泉宫生芝草，九茎连叶。乃作《芝房之歌》，以荐郊庙。）既呈薿薿之祥，（《诗》：黍稷薿薿。薿，鱼纪、鱼力二切，盛貌。）更睹煌煌之秀。丰年斯著，圣寿用彰，饮和之人，欢抃无极。臣某等优游至化，披玩殊姿，庆抃之诚，倍百恒品。○京兆府贺嘉瓜白兔连理棠树等表（当是贞元十八年，公在蓝田县尉时作。史不书。）臣某言：今月日，中使王自宁出徐州刺史张愔所进《嘉瓜图》（贞元十六年六月，以徐泗濠节度使张建封之子愔为徐州刺史、节度观察留后。）及白兔儿一，并出陈、许等州观察使上官说所进许州《连理棠树图》（贞元十五年八月，以上官说为陈、许等州观察使。）示百寮者。惟天眷命，是降百祥，（《书》：作善降之百祥。）惟圣钦承，用膺多福。臣某诚庆诚贺，顿首顿首。臣伏以大和所蒸，至德斯应，图物献瑞，周于远方。神瓜合形，式表绵绵之庆；（《诗》：绵绵瓜瓞。）异棠连质，用彰烨烨之荣。（烨，音叶。“荣”字一作“休”。）况金风发祥，白兔来扰，（扰，驯也。）告有秋之嘉应，著成岁于神功。杂遝纷纶，（遝，音沓。）如山斯委。人尽登于寿域，物咸畅于薰风。况臣特感深恩，欣逢众瑞，踊跃之至，倍万恒情。○礼部贺甘露表（已下四表，皆公贞元二十一年二月迁礼部员外郎掌尚书笺表时作。）臣某言：中使王自宁至，伏奉宣圣旨，出延和殿前丁香树甘露一大合示宰臣；未时，又出一大合，令明日示百寮，甘露见降未止者。玄化升闻，灵贶昭答，必呈尤毕之应，以告天地之和。臣某诚欢诚庆，顿首顿首。伏惟皇帝陛下均煦育之功，敷渗漉之泽。（司马相如《封禅颂》：滋液渗漉，何生不育。渗漉，谓润泽下究也。）大和潜达，閟瑞克彰，发于天霄，特降宫树。朝光初烛，方湛湛而不睎；（《诗》：湛湛露斯，匪阳不睎。）畏景转炎，更瀼瀼而未已。（《诗》：零露瀼瀼。）缀叶而珠玑积耀，盈器而冰玉呈姿，芳袭椒兰，味兼饴醴。（饴，音怡。饧也。）然则零其庭而著异，（扬雄云：昔二帝三王，国家殷富，上下交足，故有甘露零其庭。）纪于年以标奇，（汉宣帝元康元年，甘露降未央宫，大赦。于是以纪其年。）徒矜往辰，孰并兹日。况树有丁香之珍，殿即延和之号，所以著芳风之远播，期圣寿于无疆。事绝古今，庆传遐迩。臣谬承渥泽，获睹殊祥，抃跃之诚，倍万恒品。○礼部贺白龙并青莲花合欢莲子黄瓜等表（或注云“京兆”，恐非是。）臣某言：伏见今月日，内出沧洲所进《白龙见图》，又出西内定礼池中青莲花，并神龙寺前合欢莲子示百僚。二十三日，又出盐州所进《合欢黄瓜图》者。二气交泰，万国同和，动植思协于殊祥，遐迩毕呈其嘉应，披图按牒，圣理彰明。臣诚欢诚庆，顿首顿首。伏以天道非远，睿感必通，迭瑞重祥，累集宫禁，池莲表异，灵化非常。敷彼青光，征佛书而尤绝；成其嘉实，验祥经而甚稀。积庆旁流，自中徂外。遂使龙腾白质，乘秋果应于金行；瓜合黄中，表圣更彰于土德。远通边徼，（边徼，谓沧盐也。）近出苑园，（谓定礼池也。）合庆同欢，周于亿兆。况复邦畿之内，雨霁必时，宿麦大穰，嘉谷滋茂，和风孕育，灵气陶蒸。是皆发自帝心，达于天意，周流升降，成此岁功，惠彼群生，自为嘉瑞。臣某深惟多幸，获遇斯时，观灵贶之备臻，知人和之溥洽。无任庆抃跃蹈之至。○礼部贺白鹊表臣某言：伏奉进旨宣示前件白鹊者。霜毛皎洁，玉羽鲜明，色实殊常，性惟驯狎。臣闻圣王之德，无所不至，有感则应，无幽不通。伏惟陛下恩沾动植，仁洽飞翔，故得兹禽，呈休效质。伏以白者正色，实表金方，鹊以知来，（《淮南子》：乾鹊知来而不知往。）式彰寇服。用符归化之兆，克耀太平之阶。臣职参禁垣，获睹嘉瑞，无任庆抃之至。○礼部贺嘉瓜表臣某等，今日内出浙东观察使贾全（贞元十八年正月，以常州刺史贾全为浙东观察使。）所进越州山阴县移风乡百姓王献朝园内《产嘉瓜二实同蒂图》示百寮者。宝祚惟新，（贞元二十一年正月丙申，顺宗即位。）嘉瑞来应，式彰圣德，更表天心。臣某等诚庆诚贺，顿首顿首。伏惟皇帝陛下，保合大和，缉熙庶类，德馨上达，（《书》：黍稷非馨，明德惟馨。）神化旁行。嘉瓜发祥，来自侯服。质惟同蒂，见车书之永均；地则移风，知化育之方始。虽七月而食，豳土歌王业之难；（《诗·七月》陈王业也。周公遭变，故陈后稷先公风化之所由，致王业之艰难也。七月食瓜，八月断壶。又《大戴礼》：五月治瓜，七月食瓜。）五色称珍，东陵咏嘉宾之会，（汉邵平故为秦东陵侯，秦破，为布衣，种瓜长安城东，瓜美，世号东陵瓜。阮嗣宗诗：昔闻东陵瓜，近在青门外。连畛距阡陌，子母相钩带。五色曜朝日，嘉宾四面会。）未闻感通若斯昭著者也。臣某等遭逢圣运，亲仰珍图，抃跃之诚，倍百恒品。无任庆悦之至。○为王京兆贺嘉莲表（王京兆，权也。已见上贺《皇帝即位表》题注。公尚为礼部员外郎时作，永贞元年也。是年九月，公出刺邵州，十一月，权亦贬矣。）臣某言：今日某时，中使某奉宣圣旨，出西内神龙寺前水渠内《合欢莲花图》一轴示百寮者。祥图焕开，异彩交映，赞天地之合德，表神人之同欢，臣某诚欢诚庆，顿首顿首。伏惟皇帝陛下道协重华，（《书》：重华协于帝。）庆传种德。（《书》：皋陶迈种德。李氏，皋陶之后，故云。）陶阴阳之粹美，孕造化之精英。吉庆每见于天心，发祥必自于禁掖。是使双华擢秀，连蒂垂芳，香激大王之风，（宋玉云：此独大王之雄风也。）影耀天泉之水。（沈约《宋书》：文帝永嘉二十一年，天渊池二莲同干。）焕开宫沼，旁映给园，（谓给孤独园，指言神龙寺也。）灵贶应期，天龙护圣。宝历敻超于小劫，神功允洽于大千。臣某获睹升平，滥居荣宠，闻瑞应而称庆，仰缋事而增欢。（《论语》：绘事后素。“绘”或作“缋”。）无任抃蹈喜跃之至。○为王京兆贺雨表一臣某言：臣昨日面奉进旨，以近日少雨，今月内无雨，即须祈祷，今日便降甘雨者。天且不违，神必有据，密云与纶言继发，时雨将天泽并流。臣某诚欢诚庆，顿首顿首。伏惟皇帝陛下忧切蒸黎，虑深稼穑，思彼未兆，防于无形。渗漉每出于湛恩，变化亦随于广运。宸衷暂惕，已矫御天之龙；（《易》：时乘六龙以御天。）圣谟既宣，遂洽漏泉之泽。（吾丘寿王曰：“德泽上昭，天下漏泉。”）霮<imgheight=32width=32border=0src=/bzk/Z022.bmp>周布，（霮。上徒感切，<imgheight=32width=32border=0src=/bzk/Z022.bmp>音队。黑云也。）霏微四施，黍稷尽成，公私皆及。（《诗》：雨我公田，遂及我私。）野夫鼓舞，知帝力之玄通；官吏欢呼，见天心之默喻。臣某牧人京邑，动仰皇灵，渥泽徒加，涓滴无助。无任感悦屏营之至。○王京兆贺雨表二臣某言：伏见今月二十四日，时雨溥降。伏以圣心积念，天意遽回，移造化之玄功，革阴阳之常数。臣某诚庆诚抃，顿首顿首。皇帝陛下仁育苍生，恩同赤子。自顷天雨未降，时稼或愆，贬食斋戒，至诚幽达。又虑宿麦无备，播种失时，出于宸衷，特令赈贷。睿谟潜运，甘雨遂周。布濩垂阴，（司马相如《封禅书》：匪惟雨之，又润泽之；匪唯偏我，汜布濩之。布濩，布遍也。）随圣泽而俱远；滂沱积润，与恩波而共深。臣某才术无闻，谬司邦甸，生成必资于帝力，进退何补于天工。沐浴大和，惭荷无极，无任庆跃屏营之至。○王京兆贺雨表三臣某言：今月十三日面奉进旨，缘自春来少雨，宜即差官精诚祈祷者。十四日，臣便差官分赴灵迹，其日云阴四合，至十五日，甘雨遂降。伏惟皇帝陛下言为神化，动合天心，未成旱暵之虞，已积忧勤之虑。众灵受职，薈蔚且跻于南山，（《诗》：薈兮蔚兮，南山朝隮。薈，乌外切。蔚，於贵切。）百谷仰荣，（《左传》：犹百谷之仰膏雨也。）滂霈遂沾于东作。睿谟朝降，膏泽夕周，知天人之已交，识阴阳之不测。然则周王徒勤于方社，（《诗》：以社以方，我田既臧。谓有事于山川也。一本作“方岳”。）殷帝虚美于桑林。（《吕氏春秋》：昔殷汤克夏，五年不雨。汤乃以身祷于桑林，剪其发，割其爪，以为犠，用祈福于上帝。）岂若无灾而早图，未祷而先应。化超前圣，道贯重玄，遍野同欢，倾都相庆。臣之欣跃，倍万恒情。○王京兆贺雨表四臣某言：臣于三月二十九日奉进旨于诸灵迹处祈雨，至三十日甘雨遂降者。臣闻惟圣有作，先天不违，发令而祥风已兴。（《班固传》云：习习祥风，祁祁甘雨。）致诚而玄液旋被。臣某诚欢诚贺，顿首顿首。伏惟皇帝陛下侧身防患，道迈周王，（《诗·江汉》：侧身修行，欲销去之。）尽力勤人，功超夏后。（《论语》：禹卑宫室而尽力乎沟洫。）圣谟广运，驱百灵以从风；神化旁行，滋五稼而流泽。（五稼，五谷也。）油云四合，（《孟子》：天油然作云。）膏雨溥周，（《诗》：芃芃黍苗，阴雨膏之。）农壤遂一于肥硗，（丘交切。与“墝”同。“农壤”，一作“丰穰”。）渗漉尽沾于遐迩。蒸黎咏德，知必自于圣心；草木欣荣，如有感于皇化。有年之庆，实在于斯。臣以无能，谬领京邑，上劳宸虑，运此岁功。无任喜惧屏营之至。○贺亲自祈雨有应表五（或亦以为代王京兆。然观表言得上都院官金部员外郎韩述状报，必代外州刺史所上。在永时代人作也。）臣某言：臣得上都院官金部员外郎韩述状报，以时雨未降，亲自于龙堂祈祷，有灵禽群翔，自成行列，如随威凤。（汉宣帝神爵元年，诏曰：南郡获白虎威凤为宝。晋灼曰：威凤，凤之有威仪者。）以翼龙舟，其日降雨者。伏以时或愆阳，（《左传》：冬无愆阳，夏无伏阴。）岁之常候，式当圣日，无害丰年。陛下敦本务农，忧人闵雨，宸虑所至，天心自通。故得瑞鸟迎舟，掩商羊之舞；（《家语》：齐有一足之鸟，舒翅而跳。齐侯遣使访孔子，孔子曰：“此鸟名商羊。昔童谣云：天将大雨，商羊鼓舞。其应至矣，将有水灾。”）仙云覆水，协从龙之征。（《易》：云从龙，风从虎。）初泛洒于上宫，遂滂霈于率土。自中徂外，皆荷生成，雨公及私，（《诗》：雨我公田，遂及我私。）靡不硕茂。殷后徒勤于自翦，（见上注。）周公空愧于舞雩。（《周礼·春官》：女巫掌岁旱暵则舞雩。）臣下庸虚，谬司垣翰，有年之庆，惟圣之功。臣不任（云云。）<hr>
