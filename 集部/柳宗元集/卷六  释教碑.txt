<h4>《集部·柳宗元集·卷六  释教碑》<b class="x">作者：柳宗元</b></h4>
○曹溪第六祖赐谥大鉴禅师碑（据《传灯录》，大鉴即慧能大师，俗姓卢氏，父武德中仕于南海之新州，遂占籍焉。始因闻客读《金刚经》，遂问法焉，客以得于黄梅忍大师为对。师去直抵韶州，与尼无尽藏者解说《涅槃经》，尼惊异之，告乡里耆艾，云能有道者。居人于是竞来瞻礼，且营葺宝林古寺旧地居之。师谓：“我求大法，岂可中道而止？”明日遂行，遇智远禅师请益。远曰：“菩提达摩传心印于黄梅，宜往参决。”师辞去，遂造焉。忍默识之，后果传衣法。至仪凤元年，届南海，遇印宗法师于法性寺。师大异，因请出所传信衣瞻礼，会诸名德，为之剃发，受满分戒于智光律师。明年，要归旧隐，遂返曹溪，学者不下千数。中宗尝诏之，不起。后化于新州国恩寺，肃宗、代宗皆敬事之。至宪宗时，始谥大鉴禅师，塔曰元和灵照。公在柳州作此碑，时年四十三。东坡尝曰：“子厚南迁，始究佛法，作《曹溪》、《南岳》诸碑。绝妙古今，儒释兼通，道学纯备。自唐至今，颂述祖师者多矣，未有通亮简正如子厚者。”邵太史曰：“东坡于古人，但写渊明、子美、太白、退之、子厚之诗。为南华写子厚《六祖大鉴禅师碑》，南华又欲写《刘梦得碑》，则辞之。”）扶风公廉问岭南三年，（元和八年十二月，以桂管观察使马总为岭南节度使。扶风人也。）以佛氏第六祖未有称号，疏闻于上。诏谥大鉴禅师，塔曰灵照之塔。元和十年十月十三日，下尚书祠部符到都府。（都府，节度府也。）公命部吏洎州司功掾，告于其祠，幢盖钟鼓，（幢，传江切。）增山盈谷，万人咸会，若闻鬼神。其时学者千有余人，莫不欣踊奋厉，如师复生；则又感悼涕慕，如师始亡。因言曰：自有生物，则好斗夺相贼杀，丧其本实，悖乖淫流，（悖，乱也。悖，蒲昧切，又音勃，）莫克返于初。孔子无大位，没以余言持世，更杨、墨、黄、老益杂，其术分裂，而吾浮图说后出，推离还源，合所谓生而静者。（《礼记》：“人生而静，天之性也。”）梁氏好作有为，师达摩讥之，空术益显。（后魏大和十年，有僧达摩者，本天竺王子，以护国出家。入南海，得禅宗妙法，云自释迦相传，有衣钵为记，世相付授。达摩赍衣钵浮海而来，至梁，诣武帝。帝问以有为之事，达摩不悦，乃之魏。隐于嵩山少林寺，遇毒而卒，是为初祖。）六传至大鉴。（达摩以其法传慧可，是为二祖。慧可传璨，是为三祖。璨传道信，是为四祖。信传弘忍，是为五祖。忍传慧能，是为六祖。）大鉴始以能劳苦服役，（能，即耐字。）一听其言，言希以究，师用感动，遂受信具。（信具，衣钵也。）遁隐南海上，人无闻知。又十六年，度其可行，乃居曹溪。（咸亨末，能住韶州宝林寺。曹溪，韶州地名也。）为人师，会学去来尝数千人。其道以无为为有，以空洞为实，以广大不荡为归。其教人，始以性善，终以性善，不假耘锄，本其静矣。中宗闻名，使幸臣再征，不能致，取其言以为心术。其说具在，今布天下，凡言禅皆本曹溪。大鉴去世百有六年，（先天二年亡，是岁癸丑，至元和十三年戊戌，为一百六年。）凡治广部而以名闻者以十数，莫能揭其号。乃今始告天子，得大谥，丰佐吾道，其可无辞。公始立朝，以儒重。刺虔州，都护安南，（元和五年七月，总自虔州刺史为安南都护。）由海中大蛮夷，连身毒之西。（身毒，《史记》音捐笃。《前汉》，下音笃。一名天笃，浮图胡是也。《西南夷传》注：“即天竺，西域国名。”）浮舶听命，咸被公德。受旂纛节戟，（纛，翳也。舞者所执。又羽葆幢也。蔡邕曰：“以旄牛尾为之，大如斗。或在騑头，或在衡。”纛，杜皓切，又徒沃、大到切，）来莅南海，（按韩文公《祭总文》云：“于泉于虔，始执郡符。遂殿交州，抗节番禺。”交州，即安南都护府。番禺，则南海郡广州也。与公此碑合，而《唐史》乃云总自安南都护迁桂管经略观察使，误矣。东坡曰：“以碑考之，盖自安南迁南海，非桂管也。”可以正《唐史》之误。）属国如林。不杀不怒，人畏无噩，（《说文》：“噩，哗讼也。”潘曰：“噩，当作愕”。噩，音咢。）允克光于有仁。昭列大鉴，莫如公宜。其徒之老，乃易石於宇下，使来谒辞。其辞曰：达摩乾乾，（《说文》云：“乾，上出也。”乾乾，不息之貌。）传佛语心。（《达摩传》：以袈裟授慧可曰：“内传法师以契灯心，外付袈裟，以定宗旨。”）六承其授，大鉴是临。劳勤专默，终揖于深。（揖，一作挹。）抱其信器，行海之阴。其道爰施，在溪之曹。庞合猥附，不夷其高。传告咸陈，惟道之褒。生而性善，在物而具。荒流奔轶，（徒结切，车相出也。）乃万其趣。匪思愈乱，匪觉滋误。由师内鉴，咸获于素。不植乎根，不耘乎苗。（二乎作胡字。）中一外融，有粹孔昭。在帝中宗，聘言于朝。阴翊王度，俾人逍遥。越百有六祀，号谥不纪。由扶风公告今天子，尚书既复，大行乃诔。（鲁水切，垒也，垒述前人之功德。）光于南土，其法再起。厥徒万亿，同悼齐喜。惟师教所被，洎扶风公所履，咸戴天子。天子休命，嘉公德美。溢于海夷，浮图是视。师以仁传，公以仁理。谒辞图坚，永胤不已。○南岳弥陀和尚碑（公贞元十八年为蓝田尉，和尚死于七月十九日，此碑盖七月后作。东坡评说见上篇题注。）在代宗时，有僧法照，为国师，乃言其师南岳大长老有异德，天子南向而礼焉。度其道不可征，乃名其居曰般舟道场，（公尝为《般舟和尚第二碑》，盖指日悟为般舟和尚，即此所谓般舟道场也。）用尊其位。公始居山西南岩石之下，人遗之食则食，不遗则食土泥，茹草木。其取衣类是。南极海裔，北自幽都，来求厥道。或值之崖谷，羸形垢面，躬负薪槱，（《诗》：“薪之槱之”。槱，积木燎之也。槱，音酉。）以为仆役而媟之，乃公也。（媟，音薛，渎也。）凡化人，立中道而教之权，俾得以疾至。故示专念，书涂巷，刻溪谷。（谷，一作石。）丕勤诱掖，（丕，一作不。）以援于下。不求而道备，不言而物成。人皆负布帛，斩木石，委之岩户，不拒不营。祠宇既具，以洎于德宗，申诏褒立，是为弥陀寺。施之余，则与饿疾者，（施，施智切。）不尸其功。公始学成都唐公，次资川诜公，诜公学于东山忍公，（《传灯录》云：“五祖忍公，姓周，黄梅人，与四祖道信并住东山寺，故谓其法为东山法。法照、智诜皆学于忍，惟唐公、真公及衡山承远未详。”）皆有道。至荆州，进学玉泉真公。真公授公以衡山，俾为教魁，人从而化者以万计。初，法照居庐山，由正定趋安乐国，（由字，一本作中。）见蒙恶衣侍佛者。佛告曰：“此衡山承远也。”出而求之，肖焉，乃从而学。传教天下，由公之训。公为僧凡五十六年，其寿九十一，贞元十八年七月十九日终于寺。葬于寺之南冈，刻石于寺大门之右。铭曰：一气回薄茫无穷，其上无初下无终。离而为合蔽而通，始末或异今焉同。虚无混冥道乃融，圣神无迹示教功。公之率众峻以容，公之立诚教其中。（教，一作放。）服庇草木蔽穹隆，仰攀俯取食以充。形游无极交大雄，夫子稽首师顺风。四方奔走云之从，经始寻尺成灵宫。始自蜀道至临洪，咨谋往复穷真宗。弟子传教国师公，化流万亿代所崇。奉公寓形于南冈，幼曰弘愿惟孝恭，立之兹石书玄踪。○岳州圣安寺无姓和尚碑（为永州司马时作。）维某年月日，岳州大和尚终于圣安寺。凡为僧若干年，年若干。有名无姓，世莫知其闾里宗族所设施者，（莫下，一有知字，）有问焉，而以告曰：“性，吾姓也。其原无初，其胄无终，（《说文》云：“胄，胤也。”）承于释师，以系道本，吾无姓耶？法剑云者，我名也。（一本者下有即字。）实且不有，名恶乎存？吾有名耶？性海，吾乡也；（一有吾师字。）法界，吾宇也。戒为之墉，慧为之户，以守则固，以居则安。吾闾里不具乎？度门道品，其数无极；菩萨大士，（佛书云，菩提萨埵，唐言觉有情也，从简称菩萨。）其众无涯。吾与之戚而不吾异也，吾宗族不大乎？”其道可闻者如此。而止读《法华经》、《金刚般若经》，（般若，梵语谓智慧也。）数逾千万，或讥以有为，曰：“吾未尝作。”呜呼！佛道逾远，异端竞起，唯天台大师为得其说。和尚绍承本统，以顺中道，凡受教者不失其宗。生物流动，趋向混乱，惟极乐正路为得其归。和尚勤求端悫，以成至愿。（至，一作志，）凡听信者，不惑其道。或讥以有迹，曰：“吾未尝行。”始居房州龙兴寺中，徙居是州，（徙居，一作徙于。）作道场于楞伽北峰，（《藏经》：南海滨有楞伽山，释伽为大慧菩萨说法处，故谓之《楞伽经》。）不越阃者五十祀。（阃，苦本切，与梱同。）和尚凡所严事，（一作凡事严师，）皆世高德。始出家，事而依者曰卓然师，（一无事字，）居南阳立山，（南阳，邓州。一本无立字，）葬岳州。（葬字上有卒字。）就受戒者曰道颖师，居荆州。弟子之首曰怀远师，居长沙安国寺，为南岳戒法。岁来侍师，会其终，遂以某月（一本无某月二字。）某日葬于卓然师塔东若干步。铭曰：道本于一，（于，一作为。）离为异门。以性为姓，乃归其根。无名而名，师教是尊。假以示物，非吾所存。大乡不居，大族不亲。渊懿内朗，（懿，一作悫。）冲虚外仁。圣有遗言，是究是勤。惟动惟默，逝如浮云。（如，一作水。）教久益微，世罕究陈。爰有大智，出其真门。（一作论。）师以显示，（师，一作匝。）俾民惟新。情动生变，物由湮沦。爰授乐国，参乎化源。师以诱导，俾民不昏。道用不作，神行无迹。晦明俱如，生死偕寂。法付后学，施之无斁。（夷益切，厌也。）葬从我师，无忘真宅。荐是昭铭，刻兹贞石。（贞，一作玄。）○碑阴记无姓和尚既居是山，曰：“凡吾之求，非在外也，吾不动矣。”弘农杨公炎自道州以宰相征，过焉。（大历四年八月，以道州刺史杨炎同平章事。）以为宜居京师，强以行，不可。将以闻，曰：“愿间岁乃往。”明年，杨去相位，窜谪南海上，（建中二年十一月，炎自左仆射贬崖州司户参军。）终如其志。赵郡李萼，辩博人也。为岳州，盛气欲屈其道，闻一言，服为弟子。河东裴藏之举族受教。京兆尹弘农杨公某，（元和四年，杨凭为京兆尹。）以其隐地为道场，奉和州刺史张惟俭买西峰，广其居。凡以货利委堂下者，不可选纪，受之亦无言。将终，命其大弟子怀远，授以道妙，终不告其姓。或曰周人也。信州刺史李某（一本云李公位。公集有位墓志。）为之传，长沙谢楚为行状，博陵崔行俭为《性守》一篇。凡以文辞道和尚功德者，不可悉数。弘农公自余杭（杨凭元和四年为江西观察使，以赃罪贬临贺尉，俄自临贺尉徙杭州长史。）命以行状来，怀远师自长沙以传来，使余为碑。既书其辞，故又假其阴以记。○龙安海禅师碑（公云：“弟子浩初等状其师之行，谒余为碑。”按集有《送浩初序》，颇亟称之。即初之贤，盖足以知海之为人矣。永州作，时年三十六。）佛之生也，远中国仅二万里。（《后汉·西域传》：天竺国，一名身毒。世传明帝梦见金人，长大，顶有光相，问群臣。或曰：“西方有神，名曰佛。”以地理考之，安南者，岭南之极边也，而天竺之道，自此而通；安西者，陇右之极边也，而西域之道自此而入，则其道里之远可知矣。）其没也，距今兹仅二千岁。故传道益微，而言禅最病。拘则泥乎物，诞则离乎真，（诞，欺也。）真离而诞益胜。故今之空愚失惑纵傲自我者，（一本作空空愚夫失惑云云。）皆诬禅以乱其教，冒于嚚昏，（《左传》：口不道忠信之言为嚚。嚚，鱼巾切。）放于淫荒。其异是者，长沙之南曰龙安师。师之言曰：“由迦叶至师子，（迦叶尊者。师子尊者。佛书：迦叶，释迦大弟子，一名饮光。迦，居牙切。叶，书涉切。）二十三世而离，离而为达摩。（莫卧切，亦作磨。西天第二十八祖，东震旦土，谓之初祖。）由达摩（一本无由达摩字。）至忍，五世而益离，离而为秀为能。（神秀，姓李氏，汴州尉氏县人。隋末，出家为僧。后遇蕲州双峰山东山寺僧弘忍，以坐禅为业，乃叹伏曰：“此真吾师也。”便往事弘忍，专以樵汲自役，以求其道。咸亨五年，弘忍卒。秀乃往荆州，居当阳山。则天闻其名，追赴都。秀同学僧惠能，姓卢庞氏，新州人。忍卒，往韶州宝林寺。秀尝奏则天，请追能赴都。至神龙元年，中宗遣内侍薛简，驰诏往请能，能竟不度岭而卒。天下乃散传其道，秀为北宗，能为南宗。）南北相訾，反戾斗狠，（訾，将此切。）其道遂隐。呜呼！吾将合焉。且世之传书者，（一无书字，）皆马鸣龙树道也。（马鸣尊者。龙树菩萨。《摩诃摩耶经》曰：“正法衰微，六百载已，九十六种诸外道等，邪见竞兴，破灭佛法。有一比丘，名曰马鸣，善说法要，降伏一切外道辈。七百岁已，有一比丘，名曰龙树，善说法要，灭邪见幢，燃正法炬。”《选·头陀寺碑》云：“马鸣幽赞，龙树虚求。”）二师之道，其书具存。征其书，合于志，可以不慁。（胡困切，乱也。）于是北学于惠隐，南求于马素，咸黜其异，以蹈乎中，乖离而愈同，空洞而益实，作《安禅》、《通明论》。推一而适万，则事无非真；混万而归一，则真无非事。推而未尝推，故无适；混而未尝混，故无归。块然趣定，至于旬时，是之谓施用；茫然同俗，极乎流动，是之谓真常。居长沙，在定十四日，人即其处而成室宇，遂为宝应寺。去于湘之西，人又从之，负大木，砻密石，（砻，音聋。《说文》：“<石靡>也”。）以益其居，又为龙安寺焉。尚书裴公某，（贞元三年闰五月，以国子司业裴胄为湖南观察使。七年，徙江西。）李公某，（八年十二月，以给事中李巽为湖南。十三年九月，徙江西。）侍郎吕公某，（以礼部侍郎吕渭为湖南，十六年七月卒。）杨公某，（十八年九月，以太常少卿杨凭为湖南。）御史中丞房公某，咸尊师之道，执弟子礼。凡年八十一，为僧五十三期，元和三年二月九日而没。其弟子玄觉洎怀直、浩初等，状其师之行，谒余为碑。曰：师，周姓；如海，名也。世为士。父曰择交，同州录事参军。叔曰择从，尚书礼部侍郎。师始为释，其父夺之志，使仕，至成都主簿，不乐也。天宝之乱，复其初心。尝居京师西明寺，又居岣嵝山，终龙安寺。（衡山，一名岣嵝，在衡州。岣嵝，音拘缕，又古后、力后二切。）葬其原。铭曰：浮图之修，其奥为禅，（奥，于到切。）殊区异世，谁得其传？遁隐乖离，浮游散迁，莫征旁行，（行，列也。行，户耕切。《前汉·安息国》书革旁行为书记注：“书皆横行不直下也。”）徒听诬言。空有互斗，南北相残，谁其会之，楚有龙安。龙安之德，惟觉是则，苞并绝异，（苞，音包。苞，裹也。）表正失惑。貌昧形静，功流无极，动言有为，（有，一作事。）弥寂而默。祠庙之严，我居不饰；贵贱之来，我道无得。逝耶匪追，至耶谁抑？惟世之机，惟道之微，既陈而明，乃去而归。象物徒设，真源无依，后学谁师？呜呼兹碑！<hr>
