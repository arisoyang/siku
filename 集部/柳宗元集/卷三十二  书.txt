<h4>《集部·柳宗元集·卷三十二  书》<b class="x">作者：柳宗元</b></h4>
○答元饶州论政理书（考《新、旧史》，元姓不见其为饶州者。《新史·年表》有元洪者，尝为饶州刺史，而时不可考，元和间，惟有元稹，而传不载其为饶州。公此书所与元饶州，未详其人。刘禹锡集中亦有《答元饶州论政理书》，大率其意与公此书同，）奉书，辱示以政理之说及刘梦得书，往复甚善。类非今之长人者之志。（长，辰两切。）不唯充赋税养禄秩足己而已，独以富庶且教为大任。（《论语》：子适卫，冉有仆。子曰：“庶矣哉！”冉有曰：“既庶矣，又何加焉？”曰：“富之。”冉有曰：“既富矣，又何加焉？”曰：“教之。”）甚盛甚盛！孔子曰：“吾与回言终日，不违如愚。”然则蒙者固难晓，必劳申谕，乃得悦服。用是尚有一疑焉。兄所言免贫病者，（一无“病”字，一无“贫”字。）而不益富者税，此诚当也。（“也”，一作“是”。）乘理政之后，固非若此不可；不幸乘弊政之后，其可尔邪？夫弊政之大，莫若贿赂行而征赋乱。苟然，则贫者无赀以求于吏。（赀，音髭。）所谓有贫之实，（“谓”下，一有“则”字。）而不得贫之名；富者操其赢以市于吏，（赢，音盈。）则无富之名而有富之实。贫者愈困饿死亡而莫之省，富者愈恣横侈泰而无所忌。（横，去声。）兄若所遇如是，则将信其故乎？是不可惧挠人而终不问也，固必问其实。问其实，则贫者固免而富者固增赋矣，安得持一定之谕哉！若曰止免贫者而富者不问，则侥幸者众，皆挟重利以邀，贫者犹若不免焉。若曰检富者惧不得实，而不可增焉，则贫者亦不得实，不可免矣。若皆得实而故纵以为不均，何哉？孔子曰：“不患寡而患不均，不患贫而患不安。”今富者税益少，贫者不免于捃拾（捃，俱运切。）以输县官，其为不均大矣。然（一无“然”字。）非唯此而已，必将服役而奴使之，多与之田而取其半，或乃出其一而收其二三。主上思人之劳苦，（一无“之”字，“劳”作“勤”。）或减除其税，则富者以户独免，而贫者以受役，卒输其二三与半焉。是泽不下流，而人无所告诉，（一无所字。）其为不安亦大矣。夫如是，不一定经界、核名实，而姑重改作，其可理乎？夫富室，贫之母也，诚不可破坏。然使其大幸而役于下，则又不可。兄云惧富人流为工商浮窳，（音庾。）盖甚急而不均，则有此尔。若富者虽益赋，而其实输当其十一，犹足安其堵，虽驱之不肯易也。检之逾精，则下逾巧。诚如兄之言。管子亦不欲以民产为征，故有“杀畜伐木”之说。今若非市井之征，则舍其产而唯丁田之问，推以诚质，示以恩惠，严责吏以法，如所陈一社一村之制，递以信相考，安有不得其实？不得其实，则一社一村之制（一无一社二字。）亦不可行矣。是故乘弊政必须一定制，而后兄之说乃得行焉。蒙之所见，及此而已。永州以僻隅，少知人事。兄之所代者谁耶？理欤，弊欤？理，则其说行矣；若其弊也，蒙之说其在可用之数乎？因南人来，重晓之。其他皆善，愚不足以议，愿同梦得之云者。兄通《春秋》，取圣人大中之法以为理。饶之理，小也，不足费其虑。无所论刺，故独举均赋之事，以求往复而除其惑焉。不习吏职而强言之，宜为长者所笑弄。然不如是，则无以来至当之言，盖明而教之，君子所以开后学也。又闻兄之莅政三日，举韩宣英以代己。（永贞元年十一月，贬韩晔为饶州司马，亦坐王叔文之党也。晔，字宣英。）宣英达识多闻而习于事，宜当贤者类举。今负罪屏弃，凡人不敢称道其善，又况闻之于大君以二千石荐之哉！是乃希世拔俗，果于直道，斯古人之所难，而兄行之。宗元与宣英同罪，皆世所背驰者也，兄一举而德皆及焉。祁大夫不见叔向。（《左传》：襄二十一年，晋囚叔向。祁大夫以言诸公而免之，不见叔向而归。叔向亦不告免焉而朝。）今而预知斯举，下走之大过矣。（一本作“过大矣”。）书虽多，言不足导意，故止于此。不宣。宗元再拜。○与崔饶州论石钟乳书（饶，当作连。饶州讳简，字子敬，公之姊夫。先刺连州，后移永，未上而卒于元和七年。公尝为作《权厝志》。又有《祭简文》，云“悍石是饵，元精以渝”，是简卒以钟乳败也。此书多作于七年之前云。）宗元白：前以所致石钟乳非良，闻子敬所饵与此类，（“类”下，一有异字。）又闻子敬时愦闷动作，（愦，古对切。心乱也。）宜以为未得其粹美，而为粗矿惨悍所中，（矿，古猛切，铜铁朴石也。惨，七感切。据此文言钟乳粗矿惨悍。疑“惨”当作“燥”字。）惧伤子敬醇懿，仍习谬误，故勤勤以云也。再获书辞，辱征引地理证验，多过数百言，以为土之所出乃良，无不可者。是将不然。夫言土之出者，固多良而少不可，不谓其咸无不可也。草木之生也依于土，然即其类也，而有居山之阴阳，或近水，或附石，其性移焉。又况钟乳直产于石，石之精粗疏密，寻尺特异。而穴之上下，其土之薄厚，石之高下不可知，则其依而产者，固不一性。然由其精密而出者，则油然而清，炯然而辉，（炯，古茗切。光也。）其窍滑以夷，其肌廉以微。食之使人荣华温柔，其气宣流，生胃通肠，寿善康宁，心平意舒，其乐愉愉。由其粗疏而下者，则奔突结涩，乍大乍小，色如枯骨，或类死灰，淹顇不发，（顇，音悴。）丛齿积颣，（力对切。）重浊顽璞。食之使人偃蹇壅郁，泄火生风，戟喉痒肺，幽关不聪，心烦喜怒，肝举气刚，不能和平。故君子慎焉。取其色之美，而不必唯土之信，以求其至精，凡为此也。幸子敬饵之近不至于是，故可止御也。必若土之出无不可者，则东南之竹箭，（《尔雅》：东南之美者，有会稽之竹箭焉。）虽旁岐揉曲，皆可以贯犀革；（贯，穿也。犀、革皆以为甲。）北山之木，虽离奇液瞒，（《汉书》：蟠木根柢，轮囷离奇。注：委曲盘戾也。《庄子》：以为门户则液瞒。注：液，津也。瞒，谓脂出樠樠然也。奇，音羁。瞒，谟官切。或从木，母奔切。）空中立枯者，皆可以梁百尺之观，（古玩切。）航千仞之渊；冀之北土，马之所生，（《左传》：昭四年，晋大夫司马侯之言。）凡其大耳短脰，（音脰，项也。）拘挛挛跌，（踠，足跌也，曲脚也。跌，差跌也。蜿，於远切。跌，徒结切。）薄蹄而曳者，（《易》曰：坎于马也，为薄蹄，为曳。）皆可以胜百钧。（胜，举也。三十斤曰钧。）驰千里；雍之块璞，（匹角切。）皆可以备砥砺；（《书》：黑水西河惟雍州。厥贡球琳琅玕。注：球琳，玉名。琅玕，石而似珠。砥砺，即砺砥砮丹。注：砥，细于砺，皆磨石也。《禹贡》：荆州，砺砥砮丹。非雍州也。）徐之粪壤，皆可以封太社；（《书》：海岱及淮惟徐州。厥贡惟土五色。注：王者封五色土为社。建诸侯，则各割其方色土与之，使立社。）荆之茅，皆可以缩酒；（《禹贡》：荆及衡阳惟荆州。包匦菁茅。注：茅以缩酒。）九江之元龟，皆可以卜；（《禹贡》：荆州，九江纳锡大龟。）泗滨之石，皆可以击考，（《禹贡》：徐州，泗滨浮磬。）若是而不大谬者少矣。其在人也，则鲁之晨饮其羊，（《家语》：鲁之贩羊有沈犹氏者，常朝饮其羊，以诈市人。及孔子为政，沈犹氏不敢朝饮其羊。）关毂而輠轮者，（《礼记》：叔孙武叔朝，见轮人以其杖关毂而輠轮者。关，穿也。輠，回也。谓作轮之人，以扶病之杖，关穿车毂中，而回转其轮。輠，音祸。）皆可以为师儒；（孔子，鲁人也，故言之。）卢之沽名者，皆可以为太医；（《扬子》：扁鹊，卢人也，而医多卢。）西子之里，恶而矉者，（矉，音宾。蹙頞也。按韵无此矉字，《玉篇》作裨巾切，恨张目也。眉蹙乃是颦字，音频。当考。）皆可以当侯王；（《庄子》：西施病心而矉其里。其里之丑人见而美之，归亦捧心而矉其里。其里之富人见之，闲门而不出；贫人见之，挈妻子而去之走。）山西之冒没轻儳，（音谗。贪也。）沓贪而忍者，（《汉书》：秦、汉以来，山西出将山东出相。见《赵充国赞》。）皆可以凿凶门。（《淮南子》：国有难，君召将，亲授以钺，凿凶门而出。）制阃外；（《汉书》：冯唐曰：上古王者遣将，跪而推毂，曰：“阃以外将军制之。”）山东之稚騃朴鄙。（騃，语骇切。）力农桑，啖枣栗者，（山东有枣栗之饶。）皆可以谋谟于庙堂之上。若是则反伦悖道甚矣，何以异于是物哉？是故《经》中言丹砂者，（《经》，谓《本草》云。）以类芙蓉而有光；（唐注《本草》云：光明砂，生石龛内，似芙蓉。破之如云母，光明照彻。在龛中石台上。）言当归者，以类马尾蚕首；（《本草》有云：当归有二种：细叶者名蚕头当归，大叶者名马尾当归。蚕头者世不复用。）言人参者，以人形；（《本草》云：人参如人形者有神。）黄芩以腐肠；（陶隐居云：黄芩，圆者名子芩，破者名宿芩，其内皆烂，故曰腐肠。）附子八角；（陶隐居云：附子，以八月上旬采八角者良。）甘遂赤肤。（陶隐居云：甘遂出中山，赤皮者胜，白皮者下。）类不可悉数。若果土宜乃善，则云生某所，不当又云某者良也。又《经》注曰：始兴为上，次乃广、连。（《本草》云：钟乳第一始兴，其次广、连、澧、朗、郴等州。）则不必服，正为始兴也。（“则”下，一有“连”字。）今再三为言者，唯欲得其英精，以固子敬之寿，非以知药石、角技能也。若以服饵，不必利己，姑务胜人而夸辩博，素不望此于子敬，其不然明矣，故毕其说。（简始以文雅清秀见称，后饵玉石，药易且乱，故不承于初。自连移永，得罪贬驩州。元和七年正月二十六日卒。）宗元再拜。○答周君巢饵药久寿书（书月日而不年，然观其书辞云“罪大摈弃”，盖当在永州时作。）奉二月九日书，所以抚教甚具，无以加焉。丈人用文雅，从知己，日以惇大府之政。（君巢时为幕府从事。）甚适。东西来者，皆曰：“海上多君子，周为倡焉。”（一作“首”。）敢再拜称贺。宗元以罪大摈废，（摈，必刃切。）居小州，与囚徒为朋，行则若带纆索，（《易》：系用徽纆。徽、纆，皆绳也。纆，音墨。一本作“徽纆”。）处则若关桎梏，彳亍而无所趋，（彳，丑亦切。亍，音触。《说文》：步止也。《选》：彳亍中辍。）拳拘而不能肆，槁然若枿，（音蘖。伐木余也。）隤然若璞。（隤，徒回切。璞，块也。普角切。）其形固若是，则其中者可得矣，然犹未尝肯道鬼神等事。今丈人乃盛誉山泽之臞者，（司马相如以为列仙之儒居山泽间，形容甚臞，非帝王之仙意，乃奏《大人赋》。臞，权居切。瘠也。）以为寿且神，其道若与尧、舜、孔子似不相类焉，何哉？又曰：饵药可以久寿，将分以见与，固小子之所不欲得也。（“子”，一作“人”。）尝以君子之道，处焉则外愚而内益智，外讷而内益辩，外柔而内益刚；出焉则外内若一，而时动以取其宜当，而生人之性得以安，圣人之道得以光。获是而中，虽不至耇老，其道寿矣。今夫山泽之臞，于我无有焉。视世之乱若理，视人之害若利，视道之悖若义；我寿而生，彼夭而死，固无能动其肺肝焉。昧昧而趋，屯屯而居，（屯，音谆。一云屯当作忳，徒昆切。《楚辞》：中闷瞀之忳忳。注：忧也。）浩然若有余，掘草烹石，（石，谓药石。）以私其筋骨而日以益愚，他人莫利，己独以愉。若是者愈千百年，滋所谓夭也，又何以为高明之图哉？宗元始者讲道不笃，以蒙世显利，动获大僇，用是奔窜禁锢，为世之所诟病。（诟，古候切。）凡所设施，皆以为戾，从而吠者成群。（《楚辞》：邑犬群吠，吠所怪也。）己不能明，而况人乎？然苟守先圣之道，由大中以出，虽万受摈弃，不更乎其内。大都类往时京城西与丈人言者，愚不能改。亦欲丈人固往时所执，推而大之，不为方士所惑。仕虽未达，无忘生人之患，则圣人之道幸甚，其必有陈矣。不宣。宗元再拜。○与李睦州论服气书（愚溪作于元和之五年，吴武陵谪来永州，在元和之三年。今书云：愚溪之游间一日，武陵先作书。则此书当在五年后作。公又有《同武陵送李睦州诗序》，睦州，亦永之迁客也。）二十六日，宗元再拜。前四五日，与邑中可与游者游愚溪，上池西小丘，坐柳下，酒行甚欢。坐者咸望兄不能俱。（元和二年，睦州为李锜所诬，斥南海上，更赦，量移永州。）以为兄由服气以来，貌加老，而心少欢愉，不若前去年时。既言，皆沮然盻睐。（盻睐，斜视也。睐，目瞳子不正。盻，莫见切。睐，落代切。）思有以已兄用斯术，而未得路。一无路字。间一日，濮阳吴武陵最轻健，先作书，道天地、日月、黄帝等，下及列仙、方士皆死状。出千余字，颇甚快辩。伏睹兄貌笑口顺而神不偕来，及食时，窃睨和糅燥湿，（糅，女救切。顺也。）与啖饮多寡犹自若。是兄阳德其言，而阴黜其忠也。若古之强大诸侯然，负固怙力。（《周礼》：负固不服则侵之。负，恃也。固，险也。）敌至则诺，去则肆，是不可变之尤者也。攻之不得，则宜济师，今吴子之师已遭诺而退矣。愚敢厉锐擐坚。（坚，谓坚甲。擐，音患。）鸣钟鼓以进，决于城下，惟兄明听之。兄凡服气之大不可者，吴子已悉陈矣。悉陈而不变者无他，以服气书多美言，以为得恒久大利，则又安能弃吾美言大利，而从他人苦言哉？今愚甚呐，（与“讷”同。）不能多言。大凡服气之可不死欤，不可欤？寿欤，夭欤？康宁欤，疾病欤？（“病”，一作“疠”。）若是者，愚皆不言。但以世之两事己所经见者类之，以明兄所信书必无可用。愚幼时尝嗜音，见有学操琴者，不能得硕师，（《庄子》：无硕师而能言。硕，大也。）而偶传其谱，读其声，以布其爪指。蚤起则嘐嘐以逮夜，（嘐，音交。譊，馨么切。）又增以脂烛，烛不足则讽而鼓诸席。如是十年，以为极工。出至大都邑，操于众人之坐，则皆得大笑曰：“嘻，何清浊之乱，而疾舒之乖欤？”卒大惭而归。及年已长，则嗜书，（“已”，一作“少”。）又见有学书者，亦不得硕师，独得国故书，伏而攻之，（一无“国”字。作工）其勤若向之为琴者，而年又倍焉。出曰：“吾书之工，能为若是。”知书者又大笑曰：“是形纵而理逆。”卒为天下弃，又大惭而归。是二者皆极工而反弃者，何哉？无所师而徒状其文也。其所不可传者，卒不能得，故虽穷日夜，弊岁纪，愈远而不近也。今兄之所以为服气者，果谁师耶？始者独见兄传得气书于卢遵所，（遵，公之舅弟。）伏读三两日，遂用之；其次得气诀于李计所，又参取而大施行焉。是书是诀，遵与计皆不能知，然则兄之所以学者无硕师矣，是与向之两事者无毫末差矣。宋人有得遗契者，密数其齿曰：“吾富可待矣。”（出《列子·说符篇》。注：遗，弃也。齿，谓刻处似齿。）兄之术，或者其类是欤？兄之不信，今使号于天下曰：“孰为李睦州友者？今欲已睦州气术者左袒，不欲者右袒。”（《汉书》：周勃入北军，令军中曰：“为吕氏右袒，为刘氏左袒。”注：袒，脱衣袖而肉袒也。左右者，谓止偏脱其一耳。）则凡兄之友皆左袒矣；则又号曰：“执为李睦州客者？今欲已睦州气术者左袒，不欲者右袒。”则凡兄之客皆左袒矣；则又以是号于兄之宗族，皆左袒矣；（一本族下有则字。）号姻娅则左袒矣；（号下有于字，则下有皆字。《诗》：琐琐姻娅。《尔雅》云：婿之父为姻，妇之父为婚，两婿相谓为娅。）入而号之闺门之内子姓亲昵，则子姓亲昵皆左袒矣；下之号于臧获仆妾，（《方言》：燕、齐之间骂奴曰臧，骂婢曰获。）则臧获仆妾皆左袒矣；出而号于素为将率胥吏者。（“率”，一作“卒”。）则将率胥吏皆左袒矣；则又之天下号曰：“孰为李睦州仇者，今欲已睦州气术者左袒，不欲者右袒，则凡兄之仇者皆右袒矣。然则利害之源不可知也。（一无“不”字。）友者欲久存其道，客者欲久存其利，宗族姻娅欲久存其戚，闺门之内子姓亲昵欲久存其恩，臧获仆妾欲久存其生，将率胥吏欲久存其势，仇欲速去其害。（文势机轴，从《战国策》邹忌谓其妻妾与客，我孰与城北徐公美数语来。）兄之为是术，凡今天下欲兄久存者皆惧，而欲兄速去者独喜。兄为而不已，则是背亲而与仇。夫背亲而与仇，不及中人者皆知其为大戾，而兄安焉，固小子之所懔懔也。（懔，音廪。）兄其有意乎卓然自更，（平声。）使仇者失望而栗，亲者得欲而抃。则愚愿椎肥牛、击大豕、刲群羊，以为兄饩；（许既切。）穷陇西之麦、殚江南之稻，以为兄寿。盐东海之水以为咸，醯敖仓之粟以为酸，极五味之适，致五藏之安，心恬而志逸，貌美而身胖，（蒲潘切。）醉饱讴歌，愉怿欣欢，流声誉于无穷，垂功烈而不刊，不亦旨哉？孰与去味以即淡，去乐以即愁，悴悴然肤日皱，（侧救切。）肌日虚，守无所师之术，尊不可传之书，悲所爱而庆所憎，徒曰我能坚壁拒境，以为强大，是岂所谓强而大也哉？无任疑惧之甚。谨再拜。（谨一作某。）<hr>
