<h4>《集部·柳宗元集·卷二十  铭杂题》<b class="x">作者：柳宗元</b></h4>
<br>○沛国汉原庙铭（并序汉惠帝诏有司为高帝立原庙，至唐尚存，载在祀典。）<br>昔在帝尧，光有四海，元首万邦。时则舜、禹、稷、卨，（音薛，与“契”<br>同，高辛氏之子。）佐命垂统，股肱天下。（《书》：元首明哉，股肱良哉。<br>一本作“天子”。）圣德未衰而内禅，（音擅。）元臣继天而受命。四姓承<br>休，迭有中邦；（舜，妫氏。禹，姒氏。后稷，姬氏。契，子氏。皆尧之元臣，<br>其后迭有天下。）五神环运，炎德复起。（五神，五德也，至汉为火德。）周道<br>削灭，秦德暴戾，皇天畴庸，审厥保承，乃命唐帝之后振而兴之。（《春秋》：<br>晋史蔡墨有言，陶唐氏既衰，其后有刘累。班固《高祖赞》及之。）又俾九臣之<br>后，（九臣，九官也。谓禹作司空，弃为后稷，契为司徒，皋陶为士，垂为共工，<br>益为虞伯，夷为秩宗，夔典乐，龙为纳言。“九”，一作“元”。）翊而登之。<br>所以绍复丕绩，不坠厥祀。故曲逆起为策士，（周封舜后于陈，陈之子孙以国为<br>氏。至汉陈平佐高祖，封曲逆侯。曲逆，音去遇。）辅成帝图，吐谋洞灵，奋奇<br>如神，舜之胄也。汝阴（汝阴，夏侯婴所封。婴之先，出自姒姓，杞简公为楚所<br>灭，弟佗奔鲁，悼公以其夏禹之后，给以采地，爵为侯。后因以为夏侯氏。）脱<br>帝密网，（婴为沛县吏，与高祖相爱，高祖戏而伤婴。人有告高祖。高祖时为亭<br>长，重坐伤人，告故不伤婴，婴证之。移狱覆，婴坐高祖系岁馀，笞掠数百，终<br>脱高祖。）摧虏暴气，扶乘天休，运行嘉谋，禹之苗也。酂侯（酂，萧何所封。<br>何之先出自子姓，宋戴公裔孙萧叔大心，平南宫长万有功，封于萧，后因以为氏。<br>酂，音赞。）保绥三秦，控引汉中，（项羽立沛公为汉王，都南郑，以何为丞相。<br>还定三秦，东争天下，常命何留守。）宏器廓度，以大帝业，卨之裔也。淮阴<br>（淮阴，韩信所封。信之先，出自姬氏。《左传》曰：邗、晋、应、韩，武<br>之穆也。曲沃桓叔之子万，食采于韩，因以为氏。）整齐天兵，导扬灵威，覆赵<br>夷魏，拔齐殄楚；（覆赵，谓斩赵王成安君陈馀。夷魏，谓虏魏王豹，定河东。<br>拔齐，谓虏齐王广。殄楚，谓会垓下，平项羽。）平阳（平阳，曹参所封。参之<br>先封曹，以国为姓，“阳”下或有“夏”字，非是。）破三秦，虏魏王；（高祖<br>至汉中，以参为将军，还定三秦，与韩信攻魏，获魏王豹。）绛侯（后稷封于邰，<br>七世孙古公亶父徙居岐山之周原，后因为氏曰周。至于勃，事汉，封于绛。）定<br>楚地，固刘氏，皆稷之裔也。克复尧绪，昭哉甚明。天意若曰：建火德者，必唐<br>帝之胄，故汉氏兴焉；（《高祖纪》赞云：汉承尧运，德祚日盛，断蛇著符，旗<br>帜尚赤，协于火德，自然之应，得天统矣。）翼炎运者，必唐臣之孙，故群雄登<br>焉。是以高帝诞膺圣祚，以垂德厚，（一作厚德。）探昊穹之奥旨，载幽明之休<br>佑。杀白帝于大泽，以承其灵。（高祖夜径泽中，有大蛇当径，帝斩之。后人至<br>蛇所，有老妪哭曰：“吾子白帝子也，化为蛇当道，今赤帝子斩之。”）建赤旂<br>于沛邑，以昭其神。（高祖为沛公，旗帜尚赤。）假手于嬴，以混诸侯；（秦嬴<br>姓，谓秦并六国而复归于汉。）凭力于项，以离关东。（谓项羽剽悍，而关东心<br>离。）奉纂尧之元命，而四代之后，咸献其用，得乘木之大统，（谓周木德也。）<br>而秦楚之盛，不保其位。既建皇极，设都咸阳，抚征四方，训齐天下。乃乐沛宫，<br>以追造邦之本；乃歌《大风》，以昭武成之德；（高祖十二年，过沛，歌曰：<br>“大风起兮云飞扬，威加海内兮归故乡，安得猛士兮守四方！”）乃尊旧都，<br>（“尊”，或作“奠”。“都”，一作“邦”。）以壮王业之基。生为汤沐之邑，<br>没为思乐之地。且曰：万岁之下，魂游于此。（高祖谓沛父兄曰：“游子悲故乡，<br>吾虽都关中，万岁之后，吾魂魄犹思沛，其以沛为朕汤沐邑。”）<br>惟兹原庙，沛宫之旧也。（惠帝诏郡国立原庙。原，重也，谓先已有庙。）<br>祭蚩尤于是庭而赤精降，（高祖既为沛公，祠黄帝祭蚩尤于沛庭。）导灵命于是<br>邦而群雄至。登布衣于万乘，而子孙得以缵其绪；化环堵为四海，而黎元得以安<br>其业。基岱岳之高，源洪河之长，蓄灵拥休，此焉发迹。盖以道备于是，而后行<br>之天下；制成于是，而后广之宇内。天下备其道，而神复乎本；宇内成其制，而<br>心怀于旧。宜其正名以表功，用成其始，俾生灵尽其敬焉；陈本以宅神，用成其<br>终，俾生灵尽其慕焉。故高帝定位，建兹閟宫，（《诗》：閟宫有侐。建兹閟<br>宫，即上云沛宫也。閟，音秘。）惠皇嗣服，爰立清庙，（见上注。）绵越千祀，<br>至今血食，此所以成终而成始也。<br>且夫以断蛇之威，安知不运其密，用佐岁功以流泽欤？以约法之仁，（高祖<br>入关，与父老约法三章耳。）安知不流其神，睠相旧邦之遗黎欤？以绍唐之馀<br>庆，统天之遗烈，安知不奋其圣化大佑于下土欤？然则展庆乞灵，乌可已也。铭<br>于旧邑，以迪天命。其辞曰：<br>荡荡明德，时惟放勋。揖让而退，祚于后昆。群蛇辅龙，（《晋世家》：文<br>公即位，赏从亡者，未至介子推，子推入绵上山中，至死不见。子推从者怜之，<br>悬书宫门曰：龙欲上天，五蛇为辅，龙已乘云，四蛇各入其宇，一蛇独怒，终不<br>见其处所。）以翊天门。（“翊”，一作“羾”，音贡，飞也。《汉书》：登椽<br>栾而羾天门。）登翼炎运，唐臣之孙。秦纲既离，鹿骇东夏。长蛇封豕，（《左<br>传》：封豕长蛇，以荐食上国。封豕，大猪也。）蹈跃中野。天复尧绪，钟佑于<br>刘。赫矣汉祖，播兹皇猷。扬旂沛廷，约从诸侯。（从，将容切。）豪暴震叠，<br>威声布流。总制虎臣，委成良筹。剿殄霸楚，（剿，子小切。）遂荒神州。（<br>《诗》：遂荒大东。）区宇怀濡，黔黎辑柔。表正万国，炎灵用休。定宅咸阳，<br>以都上游。（《项羽传》：古之王者，地方千里，必居上游。注：游，即流也。）<br>留观本邦，（“观”，一作“欢”。）在镐如周。（《诗》：王在丰镐。文王都<br>丰，武王都镐。）穆穆惠皇，宗禋克承。崇崇沛宫，清庙是凭。原念大业，肇经<br>兹地，乃专元命，亦举严祀。建旂衅鼓，（衅，许仅切。“旂”，一作“旆”。）<br>遂据天位，魂游故都，永介丕祉。焕列唐典，（“列”，一作“若”，见题注。）<br>严恭罔坠。勒此休铭，以昭本始。<br>○剑门铭（并序）<br>惟蜀都重险多货，混同戎蛮，人尨俗剽，（尨，杂也。）嗜为寇乱。皇帝元<br>年八月，帅丧众暴，（永贞元年八月，剑南西川节度使韦皋卒。）群疑不制，<br>（《易》：群疑亡也。《汉书》：群疑满腹。）妖孽扇行。（孽，鱼列切，亦作<br>蠥。）怙恃富强，滔天阻兵，（《书》：象恭滔天。《左传》：阻兵安忍。<br>皋既卒，度支副使刘辟自为留后，讽诸将徼旄节。时帝即位，欲静镇四方，即拜<br>检校工部尚书西川节度使。辟意帝可动，益骜蹇吐不臣语，求统三川。）攻陷他<br>部，北包剑门，（辟欲以所善卢文若节度东川，即以兵取梓州。）凭负丘陵，以<br>张骜猛，坚利锋镝，以拒大顺，谓雷霆之诛莫己加也。<br>惟梁守臣（山南西道节度治梁。）礼部尚书严公，以国害为私仇，（《汉书<br>·司马相如传》：人怀怒心，如报私仇。）以天讨为己任。（宰相杜黄裳荐神策<br>军使高崇文勇略可用。元和元年正月，以崇文为行营节度使，将步兵五千为前锋，<br>率京西兵马使李元奕、东川节度使李康、山南西道节度使严砺同讨辟。严公，严<br>砺也。《新唐史》曰：砺轻躁多谋，以便佞自将。又曰：砺在位，贪沓苟得，士<br>民不胜其苦。擅没吏民田宅百馀所，税外加敛钱及刍粟数十万。史载砺行事如此，<br>而子厚寄东川启曰：“以仁厚蓄生人，以勇义平国难。”又曰：“累受顾念，踊<br>跃盛德。”又作《剑门铭》称颂之若此，何哉？）推仁仗信，不待司死，（《孟<br>子》：有司死之士。）而人致其命；立义抗愤，不待喋血，（《汉文纪》：今已<br>诛诸吕，新喋血京师。喋，大颊切，字当作“蹀”。蹀，谓履涉之。）而士一其<br>心。悉师出次，祗俟明诏。凡诸侯之师，必出于是。储偫飨赉，（偫，直里<br>切。）取其丰穰。乃遣前军严秦，奉扬王诛，诞告南土。十一月，（当作二月。）<br>右师逾利州，蹈寇地，乘山斩虏，以遏奔冲。左师出于剑门，大攘顽嚚，谕引劫<br>胁，蚁溃鼠骇，险无以固，（“以”下，一有“为”字。）收夺利地，以须王师。<br>（砺命严秦自汉原至神泉，凡数十合，下剑门，覆荡口，收剑州，命契丹之裨将<br>可提弥珠斩贼之特将文德昭。）封刳肾肠，振拔根柢，（根柢，见前注。）俾无<br>以肆毒，用集我勋力。{鼓贲}鼓一振，（{鼓贲}鼓，《周礼》：鼓人以{鼓贲}<br>鼓鼓军事。{鼓贲}，扶云切，大鼓也。）元戎启行，（《诗》，元戎十乘，<br>以先启行。）取其渠魁，以为大戮。（九月，崇文克成都，擒辟，送长安。《左<br>传》：取其鲸鲵以为大戮。）由公忠勇愤悱，授任坚明，谋猷弘长，用能启辟险<br>厄，夷为大涂，衰沮害气，对乎天意。致用休嘉，（致，一作帝。）议功居首，<br>增秩师长，（本传云：刘辟反，以储备有素，检校尚书左仆射。）进为大藩，宅<br>是南服。（十月，以砺为东川节度。）将校群吏，愿刊山石，昭著公之功，垂号<br>无穷。铭曰：<br>井络坤垠，（蜀在星分野为井络，在卦为坤维，《河图括地象》曰：岷山之<br>地，上为井络。）时惟外区。（张载《剑阁铭》云：矧兹狭隘，土之外区。外区，<br>谓在区域之外。）界山为门，环于蜀都。丛险积货，混并羌、髳。（《书·<br>牧誓》：及庸、蜀、羌、髳、微、庐、彭、濮人。八国，皆戎狄国名。羌在<br>西蜀，髳微在巴蜀。髳，音矛。）狂猾窥隙，狺狺啸呼。（狺狺，犬吠<br>声。《楚辞》：猛犬狺狺。狺，鱼斤切，“犭斤”同。）凭据势胜，厚其凶徒。<br>皇帝之仁，宥而不诛。暴非德驯，害及巴、渝。（巴、渝，在唐属剑南道。）乃<br>出王旅，乃咨列岳。牧臣司梁，当其要束。器备攸积，糗粮是蓄。（《书》：峙<br>乃糗粮。糗，干饭。）人无增赋，师以饶足。喋血誓士，玄机在握。分命貔貅，<br>陈为掎角。（《左传》：譬如捕鹿，晋人角之，诸戎掎之。掎，居绮切，偏引也。）<br>右逾岷山，左直剑门。攻出九地，（《孙子》云：善守者藏于九地之下，善攻者<br>动乎九天之上。）上披重云。攀天蹈空，夷视阻艰。破裂层垒，殄歼群顽。内获<br>固圉，（《左传》：亦聊以固吾圉也。）外临平原。天兵徐驱，卒乘啴啴。<br>（《诗》：王旅啴啴。啴啴，众也。又啴啴骆马。他丹切。）大憝<br>囚戮，（大憝，谓辟也。《书》：元恶大憝。憝，徒对切。）戎夏咸欢。帝图厥<br>功，惟梁是先。开国进位，南服于藩。邦之清夷，人以完安。铭功鉴乱，永代是<br>观。<br>○涂山铭（并序）<br>惟夏后氏建大功，定大位，立大政，勤劳万邦，和宁四极，威怀之道，仪刑<br>后王。（《诗》：仪刑文王。刑，法也。）当乎洪流方割，（《书》：汤汤洪水<br>方割。）灾被下土，自壶口而导百川，（《书》：冀州，既载壶口，治梁及岐。<br>此是治水自壶口始也。）大功建焉。虞帝耄期，承顺天惓，（《书》：舜宅帝位，<br>三十有三载，耄期倦于勤。又曰：天之惓数在汝躬，汝终陟元后。）自南河而受<br>四海，（《孟子》云：舜避尧之子于南河之南，讼狱讴歌者，不之尧之子而之舜，<br>然后之中国践天子位焉。今以为禹，恐误。）大位定焉。万国既同，宣省风教，<br>自涂山而会诸侯，（《左传》哀七年：禹会诸侯于涂山，执玉帛者万国。注：涂<br>山在寿春东北，《书》云：娶于涂山。孔安国云：涂山，国名。皇甫谧云：今九<br>江当涂有禹庙，则涂山在淮南。）大政立焉。功莫崇乎御大灾，（《礼记》：能<br>御大灾则祀之。言禹有治水之功。）乃赐玄圭，以承帝命；（《书》：禹锡玄圭，<br>告厥成功。）位莫崇乎执大象，（《老子》：执大象，天下往。）乃辑五瑞，以<br>建皇极；（五瑞，即五玉也。）政莫先乎齐大统，乃朝玉帛，以混经制。是所以<br>承唐、虞之后，垂子孙之丕业，立商、周之前，树帝王之洪范者也。<br>呜呼，天地之道尚德而右功，（右亦尊也。）帝王之政崇德而赏功。故尧、<br>舜至德，而位不及嗣，汤、武大功，而祚延于世。有夏德配于二圣，而唐、虞让<br>功焉；功冠于三代，而商、周让德焉。宜乎立极垂统，贻于后裔，当位作圣，著<br>为世准。则涂山者，功之所由定，德之所由济，政之所由立，有天下者宜取于此。<br>追惟大号既发，华盖既狩，方岳列位，奔走来同，山川守神，莫敢遑宁，（吴伐<br>越，堕会稽，获骨焉，节专车。吴子使来聘，问之仲尼。仲尼曰：“禹致群神于<br>会稽之山，防风氏后至，禹杀而戮之，其骨节专车，此为大矣。”客曰：“敢问<br>谁守为神？”仲尼曰：“山川之守，足以纪纲天下者，其守为神，社稷之守为公<br>侯者也。”）羽旄四合，（《左传》定四年：晋人假羽旄于郑，郑人与之。《周<br>礼》：全羽为旄，析羽为旌。旄，一作毛。）衣裳咸会，（庄二十七年，《谷梁<br>传》：衣裳之会十有一，未尝有歃血之盟。）虔恭就列，俯偻听命。然后示之以<br>礼乐，和气周洽；申之以德刑，天威震耀。制立谟训，宜在长久。厥后启征有扈，<br>而夏德始衰；羿距太康，而帝业不守。（启，禹之子。太康，启之子。《书·甘<br>誓》：启与有扈战于甘之野，作《甘誓》。《五子之歌》注：太康盘于游田，不<br>恤民事，为羿所逐，不得反国。）皇祖之训不由，（《书》：皇祖有训。皇祖，<br>谓禹。）人亡政坠，卒就陵替。向使继代守文之君，又有绍其功德，修其政统，<br>卑宫室，恶衣服，拜昌言，平均赋入，制定朝会，则诸侯常至，而天命不去矣。<br>兹山之会，安得独光于后欤？是以周穆遐追遗法，复会于是山，（《左传》昭四<br>年；椒举言于楚子曰：康有酆宫之朝，穆有涂山之会也。）声垂天下，迹绍前轨，<br>用此道也。故余为之铭，庶后代朝诸侯制天下者，仰则于此。辞曰：<br>惟禹体道，功厚德茂。会朝侯卫，（侯卫，五等之诸侯。）统壹宪度。省方<br>宣教，化制殊类。咸会坛位，承奉仪矩。礼具乐备，德容既孚。乃举明刑，以弼<br>圣谟。则戮防风，（一本明刑作明则，则戮作刑戮。）遗骨专车。（见上注。）<br>克明克威，畴敢以渝。宣昭黎宪，（一作献。）耆定混区。（《诗》：耆定尔功。<br>注：耆，致也。耆，音旨。）传祚后胤，丕承帝图。涂山岩岩，界彼东国。惟禹<br>之德，配天无极。即山刊碑，贻后训则。<br>○寿州安丰县孝门铭（并序《唐·孝友传》曰：寿州永丰李兴，亦有志行，<br>柳宗元为作《孝门铭》，云云。全载于传。）<br>寿州刺史臣承思言：九月丁亥，安丰县令臣某，上所部编户氓（与甿同。）<br>李兴，父被恶疾，岁月就亟，（“就”，一作“疾”。）兴自刃股肉，假托馈献。<br>其父老病，已不能啖啜，（啖，音淡。啜，姝悦切，正作“歠”。）经宿而死。<br>兴号呼抚臆，（抚，一作揊。）口鼻垂血，捧土就坟，沾渍涕洟，（渍，疾智<br>切。洟，音夷。）坟左作小庐，蒙以苫茨，（苫茨，谓以草覆屋。）伏匿其中，<br>扶服顿踊，（扶服，音匍匐。顿踊，谓躄踊也。）昼夜哭诉。孝诚幽达，神为见<br>异，庐上产紫芝白芝二本，各长一寸，庐中醴泉涌出，奇形异状，（异，一作瑞。）<br>应验图记。此皆陛下孝理神化，阴中其心，而克致斯事。<br>谨案：兴甿庶贱陋，循习浅下，性非文字所导，生与耨耒为业，（一作“伍”。）<br>而能钟彼醇孝，超出古列，天意神道，犹锡瑞物，以表殊异。伏惟陛下有唐尧如<br>天如神之德，（《史记》称尧：“其仁如天，其智如神。”）宜加旌褒，合于上<br>下，请表其里闾，刻石明白，宣延风美，观示后祀，永永无极。臣昧死上请。制<br>曰“可”。其铭云：（一本无上三字，一本于制可侧注云：此一段在铭后，又标<br>云，当先写铭，又涂去其铭云三字。）<br>懿厥孝思，（《诗》：永言孝思。）惟兹淑灵。禀承粹和，笃守天经。（天<br>经，孝也。）泣侍羸疾，默祷隐冥。引刃自向，残肌败形。羞膳奉进，忧劳孝诚。<br>惟时高高，（《诗》：高高在上。）曾不是听。创巨痛仍，号于穹旻。捧土濡涕，<br>顿首成坟。隐膺腐眦，寒暑在庐。草木悴死，鸟默踟蹰。（踟，音驰。蹰，重株<br>切。）殊类异族，亦相其哀。肇有二位，（二位，天地也。）孝道爰兴。克修厥<br>猷，载籍是登。在帝有虞，以孝烝烝。（舜，克谐以孝，烝烝，不格奸。）仲尼<br>述经，以教于曾。（孔子《孝经》为曾参而作。）惟昔鲁侯，见命夷宫。（《国<br>语》：周宣王欲得国子之能导训诸侯者。穆仲曰：“鲁侯孝。”王曰：“然则能<br>治其民矣。”乃命鲁孝公于夷宫。《史记·鲁世家》：周宣王伐鲁，杀其君伯御，<br>立称于夷宫，是为孝公。注云：夷宫，宣王祖父夷王之庙。古者爵命必于祖庙。）<br>亦有考叔，寤庄称纯。（《左传》：郑庄公置姜氏于城颍。颍考叔闻之，有献于<br>公。公从之，遂为母子如初。君子曰：颍孝叔，纯孝也，爱其母，施及庄公。）<br>显显李氏，实与之伦。哀嗟道路，涕慕里邻。邦伯章奏，稽首殷勤。上动帝心，<br>旁达明神。神锡秘祉，三秀灵泉。（三秀，芝草也。《楚词·山鬼章》云：采三<br>秀于山间。灵泉，即上所云醴泉涌出也。）帝命荐嘉，亦表其门。统合上下，交<br>赞天人。建此碑号，亿龄扬芬。（十万曰亿。亿龄，言其无穷也。）<br>○武冈铭（并序）<br>元和七年四月，黔巫东鄙，（黔音琴。）蛮獠杂扰，（蛮獠，西南夷名。獠，<br>音老，又竹绞切，亦作“<豸尞>”。）盗弄库兵，（元和六年，辰溆蛮酋张伯靖，<br>嫉黔中观察使督敛苛刻，因聚众叛，杀长史，劫据辰、锦诸州，连九洞以自固。<br>九月，以蜀州刺史崔能为黔中观察使，贬前使窦群为开州刺史。盗弄兵字，出<br>《汉·龚遂传》。）贼胁守帅，南钩牂牁，外诱西原，（汉定西南夷，置牂牁郡。<br>西原，唐黄洞蛮地。）置魁立帅，（一作“伍”。）杀牲盟誓，洞窟林麓，啸呼<br>成群。皇帝下铜兽符，（汉制：郡守置铜虎符、竹使符，发兵遣至郡合符，符合，<br>乃听发兵也。符者，谓各分其半，右留京师，左以与之。）发庸、蜀、荆、汉、<br>南越、东瓯之师，（庸，即上庸县。庸、蜀，谓剑南东西节度。荆，谓荆南节度。<br>汉，谓山南东道节度。南越，谓广州节度。东瓯，谓福建观察。）四面讨问。畏<br>罪凭阻，遁逃不即诛。<br>时惟潭部戎帅（湖南观察使，治潭州也。）御史中丞柳公绰，练立将校，提<br>卒五百，屯于武冈。（武冈，邵州县名。）不震不骞，如山如林，告天子威命，<br>明白信顺。乱人大恐，视公之师如百万，视公之令如风雷，怨号呻吟，喜有攸诉，<br>投刃顿伏，（时黔中观察使崔能、荆南节度使严绶及公绰讨之，三岁不能定。绶<br>上言曰：“臣今谨以便宜，先遣所部将李志烈赍书喻旨，俟其悛心。”伯靖亦上<br>表请隶荆南，乃降。乃独诏绶招伯靖。伯靖果以隶黔六州之地乞降。绶命志烈复<br>往，伯靖遂以其家属舒秀和等诣江陵就戮。诏绶皆授麾下将以抚之，以伯靖为右<br>威卫翊府中郎将。六州平。）愿完父子，卒为忠信，奉职输赋，进比华人，无敢<br>不龚。母弟生婿，继来于潭，咸致天庭。皇帝休嘉，式新厥命。凶渠同恶，革面<br>向化，如醉之醒，如狂之宁。公为药石，俾复其性。诏书显异，进临江汉，（以<br>公绰为鄂岳观察使。考《公绰传》，不书其平伯靖之功，岂史逸之耶？）益兵三<br>倍，为时硕臣，殿于大邦。（诗：殿天子之邦。）文儒申申，有此武功。于是夷<br>人始复。闻公之去，相与高蹈涕呼，（《左传》哀二十一年：齐人歌曰：鲁人之<br>皋，数年不觉，使我高蹈。注，高蹈，犹远行。）若寒去裘。昔公不夸首级为己<br>能力，专务教诲，俾邦斯平。我老洎幼，由公之仁，小不为虺蜮，（虺，蝮虫也。<br>蜮，短狐也，似鳖三足。虺，许伟切。蜮，音惑，又越逼切。）大不为鲸鲵，<br>（《左传》宣十二年：古者明王伐不敬，取其鲸鲵而封之，以为大戮。鲸鲵，以<br>喻不义之人。）恩重事特，不迩而远，莫可追已。愿铭武冈首，以慰我思，以昭<br>我邻，（一作“类”。）以示我子孙。（一有“弥”字。）亿万年，俾我奉国，<br>如今之诚。邻之我怀，如公之勤。其辞曰：<br>黔山之巑，（音攒，高也。）巫水之磻，（巫水，五溪也。磻，曲也。）鱼<br>骇而离，兽犯而残。户恐谷窜，披攘仍乱，王师来诛，（“来”，一作“未”。）<br>期死以缓。公明不疑，公信不欺，援师定命，（“援”，一作“授”。）俾邦克<br>正。皇仁天施，我反其性。我涂四阖，公示之门；我愚抵死，公示之恩。既骨而<br>完，（此用《左传》所谓“生死而肉骨也”之意。骨，一作“定”，非。）既亡<br>而存。奉公之训，贻我子孙。我始蝥贼，（《诗》：去其螟螣，及其蝥贼。《释<br>虫》云：蝥，食根曰蝥，食节曰贼。蝥，音矛。）由公而仁；我始寇仇，由公而<br>亲。山畋泽<imgheight=32width=32border=0src=/bzk/QPXJ.bmp>，（《周礼》有《<imgheight=32width=32border=0src=/bzk/QPXJ.bmp>人》。“<imgheight=32width=32border=0src=/bzk/QPXJ.bmp>”与“鱼”同。<br>畋，音田。）输赋于都，陶穴刊木，（《诗》：陶复陶穴。《书》：随山刊木。）<br>室我姻族。烹牲是祀，公受介福。揲著以占，（揲，舌牒切。“揲蓍”，一作<br>“折■Ａ２３”。）公宜百禄。皇懋公功，陟于大邦。（谓迁鄂岳。）远哉去我，<br>谁嗣其良。有穴之丹，（辰州有丹穴。）有犀之颠，匪曰余固，公不可赂。祝邻<br>之德，恒遵公则；勖余之世，永谨邦制。（一作“以永邦制”。）南夷作诗，刻<br>示来裔。<br>○井铭（并序）<br>始州之人，（谓柳州人。）各以罂甈负江水，（罂，瓶类，大腹小口。<br>《尔雅》云：康瓠谓之甈。瓠，壶也。旧注：甈，破罂也。罂，音莺。<br>甈，五计切。）莫克井饮。崖岸峻厚，旱则水益远，人陟降大艰。雨多，涂<br>则滑而颠。恒为咨嗟，怨惑讹言，终不能就。元和十一年三月朔，命为井城北隍<br>上。（隍，城池。）未晦，果寒冽而多泉，（《易》：井冽寒泉食。冽，清也。）<br>邑人以灌。其土坚垍，（巨至切，坚土也。一本作“坚壮”。）其利悠久。其相<br>者，浮图谈康、诸军事牙将米景。凿者蒋晏。凡用罚布六千三百，（《周礼》：<br>廛人，掌敛市之罚布。注：罚布者，犯市令者之泉。钱，行之曰布，藏之曰泉。）<br>役庸三十六，大砖千七百，其深八寻有二尺。（八尺为寻。）铭曰：<br>盈以其神，其来不穷，惠我后之人。噫！畴肯似于政，（似，续也。）其来<br>日新。（一作“盈以神”。）<br>○舜禹之事（晏元献曰：此文与下《谤誉》、《咸宜》等篇，恐是博士韦筹<br>所作。）<br>魏公子丕，由其父得汉禅。（音擅。）还自南郊，谓其人曰：“舜、禹之事，<br>吾知之矣。”（魏黄初元年十一月，文帝升坛即祚。《魏氏春秋》曰：礼毕，帝<br>顾谓群臣曰：“舜、禹之事，吾知之矣。”）由丕以来皆笑之。<br>柳先生曰：丕之言若是可也。向者丕若曰：“舜、禹之道，吾知之矣。”丕<br>罪也。其事则信。吾见笑者之不知言，未见丕之可笑者也。<br>凡易姓授位，公与私，仁与强，其道不同；而前者忘，后者系，其事同。使<br>以尧之圣，一日得舜而与之天下，能乎？吾见小争于朝，大争于野，其为乱，尧<br>无以已之。何也？尧未忘于人，舜未系于人也。尧之得于舜也以圣，舜之得于尧<br>也以圣，两圣独得于天下之上，奈愚人何？其立于朝者，放齐犹曰“朱启明”，<br>（犹，一作“独”。）而况在野者乎？尧知其道不可，退而自忘；舜知尧之忘己<br>而系舜于人也，进而自系。舜举十六族，去四凶族，使天下咸得其人；（一作<br>“仁”。）命二十二人，兴五教，立礼刑，使天下咸得其理；合时月，正历数，<br>齐律、度、量、权衡，使天下咸得其用。积十余年，人曰：“明我者舜也，齐我<br>者舜也，资我者舜也。”天下之在位者，皆舜之人也。而尧隤然，（隤，徒回切。）<br>聋其聪，昏其明，愚其圣。人曰：“往之所谓尧者果乌在哉？”或曰“耄矣”，<br>曰“匿矣”。又十余年，其思而问者加少矣。至于尧死，天下曰：“久矣，舜之<br>君我也。”夫然后能揖让受终于文祖。舜之与禹也亦然。禹旁行天下，功系于人<br>者多，而自忘也晚。益之自系犹是也，而启贤闻于人，故不能。夫其始系于人也<br>厚，则其忘之也迟。不然，反是。<br>汉之失德久矣，其不系而忘也甚矣。宦、董、袁、陶之贼生人盈矣，（宦，<br>曹节、王甫；董卓、袁绍、袁术、陶谦也。）丕之父攘祸以立强，积三十馀年，<br>天下之主，曹氏而已，无汉之思也。丕嗣而禅，天下得之以为晚，何以异夫舜、<br>禹之事耶？然则汉非能自忘也，其事自忘也；曹氏非能自系也，其事自系也。公<br>与私，仁与强，其道不同，其忘而系者，无以异也。尧、舜之忘，不使如汉，不<br>能授舜、禹；舜、禹之系，不使如曹氏，不能受之尧、舜。然而世徒探其情而笑<br>之，故曰：笑其言者非也。<br>问者曰：尧崩，天下若丧考妣，四海遏密八音三载。子之言忘若甚然，是可<br>不可欤？”曰：是舜归德于尧，史尊尧之德之辞者也。尧之老更一世矣，德乎尧<br>者，盖已死矣，其幼而存者，尧不使之思也。不若是，不能与人天下。<br>○谤誉<br>凡人之获谤誉于人者，亦各有道。君子在下位则多谤，在上位则多誉；小人<br>在下位则多誉，在上位则多谤。何也？君子宜于上不宜于下，小人宜于下不宜于<br>上，得其宜则誉至，不得其宜则谤亦至。此其凡也。然而君子遭乱世，不得已而<br>在于上位，则道必合于君，而利必及于人，由是谤行于上而不及于下，故可杀可<br>辱，而人犹誉之。小人遭乱世而后得居于上位，则道必合于君，而害必及于人，<br>由是誉行于上而不及于下，故可宠可富，而人犹谤之。君子之誉，非所谓誉也，<br>其善显焉尔。小人之谤，非所谓谤也，其不善彰焉尔。<br>然则在下而多谤者，岂尽愚而狡也哉？在上而多誉者，岂尽仁而智也哉？其<br>谤且誉者，岂尽明而善褒贬也哉？然而世之人闻而大惑，出一庸人之口，则群而<br>邮之，（邮，谓如置邮之传也。）且置于远迩，莫不以为信也。岂惟不能褒贬而<br>已，则又蔽于好恶，夺于利害，吾又何从而得之耶？孔子曰：“不如乡人之善者<br>好之，其不善者恶之。”善人者之难见也，则其谤君子者为不少矣，其谤孔子者<br>亦为不少矣。传之记者，叔孙武叔，时之贵显者也。其不可记者又不少矣。是以<br>在下而必困也。及乎遭时得君而处乎人上，功利及于天下，天下之人皆欢而戴之，<br>向之谤之者，今从而誉之矣。是以在上而必彰也。<br>或曰：“然则闻谤誉于上者，反而求之，可乎？”曰：“是恶可，无亦征其<br>所自而已矣！其所自善人也，则信之；不善人也，则勿信之矣。苟吾不能分于善<br>不善也，则已耳。如有谤誉乎人者，吾必征其所自，未敢以其言之多而举且信之<br>也。其有及乎我者，未敢以其言之多而荣且惧也。苟不知我而谓我盗跖，（之石<br>切。）吾又安取惧焉？（“取”，一作“敢”。）苟不知我而谓我仲尼，吾又安<br>取荣焉？知我者之善不善，非吾果能明之也，要必自善而已矣。”<br>○咸宜<br>兴王之臣，多起污贱，人曰“幸也”；亡王之臣，多死寇盗，人曰“祸也”。<br>余咸宜之。当两汉氏之始，屠贩徒隶出以为公侯卿相，无他焉，彼固公侯卿相器<br>也。遭时之非是以诎，独其始之不幸，非遭高、光而以为幸也。汉、晋之末，公<br>侯卿相劫戮困饿伏墙壁间以死，无他焉，彼固劫戮困饿器也。遭时之非是以出，<br>独其始之幸，非遭卓、曜而为祸也。（卓、曜，谓董卓、刘曜。）彼困于错乱，<br>伏志气，屈身体，以下奴虏，平难泽物之德不施于人，一得适其傃，（傃，<br>向也。）其进晚尔，而人犹幸之。彼伸于昏乱，抗志气，肆身体，以傲豪杰，残<br>民兴乱之技行于天下，一得适其傃，其死后耳，而人犹祸之。悲夫！余是以咸<br>宜之。<br>○鞭贾（此篇端以讽空空于内者，贾技于朝，求过其分，而实不足赖云。）<br>市之鬻鞭者，人问之，其贾宜五十，（《孟子》：布帛长短同，则贾相若。<br>贾，音嫁。）必曰五万。复之以五十，则伏而笑；以五百，则小怒；五千，则大<br>怒；必以五万而后可。有富者子，适市买鞭，出五万，持以夸余。视其首，则拳<br>蹙而不遂；视其握，则蹇仄而不植；其行水者，一去一来不相承；其节朽墨而无<br>文，（一本有“材”字。）掐之灭爪，而不得其所穷；（爪按曰掐。掐，乞洽切。）<br>举之翲然若挥虚焉。（翲，纰招切，飞也。）余曰：“子何取于是而不<br>爱五万？”曰：“吾爱其黄而泽。且贾者云。”余乃召僮爚汤以濯之。（爚，音<br>籥，温也。）则遫然枯，（遫，音速。）苍然白，向之黄者栀也，（栀，音支，<br>实可以染黄。）泽者蜡也。富者不悦。然犹持之三年。后出东郊，争道长乐坂下，<br>（坂，坡也。）马相踶，（徒计切，蹋也。《庄子》：怒则分背相踶。）因<br>大击，鞭折而为五六。马踶不已，坠于地，伤焉。视其内则空空然，其理若粪<br>壤，无所赖者。<br>今之栀其貌，蜡其言，以求贾技于朝，（一有“者”字。贾，音古。）当其<br>分则善。（一本无“当其分则善”五字。）一误而过其分，则喜；当其分，则反<br>怒，曰：“余曷不至于公卿？”然而至焉者亦良多矣。居无事，虽过三年不害。<br>当其有事，驱之于陈力之列以御乎物，以夫空空之内，粪壤之理，而责其大击之<br>效，恶有不折其用而获坠伤之患者乎？（一无“者”字。）<br>○吏商<br>吏而商也，污吏之为商，不若廉吏之商，其为利也博。污吏以货商，资同恶<br>与之为曹，（资，藉也。）大率多减耗，役佣工，费舟车，射时有得失，取货有<br>苦良，（《周礼》：辨其苦良。）盗贼水火杀敓焚溺之为患，（“敓”，与“夺”<br>同。）幸而得利，不能什一二，身败禄敓，大者死，次贬废，小者恶，终不遂。<br>（“者”，一作“名”。）污吏恶能商矣哉？廉吏以行商，（行，下孟切，下<br>“其行”并同。）不役佣工，不费舟车，无资同恶减耗，时无得失，货无良苦，<br>盗贼不得杀敓，水火不得焚溺，利愈多，名愈尊，身富而家强，子孙葆光。（葆，<br>音保，大也。）是故廉吏之商博也。苟修严洁白以理政，由小吏得为县，由小县<br>得大县，由大县得刺小州，其利月益各倍。其行不改，又由小州得大州，其利月<br>益三之一。其行又不改，又由大州得廉一道，（廉，察也。）其利月益之三倍，<br>不胜富矣。苟其行又不改，则其为得也，夫可量哉？虽赭山以为章，（赭，音者，<br>赤也。章，犹枚也。《史记》：山居千章之材是也。）涸海以为盐，（涸，竭也。）<br>未有利大能若是者。然而举世争为货商，以故贬吏相逐于道，百不能一遂。人之<br>知谋，好迩富而近祸如此，悲夫！<br>或曰：“君子谋道不谋富，子见孟子之对宋牼乎，（牼，口茎切。）何<br>以利为也。”（孟子谓宋牼曰：“为人臣者怀利以事其君，为人子者怀利以事<br>其父，是君臣父子兄弟，终去仁义，怀利以相接，然而不亡者未之有也。”）柳<br>子曰：君子有二道，诚而明者，不可教以利；明而诚者，利进而害退焉。吾为是<br>言，为利而为之者设也。或安而行之，或利而行之，及其成功，一也。（《礼记<br>·中庸》。）吾哀夫没于利者，以乱人而自败也，姑设是，庶由利之小大登进其<br>志，幸而不挠乎下，（挠，女巧切。）以成其政，交得其大利。吾言不得已尔，<br>何暇从容若孟子乎？孟子好道而无情，其功缓以疏，未若孔子之急民也。<br>○东海若<br>东海若陆游，登孟猪之阿，（东海若，东海神名。孟猪，泽名。按《书》：<br>导荷泽，被孟猪。注：在菏东北。《汉·地理志》：孟猪在梁国睢阳县东北。<br>《周礼》作“望诸”。）得二瓠焉，（瓠，胡故切，匏也。）刳而振其犀以嬉，<br>（犀，瓜瓣。《诗》“齿如瓠犀”是也。刳，丘胡切。）取海水杂粪壤蛲蛔而实<br>之，（蛲蛔，人腹中虫。蛲，如消切。蛔，音尤，又音回。）臭不可当也。窒以<br>密石，举而投之海。逾时焉而过之，曰：“是故弃粪耶？”其一彻声而呼曰：<br>“我大海也。”东海若呀然笑曰：（呀然，笑貌。呀，虚牙切。）“怪矣，今夫<br>大海，其东无东，其西无西，其北无北，其南无南，旦则浴日而出之，夜则滔列<br>星，涵太阴，（太阴，月也。）扬阴火珠宝之光以为明，其尘霾之杂不处也，<br>（霾，音埋。）必泊之西澨，故其大也深也洁也光明也，无我若者。今汝海之弃<br>滴也，而与粪壤同体，臭朽之与曹，蛲蛔之与居，其狭咫也，（八寸曰咫。）又<br>冥暗若是，而同之海，不亦羞而可怜哉！子欲之乎？吾将为汝抉石破瓠，荡群秽<br>于大荒之岛，而同子于向之所陈者可乎？”粪水泊然不悦曰：“我固同矣，吾又<br>何求于若？吾之性也，亦若是而已矣。秽者自秽，不足以害吾洁；狭者自狭，不<br>足以害吾广；幽者自幽，不足以害吾明。而秽亦海也，狭亦海也，幽亦海也，突<br>然而往，于然而来，孰非海者？子去矣，无乱我。”其一闻若之言，号而祈曰：<br>“吾毒是久矣！吾以为是固然不可异也。今子告我以海之大，又目我以故海之弃<br>粪也，吾愈急焉。涌吾沫不足以发其窒，旋吾波不足以穴瓠之腹也，就能之，穷<br>岁月耳，愿若幸而哀我哉！”东海若乃抉石破瓠，投之孟猪之陆，荡其秽于大荒<br>之岛，而水复于海，尽得向之所陈者焉。而向之一者，终与臭腐处而不变也。<br>今有为佛者二人，同出于毗卢遮那之海，而汨于五浊之粪，而幽于三有之瓠，<br>而窒于无明之石，而杂于十二类之蛲蚘。（十二类，谓子为鼠、丑为牛之类。）<br>人有问焉，其一人曰：“我佛也，毗卢遮那、五浊、三有、无明、十二类，皆空<br>也，一也，无善无恶，无因无果，无修无证，无佛无众生，皆无焉，吾何求也！”<br>问者曰：“子之所言，性也，有事焉。夫性与事，一而二、二而一者也，子守而<br>一定，（一有“则”字。）大患者至矣。”其人曰：“子去矣，无乱我。”其一<br>人曰：“嘻，吾毒之久矣！吾尽吾力而不足以去无明，穷吾智而不足以超三有、<br>离五浊，而异夫十二类也。就能之，其大小劫之多不可知也，若之何？”问者乃<br>为陈西方之事，使修念佛三昧一空有之说。于是圣人怜之，（周昭王时，释伽生，<br>西方有圣人出世。）接而致之极乐之境，而得以去群恶，集万行，居圣者之地，<br>同佛知见矣。向之一人者，终与十二类同而不变也。夫二人之相远也，（“远”，<br>一作“违”。）不若二瓠之水哉！今不知去一而取一，甚矣。<br><hr>
