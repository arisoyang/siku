<h4>《集部·柳宗元集·卷一  雅诗歌曲》<b class="x">作者：柳宗元</b></h4>
○献平淮夷雅表（元和十二年十月癸酉，淮蔡平。按《毛诗·江汉》注：“淮夷，东国，在淮浦而夷行。”吴元济在淮西，故亦曰淮夷。盖公拟《江汉》之诗而作也。与韩文公《平淮西碑》同时作。先儒穆伯长云：“韩《元和圣德》、《平淮西》，柳《雅章》之类，皆辞严义伟，制述如经，能崒然耸唐德于盛汉之表。”《谈薮》云：“论柳文者，皆以谓《封建论》退之所无，《淮西雅》韩文不逮。”）臣宗元言：臣负罪窜伏，违尚书笺奏十有四年。（礼部郎官，掌尚书笺奏。公永贞元年自礼部员外郎贬邵州刺史，再贬永州司马。元和十年，召至京师，三月，出为柳州刺史。至是元和十三年为十四年，故云。）圣恩宽宥，命守遐壤，（柳州）。怀印曳绂，（绂，绶也。）有社有人。（《论语》：有民人焉，有社稷焉。）臣宗元诚感诚荷，顿首顿首。伏惟睿圣文武皇帝陛下，天造神断，克清大憝。（《书·康诰》曰：元恶大憝。注：大恶之人，为人所大恶。此指元济。）金鼓一动，（《左传》：金鼓以声气也。）万方毕臣。太平之功，中兴之德，推校千古，无所与让。臣伏自忖度，（忖度字见《孟子》。度，徒各切。）有方刚之力，（《诗》：膂力方刚。）不得备戎行，（音杭。）致死命，况今已无事，思报国恩，（一作恩德。）独惟文章。伏见周宣王时称中兴，其道彰大，于后罕及，然征于《诗》大、小《雅》，其选徒出狩，则《车攻》、《吉日》；（《小雅》。）命官分土，则《嵩高》、《韩奕》、《烝人》；（《大雅》。“烝民”作“烝人”，避唐讳也。）南征北伐，则《六月》、《采芑》；（《小雅》）平淮夷，则《江汉》、《常武》。（《大雅》。）铿鍧炳耀，（铿鍧，钟鼓声。铿，丘耕切。鍧，呼宏切。）荡人耳目。（荡，上声，又他浪切，动也。）故宣王之形容与其辅佐，由今望之，若神人然。此无他，以《雅》故也。臣伏见陛下自即位以来，平夏州，（永贞元年八月乙巳，宪宗即位。其年冬，夏绥银节度留后杨惠琳反。元和元年三月，夏州兵马使张承金斩惠琳。）夷剑南，（永贞元年八月癸丑，剑南西川节度使韦皋卒，行军司马刘辟自称留后。元和元年正月，命高崇文与李元奕、严砺等军以讨辟，擒辟以献。十月，辟伏诛。）取江东，（元和二年十月，镇海军节度李锜反，杀留后王澹。乙丑，命王锷讨之。癸酉，镇海军兵马使张子良执锜以献。十一月，锜伏诛。）定河北。（元和七年八月，魏博节度使田季安卒，其子怀谏自称知军府事。十月，魏博军以田季安之将田兴知军事。是月，兴以六州归于有司。十一月，赦魏、博、贝、卫、澶、相六州，诏兴充魏博节度使，赐名弘正。元和四年，成德军节度使王承宗反。五年，赦之。至十年，有罪，绝其朝贡，诏六镇节度进讨。十三年，承宗献德、棣二州降。）今又发自天衷，克翦淮右，（十二年十月，克蔡州。十一月，元济伏诛。翦，子浅切。）而《大雅》不作，臣诚不佞，然不胜愤懑。（一作踊懑。一作愤踊。懑，莫困切。踊，余陇切。）伏以朝多文臣，不敢尽专数事，谨撰《平淮夷雅》二篇，虽不及尹吉甫、召穆公等，庶施诸后代，有以佐唐之光明，谨昧死再拜以献，臣宗元诚恐诚惧，顿首顿首，（一本作诚恐诚惧，死罪死罪。）谨言。○平淮夷雅二篇（并序）《皇武》，命丞相度董师，集大功也。（宪宗元和九年，淮西吴少阳死，子元济伪表请主兵，不许，遂有反谋。时遣诸节度兵讨之，辄不利。朝臣皆请罢兵，独裴度奏，病在腹心，不时去，且为大患。十二年，宰相逢吉涯又建言宜休师，唯度请身自督战。宪宗谓曰：“果为朕行乎？”度俯伏流涕曰：“臣誓不与贼偕存。”即拜彰义军节度使，淮西宣慰招讨处置使。以韩弘为都统，表马总为宣慰副使，韩愈为行军司马，李正封、冯宿、李宗闵备两使幕府，奏罢中官统监，使将得专制号令，一战气倍。未几，李愬夜入悬瓠城，缚吴元济以献。度遣马总先入蔡，持节徐进，抚定其人，民始知有生之乐。）皇耆其武，（耆，致也。《诗》：“耆定尔功。”耆，音旨，又巨移切。）于溵于淮。（《说文》：“水出颍川阳城少室山，东入颍。”唐溵水县属陈州。元和九年，讨蔡，以李光颜为陈州刺史，诏以其军当一面，光颜乃壁溵水。明年，大破贼。溵，音殷，水名。）既巾乃车，（巾，饰也。《周官》有巾车之职。《左氏传》云：巾车脂辖。巾，一作徒。）环蔡其来。（其，一作具。）狡众昏嚚（狡，《说文》：少狗也。匈奴地有狡犬，黑身巨口。一曰狯也，疾也。狡众，贼徒也。昏嚚，愚也。口不道忠信之言曰嚚。狡，古巧切。嚚，鱼巾切。）甚毒于酲。（音呈，酒病也。）狂奔叫呶，（叫呶，欢声也。《诗》：或不知叫号。载号载呶。呶，尼交切。亦作呶。）以干大刑。（干，一作扞。）皇咨于度，惟汝一德。旷诛四纪，（自吴少诚、少阳至元济，凡五十年。四纪，一作四祀。按《新唐史·德宗纪》：贞元二年六月，淮西兵马使吴少诚杀其节度使陈仙奇，自称留后。《宪宗纪》：元和十二年十月，克蔡州。又《唐宰相表》，贞元二年丙寅，元和十二年丁酉，才三十二年耳，安得四纪也。《宪宗纪》：元和九年八月，彰义节度使吴少阳卒，其子元济自称知军事。九月，山南东道节度使严绶督兵讨之。十二年七月，裴度为淮西宣慰使，自九年至十二年，用兵讨元济，首尾止四年也，然《新史·元济传》曰：自少诚盗有蔡，四十年王师未尝傅城下，亦自误耳。）其徯汝克。（徯，待也。）锡汝斧钺，其往视师。师是蔡人，以宥以厘。（理也。《书》：允厘百工。力之反，一音禧，福也。《前汉》：祠官祝厘。师古曰：厘，本字作禧，假借用耳。）度拜稽首，（首至地也。）庙于元龟。（元龟，大龟。谓以元龟卜之于庙。）既祃既类，（祃，音骂。）于社是宜。（祃类宜皆师祭。《诗》：是类是祃。《礼记》：天子将出征，类于上帝，宜乎社，造乎祢，祃于所征之地。）金节煌煌。（《周礼》：凡邦国之使节，山国用虎节，土国用人节，泽国用龙节，皆以金为之。）钖盾雕戈。（钖，《说文》：马头饰也。《诗》：钩膺镂钖。盾，矛盾，所以捍身蔽目者。雕，琢也。《说文》：戈，平头戟。钖，音阳。盾，音楯）犀甲熊旂，（《周礼》：函人为甲，犀甲七属。《楚词》：操吴戈兮被犀甲。以犀为铠甲也。又《周礼》：熊虎为旗。今作旂，通用。熊旂五斿。）威命是荷。（《左传》昭七年，弗克负荷。荷，音河。）度拜稽首，出次于东。天子饯之，（是岁八月，度赴淮西，上御通化门送之。）罍斝是崇。（罍，《说文》：龟目酒樽，刻木作云雷之象。象施不穷也。罍，玉爵，夏曰盏，商曰斝，周曰爵。一说，斝受六升。斝，举下切。）鼎臑俎胾。（臑音濡，嫩软貌。选熊蹯之臑。又奴刀、奴侯二切。羊豕臂也。胾，侧史切，大脔也。）五献百笾。（《礼记》：一献质，三献文，五献察。）凡百卿士，班以周旋。既涉于浐，（浐，水名，出京兆蓝田关，入灞。《选》：控灞乘浐。浐，音产。）乃翼乃前。孰图厥犹，（《诗》：厥犹翼翼。一作由。）其佐多贤。宛宛周道，（周道，犹言大道也。《诗》：有栈之车，行彼周道。）于山于川。远扬迩昭，陟降连连。我旆我旗，（《说文》云：旆者，继旐之旗，沛然而垂。）于道于陌。（阡陌，田间道。南北曰阡，东西曰陌。）训于群帅，拳勇来格。（《诗·巧言》：无拳无勇，职为乱阶。注：拳，力也。格，至也。）公曰徐之，无恃頟頟。（頟頟，勇悍之貌。《书》：罔昼夜頟頟。一本作额，肆恶无休息也。鄂格切。）式和尔容，惟义之宅。（宅，居也。）进次于郾，（唐许州颍川郡有郾城县，与蔡州为邻。《裴度传》云：度屯郾城，劳诸军，士奋于勇。郾，音偃，又于献切。）彼昏卒狂。裒凶鞠顽，（《尔雅》：裒，聚也。《诗·采芑》：陈师鞠旅。鞠旅，谓告其师旅也。裒，蒲侯切。鞠，音掬。）锋猬斧螗。（《说文》：猬，虫也。似豪猪而小尔。猬，毛刺是也。螗，蝉也。《诗》：如蜩如螗。《后汉史》：运螳螂之斧，作螳。）赤子匍匐。（上音蒲，手行也，又音符。下蒲北切，伏地也，又音服。）厥父是亢。（音冈，拒也。《选·充国颂》：威谋靡亢。本传注，亢，当也，音康。）怒其萌芽，以悖太阳。（悖，音佩，又音勃，乱也。）王旅浑浑，（胡本切，又音胡昆切，流洪也。）是佚是怙。既获敌师，若饥得餔。（餔，申时食，音步。餹餔饵，又音布，与食也。又音逋，歠也。《前汉》：吕后因餹之，注甚详。）蔡凶伊窘，悉起来聚。左捣其虚，靡愆厥虑。（李祐言于李愬曰：“蔡之精兵，皆在洄曲及四境拒守，守城者皆羸老之卒，可以乘虚直抵其城。比贼将闻之，元济已成擒矣。”愬从之，遂克蔡州。）载辟载祓，（音弗，谓祓除不祥也。）丞相是临。弛其武刑，（弛，音豕，解也。）谕我德心。（度以蔡卒为牙兵，或谏曰：“蔡人反侧者尚多，不可不备。”度曰：“吾为彰义军节度使，元恶既擒，蔡人则吾人也。又何疑焉？”蔡人闻之感泣。）其危既安，有长如林。（长，陟丈切。如，一作有。）曾是讙譊，（《庄子》：奚以夫譊譊。讙，音欢。譊，女交切。）化为讴吟。皇曰来归，汝复相予。爵之成国，（一作“公于有晋”。以下文观之，意若重复。《左传》襄公十四年：“成国不过半天子之军。”成国谓公侯之国，一作于有晋国，又作于有晋胙。）胙以夏虚。（虚与墟同。《说文》：大丘。度入朝，策勋进金紫光禄大夫、弘文馆大学士、上柱国、晋国公，户三千，复知政事。晋地，即夏之所都。《左传》：昔武王克商，分唐叔，命以《唐诰》而封于夏墟。注：夏墟，大夏，今原晋阳也。胙，报也。）度拜稽首，天子圣神。度拜稽首，皇祐下人。淮夷既平，震是朔南。宜庙宜郊，以告德音。归牛休马，（归马于华山之阳，放牛于桃林之野，示天下弗服。牛，一作刃。）丰稼于野。我武惟皇，永保无疆。○皇武十有一章，章八句。《方城》，命愬守也。卒入蔡，得其大丑，以平淮右。（《左氏》：楚国方城以为城。方城，山名，在唐州。元和十一年十二月，以李愬为唐邓隋节度使，与元济战，数有功。十二年十月，愬自文城，因天大雪，疾驰百二十里，夜半至悬瓠城，破其门，取元济以献。“得其大丑”谓此。大丑，大酋也。《易》曰：获其大丑。愬，音诉。）方城临临，王卒峙之。（峙，直里切。供、峙，具也。）匪徼匪竞，（徼，音浇，求也。）皇有正命。（正，一作王。）皇命于愬，往舒余仁。踣彼艰顽，（《周礼》，凡杀人者踣诸市。踣，蒲墨切，僵也。）柔惠是驯。愬拜即命，于皇之训。（《书》：于帝其训。于，谓遵行也。）既砺既攻，（砺，淬砺。）以后厥刃。（后，一作复。）王师嶷嶷，（《诗》克岐克嶷。注：其貌嶷嶷然。又《楚辞》：过万酋之嶷嶷。注：海中山数万头也。嶷，鱼力切。）熊罴是式。（式，犹似也。）衔勇韬力，日思予殛。（讫力切，谓诛也。盖言欲诛贼也。晏本作“思奋予殛。”又一本作“日思奋殛”。）寇昏以狂，敢蹈愬疆。（蹈，一作逾。）士获厥心，大袒高骧。（骧，举首也。）长戟酋矛，（《考工记》：酋矛常有四尺。注云：酋，发声，直谓矛尔。）粲其绥章。（《诗》：王锡韩侯，淑旂绥章。注云：绥，所引以登车，有采章也。《说文》：车中靶也。）右翦左屠，聿禽其良。（十二年二月，愬擒元济捉生虞侯丁士良。士良，元济骁将，愬释其缚，署为捉生将，士良感之，言于愬曰：“贼将吴秀琳拥三千之众，据文城栅，为贼左臂，官军不敢近者，有陈光洽为之谋主也。士良能擒光洽。”戊申，果擒光洽以归。三月，秀琳以文城栅降，愬抚其背慰劳之。）其良既宥，告以父母。恩柔于肌，卒贡尔有。维彼攸恃，乃侦乃诱。（愬厚待秀琳，与之谋取蔡。秀琳曰：“公欲取蔡，非得李祐不可。”愬遣厢虞侯史用诚生擒祐以归，释不杀，用其策，战比有功。侦，《博雅》：问也。《选》：侦谍不敢东窥。侦，丑盈、丑正二切。）维彼攸宅，乃发乃守。其恃爰获，我功我多。阴谍厥图，（谍，间谍。《周礼》：三曰邦谍。谍，达协切。）以究尔讹。雨雪洋洋，（雨，去声。）大风来加。（十月，愬军出攻蔡，夜至张柴村，风雪，旌旗裂，人马冻死者相望。）于燠其寒，于迩其遐。汝阴之茫，（汝阴，地名，蔡州之境。）悬瓠之峨。（悬瓠，蔡州城，取其形似。《愬传》曰：愬入蔡州，取吴元济，道分轻兵断桥，以绝洄曲道。又以兵绝朗山道。行七十里，夜半至悬瓠城。雪甚，城旁有鹅鹜池，愬令击之，以乱军声，贼恃吴房朗山戍，无知者。瓠，音护。）是震是拔，大歼厥家。（歼，将廉切。）狡虏既縻，输于国都。示之市人，即社行诛。（愬至悬瓠城。壬申，攻牙城，毁其外门。癸酉，毁其南门。元济于城上请罪，梯而下，槛送京师。十一月，以元济献庙社，斩于独柳之下。一本作以诛。）乃谕乃止，蔡有厚喜。完其室家，仰父俯子。（刘梦得《嘉话拾遗》言：柳八驳《平淮西碑》云：左餐右粥，何如《平淮夷雅》仰父俯子。又云：韩碑兼有帽子，使我为之，便说用兵讨叛。）汝水氵云々，（音云，水流转之貌。）既清而瀰。（渺瀰，水貌。瀰，一作夷。）蔡人行歌，我步逶迟。（逶，于危切。潘曰：《诗》作倭，周道倭迟，注云：历远貌。）蔡人歌矣，蔡风和矣。（风，韩作人。）孰颣蔡初，（颣，卢对切，一作类。）胡甈尔居。（甈，牛列切，又五计切。不安貌。《周礼·牧人》：毁事用庞。故书毁为甈。《释音》：丘例切。《扬子》：刚则甈。音五计切。今此谓杌隉不安，字当作臲，音五结切，不安也。《书》作杌隉。）式慕以康，为愿有余。是究是咨，皇德既舒。皇曰咨愬，裕乃父功。（裕，大也。）昔我文祖，惟西平是庸。（愬父晟事德宗，平朱泚之乱，功居多，封西平王。庸，用也。）内诲于家，外刑于邦。（刑，典刑也。）孰是蔡人，而不率从。蔡人率止，惟西平有子。西平有子，惟我有臣。畴允大邦，（《汉书》：畴其爵邑。畴，等也。蔡平，以愬检校尚书左仆射、襄州刺史，充山南东道节度、襄邓隋唐复郢均房等州观察使。一本允作亢字。）俾惠我人。于庙告功，以顾万方。○方城十章，章八句。○唐铙歌鼓吹曲十二篇（并序一本序在篇末。铙，如铃，无舌有秉。又曰：铙，小钲也。军法，卒长执铙。《古今注》：汉乐有黄门鼓吹，天子所以宴群臣。短箫铙歌，鼓吹之一章尔。亦以赐有功。《说文音律》，管埙之乐也。《月令》：令乐正入学习吹。注：秋冬重吹。铙，女交切。吹，尺伪切。）负罪臣宗元（一无负罪二字。）言：臣幸以罪居永州，（元和元年十一月，公贬永州司马。）受食府廪，窃活性命，得视息，无治事，时恐惧，小闲，（音闲。）又盗取古书文句，聊以自娱。（元俱切。）伏惟汉、魏以来，代有铙歌鼓吹词，（见下注。）唯唐独无有。臣为郎时，以太常联礼部。（公为礼部员外郎，与太常寺联事。）尝闻鼓吹署（闻，一作问。）有戎乐，词独不列。今又考汉曲十二篇，（《晋志》云：汉时有短箫铙歌之乐，其曲有《朱鹭》、《思悲翁》、《艾如张》、《上之回》、《雍离》、《战城南》、《巫山高》、《上陵》、《将进酒》、《君马黄》、《芳树》、《有所思》、《雉子班》、《圣人出》、《上邪》、《临高台》、《远如期》、《石留》、《务成》、《玄云》、《黄爵行》、《钓竿》，凡二十二曲，列于鼓吹，多序战阵之事。序云十二篇，岂公之所取者，止于是耶？唐欧阳询载梁沈约鼓吹曲十二首云汉第一曲《朱辂》，今《木纪谢》；汉第二曲《思悲翁》，今《贤首山》；汉第三曲《艾如张》，今《桐柏山》；汉第四曲《上之回》，今《道亡》；汉第五曲《翁离》，今《抗威》；汉第六曲《战城南》，今《汉东流》；汉第七曲《巫山高》，今《鹤楼峻》；汉第八曲《上陵》，今《昏主》；汉第九曲《将进酒》，今《石首扃》；汉第十曲《有所思》，今《期运集》；汉第十一曲《芳树》，今《於穆》；汉第十二曲《上邪》，今《大梁》。公云汉曲十二篇，疑本于此也。）魏曲十四篇。（魏受命，改其十二曲，使缪袭为词，述以功德代汉。改《朱鹭》为《楚之平》，言魏也。改《思悲翁》为《战荥阳》，言曹公也。改《艾如张》为《获吕布》，言曹公东围临淮擒吕布也。改《上之回》为《克官渡》，言曹公与袁绍战，破之于官渡也。改《雍离》为《旧邦》，言曹公胜袁绍于官渡，还谯，收藏死亡士卒也。改《战城南》为《定武功》，言曹公初破邺，武功之定，始乎此也。改《巫山高》为《屠柳城》，言曹公越北塞，历白檀，破三郡乌丸于柳城也。改《上陵》为《平南荆》，言曹公平荆州也。改《将进酒》为《平关中》，言曹公征马超定关中也。改《有所思》为《应帝期》，言文帝以圣德受命应运期也。改《芳树》为《邕熙》，言魏氏临其国，君臣邕穆，庶绩咸熙也。改《上邪》为《太和》，言明帝继体承统，太和改元，德泽流布也。其余并同旧名。魏乐亦二十二曲，今云十四篇。）晋曲十六篇，（及晋武帝受禅，令傅玄制为二十二篇，述以功德代魏。改《朱鹭》为《灵之祥》，改《思悲翁》为《宣受命》，改《艾如张》为《征辽东》，改《上之回》为《宣辅政》，改《雍离》为《时运多难》，改《巫山高》为《平玉衡》，改《上陵》为《文皇统百揆》，改《将进酒》为《因时运》，改《有所思》为《惟庸蜀》，改《芳树》为《天序》，改《上邪》为《大晋承运期》，改《君马黄》为《金灵运》，改《雉子班》为《於穆我皇》，改《圣人出》为《仲春振旅》，改《临高台》为《夏苗田》，改《远如期》为《仲秋狝田》，改《石留》为《顺天道》，改《务成》为《唐尧》，改《黄爵行》为《伯益》，《钓竿》依旧名。其改者辞各有所指，犹魏之改汉也。今云十六篇，意见上。）汉歌词不明纪功德，魏、晋歌功德具。今臣窃取魏、晋义，用汉篇数，为唐铙歌鼓吹曲十二篇，纪高祖、太宗功能之神奇，因以知取天下之勤劳，命将用师之艰难。每有戎事，治兵振旅，幸歌臣词以为容，（容，谓容貌威仪也。《汉书》：鲁徐生善为颂，苏林注：不知经但能盘辟为礼容。师古注：颂，读为容。）且得大戒，宜敬而不害。臣沦弃既死，言与不言，其罪等耳。犹冀能言，有益国事，不敢效怨怼默已。（怼，亦怨也。《左传》：以死谁怼。怼，直吏切，又音队。）谨冒死上。○隋乱既极，唐师起晋阳，平奸豪，为生人义主，以仁兴武。为《晋阳武》第一。（晋阳，太原属邑。隋炀帝大业十二年，以唐高祖为太原留守，时炀帝南游江淮，天下盗起，太宗在晋阳，阴有安天下之志。义宁元年，晋阳宫监裴寂、晋阳令刘文静与太宗协谋，遂起义兵于晋阳。八月，高祖克长安。武德元年，受隋禅，即位焉。）晋阳武，奋义威。炀之渝，（炀，暴也。渝，一作沦。沦，丧也。言炀帝失德以亡其国。炀，音漾。）德焉归？氓毕屠，（言民皆屠戮也。）绥者谁？皇烈烈，专天机。号以仁，扬其旗。日之升，九土晞。（九土，九州。晞，一作熙。）诉田圻。（一作斥田坼。圻，音沂。坼，耻格切，《说文》：裂也。）流洪辉。有其二，（《论语》：三分天下有其二，以服事殷。）翼余隋。斮枭鷔，（斮，《说文》云：斩也。枭鷔，恶鸟，以喻叛臣。《前汉·郊祀志》，古天子春祠黄帝，用一枭破镜。枭，鸟名，食母。破镜，兽名，食父。黄帝欲绝其类，使百吏祠皆用之。破镜，如貙而虎眼。汉五月五日，作枭羹以赐百官。鷔，不祥鸟也，白身赤口似雁，所集国亡。斮，侧略切。枭。古尧切。鷔，五高切。）连熊螭。（螭，《说文》：如龙而黄。一说无角曰螭。螭，丑知切。）枯以肉，勍者羸。（勍，《左传》：勍敌之人，强也。勍，渠京切。羸，伦为切。）后土荡，（荡，平也。）玄穹弥。合之育，莽然施。（莽，《庄子》：适莽苍者。莽，母党、莫补二切，又莫郎切。）惟德辅，（惟德是辅。）庆无期。○右《晋阳武》二十六句。（句三字。）唐既受命，李密自败来归，以开黎阳斥东土，为《兽之穷》第二。（李密，辽东襄平人。隋末，杨元感起兵黎阳，密往从之，不见用。元感败，密潜归，以策干东郡贼翟让。让推密为谋主，号魏公，移檄州县，列炀帝十罪，天下震动。义宁元年，隋遣王世充选卒十万击密。唐武德元年，密失利，遂与其众二万人归关中。既至，高祖拜光禄卿封邢国公。后礼渐薄，密意不平。未几，高祖遣密诣山东，收其余众。适复有诏召密，密惧，遂谋叛，据桃林城。熊州副将盛彦师击斩之，传首长安。一本题云：李密自邙山之败，其下皆贰，伯王之业知天授在唐，遂归于有道，享我爵命，为《兽之穷》。邵本云：《兽之穷》十九句，其十五句句三字，其三句句七字，其一句句四字。以“天厚黄德狙犷服”、“自亡其徒匪予戮”、“縻以尺组噉以秩”为三七字句，“弓弭失箙”为四字句。）兽之穷，奔大麓。（麓，山足。《书》：纳于大麓。以兽喻密，故云奔大麓也。麓，音鹿。）天厚黄德狙犷服。（唐以土德代隋，故云黄德。扬雄《剧秦美新》：肉角之兽，狙犷而不臻。注：狙犷，犬啮人者也。狙，《广雅》：猕猴也。狙，七余切。犷，古孟切。）甲之櫜弓，弭矢箙。（櫜，韬也。櫜所以藏弓之器。《诗》：载櫜弓矢。弭，止也。弭，《说文》：弓无缘也。《诗》：象弭鱼服。箙，矢房，所以藏矢。《周礼》：仲秋献矢箙。櫜，音羔。弭，绵婢切。箙，音服。）皇旅靖，敌逾蹙。自亡其徒，匪予戮。屈<imgheight=32width=32border=0src=/bzk/QRDH.bmp>猛，（<imgheight=32width=32border=0src=/bzk/QRDH.bmp>，音畎，猛兽。按《唐韵》、《集韵》、《官韵》并无<imgheight=32width=32border=0src=/bzk/QRDH.bmp>字。或谓当作<imgheight=32width=32border=0src=/bzk/QRDH.bmp>，音暴，强侵也。《周礼》有司<虎武>氏。《尔雅》：<虎武>，有力。注：出西海大秦国，似狗多力。铉云：<虎武>恐误作<imgheight=32width=32border=0src=/bzk/QRDH.bmp>。）虔慄慄。（音栗。）縻以尺组，噉以秩。（此谓密至长安，以为光禄卿、邢国公。縻，忙皮切。组，总五切。噉，杜览切，与啗同。）黎之阳，土茫茫。富兵戎，盈仓箱。乏者德，莫能享。（音香，协韵，义同，去声。）驱豺兕，（《尔雅》：兕似牛。郭璞云：一角，青色，重千斤。）授我疆。○右《兽之穷》二十二句。（其十八句句三字，其四句句四字。）○太宗师讨王充，建德助逆。师奋击武牢下，擒之，遂降充。为《战武牢》第三。（唐武德元年，炀帝凶问至东都，王世充等奉越王侗即皇帝位，侗封世充郑国公。二年，世充胁越王侗求禅，遂僣位，改元，国号郑。三年七月，高祖诏秦王世民督诸军讨世充。先是，窦建德为侗所封，为夏王，与世充结欢。四年三月，建德悉起兵救世充。五月，世民大破建德之众于武牢，执之。王世充举东都降，河南平。王充即王世充也，避太宗讳，故去世。武牢，即虎牢也，唐讳虎字，改为武。余仿此。）战武牢，动河朔。（河朔，谓建德所据之地。）逆之助，图掎角。（《左传》襄十四年：譬如捕鹿，晋人角之，诸戎掎之。注：掎其足也。《说文》：偏引也。掎，居绮切。）怒鷇麛，（鷇，鸟子生须哺者。麛，鹿子。鷇麛，以喻世充、建德也。麛，古候切，诸本作鷇，音丘候切，义同。麛，音莫兮切。）抗乔岳。翘萌芽，（翘，举也。）傲霜雹。王谋内定，申掌握。铺施芟夷，二主缚。惮华戎，（惮，一作怛。）廓封略。命之瞢，（命，谓天命。瞢，母亘切，目不明，又音蒙、甍、梦。《左传》：亦无瞢焉。注：闷也。毕以斮。音斫，斩。卑，一作毕，又毕是。《楚辞》：羌两足以毕斮。）归有德，唯先觉。○右《战武牢》十八句。（其十六句句三字，其二句句四字。）○薛举据泾以死，子仁杲尤勇以暴，师平之。为《泾水黄》第四。（薛举，隋末起兵陇西，自号西秦霸王。唐武德元年，寇泾州，败唐兵。八月，谋取长安，会有疾，死。子仁杲立，复围泾州。十一月，秦王至高墌城，仁杲使宗罗睺将兵来拒，秦王遣将击之于浅水原，罗睺军大溃，秦王乃亲率骁骑据泾水临之，仁杲遂降。十二月，归斩于长安市。）泾水黄，（《汉·地理志》：泾水出安定郡泾阳县幵头山，东南至阳陵入渭。《诗》云，泾以渭浊，故云泾水黄也。）陇野茫。（举尽有陇西之地。茫茫，大也。）负太白，腾天狼。（太白、天狼，皆星名。《天官书》曰：秦之疆候在太白，占于狼弧。盖太白当秦疆，而泾陇即秦地，故云。又天狼，妖星，以喻贪残。《楚词》：举长矢兮射天狼。）有鸟鸷立，（鸷，音至。《说文》：击杀鸟也。）羽翼张。钩喙决前，（喙，许秽切。）钜趯傍。（钜，足距。一作距。趯，音惕，跳也。）怒飞饥啸，翾不可当。（翾，隳缘切，小飞貌。）老雄死，子复良。（举卒，仁杲僣称帝。）巢岐饮渭，肆翱翔。（岐，岐山。渭，渭水。）顿地纮。（《列子》：八纮九野之水。注：八极也，又《前汉》八纮注：八方之纲维。）提天纲。（《选·海赋》：天纲浡潏。）列缺掉帜，（列缺，电名。《选》云：霹雳列缺。《陵阳子明经》曰：列缺气去地二千四百里。列缺掉帜，言其旗帜飞动如列缺也。帜，尺志切，一作檝。招摇耀铓。术家谓之破军。《礼记》：招摇在上，急缮其怒。招摇，北斗七星也。北斗居四方宿之中，以斗末从十二月建而指之，则四方宿不差。今军行法云亦作此。北斗星在军中，举之于上，以正四方。《晋志》：招摇主胡兵。铓，刃端也。《选》：雄戟曜铓。）鬼神来助，梦嘉祥。脑涂原野，魄飞扬。（谓斩仁杲及其首帅等。）星辰复，恢一方。○右《泾水黄》二十四句。（其十五句句三字，其九句句四字）。○辅氏凭江、淮，竟东海，命将平之。为《奔鲸沛》第五。（辅氏，辅公祏也。隋季与杜伏威为盗，转掠淮南，伏威号总管，公祏为长史。唐武德二年，伏威遣使归国，诏授公祏淮南道行台，封舒国公。六年，伏威入朝，公祏居守。八月，遂称帝于丹阳，国号宋，修陈故宫室居之，遣将侵海州，寇寿阳。诏赵郡王孝恭及李靖、黄君汉、李世勣等讨之。七年三月，公祏败走，野人执送孝恭，孝恭斩之，传首京师。）奔鲸沛，荡海垠。（鲸，鱼之王。崔豹《古今注》：海鱼也。大者长千里，小者数千丈，其雌曰鲵。荡，摇荡。垠，岸。荡，音荡，又他浪切。垠，鱼巾切。）吐霓翳日，（霓，屈虹也。）腥浮云。帝怒下顾，哀垫昏。（垫，音玷。）授以神柄，推元臣。（此谓诏襄州道行台仆射赵郡王孝恭等讨公祏也。推，一作雄。）手援天矛，截修鳞。（此谓孝恭大败公祏擒之也，援，一作授。）披攘蒙霿，（《尔雅》：地气发天不应曰霿。与雾同，晦也。霿，武赋切，又茂、梦二音。）开海门。地平水静，浮天根。羲和显耀，（《淮南子》：羲和，日御也。）乘清氛，赫炎溥畅，融大钧。○右《奔鲸沛》十八句。（其十句句三字，其八句句四字。）○梁之余，保荆、衡、巴、巫，穷南越，良将取之不以师。为《苞枿》第六。（萧铣，后梁宣帝曾孙，故曰梁之余。义宁元年十月，自称梁王。二年，僣称皇帝。西至三峡，南尽交趾，北距汉水，皆附属，胜兵至四十余万。武德元年，徙居江陵。四年九月，高祖诏发巴蜀兵，以赵郡王孝恭、李靖统十二总管讨铣。十月，铣出降，送长安，斩于都市。南方郡县闻之，皆望风款附。枿，《尔雅》曰：烈枿余也。谓木斫髡而复生也。《说文》曰：伐木余也。《诗》：苞有三蘖。《前汉书·叙传》：三枿之起。注引《诗》云：包有三枿。《选》·《东京赋》：山无槎枿。枿，牙葛切，又牙结切，与蘖同。）苞枿<黑对>矣，（《官韵》、《唐韵》、《集韵》、《玉篇》并无<黑对>字，疑作<日对>，传写者误日为黑耳。<日对>，音队，茂也。《玉篇》黑部有<黑队>字，徒对切，恐误以队作对。邵熊文士也，直音<黑对>作队。注曰：草木盛貌。必有所据。）惟根之蟠。弥巴蔽荆，（荆，即江陵，铣所居地。）负南极以安。■Ａ３我旧梁氏，（■Ａ３，音冒，一作曰。）缉绥艰难。江汉之阻，都邑固以完。圣人作，神武用。有臣勇智，奋不以众。投迹死地，谋猷纵。化敌为家，虑则中。（陟仲切。）浩浩海裔，不威而同。系缧降王，定厥功。（《孟子》：系缧其子弟。注：系缧，犹结缚也。谓孝恭送铣于长安也。缧，力追切。降，胡江切。）澶漫万里，（澶漫，大水貌。杜诗：澶漫山东二百州，谓散远也。《庄子》：澶漫为乐。《选》：澶漫靡迤。澶，音惮。漫，谟官、莫半二切。）宣唐风。蛮夷九译，咸来从。（传四方之言曰译，音亦。《韩诗外传》：成王之时，越裳氏重九译而至。）凯还（一本作旋。）金奏，像形容。（《赵王孝恭传》：铣降，帝悦，迁孝恭荆州大总管，诏图破铣状以进。）震赫万国，罔不龚。（《说文》：肃也。《前汉》：象龚滔天。音恭，义同，通用。）○右《苞枿》二十八句（其十六句句四字，其三句句五字，其九句句三字。）○李轨保河右，师临之不克，变，或执以降。为《河右平》第七。（轨，字处则，武威姑臧人。义宁元年七月，自称河西大凉王，尽有河西五郡之地。唐武德元年，高祖与书招抚之，册拜为凉州总管，封凉王。二年，轨奉书称皇从弟大凉皇帝臣轨，而不受官爵，高祖怒，始议讨之。五月，轨将安兴贵执轨以闻，河西悉平。）河右澶漫，（澶漫，见上注。）顽为之魁。王师如雷震，昆仑以颓。（昆仑，山名，在西域。昆，音昆。仑，庐昆切。颓，徒回切。）上聋下聪，骜不可回。（轨将安兴贵仕长安，表请说轨，遣之，兴贵至武威，乘间说轨，令举河西以归唐，不听。骜与傲通。《说文》：倨也。《庄子》：则辞以放骜。）助雠抗有德，惟人之灾。乃溃乃奋，执缚归厥命。（即谓安兴贵执轨以闻也。）万室蒙其仁，一夫则病。濡以鸿泽，皇之圣。威畏德怀，功以定。顺之于理，物咸遂厥性。○右《河右平》十八句。（其十一句句四字，其五句句五字，其二句句三字。）○突厥之大，古夷狄莫强焉。师大破之，降其国，告于庙。为《铁山碎》第八。（突厥，古匈奴北部。隋大业中，始毕可汗立，其族强盛。高祖起义兵，遣刘文静聘始毕，引以为援，遣兵从平京城。自后恃功骄倨。唐武德二年卒，立颉利可汗。颉利、突利承父兄之资，尤有凭陵中国之意。九年，入寇便桥，太宗亲与盟于渭上，未几复寇。贞观三年，太宗诏李靖、李勣六总管师凡十余万讨之。十二月，突利率所部来奔。四年正月，靖进屯恶阳岭，夜袭定襄，破之。颉利惧，窜铁山，靖乘间袭击，遂大破，灭其国。颉利出奔，张宝相生擒之。复定襄、恒安之地，斥地界自阴山北至大漠。夏曰獯鬻，殷曰鬼方，周曰猃狁，汉曰匈奴，魏曰突厥。厥，九勿切。）铁山碎，大漠舒。二虏劲，（二虏，颉利、突利二可汗也。）连穹庐。背北海，专坤隅。岁来侵边，或傅于都。（于都，入寇便桥也。傅，音附，著也。《左氏》：傅于许。）天子命元帅，奋其雄图。破定襄，降魁渠。（靖袭定襄，破之。颉利所亲康苏密来降。）穷竟窟宅，（竟，一作竞。）斥余吾。（斥，开也。余吾，匈奴地名。《前汉·武帝纪》：马生余吾水中。应劭注云：在朔方北也。斥，一作并，蜀本作井。）百蛮破胆，边氓苏。威武燀耀，（燀，一作煇辉，炊也。《左氏》：燀之以薪。《前汉》：燀耀威灵。燀，齿善切。）明鬼区。（鬼区，夷远。）利泽瀰万祀，（瀰，诸本作弥。）功不可逾。官臣拜手，（《左氏》：官臣偃实先后之。注：官臣，守官之臣。又一本作群臣，非。）惟帝之谟。○右《铁山碎》二十二句。（其十一句句三字，其九句句四字，其二句句五字。）○刘武周败裴寂，咸有晋地，太宗灭之。为《靖本邦》第九。（唐武德二年，刘武周率兵侵并州，又进寇介州，陷之。五月，高祖遣李仲文讨之，一军全没。六月，右仆射裴寂请自行进讨。七月，又为其将宋金刚所败。武周进逼并州，遂据太原，金刚进攻晋州，六日城陷。太宗表请益兵往击之。三年四月，败金刚于雀鼠谷，又破武周于浩州。武周及金刚奔突厥，太宗进平并州，遂复故地。）本邦伊晋，惟时不靖。根柢之摇，（柢，木根。《汉书》：蟠木根柢。柢，典礼切，又音蒂。）枝叶攸病。守臣不任，（谓裴寂为晋州道行军总管，与武周战，败绩。）勚于神圣。（勚，劳也，谓劳太宗自平之也。勚，羊至切。）惟钺之兴，翦焉则定。洪惟我理，（洪，一作往，一本又作汪。）式和以敬。群顽既夷，庶绩咸正。皇谟载大，惟人之庆。○右《靖本邦》十四句。（句四字。）○李靖灭吐谷浑西海上。为《吐谷浑》第十。（吐谷浑居甘松山之南，洮水之西。隋时，其王慕容伏允寇边，炀帝败之。太宗朝，屡入寇，然伏允耄不能事，其相天柱王用事。贞观九年，诏李靖为西海道行军大总管，与侯君集等击之。伏允谋入碛，靖等决策深入，破之柏海上。浑，音魂。）吐谷浑盛强，背西海以夸。岁侵扰我疆，退匿险且遐。帝谓神武师，往征靖皇家。烈烈旆其旗，（《诗》：武王载旆，有虔秉钺，如火烈烈。）熊虎杂龙蛇。（《周礼》：交龙为旂。熊虎为旗。鸟隼为旟，龟蛇为旐。）王旅千万人，衔枚默无哗。（《周官》有衔枚氏。枚状如箸，横衔之。繣絜于项。繣者，结碍也。絜者，绕也。盖为结绕而绕项也。《汉书》：章邯夜衔枚击项梁。颜师古注：衔枚者，止言语欢嚣，欲令敌人不知其来也。哗，音华。）束刃逾山徼，（徼，境也。《前汉》：南至牂牁为徼。注：以木石水为界。徼，古尧切，又音叫。）张翼纵漠沙。一举刈膻腥，尸骸积如麻。除恶务本根，（《左传》隐六年：善为国家者，见恶如农夫之务去草焉。芟夷蕴崇之，绝其本根，勿使能殖。）况敢遗萌芽。洋洋西海水，威命穷天涯。系虏来王都，（见题注。）犒乐穷休嘉。（《周礼》：共其犒牛。犒，口到切。）登高望还师，（还，一作旋。）竟野如春华。（竟，一作竞。）行者靡不归，亲戚欢要遮。（《扬雄传》：淫淫与与，前后要遮。要，伊消切。）凯旋献清庙，万国思无邪。○右《吐谷浑》二十六句。（句五字。）○李靖灭高昌，为《高昌》第十一。（高昌，地在京师西四千八百里。唐武德二年，曲文泰嗣立为王。贞观四年，文泰入朝，久之，与西突厥通，遂疏朝贡之礼。十三年，命吏部尚书侯君集为交河道大总管，率薛万钧等击之。十四年，文泰死，子智盛立。王师进逼其都，智盛乃降，以其地为西州。据新、旧史《高昌传》及《李靖传》，皆不见靖灭高昌事，而公题云靖灭高昌，无所考焉。）麹氏雄西北，别绝臣外区。（别，异也。外区谓西突厥。别，笔列切。）既恃远且险，纵傲不我虞。烈烈王者师，熊螭以为徒。（螭，音摛。）龙旂翻海浪，（龙旂，见前篇注。）驲骑驰坤隅。（驲，音日，驿传也。《左氏》：吾将使驲奔问诸晋。）贲、育捕婴儿，（《扬子》注：孟贲、夏育皆卫人。《汉书》注：孟贲，古之勇士，水行不避蛟龙，陆行不避豺狼，发怒吐气，声响动天。夏育亦猛士。其唐兵灭高昌，如贲、育之搏婴儿。郭璞注《尔雅》：空手执曰搏。贲，音奔。）一扫不复余。平沙际天极，但见黄云驱。臣靖执长缨，（汉终军自请愿受长缨，必羁南越王而致之阙下。《本传》。）智勇伏囚拘。（《汉·贾谊传》：窘若囚拘。）文皇南面坐，夷狄千群趋。咸称天子神，往古不得俱。献号天可汗，（贞观四年，李靖系突厥颉利可汗以献。四月戊戌，西北四夷君长诣阙，请帝为天可汗。帝曰：“我为大唐天子，又下行可汗事乎？”群臣及四夷皆称万岁。是后以玺书赐西北君长，皆称天可汗。《郭子仪传》：“天可汗存乎？”汗，音寒。）以覆我国都。（覆，敷救切，盖也。）兵戍不交害，（戍，一作戎。）各保性与躯。○右《高昌》二十二句。（句五字。）○既克东蛮，群臣请图蛮夷状，如《周书·王会》。为《东蛮》第十二。（唐东谢蛮在黔州西数百里。贞观三年，其酋长谢元深入朝，冠乌熊皮冠，以金银络额，身被毛帔，韦皮行，而著履。中书侍郎颜师古因奏言：“周武王时，远国归款，周史乃集其事为《王会》篇。今万国来朝，至如此辈章服，实可图写，今请撰为《王会图》。”诏从之。以其地为应州，仍拜元深为刺史。《谭宾录》云：颜师古奏言，乃命尚书阎立本图之。）东蛮有谢氏，冠带理海中。自言我异世，虽圣莫能通。王卒如飞翰，（翰，毛也。《诗》：如飞如翰。翰，侯肝切，又音寒。）鹏骞骇群龙。（鹏，鸟也。骞，飞貌。鹏，音朋。骞，音轩。）轰然自天坠，（《汉书》：周亚夫东击吴、楚，赵涉遮说曰：“将军何不从此右去，走蓝田，出武关，抵雒阳，直入武库，击鸣鼓，诸侯闻之，以为将军从天而下也。”此用其意。轰，呼宏切，群车声。）乃信神武功。系虏君臣人，累累来自东。（《前汉志》：果累累从楚而围蔡。注：累读曰絫。絫絫，不绝之貌。累，伦追切。）无思不服从，唐业如山崇。百辟拜稽首，咸愿图形容。如周《王会书》，（《汲冢周书》第五十九篇名《王会》。其图，天子南面立，唐叔、荀叔、周公在左，太公望在右。内台四面者，正北方应侯、曹叔、伯舅，比服次之，要服次之，荒服又次之，是皆朝于内者。）永永传无穷，睢盱万状乖。（睢盱，张目貌。《集韵》：睢盱，小人喜悦貌。《列子》：而睢睢，而盱盱。《选》：天地未祛，睢睢盱盱。注：视不明貌。睢，音虽。盱，凶于切。）咿嗢九译重。（咿嗢，言不明也。咿，音伊。《字林》：内悲也。嗢，乙骨切，《说文》：咽也，一曰大笑。《选》：先嗢哕以理来。又《选》：喔咿嚅唲，强笑貌。《前汉》：越裳氏重译献白雉。张衡《东京赋》：重舌之人九译，佥稽首而来王。九译者，谓译语度九重之国乃至于此也。）广轮抚四海，（《周礼·大司徒》：周知九州之地域广轮之数。马融云：东西为广，南北为轮。轮，从也。广，古旷切。）浩浩知皇风。歌诗铙鼓间，以壮我元戎。○右《东蛮》二十二句。（句五字。）○贞符（并序按：序云，臣为尚书郎时，尝著《贞符》。公为尚书礼部员外郎，在永贞元年，《贞符》盖是时作。然是年冬，公继贬永州司马，而序又云，“臣所贬州吴武陵为臣言董仲舒对三代受命之符”，则序盖在永州作。宋景文《笔录》云：柳子厚《贞符》、《礻昔说》，虽模写前人体式，然自有新意，可谓文矣。）负罪臣宗元（一无负罪二字。）惶恐言：臣所贬州流人吴武陵（诸本流人上有“量移”二字。考之史传，止云坐事流永州。胥山沈晦曰：宜如《唐书》去“量移”字。）为臣言：“董仲舒对三代受命之符。（董仲舒《策》曰：天之所大奉使之王者，必有非人力所能致而自至者，此受命之符也。天下之人，同心归之，若归父母，故天瑞应诚而至。《书》曰：白鱼入于王舟，有火集于王屋，流为乌。此盖受命之符也。）诚然非耶？”臣曰：非也。何独仲舒尔。自司马相如、刘向、扬雄、班彪、彪子固，皆沿袭嗤嗤（音痴，）推古瑞物以配受命。（司马相如《封禅文》、刘向《洪范五行传》、扬雄《剧秦美新》、班彪《王命论》、班固《典引》，皆言符瑞之应。）其言类淫巫瞽史，诳乱后代，（诳，古况切。）不足以知圣人立极之本，显至德，扬大功，（一作公。）甚失厥趣。臣为尚书郎时，尝著《贞符》，言唐家正德受命于生人之意，累积厚久，宜享年无极之义，（一无年字。）本末闳阔。会贬逐中辍，不克备究。武陵即叩头邀臣：“此大事，不宜以辱故休缺。（缺，破也，少也。《集韵》：缺或作<imgheight=32width=32border=0src=/bzk/Z050.bmp>，缺，倾雪切。）使圣王之典不立，无以抑诡类，拔正道，表核万代。”（表核，犹表正也，实也。）臣不胜奋激，即具为书。念终泯没蛮夷，不闻于时，独不为也。（独，一作犹。）苟一明大道，施于人世，（一本，死字上有臣字。）死无所憾，用是自决。臣宗元稽首拜手以闻。曰：孰称古初朴蒙空侗而无争，（《扬子》：天降生民，空侗颛蒙。空侗，无知貌。）厥流以讹，（流，谓末流。讹，谬也。）越乃奋敓斗怒震动，专肆为淫威？（《书》：敓攘矫虔。敓，古夺字。一作击。沈晦曰：诸本作振动静专，《唐书》无静字，今以《唐书》为据。动字绝句。）曰：是不知道。惟人之初，总总而生，林林而群。雪霜风雨雷雹暴其外，于是乃知架巢空穴，（一无乃知字，下同。）挽草木，取皮革，饥渴牝牡之欲驱其内，（驱，一作欧。）于是乃知噬禽兽，咀果谷。（<口父>咀，谓商量斟酌之。一曰含味。《前汉》：咀噍芝英兮叽琼华。噬，音誓。咀，在吕切。）合偶而居。交焉而争，睽焉而斗。（睽，一作际。）力大者搏，齿利者啮，（倪结切，噬也。）爪刚者决，群众者轧，（乙黠切。《说文》：辗也。）兵良者杀。披披藉藉，草野涂血。（涂，一作流。）然后强有力者出而治之，往往为曹于险阻，用号令起，（一无用字。）而君臣什伍之法立。（什伍，谓兵法也。五人为伍，十人为什。）德绍者嗣，道怠者夺。于是有圣人焉曰黄帝，游其兵车，（一无游字。）交贯乎其内，一统类，齐制量。（制量，谓法制度量也。）然犹大公之道不克建。于是有圣人焉曰尧，置州牧四岳，持而纲之，立有德有功有能者参而维之，运臂率指，屈伸把握，莫不统率。尧年老，（一无尧字。）举圣人而禅焉，大公乃克建。由是观之，厥初罔匪极乱。（匪，一作不。）而后稍可为也。（一本，为下有世字，也下有而字。）非德不树，故仲尼叙《书》，于尧曰“克明俊德”，于舜曰“浚哲文明”，于禹曰“文命祗承于帝”，于汤曰“克宽克仁，彰信兆民”，于武王曰“有道曾孙”。稽揆典誓，贞哉！惟兹德实受命之符，以奠永祀。后之妖淫嚚昏（《左传》：口不道忠信之言为嚚，诸本作嚣，非是。嚚，鱼中切。）好怪之徒，乃始陈大电、（《河图》云，少典妃附宝，见大电光绕北斗枢星耀郊野，附宝意感而生黄帝于寿丘。《帝王世纪》：大电光绕北斗枢星，附宝感而怀孕，二十四月生黄帝。）大虹、（《世纪》又云：舜母握登见大虹，意感而生舜。瑶光如虹贯月，感女枢而生颛顼。大星如虹流华渚，而女节生少昊。见沈约《宋书》。）玄鸟、（《诗·商颂》：天命玄鸟，降而生商。注云：玄鸟，鳦也。汤之先祖有娀氏女简狄，配高辛氏，生契。笺云：鳦遗卵，简狄吞之而生契。《史记》：帝喾少妃简狄，以春分祀高禖，而玄鸟遗其卵，简狄吞之，孕而生契焉。）巨迹、（《诗·生民》：履帝武敏歆。笺云：高辛初郊禖之时，有大神之迹，姜嫄履之而生弃。《史记》：帝喾元妃姜嫄，见大人迹，履之，感而生稷。）白狼、（《帝王世纪》曰：有神牵白狼衔钩入殷朝。《尚书璇玑钤》曰：汤受金符帝箓，白狼衔钩入殷朝。）白鱼、流火之乌（武王伐纣，渡河，中流，白鱼跃入王舟中。武王俯取以祭。既渡，有火自上复于下，至于王屋，流为乌，其色赤，其声魄云。董仲舒《策》引《书》：白鱼入於王舟。注谓今文《尚书·泰誓》之辞，谓武王伐纣时有此瑞也。《前汉·郊祀志》曰：周得火德，有赤乌之符。注引《尚书中候》曰：有火自天止于王屋，流为赤乌，五至以谷俱来。）以为符。斯为诡谲阔诞，（诡，古委切。谲，音决。）其可羞也，（其，一作甚。）而莫知本于厥贞。（《新唐史》无而字。）汉用大度。（《汉书·高纪》：常有大度。）克怀于有氓，登能庸贤，濯痍煦寒，（煦，烝也。一曰温润。痍，音夷。煦，吁句切。）以瘳以熙，兹其为符也。而其妄臣（一本作臣妾。）乃下取虺蛇，（虺音卉）上引天光，（《史记》：高祖被酒，夜径泽中，有白蛇当道，高帝拔剑斩之。后人来至蛇所，有一老妪哭曰：吾子白帝子，化为蛇，当道，今者赤帝子斩之。又曰：高帝入关，五星聚于东井。班彪《王命论》曰：初刘媪妊高祖而梦与神遇，震电晦冥，有龙蛇之怪。是以王、武感物而折券，吕公睹形而进女，秦皇东游以厌其气，吕后望云而知所处，始受命则白蛇分，西入关则五星聚，故淮阴、留侯谓之天授，非人力也。公意其指此乎？）推类号休。（号，胡刀切，下同。）用夸诬于无知之氓。增以驺虞神鼎，（驺虞，仁兽也，司马相如《封禅书》曰：囿驺虞之珍群。又曰：般般之兽，乐我君囿。白质黑章，其仪可喜。言时得此兽也。元鼎元年，得宝鼎汾水上，因是改元。四年六月，又得之。）胁驱纵臾，（《西汉·衡山王传》：日夜纵臾王谋反事。注，纵臾，勉强也。臾，一本作踊。《前汉》：日夜纵臾，谓奖劝也。纵，子勇切。臾，音勇。）俾东之泰山石闾，（武帝太初三年夏四月，还，修封泰山，礻亶石闾。《郊祀志》云：石闾在泰山下阯南方。方士言，仙人闾也，故上亲禅焉。）作大号，谓之封禅，（张晏曰：封禅者，天高而可冀近神灵也。《说文》：祭天也。一曰让也。王侯功不敢当，故让于天。禅，音擅，古文作礻亶字。）皆《尚书》所无有。莽述承效，（《王莽传》，前辉光谢嚣奏，武功长孟通浚井得白石，上圆下方，有丹书著石，文曰：告安汉公莽为皇帝。符命之起，自此始矣。述为益州牧，有龙出其府殿中，夜有光耀，述以为符瑞，因刻其掌，文曰公孙帝。）卒奋骜逆。其后有贤帝曰光武，克绥天下，复承旧物，犹崇赤伏，（伏，一作服。光武在长安时，同舍生强华自关中奉赤伏符曰：“刘秀发兵捕不道，四夷云集龙斗野，四七之际火为主。”群臣奏曰：“受命之符，人应为大。”光武因此崇尚符谶，建武元年也。）以玷厥德。魏、晋而下，尨乱钩裂，厥符不贞，邦用不靖，亦罔克久，驳乎无以议为也。（《玉篇》：驳，马色不纯。《前汉》：白黑杂合谓之駮。本作驳。）积大乱至于隋氏，环四海以为鼎，跨九垠以为炉，（垠，《广雅》：崖也。《前汉》：漂龙渊而还九垠兮。垠，音银。炉，音卢。）爨以毒燎，（爨，《说文》：齐谓之炊。燎，放火也。爨，取乱切。燎，音了。）煽以虐焰。（煽，炽也。焰，火光也。煽，音扇，又音膻。焰，以赡切。）其人沸涌灼烂，号呼腾蹈，莫有救止。于是大圣乃起，丕降霖雨，浚涤荡沃，蒸为清氛，疏为泠风。（冷，音零。）人乃漻然休然，（漻，水清深也，《集韵》：变化貌。《庄子》：油然漻然。注：天下未有不变者也。漻，连条切。又音流。）相睎以生，（睎，一作晞。）相持以成，相弥以宁。琢斮屠剔。（琢，一作椓，去阴之刑也。《书》劓刵椓黥。剔，解骨也。琢，丁角切。）膏流节离之祸不作，而人乃克完平舒愉，尸其肌肤，以达于夷途。焚坼抵掎，（居绮切。）奔走转死之害不起，（死，一作徙。）而人乃克鸠类集族，歌舞悦怿，用祗于元德。徒奋袒呼，犒迎义旅，欢动六合，至于麾下。（麾，大将之旗。）大盗豪据，阻命遏德，义威殄戮，咸坠厥绪，无刘于虐。（尽杀曰刘。）人乃并受休嘉，去隋氏，克归于唐，踯躅讴歌，（踯躅，行不进貌。踯，音掷。躅，除玉切。）灏灏和宁。（灏，音浩。）帝庸威栗，惟人之为。敬奠厥赋，（奠，定也。）积藏于下，（《韩诗外传》曰：王者藏于天下，诸侯藏于百姓。）是谓丰国。乡为义廪，敛发谨饬，岁丁大侵，（五谷不熟，谓之大侵。见《谷梁传》襄公二十四年。）人以有年。简于厥刑，不残而惩，是谓严威。小属而支，（而，若也。属，《说文》：连也。不断而支体也。下而字义同。属，之欲切。）大生而孥，恺悌祗敬，用底于理。凡其所欲，不谒而获，凡其所恶，不祈而息。四夷稽服，不作兵革，不竭货力。丕扬于后嗣，用垂于帝式。十圣济厥理。（高祖、太宗、高宗、中宗、睿宗、玄宗、肃宗、代宗、德宗、顺宗，凡十帝，是为十圣。）孝仁平宽，惟祖之则。泽久而逾深，（逾，一作愈。）仁增而益高，人之戴唐，永永无穷。是故受命不于天，于其人，休符不于祥，于其仁。惟人之仁，匪祥于天，匪祥于天，兹惟贞符哉。（一本，无符字。）未有丧仁而久者也，未有恃祥而寿者也。商之王以桑谷昌，以雉雊大，（商太戊时，有桑谷共生于朝，一暮大拱。伊陟曰：妖不胜德，太戊修德，桑谷死。”桑谷。二木名，下音谷。《说文》：楮也。又古候切。南人呼楮如谷，北人呼如彀。高宗时，祭成汤有飞雉升鼎耳而雊。高宗修政行德，殷道遂复兴。雊，鸣也。古候切。）宋之君以法星寿，（《广雅》曰：法星，荧惑也，宋景公三十七年，荧惑守心。心，宋之分野，景公忧之。司星子韦曰：“可移于相。”公曰：“相，吾之股肱。”曰：“可移于民。”公曰：“君者待民。”曰：“可移于岁。”公曰：“岁饥民困，吾谁为君。”子韦曰：“天高听卑，君有君人之言三，荧惑疑有动。”于是候之，果徙三舍。舍行七星，星当一年，故延二十一年，景公在位六十四年而卒。见《史记·宋世家》。荧惑退舍，又见《吕氏春秋》。）郑以龙衰，（鲁昭公十九年，郑大水，龙斗于时门之外洧渊。）鲁以麟弱，（哀公十四年春，西狩获麟。）白雉亡汉，（汉平帝元始元年春正月，越裳氏重译献白雉一，黑雉二。）黄犀死莽，（平帝元始二年，黄支国献犀牛。王莽班《符命》，总说曰：肇命于新都，受瑞于黄支。）恶在其为符也？（恶，音乌。）不胜唐德之代，光绍明浚，深鸿庞大，保人斯无疆。（一本，无大字。）宜荐于郊庙，文之雅诗，祗告于德之休。帝曰：“谌哉。”（谌，亦作忱。时任切。）乃黜休祥之奏，究贞符之奥，思德之所未大，求仁之所未备，以极于邦理，以敬于人事。其诗曰：於穆敬德，（於，叹辞。穆，美也。《诗》：於穆清庙。一作穆穆敬德。）黎人皇之。（皇，君也。）惟贞厥符，浩浩将之。（将，助也。）仁函于肤，刃莫毕屠。泽<imgheight=32width=32border=0src=/bzk/Z075.bmp>于爨，（<imgheight=32width=32border=0src=/bzk/Z075.bmp>，音罕，又虚汗切，火乾也。）{沸鬲}炎以浣。（{沸鬲}，涫也，汤沸也。浣，濯垢也。{沸鬲}，方味切。浣，音缓。）殄厥凶德，（殄，一作勃。）乃驱乃夷，懿其休风，是煦是吹。（煦，吁句切。气以温之。）父子熙熙，相宁以嬉。赋彻而藏，（《孟子》：周人百亩而彻。谓什一之赋。）厚我糗粻。（《礼记》：五十异粻。糗，去久切，又丘救切。熬米麦也。粻，张、粮二音。）刑轻以清，我肌靡伤。（肌，一本作宗，一本作完。）贻我子孙，百代是康。十圣嗣于理，仁后之子。子思孝父，易患于己。（于，一作乎。）拱之戴之，神具尔宜。（一作神其佑尔。）载扬于雅，承天之嘏。（嘏，音假，福也，大也。）天之诚神，宜鉴于仁。神之曷依，宜仁之归。（一本，仁作人字。）濮沿于北，（一本，沿作铅字。）祝栗于南。（《前汉·礼乐志·房中歌》曰：四极爰辏。师古曰：四极，四方极远之处也。《尔雅》曰：东至于泰远，西至于邠国，南至于濮沿，北至于祝栗，谓之四极。）幅员西东，（《商颂》：幅陨既长。注云：陨，当作圆。圆，周也。）祗一乃心。祝唐之纪，（纪，一作祀。）后天罔坠。祝皇之寿，与地咸久。曷徒祝之，心诚笃之。神协人同，（旧本作尸协。《唐史》作神协。）道以告之。（告，音梏。）俾尔亿万年，不震不危。我代之延，永永毗之。仁增以崇，曷不尔思？有号于天，（号，音豪。）佥曰呜呼，咨尔皇灵，无替厥符。○视民诗（诗专以美房玄龄、杜如晦，意有仿于《大雅·崧高》、《烝民》等诗。一本，此诗在外集。）帝视民情，（帝，上帝。）匪幽匪明。惨或在腹，已如色声。亦无动威，亦无止力。弗动弗止，惟民之极。帝怀民视，（《书》：天视自我民视。）乃降明德，（明德，谓明德之王。）乃生明翼。（《书》：庶明励翼。）明翼者何？乃房乃杜。惟房与杜，实为民路。乃定天子，乃开万国。万国既分，乃释蠹民。乃学与仕，乃播与食，（《书》：汝后稷播时百谷也。）乃器与用，乃货与通。有作有迁，无迁无作。士实荡荡，农实董董，工实蒙蒙，贾实融融。左右惟一，出入惟同。摄仪以引，以遵以肆。（音曳，一作肄。）其风既流，品物载休。惟天子守，乃二公之久；惟天子明，乃二公之成；惟百辟正，乃二公之令；惟百辟谷，（谷，善也。《书》：凡厥正人，既富方谷。）乃二公之禄。二公行矣，弗敢忧纵，是获忧共；二公居矣，弗敢泰止，是获泰已。既柔一德，四夷是则。四夷是则，永怀不忒。（忒，差忒也，《诗》：其仪不忒。）<hr>
