<h4>《集部·柳宗元集·附录》<b class="x">作者：柳宗元</b></h4>
<br>○旧唐书本传（刘昫）<br>柳宗元，字子厚，河东人。后魏侍中济阴公之系孙。曾伯祖奭，高祖朝宰相。<br>父镇，太常博士，终侍御史。宗元少聪警绝众，尤精西汉诗骚，下笔构想，与古<br>为侔。精裁密致，璨若珠贝。当时流辈咸推之。登进士第，应举宏辞，授校书郎、<br>蓝田尉。贞元十九年，为监察御史。<br>顺宗即位，王叔文、韦执谊用事，尤奇待宗元，与监察吕温密引禁中，与之<br>图事。转尚书礼部员外郎。叔文欲大用之，会居位不久，叔文败，与同辈七人俱<br>贬。宗元为邵州刺史，在道，再贬永州司马。既罹窜逐，涉履蛮瘴，崎岖堙厄，<br>蕴骚人之郁悼，写情叙事，动必以文。为骚文十数篇，览之者为之凄恻。<br>元和十年，例移为柳州刺史。时朗州司马刘禹锡得播州刺史，制书下，宗元<br>谓所亲曰：“禹锡有母年高，今为郡蛮方，西南绝域，往复万里，如何与母偕行？<br>如母子异方，便为永诀。吾于禹锡为执友，胡忍见其若是？”即草章奏，请以柳<br>州授禹锡，自往播州。会裴度亦奏其事，禹锡终易连州。<br>柳州土俗，以男女质钱，过期则没入钱主。宗元革其乡法，其已没者，仍出<br>私钱赎之，归其父母。江、岭间为进士者，不远数千里，皆随宗元师法；凡经其<br>门，必为名士。著述之盛，名动于时，时号柳州云。有文集四十卷。元和十四年<br>十月五日卒，时年四十七。子周六、周七，才三四岁。观察使裴行立为营护其丧<br>及妻子还于京师，时人义之。<br>○新唐书本传（宋祁）<br>柳宗元，字子厚，其先盖河东人。从曾祖奭为中书令，得罪武后，死高宗时。<br>父镇，天宝末遇乱，奉母隐王屋山，常闲行求养，后徙于吴。肃宗平贼，镇上书<br>言事，擢左卫率府兵曹参军。佐郭子仪朔方府，三迁殿中侍御史。以事触窦参，<br>贬夔州司马。还，终侍御史。宗元少精敏绝伦，为文章卓伟精致，一时辈行推仰。<br>（行，胡浪切。）第进士、博学宏词科，授校书郎，调蓝田尉。贞元十九年，为<br>监察御史里行。善王叔文、韦执谊。二人者奇其才。及得政，引内禁近，与计事，<br>擢礼部员外郎，欲大进用。俄而叔文败，贬邵州刺史，不半道，贬永州司马。既<br>窜斥，地又荒疠，因自放山泽间，其堙厄感郁，一寓诸文，仿《离骚》数十篇，<br>读者咸悲恻。雅善萧俛，诒书言情。又诒京兆尹许孟容。然众畏其才高，惩刈<br>复进。（“刈”，与“艾”同。）故无用力者。宗元久汩振，其为文，思益深。<br>尝著书一篇，号《贞符》。宗元不得召，内闵悼，悔念往吝，作赋自儆，曰《惩<br>咎》。元和十年，徙柳州刺史。时刘禹锡得播州，宗元曰：“播非人所居，而禹<br>锡亲在堂，吾不忍其穷，无辞以白其大人，如不往，便为母子永决。”即具奏，<br>欲以柳州授禹锡而自往播州。会大臣亦为禹锡请，因改连州。柳人以男女质钱，<br>过期不赎，子本均，则没为奴婢。宗元设方计，悉赎归之。尤贫者，令书佣，视<br>直足相当，还其质。已没者，出己钱助赎。南方为进士者，走数千里从宗元游，<br>经指授者，为文辞皆有法。世号柳柳州。十四年卒，年四十七。宗元少时嗜进，<br>谓功业可就。既坐废，遂不振。然其才实高，名盖一时。韩愈评其文曰：“雄深<br>雅健似司马子长，崔、蔡不足多也。”（司马迁、崔骃、蔡邕。）既没，柳人怀<br>之，托言降于州之堂，人有慢者辄死。庙于罗池，愈因碑以实之云。<br>○柳子厚墓志铭（韩愈）<br>子厚讳宗元。七世祖庆，为拓跋魏侍中，封济阴公。曾伯祖奭，为唐宰相，<br>与褚遂良、韩瑗俱得罪武后，死高宗朝。皇考讳镇，以事母，弃太常博士，求为<br>县令江南。其后，以不能媚权贵，失御史。权贵人死，乃复拜侍御史，号为刚直。<br>所与游皆当世名人。<br>子厚少精敏，无不通达。逮其父时，虽少年，已自成人，能取进士第，崭然<br>见头角，众谓柳氏有子矣。其后以博学宏词授集贤殿正字，俊杰廉悍，议论证据<br>今古，出入经史百子，踔厉风发，率常屈其座人，名声大振，一时皆慕与之交。<br>诸公要人争欲令出我门下，交口荐誉之。贞元十九年，由蓝田尉拜监察御史。顺<br>宗即位，拜礼部员外郎。遇用事者得罪，例出为刺史。未至，又例贬州司马。居<br>间，益自刻苦，务记览，为词章，泛滥停蓄，为深博无涯涘，而自肆于山水间。<br>元和中，尝例召至京师。又偕出为刺史，而子厚得柳州。既至，叹曰：是岂不足<br>为政邪？因其土俗，为设教禁，州人顺赖。其俗以男女质钱，约不时赎，子本相<br>侔，则没为奴婢。子厚与设方计，悉令赎归。其尤贫力不能者，令书其佣，足相<br>当，则使归其质。观察使下其法于他州，比一岁，免而归者且千人。衡湘以南，<br>为进士者，皆以子厚为师。其经承子厚口讲指画，为文词者悉有法度可观。其召<br>至京师而复为刺史也，中山刘梦得禹锡亦在遣中，当诣播州。子厚泣曰：“播州<br>非人所居，而梦得亲在堂，吾不忍梦得之穷，无辞以白其大人，且万无母子俱往<br>理。”请于朝，将拜疏愿以柳易播，虽重得罪，死不恨。遇有以梦得事白上者，<br>梦得于是改刺连州。<br>呜呼！士穷乃见节义。今夫平居里巷相慕悦，酒食游戏相征逐，诩诩强笑语<br>以相取下，握手出肺肝相示，指天日涕泣，誓生死不相背负，真若可信，一旦临<br>小利害，仅如毛发比，反眼若不相识，落陷井不一引手救，反挤之，又下石焉者，<br>皆是也。此宜禽兽夷狄所不忍为，而其人自视以为得计，闻子厚之风，亦可以少<br>愧矣。<br>子厚前时少年，勇于为人，不自贵重顾藉，谓功业可立就，故坐废退。既退，<br>又无相知有气力得位者推挽，故卒死于穷裔，材不为世用，道不行于时也。使子<br>厚在台省时，自持其身已能如司马、刺史时，亦自不斥。斥时，有人力能举之，<br>且必复用不穷。然子厚斥不久，穷不极，虽有出于人，其文学辞章，必不能自力<br>以致必传于后如今无疑也。虽使子厚得所愿，为将相于一时，以彼易此，孰得孰<br>失，必有能辨之者。<br>子厚以元和十四年十一月八日卒，年四十七，以十五年七月十日归葬万年先<br>人墓侧。子厚有子男二人：长曰周六，始四岁；季曰周七，子厚卒乃生。女子二<br>人，皆幼。其得归葬也，费皆出观察使河东裴君行立。行立有节概，重然诺，与<br>子厚结交，子厚亦为之尽，竟赖其力。葬子厚于万年之墓者，舅弟卢遵。遵，涿<br>人，性谨慎，学问不厌。自子厚之斥，遵从而家焉，逮其死不去。既往葬子厚，<br>又将经纪其家，庶几有始终者。铭曰：<br>是惟子厚之室。既固既安，以利其嗣人。<br>○祭柳子厚文<br>维年月日，韩愈谨以清酌庶羞之奠，祭于亡友柳子厚之灵。<br>嗟嗟子厚，而至然邪！自古莫不然，我又何嗟？人之生世，如梦一觉。其间<br>利害，竟亦何校？当其梦时，有乐有悲。及其既觉，岂足追惟？凡物之生，不愿<br>为材。犠罇青黄，乃木之灾。子之中弃，天脱馽羁。玉佩琼琚，大放厥辞。<br>富贵无能，磨灭谁纪？子之自著，表表愈伟。不善为斫，血指汗颜。巧匠旁观，<br>缩手袖间。子之文章，而不用世。乃令吾徒，掌帝之制。子之视人，自以无前。<br>一斥不复，群飞刺天。<br>嗟嗟子厚，今也则亡。临绝之音，一何琅琅？遍告诸友，以寄厥子。不鄙<br>谓余，亦讬以死。凡今之交，观势厚薄。余岂可保，能承子讬。非我知子，子实<br>命我。犹有鬼神，宁敢遗堕？念子永归，无复来期。设祭棺前，矢心以辞。呜乎<br>哀哉！尚飨。<br>○柳州罗池庙碑（韩愈）<br>罗池庙者，故刺史柳侯庙也。<br>柳侯为州，不鄙夷其民，动以礼法。三年，民各自矜奋，曰：“兹土虽远京<br>师，吾等亦天氓，今天幸惠仁侯，若不化服，则我非人。”于是老少相教语，莫<br>违侯令。凡有所为，于其乡闾，及于其家，皆曰：“吾侯闻之，得无不可于意否？”<br>莫不忖度而后从事。凡令之期，民劝趋之，无或后先，必以其时。于是民业有经，<br>公无负租，流逋四归，乐生兴事，宅有新屋，步有新船，池园洁修，猪牛鸭鸡，<br>肥大蕃息。子严父诏，妇顺夫指，嫁娶葬送，各有条法，出相弟长，入相慈孝。<br>先时，民贫以男女相质，久不得赎，尽没为隶。我侯之至，按国之故，以佣除本，<br>悉夺归之。大修孔子庙，城郭巷道，皆治使端正，树以名木，柳民既皆悦喜。<br>尝与其部将魏忠、谢宁、欧阳翼饮酒驿亭，谓曰：“吾弃于时，而寄于此，<br>与若等好也。明年吾将死，死而为神。后三年，为庙祀我。”及期而死。三年孟<br>秋辛卯，侯降于州之后堂，欧阳翼等见而拜之。其夕，梦翼而告曰：“馆我于罗<br>池。”其月景辰，庙成。大祭，过客李仪醉酒，慢侮堂上，得疾，扶出庙门即死。<br>明年春，魏忠、欧阳翼使谢宁来京师，请书其事于石。余谓柳侯生能泽其民，死<br>能惊动福祸之，以食其土，可谓灵也已。作迎享送神诗遗柳民，俾歌以祀焉，而<br>并刻之。<br>柳侯，河东人，讳宗元，字子厚。贤而有文章，尝位于朝，光显矣，已而摈<br>不用。其辞曰：<br>荔子丹兮蕉黄，杂肴蔬兮进侯堂。侯之船兮两旗，度中流兮风泊之，待侯不<br>来兮不知我悲。侯乘驹兮入庙，慰我民兮不嚬以笑。鹅之山兮柳之水，桂树团团<br>兮白石齿齿。侯朝出游兮暮来归，春与猨吟兮秋鹤与飞。北方之人兮为侯是非，<br>千秋万岁兮侯无我违。福我兮寿我，驱厉鬼兮山之左。下无苦湿兮高无乾秔充<br>羡兮蛇蛟结蟠。我民报事兮无怠其始，自今兮钦于世世。<br>○祭柳柳州文（皇甫湜）<br>呜呼柳州，秀气孤禀。弱冠游学，声华籍甚。肆意文章，秋涛瑞锦。吹回虫滥，<br>王风凛凛。连收甲科，骤阅班品。青衿缙绅，属目敛衽。公卿之禄，若在仓廪。<br>至骏难驭，太白易惨。华钟始撞，一顿声寝。梧山恨望，桂水愁饮。郁郁群议，<br>悠悠积稔。竟奄荒獐，遂绝羁枕。<br>呜呼柳州，命实在天。贤不必贵，寿不必贤。虽圣与神，无如命何。自古以<br>然，相视咨嗟。归葬秦原，即路江皋。声容蔑然，相叹增劳。惟有令名，日远日<br>高。式荐诚词，以佐羞醪。尚飨。<br>○祭柳员外文（刘禹锡）<br>维元和十五年岁次庚子正月戊戌朔日，孤子刘禹锡衔哀扶力，谨遣所使黄孟<br>苌具清酌庶羞之奠，敬祭于亡友柳君之灵。<br>呜呼子厚！我有一言，君其闻否？惟君平昔，聪明绝人；今虽化去，夫岂无<br>物？意君所死，乃形质耳；魂气何托？听余哀词。呜呼痛哉！嗟余不天，甫遭闵<br>凶。未离所部，三使来吊。忧我衰病，谕以苦言。情深礼至，款密重复。期以中<br>路，更申愿言。途次衡阳，云有柳使。谓复前约，忽承讣书。惊号大叫，如得狂<br>病。良久问故，百哀攻中。涕泪迸落，魂魄震越。伸纸穷竟，得群遗书。绝弦之<br>音，凄怆彻骨。初托遗嗣，知其不孤。末言归輤，（輤，音茜，载柩车。）<br>从祔先域。凡此数事，职在吾徒。永言素交，索居多远。鄂渚差近，表臣分深，<br>想其闻讣，必勇于义。已命所使，持书径行，友道尚终，当必加厚。退之成命，<br>改牧宜阳。亦驰一函，候于便道。勒石垂后，属于伊人。安平、宣英，（韩泰，<br>字安平。韩晔，字宣英。）会有还使。悉已如礼，形于具书。呜呼子厚！此是何<br>事？朋友凋落，从古所悲。不图此言，乃为君发。自君失意，沉伏远郡。近遇国<br>士，方伸眉头。亦见遗草，恭辞旧府。志气相感，必逾常伦。顾余负衅，营奉方<br>重。犹冀前路，望君铭旌。古之达人，朋友则服。今有所厌，其礼莫申。朝晡临<br>后，出就别次。南望桂水，哭我故人。孰云宿草，此恸何极！（《礼记》云：朋<br>友之墓有宿草则不哭。）呜呼子厚，卿真死矣！终我此生，无相见矣！何人不达？<br>使君终否。何人不老？使君夭死。皇天后土，胡宁忍此？知悲无益，奈恨无已。<br>君之不闻，余心不理。含酸执笔，辄复中止。誓使周六，（子厚之子。）同于己<br>子。魂兮来思，知我深旨。呜呼哀哉！尚飨。<br>○重祭柳员外文（刘禹锡）<br>呜呼，自君之没，行已八月。每一念至，忽忽犹疑。今以丧来，使我临哭。<br>安知世上，真有此事？既不可赎，翻哀独生。呜呼！出人之才，竟无施为。炯炯<br>之气，戢于一木。形与人等，今既如斯。识与人殊，今复何托？生有高名，没为<br>众悲。异服同志，异音同叹。唯我之哭，非吊非伤。来与君言，不言成哭。千哀<br>万恨，寄以一声。惟识真者，乃相知耳。庶几倘闻，君倘闻乎？呜呼痛哉！君有<br>遗美，其事多梗。桂林旧府，感激主持。俾君内弟，得以义胜。平昔所念，今则<br>无违。旅魂克归，崔生实主。幼稚在侧，故人抚之。敦诗、退之，各展其分。<br>（崔群，字敦诗。韩愈，字退之。）安平来赗，礼成而归。其它赴告，咸复于素。<br>一以诚告，君倘闻乎？呜呼痛哉！君为已矣，余为苟生。何以言别，长号数声。<br>冀乎异日，展我哀诚。呜呼痛哉！尚飨。<br>○为鄂州李大夫祭柳员外文（刘禹锡）<br>呜呼！至人以在生为传舍，（传，音转，驿也。）以轩冕为倘来。达于理者，<br>未尝惑此。昔余与君，谕之详熟。孔子四科，罕能相备。惟公特立秀出，几于全<br>器。才之何丰，运之何否。大川未济，乃失巨鉴。长途始半，而丧良骥。搢绅之<br>伦，孰不堕泪？昔者与君，交臂相得。一言一笑，未始有极。驰声日下，骛名天<br>衢。射策差池，高科齐驱。携手书殿，分曹蓝曲。心志谐同，追欢相续。或秋月<br>衔觞，或春日驰毂。甸服载期，同升宪府。察视之列，斯焉接武。君迁外郎，予<br>侍内闱。出处虽间，音尘不亏。势变时移，遭罹多故。中复赐环，上京良遇。曾<br>不逾月，君又即路。远持郡符，柳水之壖。居陋行道，疲人歌焉。予来夏口，忽<br>复三年。离索则久，音贶屡传。箧盈草隶，架满文篇。钟、索继美，班、扬差肩。<br>（钟隶、索靖善书，班固、扬雄善文。）贾谊赋鵩，屈原问天。自古有死，奚论<br>后先？痛君未老，美志莫宣。邅回世路，奄忽下泉。呜呼哀哉！令妻蚤谢，稚子<br>四岁。天丧斯文，而君永逝。翩翩丹旐，来自遐裔。闻君旅榇，既及岳阳。寝门<br>一恸，贯裂衷肠。执绋礼乖，出疆路阻。故人奠觞，莫克亲举。驰神假梦，冀动<br>晤语。平生密怀，愿君遣吐。遗孤之才与不才，敢同己子之相许。呜呼哀哉！尚<br>飨。<br>○祭柳侯文（曹辅）<br>维绍圣二年岁次乙亥十有一月癸巳朔十二日甲辰，朝奉郎、权提点广南西路<br>刑狱公事兼本路劝农提举河渠公事、飞骑尉、借紫曹辅，谨以清酌时羞之奠，敬<br>祭于柳侯子厚灵文之祀。惟三元之默运兮，初浑沦而絪缊。惟万生之并骛兮，悉<br>坯陶乎一钧。物有大小之不齐兮，人亦智愚之莫伦。何夫子之毓质兮，独爽迈秀<br>发而不群。其学也囊括今古而该百氏兮，或参之驳杂而取之粹纯。若大田之揪敛<br>兮，莫知其千仓与万囷。其文也若秋涛之鼓雷风兮，汹涌澎湃而无垠。若八骏之<br>骋通衢兮，王良执策而造父挟轮。老韩骇汗以缩手兮，翱湜丧气而噤唇。（韩愈、<br>李翱、皇甫湜。）夫何天命之不畀兮？亶遇蹇而罹屯。三湘一斥之十年兮，怅远<br>符之再分。意冥冥以即夜兮，志郁郁而不伸。彼高爵厚禄以夸耀于一时之人兮，<br>皆泯没而无闻。惟夫子之名不可以既兮，愈远而弥新。柳江演漾以清泚兮，鹅山<br>奇秀而嶙峋。惟夫子血食于此千祀兮，民至今而怀仁。余幼服夫子之遗言兮，不<br>足以追逸轨而袭游尘。刺岭峤之荒服兮，吊苍梧之愁云。奠桂酒之旨洁兮，荐兰<br>肴之苾芬。物虽至薄兮，吾诚甚勤。呜虖其来享兮灵文。尚飨。<br>○祭柳侯文（黄翰）<br>世传不朽，文学辞章。惟公之文，驾韩蹴张。（韩愈、张籍。）雄深雅健，<br>实比子长。（司马迁，字子长。）民思无斁，政事循良。惟公之政，祖龚述黄。<br>（龚遂、黄霸。）深仁遗爱，实比甘棠。孔门四科，达者升堂。公兼得之，光于<br>有唐。天才俊伟，议论慨慷。交口荐誉，名声益彰。要路立登，台省翱翔。擢列<br>御史，拜尚书郎。时将大用，器博难量。譬如八骏，奔逸康庄。追风掣电，万里<br>腾骧。亦如利器，镆鎁干将。直视无前，其锋孰当。不慎交友，玷于韦王。<br>（韦执谊、王叔文。）群飞刺天，谗口如簧。一斥不复，困于三湘。譬如鸾凤，<br>不巢高冈。栖之枳棘，六翮摧伤。亦如巧匠，睥睨观旁。缩手袖间，善刀以藏。<br>一麾出守，惠此南方。龙城虽远，（龙城，柳州也。）毋敢怠荒。动以礼法，率<br>由典常。公无负租，私有积仓。居处有屋，济川有航。黄柑绿柳，至今满乡。修<br>夫子庙，次治城隍。农歌于野，士歌于庠。孝弟怡怡，弦诵洋洋。生能泽民，死<br>且不亡。春秋享祀，旱潦祈禳。四百余年，血食不忘。翰幼学公文，久服余芳。<br>遗风善政，凛若冰霜。日想英灵，如在其傍。桂酒清旨，肴蔬杂香。拜献芜词，<br>公其来飨。<br>○祭柳侯文（许尹）<br>惟先生德厚而位不称，仁深而年不长。敛此大惠，施于一方。终焉庙食，如<br>古桐乡。（前汉循吏朱邑病且死，属其子曰：“我故桐乡吏，其民爱我，必葬桐<br>乡。”桐乡民立祠祀祭，至今不绝。）虽去此几于千祀，而至今犹有耿光。尹以<br>不才，嗣守封疆。顾取法于何有，赖先生之循良。莅事之始，奠酒一觞。神兮归<br>来，鉴兹不忘。<br>○永州柳先生祠堂记（汪藻）<br>先生以永贞元年冬，自尚书郎出为邵州刺史，道贬永州司马。至元和九年十<br>二月，诏追赴都，复出为柳州刺史。盖先生居零陵者十年，至今言先生者必曰零<br>陵，言零陵者亦必曰先生。零陵去长安四千余里，极南穷陋之区也，而先生辱居<br>之。零陵徒以先生居之之故，遂名闻天下。先生为之不幸可也，而零陵独非幸欤？<br>先生始居龙兴寺西序之下，间坐法华西亭，见西山爱之，命仆夫过潇水，翦薙榛<br>芜，（薙，他计切，芟草也。）搜奇选胜，自放于山水之间。入冉溪二三里，得<br>其尤绝者家焉。因结茅树蔬，为沼沚，为台榭，目曰“愚溪”，而刻《八愚诗》<br>于溪石之上。其谓之钴鉧潭、西小丘、小石潭者，循愚溪而出也。其谓之南涧、<br>朝阳岩、袁家渴（音褐。）芜江、百家濑者，溯潇水而上也，皆在愚溪数里间，<br>为先生杖屦徜徉之地。唯黄溪为最远，去郡城七十余里，游者未尝到，岂先生好<br>奇如谢康乐，伐木开径，穷山水之趣，而亦游之不数耶？（数，所角切。）绍兴<br>十四年，予来零陵，距先生三百余年，求先生遗迹，如愚溪、钴鉧潭、南涧、<br>朝阳岩之类皆在，独龙兴寺并先生故居曰“愚堂”、“愚亭”者，已湮芜不可复<br>识。《八愚诗》石亦访之无有，黄溪则为峒獠侵耕，嶝危径塞，无自而入。郡人<br>指高山寺曰：“此法华寺故处。”而龙兴者，今太平寺西瞰大江者是也。其果然<br>欤？周衰，言文章之盛者，莫如汉唐。贾谊驰骋于孝文之初，时汉兴才三十余年<br>耳。其谈治道，述骚辞，已追还三代之风如此，自是踵相蹑有之。末而至于刘向、<br>扬雄，益精深不可及，去古未远故也。唐承贞观、开元习治之余，以文章显者，<br>如陈子昂、萧颖士、李邕、燕、许之徒，（燕公张说，许公苏颋。）固不为无人。<br>而东汉以来猥并之气未除也。至元和，始粹然一返于正。其所以臻此者，非先生<br>及昌黎韩公之力欤？故以唐三百年所以推尊者，曰韩柳而已，岂非盛哉！先生虽<br>坐贞元党与刘梦得同，梦得会昌时犹尊显于朝，先生未及为时君所省，而遽殁于<br>元和之世，事业遂不大见于时，可深惜哉。然零陵一泉石、一草木，经先生品题<br>者，莫不为后世所慕，想见其风流。而先生之文载集中，凡瑰奇绝特者，皆居<br>零陵时所作，则予所谓幸不幸者岂不然哉！零陵人祠先生于学、于愚溪之上，更<br>郡守不知其几，而莫之敢废，顾未有求其遗迹而纪之者。余于是采先生之集，与<br>刘梦得之诗可见者，书而置之祠中，附零陵图志之末，庶几来者有考焉。<br>○柳先生年谱（文安礼）<br>柳氏之先，自黄帝历周鲁孝公子夷伯展孙无骇生禽，为鲁士师，谥曰惠。食<br>采于柳下，遂姓柳氏。楚灭鲁，仕楚。秦并天下，柳氏迁于河东。秦末，柳下惠<br>裔孙安，始居解县。安孙隗，汉齐相。六世孙丰，后汉光禄勋。六世孙轨，晋吏<br>部尚书。生景猷，晋侍中。二子耆、纯。（耆号西眷，纯号东眷。）耆，汝南太<br>守。二子恭、璩。恭，后魏河东郡守，南徙汝、颍，遂仕江表。曾孙缉，宋州别<br>驾，宋安郡守。生僧习，与豫州刺史裴叔业据州归于后魏，为扬州大中正、尚书<br>右丞、方与公。五子：鷟、庆、虬、桧、鸑。庆，后魏侍中、左仆射、平齐公。<br>（于子厚为七代祖。）三子：机、旦、肃。旦，隋黄门侍郎、新城男。（于子厚<br>为六代祖。）五子：燮、则、绰、楷、亨。则，隋左卫骑曹参军。生奭，唐中书<br>令。（《新唐史·宰相世系表》云：奭字子燕。而《列传》则云字子邵。按子厚<br>有《先侍御史府君神道表》，云曾伯祖讳奭，字子燕。则当以《世系表》为正。<br>然奭于侍御史为曾伯祖，则于子厚为高伯祖矣。而《新史·子厚传》及韩退之<br>《子厚墓志》皆云曾伯祖奭，恐误。）楷，隋济、房、兰、廓四州刺史。（于子<br>厚为五代祖。）三子：融、子敬、子夏。子夏，徐州长史。（于子厚为高祖。）<br>△大历八年癸丑<br>子厚生。代宗之十一年也。<br>△大历十一年丙辰<br>《集》有《先太夫人卢氏归祔志》，云：“宗元始四岁，居京城西田庐中，<br>先君在吴，家无书，太夫人教古赋十四首，皆讽传之。”即此年也。<br>△贞元元年乙丑<br>按《唐·本纪》：德宗兴元元年二月甲子，李怀光反。贞元元年八月甲戌，<br>伏诛。是年有《为崔中丞贺平李怀光表》。刘梦得作《集序》云：“子厚始以童<br>子有奇名于贞元初。”贞元五年己巳<br>《与杨诲之书》云：“吾年十七，求进士。”即此年也。有《为文武百官请<br>复尊号表三首》。贞元六年庚午<br>是年有《与权补阙书》，注云：“时年十八。”《为文武百官请复尊号表三<br>首》，又《大会议表二首》。（并见《外集》。）<br>△贞元八年壬申<br>是年，贡于京师。有《送苑论诗序》，云：“八年冬，余与马邑苑言扬联贡<br>于京师。……是岁小司徒顾公守春官之缺，而权择士之柄。明年春，同趋权衡之<br>下。并就重轻之试。……二月丙子。有司题甲乙之科，揭于南宫，余与兄又联登<br>焉。”<br>△贞元九年癸酉<br>是年登进士第。《集》有《先侍御史府君神道表》，云：“贞元九年，宗元<br>得进士第。上问有司曰：‘得无以朝士子冒进者乎？’有司以闻。上曰：‘是故<br>抗奸臣窦参者邪？吾知其不为子求举矣！’”是年，有《送苑论诗序》。<br>△贞元十二年丙子<br>按《唐史》言：“宗元少精敏绝伦，为文章卓伟精致，一时辈行推仰。第进<br>士博学宏辞科，授校书郎，调蓝田尉。”其《与杨诲之书》云：“吾年二十四，<br>求博学宏辞科。”即贞元十二年也。是岁，有《终南山祠堂碑》、《太白山祠堂<br>碑》、《邠宁进奏院记》、《与大理崔少卿启》、《叔父殿中侍御史墓版文》、<br>《殿中侍御史柳公墓表》、《叔妣陆氏夫人迁祔志》、《万年县丞柳君墓志》、<br>《监察御史周君墓表》。<br>△贞元十四年戊寅<br>《与杨诲之书》云：“二十四，求博学宏辞，二年乃得仕。”盖此年也。<br>△贞元十五年己卯<br>是年，有《柳常侍行状》、《亡妻弘农杨氏志》、《国子司业阳城遗爱碣》、<br>《与太学诸生书》。《书》之首云：“二十六日，集贤殿正字柳宗元。”则子厚<br>是时盖在书府也。有《辩侵伐论》，注云：“在集贤院，为征天下兵讨淮西作。”<br>△贞元十六年庚辰<br>是年，有《贺嘉瓜白兔等表》、《温县主簿韩君墓志》、《伯祖妣李夫人墓<br>志》、《亡姊裴氏夫人墓志》。<br>△贞元十七年辛巳<br>是年，有《南岳云峰寺和尚碑》、《叔父祭六伯母文》、《亡姑陈氏夫人墓<br>志》。<br>△贞元十八年壬午<br>是年，有《武功县丞厅壁记》、《盩厔县新食堂记》、《京兆府请复尊号表<br>三首》、《为耆老等请复尊号表》、《为京畿父老上宰相状》、《为京畿父老上<br>尹状》、《亡友校书郎独孤君墓志》。<br>△贞元十九年癸未<br>是年，为监察御史里行。刘梦得《集序》云：“十有九年，为材御史”是也。<br>有《让监察御史状》、《礻昔说》、《朝日说》、《为李京兆祭杨郎中文》、<br>《兵部杨君墓碣》、《弘农令柳府君坟前石表》、《送文畅上人序》。<br>△贞元二十年甲申<br>是年，有《监祭使壁记》、《南岳般舟和尚第二碑》、《祭李中丞文》、<br>《尚书户部郎中魏府君墓志》。<br>△永贞元年乙酉<br>顺宗以贞元二十一年正月丙申即位。三月癸巳，立广陵郡王为皇太子。有<br>《贺立皇太子表》。八月庚子，立皇太子为皇帝，自称太上皇。有《百寮贺表》。<br>辛丑，改元永贞。有《贺改元赦表》。乙巳，宪宗即位。有《即位礼毕贺表》、<br>《贺册太上皇后及礼毕表》、《请听政表三首》。是年，入尚书为礼部员外郎。<br>《与萧俛书》云：“仆当时年三十三，甚少，自御史里行得礼部员外郎，超取<br>显美，欲免世之求进者怪怒媢嫉，其可得乎？”盖是年子厚年三十三也。以王<br>叔文党贬邵州刺史，又贬永州司马。有《陈给事行状》、《户部侍郎王公太夫人<br>刘氏墓志》、《潞州兵曹柳君墓志》。<br>△元和元年丙戌<br>正月丁卯，大赦，改元。有《贺改元赦表》、《剑门铭》、《严东川启》、<br>《先侍御史府君神道表》、《东明张先生墓志》、《陆文通先生墓表》、《连州<br>司马凌君权厝志》、《哭连州凌司马诗》。<br>△元和二年丁亥<br>有《惩咎赋》、《送赵大秀才往江陵序》、《先太夫人卢氏归祔志》。<br>△元和三年戊子<br>有《贞符》、《非国语》、《与吕道州书》、《与王参元书》、《答吴武陵<br>书》、《同吴秀才赠李睦州诗序》。《贞符》序言：“臣所贬州，有流人吴武陵<br>为臣言董仲舒对三代受命之符。”而元和四年，有《与杨京兆书》云：“去年吴<br>武陵来，美其齿少，才气壮健，可以兴西汉之文章。”则吴武陵之来永州，盖在<br>是年也。有《龙安海禅师碑》、《凌君墓后志》、《送娄图南游淮南序》、《酬<br>娄秀才早秋月夜病中见寄》、《酬娄秀才将之淮南见赠之作》、《游南亭夜还叙<br>志七十韵》、《特进南公睢阳庙碑》。<br>△元和四年己丑<br>是年，子厚年三十七，在永州。有与裴埙、萧俛、李建、杨京兆、许京兆<br>等书，与萧书云：“人生少得六七十者，今已三十七矣。”与李书云：“前过三<br>十七年，与瞬息无异。”又云：“裴应叔、萧思谦，各有书，足下求取观之。”<br>应叔，埙也。思谦，俛也。与杨京兆书云：“永州多火灾，五年之间，四为大<br>火所迫。”答许京兆书云：“伏念得罪来五年，未尝有故旧肯以书见及者。”则<br>子厚自永贞元年贬，至是五年也。又有《为南承嗣请从军状》、《送南涪州量移<br>澧州序》、《送内弟卢遵游桂州序》、《寄桂州李中丞荐卢遵启》、《新作法华<br>寺西亭记》、《始得西山宴游记》、《钴鉧潭记》、《钴鉧潭西小丘记》、<br>《丘西小石潭记》、《小侄女子墓砖记》。<br>△元和五年庚寅<br>是年，有《与扬州李相公第二启》、《与杨诲之书》、《说车赠杨诲之》、<br>《送从弟谋序》、《读韩愈所作毛颖传后题》、《太府李卿外妇马淑志》、《赵<br>秀才群墓志》、《下殇女子墓砖记》、《闻籍田有感诗》。<br>△元和六年辛卯<br>有《上西川武相公启》、《再与杨诲之书》、《为柳公绰谢上表》、《祭吕<br>化光文》、《衡州刺史东平吕君诔》、《试大理评事柳君墓志》、《同刘二十八<br>哭吕衡州诗》。<br>△元和七年壬辰<br>有《贺皇太子笺》、《上岭南郑相公启》、《弘农公左官三岁复为大僚献诗<br>五十韵》、《送崔策序》、《武冈铭》、《袁家渴记》、《石渠记》、《石涧记》、<br>《小石城山记》、《永州刺史崔君权厝志》、《祭崔使君文》。<br>△元和八年癸巳<br>有《逐毕方文》、《黄溪记》、《铁炉步志》、《答韦中立书》、《吕侍御<br>墓志》、《祭吕敬叔文》。<br>△元和九年甲午<br>有《囚山赋》、《起废答》、《段太尉逸事状》、《与韩愈书》、《上河阳<br>乌尚书启》、《斥鼻亭神记》、《文宣王道州庙碑》、《南岳大明寺律和尚碑》、<br>《湘源二妃庙碑》、《处士段弘古墓志》、《诏追赴都回寄零陵亲故诗》、《过<br>衡山见新花开却寄弟诗》、《汨罗遇风诗》、《北还登汉阳北原题临川驿诗》、<br>《界围岩水帘诗》、《戏赠诏追南来诸宾诗》。<br>△元和十年乙未<br>有《诏追赴都二月至灞亭上诗》，云：“十一年前南渡客，四千里外北归人。”<br>又《酬窦员外见促行骑诗》云：“投荒垂一纪，新诏下荆扉。”盖子厚之贬，至<br>是十一年也。退之《墓志》云：“元和中，尝例召至京师。又皆出为刺史，而子<br>厚得柳州。”有《衡阳与梦得分路赠别诗》、《重别梦得诗》、《三赠诗》、<br>《再上湘江诗》。其《赠别诗》云：“十年憔悴到秦京，谁料翻为岭外行？”而<br>梦得《酬赠诗》云：“去国十年同赴召，渡湘千里又分歧。重临事异黄丞相，三<br>黜名惭柳士师。”盖梦得初贬连州，后赴召，例授播州。子厚以播地远，梦得亲<br>老，欲拜疏以柳易播，会大臣亦有为梦得言者，遂改授连州，故《诗》有“重临”<br>之语。子厚以是年三月徙柳州，六月到任。有《柳州谢上表》、《柳州举自代状》、<br>《柳州上中书门下状》、《雷塘祷雨文》、《万石亭记》、《记柳州山水近治可<br>游者》、《志从父弟宗直殡》、《祭弟宗直文》、《先圣文宣王柳州庙碑》、<br>《大鉴禅师碑》。大鉴者，佛氏之第六祖也。东坡居士云：“柳子厚南迁，始究<br>佛法。作《曹溪》、《南岳》诸碑，妙绝古今。……长老重辨师，儒释兼通，道<br>学纯备。以谓自唐至今，颂述祖师者多矣，未有通亮简正如子厚者。《唐史》：<br>元和中，马总自虔州刺史迁安南都护，徙桂管经略观察使。……以碑考之，盖自<br>安南迁南海，非桂管也，可以正《唐史》之误。”<br>△元和十一年丙申<br>有《井铭》、《祭井文》、《寄韦珩诗》、《别舍弟宗一诗》、《韩漳州书<br>报彻上人亡因寄诗》、《闻彻上人亡寄杨侍郎丈诗》，按刘梦得《灵彻集序》云：<br>“元和十一年，终于宣州开元寺。”即此年也。《别宗一诗》云：“一身去国六<br>千里，万死投荒十二年。”自永贞元年至是，十二年矣。<br>△元和十二年丁酉<br>有《代李朔襄州谢上表》、《复大云寺记》、《东亭记》、《祭杨詹事文》、<br>《朗州司户薛君妻崔氏墓志》、《筝郭师墓志》。其志云：“丁酉之年秋既季。”<br>即是年九月也。<br>△元和十三年戊戌<br>有《平淮夷雅》、《上裴门下启》、《上襄阳李仆射启》、《与邕管李中丞<br>启》、《为裴中丞乞讨黄贼上裴相状》、《为裴中丞伐黄贼转牒》、《上李夷简<br>书》、《答杜温夫书》、《万年令裴府君墓碣》、《襄阳丞赵君墓志》。《上夷<br>简书》云：“宗元曩者齿少心锐，径行高步，不知道之艰以陷乎大厄。穷踬陨坠，<br>废为孤囚，日号而望，十四年矣。”《献淮夷雅表》曰：“臣负罪窜伏，违尚书<br>笺奏十有四年。”盖自始贬至今，十四年也。韩退之《罗池碑》云：“侯为州三<br>年，……柳民既皆喜悦。尝与其部将魏忠、谢宁、欧阳翼饮酒驿亭。谓曰：‘吾<br>弃于时而寄于此，与若等好也。明年吾将死，死而为神。后二年，为庙祀我。’<br>及期而死。”其与部将饮酒驿亭，盖此年也。<br>△元和十四年己亥<br>是年，李师道伏诛。有《贺破东平表》、《为裴中丞贺破东平表》、《贺东<br>平赦表》、《贺分淄青为三道表》、《礼部贺册尊号表》、《为裴中丞谢讨黄贼<br>表》、《答郑员外贺启》、《答诸州贺启》、《上中书门下状》、《上裴相状》、<br>《上裴中丞状》、《訾家洲亭记》、《韦夫人坟记》、《岭南盐铁李侍御墓志》、<br>《邕管李中丞墓志》、《处士裴君墓志》、《试大理评事裴君墓志》、《秘书郎<br>姜君墓志》。按《唐史·吴武陵传》云：“初宗元谪永州，而武陵亦坐事流永州，<br>宗元贤其人。及为柳州刺史，武陵北还，大为裴度器遇。每言宗元无子，说度曰：<br>‘西原蛮未平，柳州与贼犬牙，宜用武人以代宗元，使得优游江湖。’又遗工部<br>孟简书曰：‘古称一世三十年，子厚之斥十二年，殆半世矣。霆砰电射，天怒也，<br>不能终朝。圣人在上，安有毕世而怒人臣耶？且程、刘、二韩皆已拔拭，或处大<br>州剧职，独子厚与猿鸟为伍，诚恐雾露所婴，则柳氏无后矣。’度未及用，而宗<br>元死。”武陵此书，盖在元和十一年。又三年，而子厚死矣。墓志云：“子厚以<br>元和十四年十月五日卒，年四十七。明年七月十日，归葬万年先人墓侧。”<br>○柳文年谱后序<br>昔之论文者，或谓文章以气为主，或谓文穷而益工。先生与杨凭书亦曰：<br>“凡为文，以神志为主。”又云：“自贬官来无事，读百家书，上下驰骋，乃少<br>得知文章利病。”先生自妙龄秀发，连中异科，继登台省，旋遭斥逐，故予以先<br>生《文集》与《唐史》参考，为诗年谱，庶可知其出处，与夫作文之岁月，得以<br>究其辞力之如何也。绍兴五年六月甲子，知柳州军州事潞国文安礼序。<br>《柳集》久逸《年谱》，独存其序。广陵马君嶰谷涉江购《韩谱》后未久，<br>复收宋椠《柳集》残帙，其中年谱完好，乃诸本所无，因与《韩谱》同梓。是<br>《谱》辨柳奭为柳子高伯祖，非曾伯祖，足订前贤之疏。又阳城自国子司业出刺<br>道州，《唐史》无年月，《通鉴考异》据柳子所作《司业遗爱碣》，谓在贞元十<br>四年，《谱》则以《遗爱碣》及《与太学诸生书》并系贞元十五年，与《通鉴》<br>异。然谛观《碣》文，则《谱》为是也。《集》中《与太学诸生书》题下注“贞<br>元十四年”，乃后人承《通鉴》之文而失之，当据《谱》厘正。至于《谱》文甚<br>简，盖仿吕汲公《韩谱》体例，略具作者出处梗概，读者更详考之可也。雍正庚<br>戌春日，长洲陈景云识。<br>○河东先生集序（刘禹锡）<br>八音与政通，而文章与时高下。三代之文，至战国而病，涉秦、汉复起。汉<br>之文，至列国而病，唐兴复起。夫政厖而土裂，三光五岳之气分。（扶问切。<br>《群经音辩》：分，限也。）大音不完，故必混一而后大振。初，贞元中，上方<br>向文章，昭回之光，下饰万物。天下文士，争执所长，与时而奋，粲焉如繁星丽<br>天，而芒寒色正，人望而敬者，五行而已。河东柳子厚，斯人望而敬者欤！子厚<br>始以童子有奇名于贞元初，至九年，为名进士。十有九年，为材御史。二十有一<br>年，以文章称首，入尚书，为礼部员外郎。是岁，以疏隽少检获讪，出牧邵州。<br>又谪佐永州。居十年，诏书征，不用。遂为柳州刺史。五岁，不得召归。病且革，<br>（音亟，急也。）留书抵其友中山刘禹锡曰：“我不幸，卒以谪死，以遗草累故<br>人。”禹锡执书以泣，遂编次为四十五通，行于世。子厚之丧，昌黎韩退之志其<br>墓，且以书来吊曰：“哀哉！若人之不淑。吾尝评其文，雄深雅健似司马子长，<br>崔、蔡不足多也。”安定皇甫湜（视力切。）于文章少所推让，亦以退之言为然。<br>凡子厚名氏与仕与年暨行己之大方，（暨，其冀切，及也。）有退之之志若祭文<br>在。今附于第一通之末云。<br>○题柳柳州集后（司空图）<br>金之精粗，考其声皆可辨也，岂清于磬而浑于钟哉！然则作者为文、为诗，<br>格亦可见，岂当善于彼而不善于此邪？愚观文人之为诗，诗人之为文，始皆系其<br>所尚，既专则搜研愈至，故能炫其工于不朽。亦犹力巨而斗者，所持之器各异，<br>而皆能济胜以为勍敌也。愚尝览韩吏部歌诗数百首，其驱驾气势，若掀雷扶电，<br>撑抉于天地之间，物状奇怪，不得不鼓舞而徇其呼吸也。其次皇甫祠部文集所作，<br>亦为遒逸，非无意于渊密，盖或未遑耳。今于华下方得柳诗，味其探搜之致，亦<br>深远矣。俾其穷而克寿，玩精极思，则固非琐琐者轻可拟议其优劣。又尝观杜子<br>美祭太尉房公文、李太白佛寺碑赞，宏拔清历，乃其歌诗也。张曲江五言沉郁，<br>亦其文笔也。岂相伤哉？噫！后之学者褊浅，片词只句，不能自辨，已侧目相诋<br>訾矣。痛哉！因题《柳集》之末，庶俾后之诠评者，无或偏说，以盖其全工。<br>○河东先生文集后序<br>唐之文章，初未去周、隋五代之气。中间称得李、杜，其才始用为胜，而号<br>专雄歌诗，道未极其浑备。至韩、柳氏起，然后能大吐古人之文，其言与仁义相<br>华实而不杂。如韩《元和圣德》、《平淮西》、柳《雅章》之类，皆辞严义伟，<br>制述如经。能崒然耸唐德于盛汉之表，（崒，仓没切。）蔑愧让者，非二先生之<br>文则谁与？予少嗜观二家之文，常病柳不全见于世，出人间者，残落才百余篇；<br>韩则虽目其全，至所缺坠，亡字失句，独于集家为甚。志欲补得其正而传之，多<br>从好事访善本，前后累数十，得所长，辄加注窜。遇行四方远道，或他书不暇持，<br>独赍韩以自随。（“赍”，或作“齐”，笺西切。）幸会人所宝有，就假取正。<br>凡用力于斯，已蹈二纪外，文始几定。久惟柳之道，疑其末克光明于时，何故伏<br>其文而不大耀也？求索之莫获，则既已矣于怀。不图晚节，遂见其书，联为八九<br>大编，夔州前序其首，以卷别者凡四十有五。真配韩之钜文欤！书字甚朴，不类<br>今迹。盖往昔之藏书也。从考览之，或卒卷莫迎其误，脱有一二废字，由其陈故<br>劘灭。（劘，音“磨”。）读无甚害，更资研证就真耳。因按其旧，录为别<br>本，与陇西李之才参读累月，详而后止。呜呼！天厚予嗜多矣，始而餍我以韩，<br>既而饫我以柳，谓天不吾厚，不诬也哉？世之学者，如不志于古则已；苟志于古，<br>求践立言之域，舍二先生而不由，虽曰能之，非予所敢知也。天圣元年秋九月，<br>河南穆修伯长后序。<br>○柳州旧本河东先生集后序<br>柳侯子厚，实唐巨儒。文章光艳，为万世法。是犹景星庆云之在天，无不钦<br>而仰之。粤惟柳州，乃侯旧治。其如生为利泽，殁为福寿，以遗此土之民者，可<br>谓博厚无穷。然自唐迄今，垂四百年，此邦寂未有以侯文刊而为集者，殆非钦侯<br>英灵而慰侯惠爱，觊其颦笑降鉴而庙食于柳人也。绍兴载岁，殿院常公子正，被<br>命守邦，至谒祠下。退而访侯遗文，则茫然无有，独得石刻三四，存于州治。自<br>余虽诗章记事，所以藻饰柳邦者，亦蔑如尔，又安得所谓全文备集者哉！因喟叹<br>久之，出旧所藏及旁搜善本，手自校正，俾鸠良工，创刊此集。其编次首尾，门<br>类后先，文理差舛，字画讹谬，无不毕理。且委僚属助成其事，未克就，促召公<br>对，眷眷相嘱焉。褫虽不才，实获蹑踪继轨于公之后尘，而喜公乐善之心，付托<br>之语，乃督余工，助成一篑。岂惟不坠侯之伟文，抑亦成公之雅志焉。绍兴四年<br>三月初一日，右朝奉郎、特差权发遣柳州军州兼管内劝农事、借紫金鱼袋李褫序。<br>○河东先生集题后<br>石所得柳文凡四本：其一得之于乡人萧宪甫，云京师阎氏本；其一得之于范<br>衷甫，云晏氏本；其一得之于临安富氏子，云连州本；其一得之于范才叔之家传<br>旧本。阎氏本最善，为好事者窃去。晏氏本，盖衷甫手校以授其兄偃刊之，今蜀<br>本是也。才叔家本，似未经校正篇次，大不类富氏连州本，朴野尤甚。今合三本<br>校之，以取正焉。如刘宾客序云，有退之之志并祭文附于第一通之末，盖以退之<br>重子厚叙之意云尔也。蜀本往往只作“并祭文”，其他有率意改窜字句以害义理<br>者尚多。此类或作字、一作字、衍字、去字，此三本之相为用也。然亦未敢以为<br>全书，尚冀复得如阎氏本者而取正焉。方舟李石书。<br>○河东先生集记后<br>世所传昌黎文公文，虽屡经名儒手，余昔校以家集，其舛误尚多有之，用为<br>之训诂。柳柳州文，胥山沈公谓其参考互证，是正漫乙，若无遗者。余绎既<br>久，稽之史籍，盖亦有所未尽：《南岳律和尚碑》以广德先乾元，《御史周君碣》<br>以开元为天宝，则时日差矣。窦群除左拾遗而《表》贺为右拾遗；连山复乳穴而<br>《记》题为零陵郡，则名称差矣。《代令公举裴冕状》，时柳州盖未生；《贺册<br>尊号表》，时已刺柳，而云礼部作。其他舛误，类是不一。用各疏于篇，视《文<br>公集》益详。诸本所余，复编为一卷，附于《外集》之末，如胥山之识云。淳熙<br>丁酉秋八月中瀚，临邛韩醇记。<br>○跋柳柳州集（陆游）<br>“此一卷《集外文》，其中多后人妄取他人之文冒柳州之名者，聊且裒类于<br>此。子京。”<br>右三十一字，宋景文公手书，藏其从孙晸家。然所谓集外文者，今往往分入<br>卷中矣。淳熙乙巳五月十七日，务观校毕。<br>○郡斋读书志（晁公武）<br>《柳宗元集》三十卷、《集外文》一卷右唐柳宗元子厚也。后魏济阴公某之<br>裔。贞元九年进士，中博学宏词科，授校书郎，终于柳州刺史。宗元少精敏绝伦，<br>为文章，卓伟精微。既窜斥，堙厄感郁一寓诸文，仿《离骚》数十篇，读者悲恻。<br>在柳州，进士走数千里从学，经指授者，文辞皆有法，世号柳柳州。韩愈评其文<br>曰：“雄深雅健似司马子长，崔、蔡不足多也。”集中有《御史周君碣》，司马<br>温公《考异》以此碣为周子谅碣，实开元二十五年，宗元作天宝时，误。按：子<br>谅以弹牛仙客杖流瀼州，死蓝田。《旧唐书·纪》、《牛仙客传》及《玄宗实录》<br>皆载之，而此碣殊疏略。<br>○直斋书录解题（陈振孙）<br>《柳柳州集》四十五卷、《外集》二卷唐礼部员外郎、柳州刺史河东柳宗元<br>子厚撰。刘禹锡作序，言编次其文为三十二通，退之之志若祭文，附第一通之末。<br>今世所行本皆四十五卷，又不附志文，非当时本也。或云，沈元用所传穆伯长本。<br>《柳先生集》四十五卷、《外集》二卷、《别录》一卷、（按《文献通考》<br>作二卷。）《摭异》一卷、《音释》一卷、《附录》二卷、《事迹本末》一卷。<br>方崧卿既刻《韩集》于南安军，其后江阴葛峤为守，复刊《柳集》以配之。《别<br>录》而下，皆峤所裒集也。《别录》者，《龙城录》及《法言注》五则。《龙城》，<br>近世人伪作。<br>《重校添注柳文》四十五卷、《外集》二卷姑苏郑定刊于嘉兴，以诸家所注，<br>辑为一编。曰《集注》，曰《补注》，曰章，曰孙，曰韩，曰张，曰董氏，而皆<br>不著其名。其曰重校，曰添注，则其所附益也。<br>○四库全书总目提要（纪昀）<br>《诂训柳先生文集》四十五卷、《外集》二卷、《新编外集》一卷，唐柳宗<br>元撰；宋韩醇音释。醇字仲韶，临邛人，其始末未详。《宗元集》为刘禹锡所编，<br>其后卷目增损，在宋时已有四本：一则三十三卷，为元符间京师开行本；一则曾<br>丞相家本；一则晏元献家本；一则此四十五卷之本，出自穆修家，云即禹锡原本。<br>案陈振孙《书录解题》曰：“刘禹锡作序，称编次其文为三十二通，退之之志若<br>祭文，附第一通之末。今世所行本皆四十五卷，又不附志文，非当时本也。”考<br>今本所载禹锡序，实作四十五通，不作三十二通，与振孙所说不符。或后人追改<br>禹锡之序以合见行之卷数，亦未可知。要之，刻韩、柳集者自穆修始，虽非禹锡<br>之旧，第诸家之本，亦无更古于是者矣。政和中，胥山沈晦，取各本参校，独据<br>此本为正，而以诸本所余者，别作《外集》二卷，附之于后，盖以此也。至淳熙<br>中，醇因沈氏之本，为之笺注，又搜葺遗佚，别成一卷，附于《外集》之末，权<br>知珍州事王咨为之序。醇先作《韩集全解》，及是又注柳文，其书盖与张敦颐<br>《韩柳音辩》同时并出，而详博实过之。魏仲举《五百家注》，亦多引其说。明<br>唐觐《延州笔记》尝摘其注《南霁云碑》，不知“汧穴之奇”句，本潘岳《马汧<br>督诔》。是诚一失，然不以害其全书也。<br>《增广注释音辩柳集》四十三卷旧本题宋童宗说注释、张敦颐音辩、潘纬音<br>义。宗说，南城人，始末未详。敦颐有《六朝事迹》，已著录。纬字仲宝，云间<br>人。据乾道三年吴郡陆之渊序，称为乙丑年甲科，官灊山广文，亦不知其终于何<br>官也。之渊序，但题《柳文音义》。序中所述，亦仅及韩仿祝充《韩文音义》传<br>柳氏《释音》，不及宗说与敦颐。书中所注，各以童云、张云、潘云别之，亦不<br>似纬自撰之体例。盖宗说之注释、敦颐之音辩，本各自为书，坊贾合纬之《音义》，<br>刊为一编，故书首不以《柳文音义》标目，而别题曰《增广注释音辩唐柳先生集》<br>也。其本以宗元《本集》、《外集》，合而为一，分类排次，已非刘禹锡所编之<br>旧。而不收王铚伪《龙城录》之类，则尚为谨严。其音释，虽随文诠解，无大<br>考证，而于僻音难字，一一疏通，以云详博则不足，以云简明易晓，以省检阅篇<br>韵之烦，则于读柳文者，亦不为无益矣。旧有明代刊本，颇多讹字。此本为麻沙<br>小字版，尚不失其真云。<br>《五百家注音辩柳先生文集》二十卷、《外集》二卷、《新编外集》一卷、<br>《龙城录》二卷、《附录》八卷宋魏仲举编。其版式广狭，字书肥瘠，与所刻<br>《五百家注昌黎集》纤毫不爽，盖二集一时并出也。前有评论诂训诸儒姓氏，检<br>核亦不足五百家。书中所引，仅有《集注》，有《补注》，有《音释》，有《解<br>义》，及孙氏、童氏、张氏、韩氏诸解，此外罕所征引，又不及《韩集》之博。<br>盖诸家论韩者多，论柳者较少，故所取不过如此。特姑以五百家之名，与《韩集》<br>相配云尔。书后《外集》加封诰词之类，而《法言注》五则，亦在其中。又附以<br>《龙城录》二卷，序传碑记共一卷，后序一卷。而《柳文纲目》，文安礼《年谱》，<br>则俱冠之卷首。其中如《封建论》后附载程敦夫论一篇，又扬雄《酒箴》、李华<br>《德铭》、屈原《天问》、刘禹锡《天论》之类，亦俱采掇附入。其体例与《韩<br>集》稍异。虽编次丛杂，不无繁赘，而旁搜远引，宁冗毋漏，亦有足资考订者。<br>且其本椠锲精工，在宋板中亦称善本。今流传五六百年，而纸墨如新，神明焕发，<br>复得与《昌黎集注》先后同归秘府，有类乎珠还合浦，剑会延津，是尤可为宝贵<br>矣。<br>○楹书隅录（杨绍和）<br>宋刊《添注重校音辩唐柳先生文集》四十五卷、《外集》二卷，二十四册、<br>四函此本题《添注重校音辨唐柳先生文集》，每半叶九行，行十七字。按何义门<br>《读书记》云：“康熙丙戌，假吴子诚所收宋椠大字本《柳集》，缘失序文、目<br>录，不知出于谁氏，合《非国语》二卷，共四十五卷，《外集》二卷附焉。虽阙<br>十之二，然近代所祖刊本，皆莫及也。”又云：“陈氏《书录》曰：‘姑苏郑定<br>刊于嘉兴，以诸家所注，辑为一编。曰《集注》，曰《补注》，（何跋阙此六字，<br>按《书录》补。）曰章，曰孙，曰张，曰童氏，而皆不注其名。曰重校，曰添注，<br>则其所附益也。’疑即郑定所刊。”又校语中称大字本者数条，证之此本，无不<br>吻合，是即义门所据校、直斋所著录者也。又予藏宋椠岳倦翁《愧郯录》，亦剞<br>劂于禾中，其行式字数及板心所记刻工，若曹冠宗、曹冠英、丁松、王显诸姓名，<br>悉同此本，则为郑定嘉兴所刊，愈无疑义。《愧郯录序》署嘉定焉逢淹茂，此本<br>必同时受梓，盖郑定之知嘉兴，正在宁宗朝也。斧季谓《柳集》传志绝鲜，故义<br>门以得见残帙为幸。此本通体完整，（有钞叶数十番。）弥足珍已。往于江南获<br>《百家注本》，乃传是楼故物。此本卷首有秀水朱氏潜采堂图书，则竹垞旧藏也。<br>同治丙寅购于都门。庚午山阳东郡杨绍和勰卿甫识。<br>○河东集叙说<br>东坡云：子厚之文，发纤浓于古简，寄至味于淡泊，非余子所及。又云，诗<br>在陶渊明下，韦苏州上。退之豪放奇险则过之，而温丽靖深不及也。<br>吕居仁云：韩退之文，浑大广远难窥测；柳子厚文，分明见规摹次第；初学<br>者当先学柳文，后熟韩文，则工夫自易尔。<br>浮休先生云：扶导圣教，刬除异端，以经常为己任，死而无悔，韩愈一人而<br>已。非独以属辞比事为工也。如其祖述典坟，宪章骚雅，上轹三古，下笼百氏，<br>极万变而不华，会众流而有归，逌然沛然，横行阔视于著述之场，子厚其人也。<br>彼韩子者，特以醇正高雅，凛然无杂，乃得与之齐名尔。必也兼育博记，驰骛奔<br>放，则非柳之敌。<br>陈长方云：柳子厚之才，韩退之有所不逮。但韩公下笔便以三代为法，其文<br>章如人，少年暮年毛发不同，而风仪皆此人也。子厚在中朝时，尚有六朝规矩，<br>读之令人鄙厌。自永州以后，始以三代为师。至淮西一事，退之作碑，子厚作雅，<br>逞其余力，便觉退之不逮，子厚直一日千里也。死于元和十二年。退之长庆间著<br>述，觉子厚瞠若其后耳。余尝以三言评子厚文章曰：其大体如纪涓子养斗鸡，在<br>中朝时方虚骄而恃气，永州以后犹听影响，至柳州后望之似木鸡矣。<br>《邵氏闻见录》云：韩退之之文，自经中来；柳子厚之文，自史中来。<br>金华先生程子山曰：前辈谓退之、子厚皆于迁谪中始收文章之极功，盖以其<br>落浮夸之气，得忧患之助，言从字顺，遂造真理耳。<br>○河东集凡例<br>韩柳二集，阁、京、杭、蜀及诸郡本，或刊韩而遗柳，或刊柳而遗韩，以故<br>板帙大小不相侔，而注释亦未尽善。惟建安所刊五百家注本，二集始具。然所引<br>蔡梦弼、任渊、孙汝听、刘崧、韩醇、童宗说、张敦颐、陈颚诸家注文，（蔡增<br>注，任、孙、刘、韩、童并全解，张音辩，陈音释。）间多厖杂，而胥山沈晦辩，<br>云间潘纬音义，却未附见，非阙与？今并会稡增入，且板帙与韩集大小等，亦<br>学者之一便也。今举凡例于左：<br>一、阁、京、杭、蜀及诸郡本，互有同异，今并加雠校，仍于正文之下注云：<br>一本作某字。其间是正颇多，观者当自知之。<br>一、他本所引注，有不载所出之始，而载后人所引用者，盖未深加考索耳，<br>今并订证删改。<br>一、嘉禾注本引黄唐《柳文雌黄》于篇章之后，其辞每多诋訾，殊非崇尚此<br>集之意，今删去。<br>一、卷帙所载篇章，诸本互有先后，今并从沈晦本所定次第。<br>一、旧注引某氏云者，并仿朱子《离骚集注》例，皆删去。<br>一、中有如骚叶音者，更不赘音，可以意求。<br>一、中有增注，又诸本所阙者，今择其的当者添入。<br>一、每篇题下注所作日月，皆参以年谱，其事关系时政及公卿拜罢日月，系<br>博采新旧史考定。<br>一、皇朝庙讳及唐旧讳，并见《昌黎集》例。<br><hr>
