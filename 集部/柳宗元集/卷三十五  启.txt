<h4>《集部·柳宗元集·卷三十五  启》<b class="x">作者：柳宗元</b></h4>
<br>○上广州赵宗儒尚书陈情启（一本无“广州”字。宗儒，字秉文，邓州穰人，<br>按《新史》，未尝为广州节度使。此启云“天罚深重”，当元和初公丧母之时。<br>元和元年四月，以安南都护赵昌为广州刺史、岭南节度使，则此启当是与昌。然<br>公《送赵大秀才序》亦云，尚书“由交、广为荆州”，必有所据也。）<br>某启。某天罚深重，余息苟存，（元和元年五月，公母卢氏卒于永州。）沉<br>窜俟罪，朝不图夕，伏谒无路，不任荒恋之诚。伏念宗元初授御史之日，（贞元<br>十九年闰十二月，以公为监察御史。）尚书与杜司空（杜黄裳也。）先赐临顾，<br>光耀里闾，下情至今尚增惶惕。顷以党与进退，投窜零陵，囚系所迫，不得归奉<br>松槚。（古雅切。）哀荒穷毒，人理所极，亲故遗忘，（音望。）况于他人。<br>朝夕之急，饘粥难继，（饘，诸延切。亦作“{衍食}”。）宗祀所重，不敢<br>死亡，偷视累息，已逾岁月。<br>伏以尚书德量弘纳，义风远扬，收抚之恩，始於枯朽，敢以余喘，上累深仁。<br>伏惟恻然见哀，使得存济，慺慺荒恳，（慺，音娄，恭谨貌。一曰勤也。）叩颡<br>南望。窃以动心于无情之地，施惠于不报之人，古烈尚难，况在今日？而率然干<br>冒，决不自疑者，盖以闻风之日久，向德之诚至，振高义于流俗之外，合大度于<br>古人之中，独有望于阁下而已，非敢以寻常祈向之礼，当大贤匍匐之仁。（《诗》：<br>匍匐救之。匍，音扶，又音蒲。匐，音伏，又蒲墨切。）夙夜忖度，果于自卜，<br>方在困辱，不敢多言。伏纸惶恐，不胜战越，谨启。<br>○上西川武元衡相公谢抚问启（元衡，字伯苍。宪宗即位，蜀新定，诏元衡<br>检校吏部尚书兼门下侍郎同平章事，为剑南西川节度使。元和八年，至自西川。<br>启云“伏匿岭下，于今七年。”元和六年作也。）<br>某启：某愚陋狂简，不知周防，失于夷途，陷在大罪，伏匿岭下，于今七年。<br>追念往愆，寒心飞魄，幸蒙在宥，（《庄子》：闻在宥天下。不闻治天下。在宥，<br>谓宽宥也。）得自循省。岂敢彻闻于廊庙之上，见志于樽俎之际，以求必于万一<br>者哉！<br>相公以含弘光大之德，（《易·坤卦》之辞。）广博渊泉之量。（《礼记》：<br>溥博渊泉，而时出之。）不遗垢污，先赐荣示。奉读流涕，以惧以悲，屏营舞跃，<br>（屏营，恐惧之貌。屏，步丁切。）不敢宁处。是将收孟明于三败，（《左传》<br>僖三十三年，秦缪公使孟明视将兵伐郑，至滑，孟明曰：“郑有备矣。”灭滑而<br>还。晋人兴师，败孟明于殽。及三年，孟明帅师伐晋，报雕之役。战于彭衙，孟<br>明败绩。缪公犹用孟明，增修国政。次年，孟明伐晋，缪公遂伯西戎。）责曹<br>沬于一举。（《史记》：曹沬，鲁人也。为鲁将，与齐战，三败北。庄公十<br>三年，与齐桓公盟于柯。沬执匕首劫桓公，曰：“齐强鲁弱，大国侵鲁，亦以<br>甚矣！”桓公乃许尽归鲁之侵地。《左传》作曹刿。沬，莫佩切。）俾折胁膑<br>脚之伦。（《邹阳书》：司马喜膑脚于宋，卒相中山。范睢拉胁折齿于魏，卒为<br>应侯。膑，音牝，刖刑也。胁，迄业切。）得自拂饰，以期效命于鞭策之下，此<br>诚大君子并容广览、弃瑕录用之道也。自顾孱钝，（孱，助山切。）无以克堪，<br>祗受大赐，岂任负戴？精诚之至，炯然如日。（炯，古迥切。）拜伏无路，不胜<br>惶惕！轻冒威重，战汗交深。<br>○谢襄阳李夷简尚书委曲抚问启（元和六年四月，以户部侍郎李夷简检校礼<br>部尚书，为山南东道节度使。启云襄州，即此时也。公在永州。）<br>某启，当州（谓永州也。）员外司马李幼清传示尚书委曲，（委曲，书也。）<br>特赐记忆，过蒙存问。捧读喜惧，浪然涕流，（浪，音郎。）庆幸之深，出自望<br>外。<br>伏惟尚书鹗立朝端，风行天下，入统邦宪，出分主忧，控此上游，（上游，<br>犹言重地也。见《汉书·项羽传》。）式是南服。（《诗》：式是南服。式，法<br>式也。）凡海内奔走之士，思欲修容于辕门之外，（季孙之母死，曾子与子贡吊<br>焉。阍人弗纳，曾子与子贡入于其厩而修容焉。注云：修容，更庄饰也。辕门，<br>以车为门。）蹑履于油幢之前，（幢，麾也。蹑，音聂。）譬之涉蓬瀛，（海中<br>三山，曰方丈、蓬莱、瀛洲，皆神仙所居。）登昆阆，（昆仑、阆风，二山名。<br>《十洲记》，昆仑山有三角，一角正北，名阆风巅。一角正西北，名玄圃堂。一<br>角正东，名昆仑宫。阆，音浪。）不可得而进也。<br>某负罪沦伏，声销迹灭，固世俗之所弃，亲友之所遗，敢希大贤，曲见存念。<br>是以展转歔欷，（音虚希。）昼咏宵兴，愿为厮役，以报恩遇。瞻仰霄汉，邈然<br>无由。网罗未解，纵羽翼而何施？囊槛方坚，虽虎豹其焉往？不任踊跃恳恋之至。<br>谨奉启起居，轻黩威严，倍增战越。<br>○贺赵江陵宗儒辟符载启（宗儒履历，已具注前启。作之时日，当先后也。<br>符载，字厚之，蜀都人。有奇才，以王霸自许。）<br>某启：伏闻以武都符载为记室，天下立志之士，杂然相顾，继以叹息，知为<br>善者得其归向，流言者有所间执。（《左传》：顾以间执谗慝之口。）直道之所<br>行，义风之所扬，堂堂焉实在荆山之南矣。幸甚幸甚！夫以符君之艺术志气，为<br>时闻人，才位未会，盘桓固久，中间因缘，陷在危邦，与时偃仰，不废其道，<br>（韦皋镇蜀，以载为支使。刘辟时为仓曹参军。载为辟真赞，略云：“行义则固，<br>辅仁乃通。它年良觌，麟阁之中。”及皋卒，辟擅总留务，载亦在幕中。”辟败，<br>载素服请罪，高崇文以其赞有“行义”、“辅仁”之语，礼而释之。）而为见忌<br>嫉者横致唇吻。房给事以高节特立，明之于朝；王吏部以清议自任，辨之于外。<br>然犹小人浮议，困在交戟。（《刘向传》：今佞邪与贤臣并在交戟之内。注：交<br>戟，谓宿卫者。与此意同。）凡诸侯之欲得符君者，城联壤接，而惑于腾沸，环<br>视相让，莫敢先举。及受署之日，则皆开口垂臂，怅望悼悔，譬之求珠于海，而<br>径寸先得。（《广雅》云：有大珠径寸，几围二寸已上。）则众皆怏然罢去，知<br>奇宝之有所归也。<br>呜呼！巧言难明，下流多讪，（一作谤。司马迁《书》云：负下未易居，下<br>流多谤议。）自非大君子出世之气，则何望焉！瞻望清风，若在天外，无任感激<br>欣跃之至。轻黩陈贺，不胜战越。不宣。谨启。<br>○与邕州李域中丞论陆卓启（公集中有《邕州李中丞墓志》，然非域也，陆<br>卓事亦不之见。）<br>某启：伏以至公之道，施恩而不求报，奖善而不为功，所以振宣幽光，激励<br>颓俗，诚大君子所蓄积也。（司马迁《报任安书》，其素所蓄积也。）窃见故招<br>讨判官、试右卫胄曹参军陆卓，生禀清操，长于吏理，累仕所至，（“至”，一<br>作“隶”。）必获休声，（“获”，一作“有”。）再举府曹，绩用茂著。顷以<br>狂贼李元庆劫取留后，擅树凶徒，构灾扇祸，期在旦夕，一夫见刃，莫为己用。<br>而卓以此时特立不惧，终翦强暴，以宁师人。既而不幸，婴疾物故，不获一日趋<br>事，以受其职，有功未报，有善未录。<br>伏承阁下言论之余，每所嗟异，优给家属，恩礼特殊，行道之人，皆所钦伏。<br>倘录其事迹，奏一赠官，使怀愤之魂知感恩于地下，秉志之士思受命于门庭，足<br>以劝奖三军，（诸葛孔明《出师表》：奖帅三军。）岂止光荣一族。伏惟不弃狂<br>瞽，特赐裁量。幸甚幸甚！<br>某与卓未尝相识，敢率愚直，以期至公。轻黩威严，伏增战悚。谨启。<br>○谢李中丞安抚崔简戚属启（此非前邕州李中丞，乃以下湖南李中丞。集凡<br>有《湖南李中丞启》三，此卷有其二，后卷有其一。公在永州，正隶湖南道，故<br>云“凡在巡属”，盖其所部，明矣。公作《崔简墓志》，卒在元和七年正月。书<br>又当前云。）<br>某启：伏见四月六日敕，刺史崔简以前任赃罪，决一百，长流驩州。（简，<br>字子敬，公之姊夫。元和初，为连州刺史，徙永州，未至永而连之人诉简，御史<br>按章具狱，坐流驩州。）伏奉去月二十三日牒，崔简家口，牒州安存，并借官宅<br>什器，差人与驱使。<br>伏惟中丞以直清去败政，以恻隐抚穷人。罪迹暴著，则按之以至公；家属流<br>离，则施之以大惠。各由其道，咸适于中。威怀并行，仁义齐立。绳愆纠缪。<br>（《书·冏命》之辞。）列郡肃澄清之风；匡困资无，阖境知噢咻之德。（噢，<br>威遇切，又音郁。咻，吁尤切，又音煦。《左传》作燠休。注：痛念之声。）凡<br>在巡属，庆惧交深。<br>伏见崔简儿女十人，皆柳氏之出，简之所犯，首末知之。盖以风毒所加，渐<br>成狂易，（音亦。简饵五石，病疡且乱。）不知畏法，坐自抵刑。名为赃贿，卒<br>无储蓄，得罪之日，（《简权厝志》云：坐流驩州，幼弟讼于朝，天子黜连帅，<br>罢御史，云云。连帅，即此中丞。）百口熬然，叫号羸顿，不知所赴。倘非至仁<br>厚德，深加悯恤，则流散转死，期在须臾。某幸被缧囚，（缧，伦追切。）久沐<br>恩造，至于骨肉，又荷哀矜，循念始终，感惧无地。谨勒祗承人沈澹，奉启陈谢，<br>下情轻黩。（一本作渎。）<br>○上湖南李中丞干廪食启（即前启李中丞也。公谪在永，故以廪食告之。又<br>在前书之前也。一无“干廪食”三字。）<br>某启：某尝读列子书，有言于郑子阳者曰：“列御寇，盖有道之士也。居君<br>之地而穷，君不好士（若，一作居。）使之然乎？”子阳于是以君命输粟于列子，<br>列子不受。（《列子·说符》之文。）固常高其志。又读孟子书，言诸侯之于士<br>曰，使之穷于吾地则赒之，赒之亦可受也。又怪孟子以希圣之才，命代而出，不<br>卓然自异以洁白其德，取食于诸侯不以为非。断而言之，则列子独任之士，唯己<br>一毛之为爱，（《孟子》：扬子取为我，拔一毛而利天下，不为也。）故遁以自<br>免；孟子兼爱之士，唯利万物之为谋，故当而不辞。<br>今宗元处则无列子之道，出则无孟子之谋，穷则去让而自求，（定公《谷梁<br>传》，求者请也。古之人重请，何重乎请，人之所以为人者让也。请道去让也，<br>则是舍其所以为人也。二字本此。）至则捧受而不惭，（“不”，一作“无”。）<br>斯固为贪凌苟冒人矣。董生曰：“明明求财利，唯恐困乏者，庶人之事也。”<br>（董仲舒答武帝之策。）是皆诟耻之大者，而无所避之，何也？以为士则黜辱，<br>为农则斥远，无伎不可以为工，无赀不可以为商，抱大罪，处穷徼，（音叫。）<br>以当恶岁而无廪食，又不自列于阁下，则非所以待君子之意也。（“待”，一作<br>“侍”，又转作“示”。）伏惟览子阳孟子之说，以垂德惠，无使惶惶然控于他<br>邦，（《诗》：控於大邦。注：控，引也。笺云：欲求援引之力，助于大国之诸<br>侯。）重为董生所笑，则缧囚之幸大矣。<br>○上桂州李中丞荐卢遵启（卢遵，公之内弟也。公尝有序送遵游桂州，在元<br>和四年，当与此书同时作。）<br>凡士之当显宠贵剧，则其受赐于人也，无德心焉，何也？彼将曰，吾势能得<br>之。是其所出者大，而其报也必细。居穷厄困辱，则感慨捧戴，万万有加焉。是<br>其所出者小，而其报也必巨，审矣。故凡明智之君子，务其巨以遗其细，则功业<br>光乎当时，声名流乎无穷，其所以激之于中者异也。<br>若宗元者，可谓穷厄困辱者矣。世皆背去，憔悴旷野，独赖大君子以明智垂<br>仁，问讯如平生，光耀囚锢，若被文绣。呜呼！世之知止足者鲜矣。既受厚遇，<br>则又有不已之求，以黩阁下之严威，然而亦欲出其感慨捧戴而效其巨者。伏惟阁<br>下留意裁择，幸甚幸甚。<br>伏以外族积德儒厚，以为家风。周、齐之间，兄弟三人，咸为帝者师，（解<br>在二十四卷《送内弟庐遵序》。）孝仁之誉，高于他门。伯舅叔仲，咸以孝德通<br>于鬼神，为文士所纪述。相国彭城公尝号于天下，名其孝以求其类，则其后咸宜<br>硕大光宠，以充神明之心。乃今凋丧沦落，莫有达者，岂与善之道。（《老子》：<br>天道无亲，常与善人。）无可取耶？独内弟卢遵，其行类诸父，静专温雅，好礼<br>而信，饰以文墨，达于政事。今所以闻于阁下者，无怍于心，无愧于色焉。以宗<br>元弃逐枯槁，故不求达仕、务显名，而又难乎其进也。窃高阁下之举贤容众，故<br>愿委心焉。则施泽于遵，过于厚赐小人也远矣。以今日之形势，而不废其言，<br>（《论语》：君子不以言举人，不以人废言。）使遵也有籍名于天官，（天官，<br>谓吏部。）获禄食以奉养，用成其志，一举而有知恩之士二焉，可不［谓］务其<br>巨者乎？伏惟试详择焉。言而无实，罪也。其敢逃大谴？（一本止作“言而无实，<br>罪其敢逃。”）进退恐惧，不知所裁。不宣。谨启。<br><hr>
