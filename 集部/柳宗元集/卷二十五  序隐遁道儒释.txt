<h4>《集部·柳宗元集·卷二十五  序隐遁道儒释》<b class="x">作者：柳宗元</b></h4>
○凌助教蓬屋题诗序（凌助教士燮，苏州吴人。观序辞，公尚在京师时作。）儒有蓬户瓮牖而自立者，（《礼记》：儒有荜门圭窬，蓬户瓮牖。）河间凌士燮穷讨六籍，皆有著述，而尤邃《春秋》。为儒官，守道端庄，植志不回。在京师十二年，家本吴也，（用汉杨惲“家本秦也”文法。）欲归而不可得，遂构蓬室，以备揖让之位。栋宇简易，仅除风雨，（《诗》：风雨攸除。除，去也。）盖大江之南，其旧俗也。由是不出环堵，（《礼记》：儒有一亩之宫，环堵之室。方丈曰堵。）坐入吴甸，包山震泽，（震泽中有包山。包山亦曰椒山，即《春秋》所谓“夫椒”是也。震泽亦曰具区，即今之太湖是也。在吴县南。）若在牖外。所谓求仁而得，（《论语》：求仁而得仁，又何怨？）斯固然欤！与夫南音越吟，（《左传》成八年：晋人以楚大夫钟仪归，囚诸军府，九年，晋侯使与之琴，操南音。《史记》：越人庄舄仕楚而病。楚王曰：“舄，越之鄙细人也，今仕执圭，亦思越否？”中谢曰：“彼思越则越声，不思则楚声。”使人听之，犹越声也。）慕望而不获者，异日道也。夫厚人伦，怀旧俗，（《诗序》：先王以是经夫妇，成孝敬，厚人伦，美教化。又曰：国史吟咏情性，以讽其上，达于事变，而怀其旧俗者也。）因六义之本。（《诗序》：故诗有六义焉。）群公是以有发德之什，书在屋壁，余叙而引之。○送韩丰群公诗后序（一无“群公诗”字。万州刺史韩某，子三人：慎、丰、泰。慎为温县主簿。公有志。丰字茂实。泰字安平。此送茂实也。《新史》附《王叔文传》：贞元二十年，与公同为监察御史。故云遇于上京，盖在京师时作。）春秋时，晋有叔向者，（晋大夫羊舌职之子曰肸，字叔向，一字叔誉，伯华之弟也。）垂声迈烈，显白当世。而其兄铜鞮伯华，（鲁襄公三年，伯华为铜鞮大夫，代其父为中军尉。《家语》：孔子闲处，叹曰：“向使铜鞮伯华无死，天下其有定矣。”《春秋》注：铜鞮，晋别县，在上党。鞮，音题。）匿德藏光，退居保和，士大夫其不与叔向游者，罕知伯华矣。然仲尼称叔向曰“遗直”“由义”。（《左传》昭十四年：仲尼曰：“叔向，古之遗直也。治国制刑，不隐其亲。”又曰：“杀亲益荣，犹义也夫。”《左氏》作“犹义”，《家语》作“由义”。）又称伯华曰“多闻”“内植”。（《家语》：其为人之渊源也，多闻而难诞，内植足以没其世，盖铜鞮伯华之行也。）进退两尊，荣于策书，故羊舌氏之美，至于今不废。宗元常与韩安平遇于上京，（贞元九年，公中进士。十一年，泰中进士。）追用古道，交于今世，以是知吾兄矣。兄字茂实，敦朴而知变，弘和而守节，温淳重厚，与直道为伍。常绩文著书，（一作“尝又著书”。）言礼家之事，条综今古。（综，作弄切。）大备制量，遗名居实，澹泊如也。（澹，音淡。）他日当为达者称焉，（连上文意。达者谓孔子也。《史记》：吾闻圣人之后，虽不当世，必有达者。今孔丘年少好礼，其达者与？“达”，一作“识”。）在吾侪乎？则韩氏之美，亦将焜耀于后矣。（焜，胡本切。耀，弋笑切。）今将浮游淮湖，观艺诸侯，凡知兄者，咸出祖于外。天水赵佶秉翰序事，殷勤宣备，词旨甚当。余谓《春秋》之道，或始事，或终义。（一本有“先经以后经以”六字。杜预《左氏传》：或先经以始事，或后经以终义。）大《易》之制，《序卦》处末。然则后序之设，不为非经也。于是编其饯诗若干篇，记于末简，以贶行李，遂抗手而别。（一本有“丰之季弟泰知名与余善”十字。）○送娄图南秀才游淮南将入道序（一本无“将入道”三字。）仆未冠，求进士，（贞元六年，公求进士，年十八，故曰未冠。）闻娄君名甚熟。其所为歌诗，传咏都中。（一作“中都”。）通数经及群书。当时为文章，若崔比部、（崔鹏，字元翰，贞元六年，自知制诰罢为比部郎中。）于卫尉，（于邵，字相门。）相与称其文。众皆曰纳言曾孙也。（娄师德，武后时以抚定河北，进纳言，世称为长者。）而又有是，咸推让为先登。后十馀年，仆自尚书郎谪来零陵，（永贞元年，公自礼部员外郎贬永州司马。零陵，永州。）覯娄君，（覯，遇见也。）犹为白衣，居无室宇，出无僮御。仆深异而讯之，乃曰：“今夫取科者，交贵势，倚亲戚，合则插羽翮，生风涛，沛焉而有馀，吾无有也。不则餍饮食，驰坚良，（坚车良马。）以欢于朋徒，相贸为资，（贸，以货易财也。）相易为名，有不诺者，以气排之，吾无有也。不则多筋力，善造请，朝夕屈折于恒人之前，走高门，邀大车，矫笑而伪言，卑陬而姁媮。（《庄子》云：卑陬失色。姁，音虚。媮，音俞，美也。）偷一旦之容以售其伎，吾无有也。自度卒不能堪其劳，故舍之而游，逾湖、江，出豫章，至南海，（今洪州即豫章，广州即南海也。）复由桂而下也。少好道士言，饵药为寿，未尽其术，故往且求之。”（往，一作“行”。）仆闻而愈疑。往时观得进士者，不必若娄君之言，又少能类娄君之文学，（“少”，一作“不”。）又无纳言之大德以为之祖，无比部、卫尉以为之知，而升名者百数十人。今娄君非不足也，顾不乐而遁耳。因为余留三年。他日，又曰：“吾所以求于心者未克，今其行也。”余既异其遁于名，而又德其久留于我也，故为之言。夫君子之出，以行道也；其处，以独善其身也。今天下理平，主上亟下求士之诏，（亟，丘吏切。）娄君智可以任职用事，文可以宣风歌德，行于世，必有合其道而进荐之者。遽而为处士，吾以为非时。将曰老而就休耶？则甚少且锐；羸而自养耶？则甚硕且武。问其所以处，咸无名焉。若苟焉以图寿为道，又非吾之所谓道也。夫形躯之寓于土，非吾能私之。幸而好求尧、舜、孔子之志，唯恐不得；幸而遇行尧、舜、孔子之道，唯恐不慊，若是而寿可也。求之而得，行之而慊，（苦簟切，惬也。）虽夭其谁悲？今将以呼嘘为食，咀嚼为神，（咀，子与切。嚼，疾爵切。）无事为闲，不死为生，则深山之木石，大泽之龟蛇，皆老而久，其于道何如也？仆尝学于儒，持之不得，以陷于是。以出则穷，以处则乖，其不宜言道也审矣。以吾子见私于仆，而又重其去，故窃言而书之而密授焉。○送易师杨君序世之学《易》者，率不能穷究师说，本承孔氏，而妄意乎物表，争伉乎理外，（伉，苦浪切，敌也。“伉”，一作“能”。）务新以为名，纵辩以为高，离其原，振其末，故羲、文、周、孔之奥，诋冒混乱，人罕由而通焉。不违古师以入道妙，若弘农杨君者其鲜矣。御史中丞崔公。（时崔能为永州刺史。）博而守儒，达而好礼，故杨君之来也，馆于燕堂，馈之侯食，（一作“馈以侯食”。）日命合邦之学者，论说辩问，贯穿上下，（《汉书》：司马迁贯穿上下数千载间。）挥散而咸同，幽昏而大明，言若诞而不乖于圣，理若肆而不失于正，不为他奇以立名氏，姑务达其旨而已。古人谓驾孔子之说者，（《扬子》：仲尼驾说者也，不在兹儒乎？如将复驾其所说，则莫若使诸儒金口而木舌。驾，犹传也。）杨君固其徒欤？宗元以为太学立儒官，传儒业，宜求专而通、新而一者，以为胄子师。（《书》：命夔典乐，教胄子。）昔尝游焉而未得其人。今天下外多贤连帅、方伯，朝廷立槐棘之下，（《周礼·秋官》：朝士掌建邦外朝之法，左九棘，孤卿、大夫位焉。右九棘，公、侯、伯、子、男位焉。面三槐，三公位焉。）皆用儒先，（先，犹言先生也，汉有邓先。）而杨君之道未列于博士，则谁咎欤？无乃隐其声，含其美，以自穷欤？夫以退让自穷于丰富之世，以贻有位者羞，是习《易》之说而废其道也。于将行而问以言，敢以变君之志。○送徐从事北游序（“徐从事”，一本作“徐生”。）读《诗》、《礼》、《春秋》，莫能言说，其容貌充充然，而声名不闻传于世，岂天下广大多儒而使然欤？将晦其说，讳其读，不使世得闻传其名欤？抑处于远，仕于远，不与通都大邑豪杰角其伎而至于是欤？不然，无显者为之倡，以振动其声欤？今之世，不能多儒可以盖生者，观生亦非晦讳其说读者，然则馀二者为之决矣。生北游，必至通都大邑，通都大邑必有显者，由是其果闻传于世欤？苟闻传必得位，得位而以《诗》、《礼》、《春秋》之道施于事，及于物，思不负孔子之笔舌。能如是，然后可以为儒。儒可以说读为哉！○送诗人廖有方序（公尝有《答贡士廖有方论文书》，云“今不自料而序秀才”，即谓此也。公此序与昌黎《送廖道士序》大意一同。）交州（汉交州统南海等九郡，吴分置广州，而交州治交趾，唐为安南都护治所。）多南金、（《诗》：大赂南金。张华见纪瞻等曰：“皆南金也。”）珠玑、（音几，珠不圆者为玑。）玳瑁、（《异物志》云：玳瑁如龟，生南海，大者如籧篨，背上有鳞，鳞大如扇，有文章。将作器，则煮其鳞如柔皮。玳，音代。瑁，音昧。）象犀，其产皆奇怪，至于草木亦殊异。吾尝怪阳德之炳耀，独发于粉葩瑰丽，（葩，披巴切。瑰，姑回切。）而罕钟乎人。（钟，聚也。）今廖生刚健重厚，孝悌信让，以质乎中而文乎外。（“中”，一作“内”。）为唐诗有大雅之道，夫固钟于阳德者邪？是世之所罕也。今之世，恒人其于粉葩瑰丽，则凡知贵之矣，其亦有贵廖生者耶？果能是，则吾不谓之恒人也，（一作“矣”。）实亦世之所罕也。○送元十八山人南游序（《昌黎集》有《赠元十八协律诗》，云“吾友柳子厚，其人艺且贤。吾未识子时，已览赠子篇。”公尝有《送浩初序》云：“退之寓书罪余，见《送元生序》，不斥浮图。”皆谓此序也。元十八，未详其名，唯白乐天《游大林寺序》有河南元集虚者，疑即其人也。）太史公尝言，世之学孔氏者，则黜老子，学老子者，则黜孔氏，道不同不相为谋。（《史记·老子传》：世之学老子者则绌儒学，儒学亦绌老子。道不同不相为谋者，岂谓是耶？）余观老子，亦孔氏之异流也，不得以相抗，又况杨、墨、申、商，（杨朱、墨翟、申不害、商鞅也。）刑名纵横之说，（《汉·艺文志》：九流有刑、名、纵横家。）其迭相訾毁、抵捂而不合者，可胜言耶？然皆有以佐世。太史公没，其后有释氏，固学者之所怪骇舛逆其尤者也。今有河南元生者，其人闳旷而质直，物无以挫其志；其为学恢博而贯统，数无以踬其道。（一有“而”字。踬，音致。）悉取向之所以异者，通而同之，搜择融液，与道大适，咸伸其所长，而黜其奇■Ａ１２，（奇■Ａ１２，不正也。“■Ａ１２”，与“斜”同。）要之与孔子同道，皆有以会其趣，而其器足以守之，其气足以行之。不以是道求合于世，常有意乎古之“守雌”者。（老聃云：知其雄，守其雌，为天下谿。知其白，守其辱，为天下谷。“守雌”，一本作“存雄”。）及至是邦，以余道穷多忧，而尝好斯文，留三旬有六日，陈其大方，勤以为谕，余始得其为人。今又将去余而南，历营道，（营道，汉县名，属零陵郡。）观九疑，（《郡国志》：营道南有九疑山。《山海经注》云：其山九溪皆相似，故曰九疑也。）下漓水，（注：漓水出零陵，漓，力支切。《汉书》作“离”字。）穷南越，以临大海，则吾未知其还也。黄鹄一去，青冥无极，安得不冯丰隆、（丰隆，云师。《楚辞》“吾令丰隆乘云兮”是也。）诉蜚廉，（《吕氏春秋》曰：蜚廉，风伯名。）以寄声于寥廓耶！○送贾山人南游序传所谓学以为己者，（《论语》：古之学者为己。）是果有其人乎？吾长京师三十三年，（公生于代宗大历八年，至德宗贞元五年，年十七，举进士。九年，登第。十四年，中博学宏词科，为集贤正字。十七年，调蓝田尉。十九年，拜监察御史。二十一年，顺宗立，迁礼部员外郎。是为三十三年。）游乡党，入太学，取礼部吏部科，校集贤秘书，出入去来，凡所与言，无非学者，盖不啻百数，然而莫知所谓学而为己者。及见逐于尚书，居永州，（宪宗即位，公以附王叔文，出为邵州刺史。十一月，贬永州司马，在永凡十载。）刺柳州，（元和十年正月，始召公至京师，三月，复出为柳州刺史。）所见学者益稀少，常以为今之世无是决也。居数月，长乐贾景伯来，（“景”，一作“宣”。）与之言，邃于经书，博取诸史群子昔之为文章者，毕贯统，（“毕”，一作“必”。）言未尝诐，（《孟子》：诐辞知其所蔽。诐，彼义切，险陂也。）行未尝怪。其居室愔然不欲出门，（愔，于今切，静也。）其见人侃侃而肃。（侃侃，和乐之貌。）召之仕，怏然不喜；导之还中国，视其意，夷夏若均，莫取其是非，曰“姑为道而已尔”。若然者，其实为己乎？非己乎？使吾取乎今之世，贾君果其人乎？其足也则居，其匮也则行，行不苟之，居不苟容，以是之于今世，其果逃于匮乎？吾名逐禄贬，言见疵于世，奈贾君何？于其之也，即其舟与之酒，侑之以歌。歌曰：“充乎己居，或以匮己之虚，（一作“或踬其途，匮乎己之虚”。蜀本云：或“以”字下疑脱两字。）或盈其庐，孰匮孰充？为泰为穷，君子乌乎取？以宁其躬。”若君者之于道而已尔，世孰知其从容者耶？○送方及师序代之游民，（游民，闲民无职事者。）学文章不能秀发者，则假浮屠之形以为高；其学浮屠不能愿悫者，则又托文章之流以为放。以故为文章浮屠，率皆纵诞乱杂，世亦宽而不诛。今有方及师者独不然。处其伍，介然不逾节；交于物，冲然不苟狎。遇达士述作，手辄缮录，复习而不懈。行其法，不以自怠。至于践青折萌，泛席灌手，虽小教戒，未尝肆其心，是固异夫假托为者也。薛道州、刘连州，文儒之择也，馆焉而备其敬，歌焉而致其辞，（薛道州，伯高也。刘连州，禹锡也。公有《道州文宣王庙碑》，云“河东薛公伯高，由尚书刑部郎中为道州”。禹锡亦有《送僧方及南谒柳员外诗》，序云：“予为连州，居无何，而方及至，出裓中诗一篇以贶予，其词甚富。留一岁，观其行，结矩如教，益多之。”此序所云“馆焉而备其敬，歌焉而致其辞”，盖谓此也。）夫岂贷而滥欤？余用是得不系其说，以告于他好事者。○送文畅上人登五台遂游河朔序（《昌黎集》有《送浮屠文畅序》云：“喜为文章，其周游天下，凡有所行，必请于缙绅先生，以求咏歌其志。贞元十九年春，将行东南，柳君宗元为之诗。”然公之诗，今无传矣。韩又有《送文畅师北游诗》，意与公此序同时作。）昔之桑门上首，（桑门，沙门也。袁宏云：沙门，汉言息也。盖息意去欲而归于无为也。东汉楚王英奉黄缣白纨，诣相国曰：“以赎愆罪。”诏报曰：“其还赎，以助伊蒲塞、桑门之盛馔。”）好与贤士大夫游。晋、宋以来，有道林、（支遁，字道林，《晋史·王羲之传》：会稽有佳山水，名士多居之，谢安未仕时亦居焉。孙绰、许询、支遁等，皆以文义冠世，并筑室东土，与羲之同好。尝与同宴集于会稽山阴之兰亭。《谢安传》：安寓居会稽，与王羲之及高阳许询、桑门支遁游处，出则渔弋山水，入则言咏属文，无处世意。）道安、（《习凿齿传》：时有桑门释道安，俊辩有高才，自北至荆州，与凿齿初相见，道安曰：“弥天释道安。”凿齿曰：“四海习凿齿。”时人以为佳对。）远法师、（东晋释慧远也。住庐山。《庐山记》云：远法师送陶元亮、陆修静，不觉过虎溪，因相与大笑。）休上人，（宋桑门惠休，姓汤氏。《宋书》：谢灵运孙超宗，随父岭南。元嘉末得还，与惠休道人来往。又《文选》有休上人诗，与鲍照明远诗相接。意明远亦当时与之游从者。）其所与游，则谢安石、王逸少、习凿齿、谢灵运、鲍照之徒，（解并见上。）皆时之选。由是真乘法印，（宗门有三印，谓印空、印水、印泥。）与儒典并用，而人知向方。今有释文畅者，道源生知，善根宿植，深嗜法语，忘甘露之味，（《莲经》偈云：世尊慧灯我闻受记意欢喜充满，如甘露见灌。《华严经》颂云：蒙十方一切佛手以甘露灌其顶。味字，则《维摩经》所谓虽复饮食而以禅悦为味。《涅槃盘经》所谓“出家味读诵味坐禅味”。“忘”，一作“志”。）服道江表，盖三十年。谓王城雄都，宜有大士，遂蹑虚而西，驱锡逾纪，（纪，十二年也。）而秦人蒙利者益众。（秦，谓长安。）云、代之间。（云、代，二州名。）有灵山焉，（灵山，即谓五台也，在代州，属河东道。）与竺乾鹫岭（竺乾、鹫岭，二山名。）角立相望，而往解脱者，去来回复，如在步武。则勤求秘宝，作礼大圣，非此地莫可。故又舍筏西土，振尘朔陲，（音垂。）将欲与文殊不二之会，（与，音预。）脱去秽累，超诣觉路，吾徒不得而留也。天官顾公、（贞元十八年，顾少连为吏部侍郎。吏部乃天官也。）夏官韩公、（韩皋为兵部侍郎。）廷尉郑公、吏部郎中杨公、刘公，（一无“刘公”二字。）有安石之德，逸少之高，（一有“习”字。）凿齿之才，皆厚于上人，而袭其道风，伫立瞻望，（《诗》：伫立以泣。）惧往而不返也。吾辈常希灵运、明远之文雅，故诗而序之。又从而谕之曰：“今燕、魏、赵、代之间，天子分命重臣，典司方岳，辟用文儒之士，以缘饰政令。服勤圣人之教，尊礼浮屠之事者，比比有焉。（比，薄必切，次也。）上人之往也，将统合儒释，宣涤疑滞，然后蔑衣裓之赠，（释典有衣裓。裓，古待切。）委财施之会不顾矣。其来也，盍亦征其歌诗，以焜耀逈躅。（厨玉切。“逈”一作“迥”。）伟长、德琏之述作，（伟长、德琏，以比燕、赵、魏幕僚也。《魏志》云：文帝为五官将，山阳王粲字仲宣，北海徐干字伟长，汝南应玚字德琏，并相友善。琏，音辇。）岂擅重千祀哉！庶欲窃观风之职，而知郑志耳。（见《左传》襄二十七年。一作“知郑重耳”。）○送巽上人赴中丞叔父召序（重巽居永州龙兴寺，公尝有《酬巽上人赠新茶诗》，又有《题巽公院五韵》。）或问宗元曰：悉矣！子之得于巽上人也，其道果何如哉？对曰：吾自幼好佛，（“好”，一作“学”。）求其道，积三十年。世之言者罕能通其说，于零陵，（即永州。）吾独有得焉。且佛之言，吾不可得而闻之矣。其存于世者，独遗其书。不于其书而求之，则无以得其言。言且不可得，况其意乎？今是上人穷其书，得其言，论其意。（“论”，一作“谕”。）推而大之，逾万言而不烦；总而括之，立片辞而不遗。与夫世之析章句，征文字，言至虚之极则荡而失守，辩群有之夥（胡可切，齐谓多为夥。）则泥而皆存者，（泥，去声。）其不以远乎？以吾所闻知，凡世之善言佛者，于吴则惠诚师，荆则海云师，楚之南则重巽师。师之言存，则佛之道不远矣。惠诚师已死，今之言佛者加少。其由儒而通者，郑中书（郑中书，不详其人。以时考之，当是郑絪也。《旧史·絪传》：宪宗即位，迁中书舍人，俄拜中书侍郎，与杜黄裳同秉国政。）洎孟常州。（孟简，字几道。元和中拜谏议大夫，以幸直出为常州刺史。晚路殊躁急，佞佛过甚，为时所诮。尝与刘伯刍、归登、萧俛，译次梵音。）中书见上人，执经而师受，且曰：“于中道吾得以益达。”常州之言曰：“从佛法生，得佛法分。”皆以师友命之。今连帅中丞公，（柳公绰，拜御史中丞，李吉甫当国，出为湖南观察使。）具舟来迎，饰馆而俟，欲其道之行于远也，夫岂徒然哉！以中丞公之直清严重，中书之辩博，常州之敏达，且犹宗重其道，况若吾之昧者乎！夫众人之和，（胡卧切。）由大人之倡。洞庭之南，竟南海，（“竟”，一作“竞”。）其士汪汪也，（“士”，一作“土”。）求道者多半天下。（一有“而”字。）一唱而大行于远者，（一作“焉”字，一作“大遂”，一作“大行乎远”。）是行有之，则和焉者，将若群蛰之有雷，（《月令》：仲春之月，雷乃发声，始电，蛰虫咸动。“群”，一作“居”。）不可止也。于是书以为《巽上人赴中丞叔父召序》。○送僧浩初序（浩初，龙安海禅师弟子也。陈长方曰：“子厚作序皆平平，惟送浩初一序，真文章之法。”乃柳州时作。）儒者韩退之与余善，尝病余嗜浮图言，訾余与浮图游。（訾，音紫，毁也。）近陇西李生础自东都来，（础为湖南从事，元和六年请告省其父东都。）退之又寓书罪余，（时退之官东都，今《韩集》逸此书矣。）且曰：“见《送元生序》，（谓《送元十八山人序》。）不斥浮图。”浮图诚有不可斥者，往往与《易》、《论语》合，诚乐之，其于性情奭然，（“奭”，一作“■Ａ２８”。）不与孔子异道。退之好儒未能过扬子，扬子之书于庄、墨、申、韩皆有取焉。（扬子曰：“庄周荡而不法，墨、晏俭而废礼，申、韩险而无化。”是扬子尝取之矣。“皆”，一作“亦”。）浮图者，反不及庄、墨、申、韩之怪僻险贼耶？曰：“以其夷也。”果不信道而斥焉以夷，则将友恶来、盗跖，（《史记》：飞廉生恶来，多力。李奇注《汉书》云：跖，秦之大盗也。）而贱季札、由余乎？（季札，吴王阖庐之少子。《汉书·邹阳传》曰：秦用戎人由余而伯中国。由余，晋人也。亡入戎，能晋言。）非所谓去名求实者矣。吾之所取者与《易》、《论语》合，虽圣人复生不可得而斥也。退之所罪者其迹也，曰：“髡而缁，无夫妇父子，不为耕农蚕桑而活乎人。”若是，虽吾亦不乐也。退之忿其外而遗其中，是知石而不知韫玉也。（韫，音蕴。）吾之所以嗜浮图之言以此。与其人游者，未必能通其言也。且凡为其道者，不爱官，（“爱”，一作“受”。）不争能，乐山水而嗜闲安者为多。吾病世之逐逐然唯印组为务以相轧也，（组，绶属，所以系印。轧，乙黠切。）则舍是其焉从？（焉，于虔切。）吾之好与浮图游以此。今浩初闲其性，安其情，读其书，通《易》、《论语》，唯山水之乐，有文而文之；又父子咸为其道，以养而居，泊焉而无求，则其贤于为庄、墨、申、韩之言，而逐逐然唯印组为务以相轧者，其亦远矣。李生础与浩初又善，今之往也，以吾言示之。因北人寓退之，视何如也。○送元暠南游序（并引）刘禹锡予策名二十年，百虑而无一得，然后知世所谓道，无非畏途，唯出世间法可尽心尔。繇是在席砚者，多旁行四句之书；备将迎者，皆赤髭白足之侣。（《高僧传》：佛陀耶舍为人赤髭，善解毗婆沙，时人号曰赤髭毗耶沙。又释昙始足白于面，虽跣涉泥水，未尝沾湿，天下咸称白足和尚。）深入智地，静通还源。客尘观尽，妙气来宅。内视胸中，犹煎炼然。开士元暠，姓陶氏，本丹阳居家，世有人爵，不藉其资。于毗尼禅那，极细牢之义，于中后日，习总持之门。妙音奋迅，愿力昭答，雅闻予事佛而佞，亟来相从。或问师隳形之自，对曰：“少失怙恃，推棘心以求上乘。积四十年，身羸老将至而不懈。始悲浚泉之有洌，今痛防墓之未迁。涂刍莫备，薪火恐灭，（庄子老聃死云云，指穷于为薪火传也。）诸相皆离，此心长悬。虽万姓归佛，尽为释种，如河入海，无复水名。然具一切智者，岂遗百行；求无量义者，宁容断思。今闻南诸侯雅多大士，思叩以苦调，而希其末光。无容至前，有足悲者。”予闻是说已，力不足而悲有余，因为诗以送之，庶几践霜露者聆之有恻。诗曰：宝书翻译学初成，振锡如飞白足轻。彭泽因家凡几世？灵山预会是前生。传灯已悟无为理，濡露犹怀罔极情。从此多逢大居士，何人不愿解珠璎。○送元暠师序（暠，古老切。韩本《送玄举师归幽泉寺序》在此下，序云：“元暠持刘禹锡诗引来，今故附禹锡诗引于此篇前”。禹锡与公，永贞元年同贬员外司马，刘为朗州，公为永州。此序永州作也。次前篇，当元和六年。）中山刘禹锡，明信人也。不知人之实，未尝言，言未尝不雠。（雠，犹中也。）元暠师居武陵（武陵，鼎州。）有年数矣。与刘游久且昵。持其诗与引而来，（刘梦得与公永贞元年同贬员外司马，刘朗州，公永州，元暠时自朗来永。昵，音匿。）余视之，申申其言，勤勤其思，其为知而言也信矣。余观世之为释者，（“世”字，或作“近世”二字。）或不知其道，则去孝以为达，遗情以贵虚。今元暠衣粗而食菲，（粗，七胡切。）病心而墨貌。以其先人之葬未返其土，无族属以移其哀，（“无”下，有“他”字。）行求仁者，以冀终其心。勤而为逸，远而为近，斯盖释之知道者欤？释之书有《大报恩》七篇，咸言由孝而极其业。世之荡诞慢讠<imgheight=32width=32border=0src=/bzk/Z137.bmp>者。（慢，武半切。讠<imgheight=32width=32border=0src=/bzk/Z137.bmp>，徒旦切。讠<imgheight=32width=32border=0src=/bzk/Z137.bmp>，纵意。《庄子》：天知予僻陋慢讠<imgheight=32width=32border=0src=/bzk/Z137.bmp>。一无“世之”二字。）虽为其道而好违其书，于元暠师，吾见其不违且与儒合也。元暠陶氏子。（元暠，本丹阳人。）其上为通侯，（通侯，本彻侯，避武帝讳改为通侯。陶侃事晋，封长沙郡公，是为通侯也。）为高士，（侃曾孙潜，东晋末弃官不仕。）为儒先生。（一无“生”字，一本“生”作“贤”。要之儒先为正，汉有邓先是已。）资其儒，（“资”，一作“见”。）故不敢忘孝；迹其高，故为释；承其侯，故能与达者游。其来而从吾也，观其为人，益见刘之明且信，故又与之言，重叙其事。○送琛上人南游序（在永州作。）佛之迹，去乎世久矣；其留而存者，佛之言也。言之著者为经，翼而成之者为论，其流而来者，（谓流入中国也。）百不能一焉，然而其道则备矣。法之至莫尚乎“般若”，（般，波末切。若，而也切。）经之大（“经”，一作“道”。）莫极乎“涅槃”。（涅，乃结切。《涅槃经》云：昔佛示灭于双林树下，入般涅槃，为母摩耶夫人说法。）世之上士，将欲由是以入者，非取乎经论则悖矣。而今之言禅者，有流荡舛误，迭相师用，妄取空语，而脱略方便，颠倒真实，以陷乎己，而又陷乎人。又有能言体而不及用者，不知二者之不可斯须离也。离之外矣，是世之所大患也。吾琛则不然，观经得“般若”之义，读论悦“三观”之理，（观，古玩切。《圆觉经》云：三种净观，一云色、受、想，乃观此三空，名之三观。）昼夜服习而身行之。有来求者，则为讲说。从而化者，皆知佛之为大，法之为广，菩萨大士之为雄，修而行者之为空，（“行”，一作“得”。）荡而无者之为碍。夫然，则与夫增上慢者异矣。异乎是而免斯名者，吾无有也。将以广其道而被于远，故好游。自京师而来，又南出乎桂林，（桂林，即桂州。）未知其极也。吾病世之傲逸者，嗜乎彼而不求此，故为之言。○送文郁师序（文郁师，公之族。序云：“挟海溯江，独行山水间。”盖公时在永州而师来也。“序”，一作“引”。）柳氏以文雅高于前代，近岁颇乏其人，百年间无为书命者。登礼部科，数年乃一人。后学小童，以文儒自业者又益寡。今有文郁师者，读孔氏书，为诗歌逾百篇，其为有意乎文儒事矣。（“事”，一作“士”。）又遁而之释，背笈箧，（笈，及业切，负书箱。）怀笔牍，（牍，书版也。）挟海溯江，独行山水间。翛翛然模状物态，搜伺隐隟。（与“隙”同，隟，阨塞也。）登高远望，凄怆超忽，游其心以求胜语，若有程督之者。己则被缁艾，（缁艾，衣如艾色也。）茹蒿芹，志终其驱。吾诚怪而讥焉。对曰：“力不任奔竞，志不任烦拏。（女加、女居二切。《楚词》注：扰乱也。）苟以其所好，行而求之而已尔。”终不可变化。吾思当世以文儒取名声，为显官，入朝受憎娼讪黜摧伏，不得守其土者，十恒八九。若师者，其可讪而黜耶？用是不复讥其行，返退而自讥。于其辞而去也，则书以畀之。○送玄举归幽泉寺序（作之年月未详。）佛之道，大而多容，凡有志乎物外而耻制于世者，则思入焉。故有貌而不心，名而异行，刚狷以离偶，（狷，古显、古县二切。）纡舒以纵独，其状类不一，（或有“也”字。）而皆童发毁服以游于世，其孰能知之！今所谓玄举者，其视瞻容体，未必尽思迹佛，而持诗句以来求余，夫岂耻制于世而有志乎物外者耶？夫道独而迹狎则怨，志远而形羁则泥。幽泉山，山之幽也。闲其志而由其道，以遁而乐，足以去二患，舍是又何为耶？既曰为予来，故于其去，不可以不告也。○送濬上人归淮南觐省序（序云：“退使孺子执简而序之”，与前《送杨郎中使还汴州序》称童孺同意。员外郎刘公，其名未详。“濬”，一本作“璿”。）金仙氏之道，盖本于孝敬，而后积以众德，归于空无。其敷演教戒于中国者，离为异门，曰禅，曰法，曰律，以诱掖迷浊，世用宗奉。其有修整观行，尊严法容，以仪范于后学者，以为持律之宗焉。上人穷讨秘义，发明上乘，奉威仪三千，虽造次必备。尝以此道宣于江湖之人，江湖之人悦其风而爱其赐，攀慈航望彼岸者，盖千百计。天子闻之，征至阙下，御大明秘殿以问焉。导扬本教，颇甚称旨。京师士众，方且翘然仰大云之泽，以植德本，（《佛经》曰：慈意妙大云。）而上人不胜顾复之恩，（《诗》：顾我复我。）退怀省侍之礼，恳迫上乞，遂无以夺。由是杖锡东顾，振衣晨征。右司员外郎刘公，深明世典，通达释教，与上人为方外游。始荣其至，今惜其去，于是合郎署之友，诗以贶之。退使孺子执简而序之，因系其辞曰：上人专于律行，恒久弥固，其仪刑后学者欤？诲于生灵，触类蒙福，其积众德者欤？觐于高堂，视远如迩，其本孝敬者欤？若然者，是将心归空无，舍筏登地，固何从而识之乎？古之赠礼，必以轻先重，故郑商之犒先乘韦，（《左传》僖三十三年：秦人袭郑，及滑，郑商人弦高将市于周，遇之，以乘韦先，牛十二犒师。注：乘四韦，先韦乃入牛。古者将献遗于人，必有以先之。）鲁侯之赠后吴鼎。（《左传》鲁襄公十九年：诸侯盟于督扬，晋人执邾悼公，以其伐我故。晋侯先归。公享晋六卿于蒲圃。赠荀偃束锦，加璧，乘马，先吴寿梦之鼎。注：寿梦，吴子乘也，献鼎于鲁，因以为名。）今饯诗之重，皆众吴鼎也。（“众”，一作“后”。）故乘韦之比，得序而先之。且曰，由礼而不敢让焉。<hr>
