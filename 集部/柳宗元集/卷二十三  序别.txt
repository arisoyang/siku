<h4>《集部·柳宗元集·卷二十三  序别》<b class="x">作者：柳宗元</b></h4>
<br>○同吴武陵赠李睦州诗序（李睦州坐李锜而贬。后以赦，始移永州。公时同<br>武陵皆谪于永。序在李睦州至永后作。）<br>润之盗锜，（鱼倚切，又音奇。）窃货财，聚徒党，为反谋十年。（李锜者，<br>淄川王孝同五世孙。以父荫，累迁杭、湖二州刺史，贞元十五年二月，迁润州刺<br>史、浙西观察诸道盐铁转运使，天下榷酒漕运，锜得专之，乃增置兵额。二十一<br>年三月于润州置镇海军，以锜为节度使，而罢其盐铁使务。）今天子即位三年，<br>大立制度。于是盗恐且奋，将遂其不善。（宪宗即位，不假借方镇，故倔强者稍<br>入朝。元和二年，锜三表请觐，上许之，实无行意，杀留后王澹等。）视部中良<br>守不为己用者，诬陷去之，睦州由是得罪。天子使御史按问，馆于睦。自门及堂，<br>皆其私卒为卫。天子之卫不得摇手，辞卒致具。有间，盗遂作。（元和二年十月，<br>诏征锜为左仆射，以御史大夫李元素代之，锜据润州叛。）而庭臣犹用其文，斥<br>睦州南海上。（初贬循州。）既上道，盗以徒百人遮于楚、越之郊，战且走，乃<br>得完为左官吏。（左官，犹左迁。）无几，盗就擒，斩之于社垣之外。（润州大<br>将张子良等执以献，斩于独柳树。《书》：不用命戮于社。社为阴，阴主杀也。）<br>论者谓宜还睦州，以明其诬。既更大赦，（元和三年正月，大赦天下。）始移永<br>州，去长安尚四千里，睦州未尝自言。<br>吴武陵，刚健士也。怀不能忍，于是踊跃其诚，铿锵其声，出而为之诗，然<br>后慊于内。（慊，苦簟切，惬也。）余固知睦州之道也熟，衔匿而未发且久，闻<br>吴之先焉者。（“焉”，一作“言”。）激于心，若钟鼓之考，（考，击也。）<br>不知声之发也，遂系之而重以序。<br>○送南涪州量移澧州序（南涪州，即南霁云之子承嗣也。传载承嗣为涪州刺<br>史。刘辟反，以无备谪永州，后以赦移澧州。涪，音浮。）<br>越有纳官之令以胜大敌，（《越语》：王令军中有能助寡人谋而退吴者，吾<br>与之共政。孤子寡妇疾疚贫病者纳官其子。注云：官，仕也。仕其子而教之，廪<br>以食之也。）汉有羽林之制以威四夷。（汉武太初元年，初置羽林骑，取以从军<br>死事之子孙养羽林，官教以五兵，号羽林孤儿。）国家宠先中丞，（御史中丞南<br>霁云死节睢阳。）迈古人之烈，（迈，过。烈，业也。）故君自未成童，（霁云<br>死事，其子承嗣七岁，即授婺州别驾，历刺施、涪二州。成童，十五以上。）品<br>常第四，人犹曰于古为薄。汉北地都尉卬，（音昂。）以不胜任陷匈奴，而子单<br>侯于瓶。（汉文十四年，匈奴寇边，杀都尉孙卬。其子单以父力战死事，封瓶侯。<br>班彪《北征赋》：吊尉卬于朝那。）济北相韩千秋以匹夫之谅，奋触南越，而子<br>延年侯于成安。（《西汉·功臣表》：韩延年以其父千秋击南越死事，封为成安<br>侯。）君之土田之锡，犹挫于有司之手，始由施州为涪州，扞蜀道勍寇，（永贞<br>元年八月，西川节度行军司马刘辟反。勍，其京切。）昼不释刃，夜不释甲，曰：<br>“我忠烈胤也，（忠烈，霁云谥也。）期死待敌。”敌亦曰：“彼忠烈胤也，尽<br>力致命，是不可犯。”然而笔削之吏，以簿书校讨赢缩，受谴兹郡，（兹郡，即<br>永州。）凡二岁。<br>朝廷建大本，贞万邦，（《书》：一人元良，万邦以贞。谓元和四年闰三月，<br>立邓王宁为太子。）庆泽之濡，洗濯生植。又况涪州家声之大，裕蛊之志，（<br>《易》：裕父之蛊。音古。）宜尤被显宠者也。自汉而南，州之美者十七八，莫<br>若澧。澧之佐理，莫逾于长史。以是进秩，人犹曰且有后命。永州多谪吏，而君<br>侯惠和温良，故其欢愉异于他部。优诏既至，而君适雠于文。（雠，合也。文，<br>诏令也。谓合于诏令当量移也。雠，是周切。）其往也独，故凡羡慕之辞，无不<br>加等。<br>噫！以君承荷之重，恭肃之美，四方之求忠壮义烈者，将于君是观。凡君子<br>之志，欲其优柔而益固，愤悱而不忘，以增太史世家之籍，用是为贶，则拱璧大<br>鼎，（《老子》：虽有拱璧，以先驷马。《春秋》：取郜大鼎。）乌可以言重乎？<br>○送薛存义序（一本有“之任”二字，非。）<br>河东薛存义将行，柳子载肉于俎，崇酒于觞。（觯，实曰觞，虚曰觯，皆酒<br>器。）追而送之江之浒，（一本“江”下无“之”字。《诗》：在河之浒。浒，<br>音虎，水涯。）饮食之。（《诗》：饮之食之。皆去声。）且告曰：“凡吏于土<br>者，若知其职乎？（若，汝也。其下“受若”、“怠若”、“盗若”，并同义。）<br>盖民之役，非以役民而已也。凡民之食于土者，出其十一佣乎吏，使司平于我也。<br>今受其直怠其事者，天下皆然。岂惟怠之，又从而盗之。向使佣一夫于家，受若<br>直，怠若事，又盗若货器，则必甚怒而黜罚之矣。以今天下多类此，（一本无<br>“以”字。）而民莫敢肆其怒与黜罚者何哉！势不同也。势不同而理同，如吾民<br>何？（一本无“如吾民何”四字。）有达于理者，得不恐而畏乎！”<br>存义假令零陵二年矣，（零陵，永州县名。）蚤作而夜思，勤力而劳心，讼<br>者平，赋者均，老弱无怀诈暴憎。（一本作“老弱宁怀诈暴弭慴。”）其为不<br>虚取直也的矣，其知恐而畏也审矣。<br>吾贱且辱，不得与考绩幽明之说；（《书》：三载考绩，三考黜陟幽明。与，<br>去声。）于其往也，故赏以酒肉而重之以辞。<br>○送薛判官量移序（薛判官，名巽。自连州量移朗州。朗州，即今鼎州也。<br>连与永相接，永又鼎之经途，故公送以序。）<br>仕于世，有劳而见罪，凡人处是，鲜不怨怼忿愤，（怼，音队，忿，房吻切。）<br>列于上，诉于下，此恒状也。（恒，胡登切。）异于恒者，其道宜显。薛生司货<br>贿于军兴之际，兵乱不去，然得以不犯，由太行以东皆传道之，可以为劳矣。而<br>竟连大狱，以至于放。（巽始佐河北军，有劳未及录。会其长子皋谟及董溪以罪<br>闻，巽坐贬。）不戚于貌，不悱于心，乐以自肥，而未尝尤于物，其有异于恒矣<br>哉。<br>朝廷施恩泽，（一有“大”字。）凡受谪者，罪得而未薄，（“未”，一作<br>“末”。）乃命以近壤。薛君去连而吏于朗，是其渐于显欤？君子学以植其志，<br>信以笃其道，有异于恒者，充而大之。苟推是以往，虽欲辞显难矣。<br>○送李渭赴京师序（渭，唐宗室子。此序，公作于柳州。）<br>过洞庭，上湘江，（湘，水名，《汉志》云：出零陵郡阳海山，北入江。）<br>非有罪左迁者罕至。又况逾临源岭，下漓水。（漓水，今之桂江，水出零陵。漓，<br>力支切。）出荔浦，（荔浦，县名。）名不在刑部，而来吏者，其加少也固宜。<br>前余逐居永州，李君至，固怪其弃美仕就丑地，无所束缚，自取瘴疠。后余斥刺<br>柳州，（元和十年，公刺柳州。）至于桂，君又在焉，方屑屑为吏。噫！何自苦<br>如是耶？（“如”，一作“为”。）<br>明时宗室属子当尉畿县，今王师连征不贡，二府方汲汲求士。李君读书为诗<br>有干局，久游燕、魏、赵、代间，知人情，识地利，能言其故。以是入都干丞相，<br>益国事，不求获乎己，而己以有获。（蜀本无“乎己”二字，或作“不求获而己<br>有获。”）予嫉其不为是久矣。今而曰将行，请余以言。行哉行哉！言止是而已。<br>○送严公贶下第归兴元觐省诗序<br>严氏之子有公贶者。（严震，字遐闻。建中二年十二月，拜梁州刺史、山南<br>西道节度使，封冯翊郡王。四子：悈、协、公弼、公贶。）退自有司，踵门而<br>告柳子曰：“吾献艺不售于仪曹之贾，（仪曹，礼部。）货不中度，敢逃其咎！<br>诘朝将行，愿闻所以去我者，其可乎哉？”余谕之曰：“吾子以冲退之志，端其<br>趣向；以淬砺之诚，（淬，音倅。砺，音厉。）修其文雅。行当承教戒于独立之<br>下，（《论语》：尝独立，鲤趋而过庭。）濬发清源，（濬，音浚。）激扬洪音。<br>沛哉！铿铿乎充于四体之不暇，吾何敢去子！”<br>恭惟相国冯翊公，（贞元十二年，震同平章事。）有大勋力盈于旂常。（<br>《周礼》：凡有功者书于王之太常。太常，旂名也。日月为常，交龙为旂。）极<br>人臣之尊，分天下之忧。殿邦坤隅，（《诗》：殿天子之邦。汉中在西，为坤隅。）<br>柄是文武。若子者，生而有黼缋粱肉之美，（黼缋，命服也。“缋”，即“绘”<br>字。）不知耕农之勤劳，物役之艰难。趋其庭，有魏绛之金石焉；（《左传》襄<br>十一年：郑人赂晋侯以歌钟二肆，及其镈磬，女乐二八。晋侯以半赐魏绛，绛始<br>有金石之乐。）候其门，有亚夫之棨戟焉。（汉制，假棨戟以代斧铖。棨戟，前<br>驱之器。又《匈奴传》注：棨戟，有衣之戟。唐制，王公门设戟。棨，音启。）<br>中人处之，不能无傲。而子之伯仲，皆脱略贵美，服勤儒素，退托于布衣韦带之<br>任，如少习然。故继登上科。（贞元五年，公弼登第。）以及于子。是可举严氏<br>之教，诵乎他门，使有矜式也。而吾子又引慝内讼，（《书》：负罪引慝。注：<br>慝，恶也。《论语》：吾未见能见其过而内自讼者也。）捴谦如此，其何患乎贾<br>之不售而自薄哉！于是文行之达，（一有“者”字。）若高阳齐据者，（据贞元<br>二年中第。）偕赋命余序引。余朴不晓文，故书严子之嘉言，编于右简，窃褒贬<br>之义以赠。<br>○送元秀才下第东归序（元秀才，公瑾也。集有《答贡士元公瑾书》，亦谓<br>其有文行而不能荐于有司。）<br>周乎志者，（周，至也。）穷踬不能变其操；（踬，音致，跲也，又碍也。<br>操，去声。）周乎艺者，屈抑不能贬其名。其或处心定气，居斯二者，虽有穷屈<br>之患，则君子不患矣。元氏之子，其殆庶周乎。言恭而信，行端而静，勇于讲学，<br>急于进业。既游京师，寓居仄陋，无使令之童，阙交易之财，可谓穷踬矣。而操<br>逾厉，志之周也。才浚而清，词简而备，工于言理，长于应卒。（仓忽切。）从<br>计京师，受丙科之荐。（丙科，见《汉·儒林传》。）献艺春卿，当三黜之辱，<br>（柳下惠为士师，三黜。）可谓屈抑矣。而名益茂，艺之周也。苟非处心定气，<br>则曷能如此哉！<br>余闻其欲退家殷墟，（《左传》定四年：命以《康诰》而封于殷墟。殷墟，<br>朝歌，今卫州也。）修志增艺，惧其沉郁伤气，怀愤而不达，乃往送而谕焉。夫<br>有湛卢豪曹之器者，（越句践有宝剑五：纯钩、湛卢、镆铘、豪曹、巨阙。《吴<br>越春秋》：越王允常使欧冶子造剑三：鱼肠、豪曹、湛卢。《吴都赋》：纯钩，<br>湛卢。注：二剑名。）患不得犀兕而剸之，（剸，旨兖、之转二切，细剖也。）<br>不患其不利也。今子有其器，宣其利，乘其时，夫何患焉？磨砺而坐待之可也。<br>遂欣欣而去。<br>○送辛殆庶下第游南郑序<br>朝廷用文字求士，每岁布衣束带，（孔子曰：束带立于朝。）偕计吏而造有<br>司者，（汉武元光三年，征吏民有明当世之务者，令与计偕。注云，计者，上计<br>簿使也。偕，俱也。）仅半孔徒之数。（孔门有三千之徒，今半其数。）春官上<br>大夫，（谓礼部侍郎。）擢甲乙（出《汉·儒林传》。）而升司徒者，（《礼记<br>·王制》：命乡论秀士，升之司徒，曰选士。）于孔氏高第亦再倍焉。仆在京师，<br>（贞元六年，公至京师。）凡九年于今，其间得意者，二百有六十人。其果以文<br>克者，十不能一二。尝从俊造之后，（《王制》：司徒论选士之秀者而升之学，<br>曰俊士。升于司徒者，不征于乡。升于学者，不征于司徒，曰造士。）颇涉艺文<br>之事，四贡乡里，而后获焉。（贞元九年，公始中进士第。）方之于钓者，丝纶<br>不属，（之欲切。）钩喙甚直，怀有美饵，（“怀”，一作“嗜”。）而觖望获<br>鱼之暮，（觖望，怨望也。觖，音决，又窥瑞切。）则善取者皆指而笑之。<br>今辛生固穷而未达，迟久而不试，褒衣之徒，（褒衣博带，见《汉·隽不疑<br>传》。褒，大裾也。）视子而捧腹者，盖不之知焉。（一作“盖不乏焉”。）辛<br>生尝南依蛮楚，（谓荆州也。）专志于学，为文无谬悠迂诬之谈，锻炼翦截，动<br>可观采。故相国齐公，（贞元二年正月，齐映同平章事。）接礼加等，常为右客，<br>（谢惠连《雪赋》：相如末至，居客之右。）且佐其策名之愿。（《左传》僖二<br>十三年：策名委质。注云：名书于所臣之策。）遂笈典坟，（笈，负书箱也。笈，<br>极晔切，又音及。）袖文章，北来王都，笑揖群伍。文昌下大夫（文昌，尚书省<br>也。）上士之列，见而器异，争为鼓誉，由是为闻人。战术艺之场，莫与争锋。<br>然而迁延三北，踯躅不振，岂其直钩而钓，怀美饵而羡鱼者耶？若辛生者，有司<br>抑之则已，不然，身都甲乙之籍，其果以文克欤！<br>今则囊如悬罄。（齐孝公伐鲁，谓展喜曰：“鲁国恐乎？室如悬罄，野无青<br>草。”）佣室寓食，方将适千里，求仁人，被冒畏景，陟降栈道。（殆庶往南郑，<br>谒山南西道节度使严震。《史记》：张良说汉王烧绝栈道。谓今之阁道也。）吾<br>欲抑而不叹，其若心胸何？然吾闻焚舟而克，（《左传》文三年：秦伯伐晋，济<br>河焚舟。）手剑而盟者，（《公羊传》庄十三年：公会齐侯，盟于柯，庄公升坛，<br>曹子手剑而从之。）皆败北之馀也。子之厄困而往，霸心勇气，无乃发于是行乎？<br>成拜赐之信，（《左传》僖三十三年：孟明谓晋人曰：“若从君惠而免之，三年<br>将拜君赐。”）刷压境之耻，（《公羊传》庄十三年：曹子曰：“城坏压境，君<br>不图与。”）无乃果于是举乎！往慎所履，如志遄返，（遄，淳缘切，速也。）<br>勉自固植，以遂子之欲。姑使谈者谓我言而中，（“而”，一作“尔”。）不犹<br>愈乎！<br>○送崔子符罢举诗序（崔九，名策，字子符。公尝有《与策登西山诗》。）<br>世有病进士科者，思易以孝悌经术兵农，曰：“庶几厚于俗，而国得以为理<br>乎？”柳子曰：“否。以今世尚进士，故凡天下家推其良，公卿大夫之名子弟、<br>国之秀民举归之。且而更其科，以为得异人乎？无也。唯其所尚文学，（一作<br>“又举”。）移而从之，尚之以孝悌，孝悌犹是人也；尚之以经术，经术犹是人<br>也。虽兵与农皆然。”曰：“然则宜如之何？”曰：“即其辞，观其行，考其智，<br>以为可化人及物者，隆之。文胜质，行无观，智无考者，下之。俗其以厚，国其<br>以理，科不俟易也。”<br>今有博陵崔策子符者，少读经书，为文辞，本于孝悌，理道多容，以善别时，<br>刚以知柔。进于有司，六选而不获。家有冤连，伏阙下者累月不解。（音懈。）<br>仕将晚矣，而戚其幼孤，往复不惮万里，再岁不就选。世皆曰孝悌人也。（“孝”，<br>一作“仁”。）如是且不见隆，虽百易科，其可厚而理乎？今夫天下已理，民风<br>已厚，欲继之于无穷，其在慎是而已。朝廷未命有司，既命而果得有道者，则是<br>术也宜用。崔子之仕，又何晚乎？<br>仆智不足而独为文，故始见进而卒以废。居草野八年，丽泽之益，（《易》：<br>丽泽兑，君子以朋友讲习。）镞砺之事，（注见《豆卢膺序》。）空于耳而荒于<br>心。崔子幸来而亲余，（“亲”，一作“觌”。）读其书，听其言，发余始志，<br>若寤而言梦，醒而问醉。未及悉，而告余以行。余惧其悼时之往而不得于内也，<br>献之酒，赋之诗而歌之，坐者从而和之，既和而叙之。（“叙”，一作“序”。）<br>○送蔡秀才下第归觐序<br>仆之始贡于京师，蓍者卦之曰：是所谓望而未睹，（“而”，一作“之”。）<br>隐而未见，（《易》：隐而未见，行而未成。）<目党>乎远而有荣者也。（<目党>，<br>他曩切，日无光也，不明也。）今兹岁在鹑首，若合于寿星，其果合乎？（岁在<br>未曰鹑首。贞元七年辛未，公在京师，寿星属辰，酉与辰合，故至九年癸酉，公<br>登第焉。）仆时悒然迟之，谓其诞慢怪迂，是将不然，然而仅置于怀耳，未克决<br>而忘之也。后果依违迁就，四进而获，卒如其言云。噫！彼莫莫者，其有宰于人<br>乎？不然，何其应前定若是之章明也。今蔡君驰声耀誉，闻于公卿，战艺之徒，<br>推为先登，（《左传》隐十一年：颍考叔取郑伯之旗以先登。）而五就乡举，往<br>则见罢，意者前定之期殆未及欤？故君子之居易俟命，（《礼记》：君子居易以<br>俟命。）乐天不忧者，（《易》：乐天知命，故不忧。一本无上五字。）果于自<br>是也。君其励文学焉！丈人牧人南邦，君展觐承颜婆娑愉乐之暇，则充其经笥，<br>茂是文苑，时焉逃哉？（焉，於虔切。）迟速之事，则瞽史之任，吾不及知。<br>○送韦七秀才下第求益友序（一本无“求益友”三字。）<br>所谓先声后实者，岂唯兵用之，（《汉书》：广武君说韩信曰：“兵有先声<br>而后实。”一本“用”之下有“然”字，非。）虽士亦然。若今由州郡抵有司求<br>进士者，岁数百人，咸多为文辞，道今语古，角夸丽，务富厚。有司一朝而受者<br>几千万言，读不能十一，即偃仰疲耗，（音冒，乱也。按韵，耗，虚到切，灭也，<br>虚也，字从耗，不音冒。目字从眊，未详孰是，当考。）目眩而不欲视，心废<br>而不欲营，如此而曰吾能不遗士者，伪也。唯声先焉者，读至其文辞，心目必专，<br>（“目”，一作“耳”。）以故少不胜。<br>京兆韦中立，其文懿且高，其行愿以恒，试其艺益工，久与居，益见其贤，<br>然而进三年连不胜，是岂拙于为声者欤？或以韦生之不胜，为有司罪。余曰：非<br>也。谷梁子曰：“心志既通，而名誉不闻，友之过也；名誉既闻，而有司不以告，<br>（“不以告”，或作“不取者”。）有司之过也。”（《谷梁传》昭十九年：子<br>既生，不免乎水火，母之罪也。羁贯成童，不就师傅，父之罪也。就师学问无方，<br>心志不通，身之罪也。心志既通，名誉不闻，友之罪也。名誉既闻，有司不举，<br>有司之罪也。）人之视听有所止，神志有所不及。（即上云有司疲耗事。）古之<br>道，名誉未至，不以罪有司，而况今乎？今韦生乐植乎内，不欲扬乎外，其志非<br>也。孔子不避名誉以致其道，今韦生仗其文，简其友，思自得于有司，抑非古人<br>之道欤？将行也，余为之言，既以迁其人，又以移其友，且使惑者知释有司也。<br>○送辛生下第序略<br>自命乡论士之制，（命乡论秀士，升之司徒，曰选士。出《礼记·王制篇》。）<br>坏而不复，士莫有就绪，故丛于京师。京兆尹岁贡秀才，常与百郡相抗。登贤能<br>之书，或半天下。取其殊尤以为举首者，（举首字出《汉书》。）仍岁皆上第，<br>过而就黜，时谓怪事，有司或不问能否而成就之。<br>中书高舍人，备位于礼部，攘袂矫枉，痛抑华耀。（《高郢传》：贞元中，<br>迁中书舍人，进礼部侍郎，知贡举。时四方士务朋比，更相誉荐，以动有司，徇<br>名亡实，郢患之，乃谢绝请谒，专取行艺。司贡部凡三岁，甄幽独，抑浮华，流<br>竞之俗为衰。）首京师之贡者，（“首”，一作“会”。）再岁连黜，辛生以是<br>不在议甲乙伍中。其沉没厄困之士，阖户塞窦（《记·儒行》：儒有荜门圭窦。<br>窦，穴也。）而得荣名者，连畛而起，（畛，止刃切，井田间陌也。）谈者果以<br>至公称焉，其能否也，世莫知也。若辛生，其文简而有制，其行直而无犯，向使<br>不闻于公卿，不扬于交游，又不为京师贡首，则其甲乙可曲肱而有也。呜呼，名<br>之果为不祥也有是夫！既受退，告归长沙。（长沙，潭州。）以辛生之文行，八<br>年无就，如其初而退返，吾甚愤焉。孟子曰：“位卑而言高者，罪也。”于辛生<br>又不能已，故略。<br><hr>
