<h4>《集部·柳宗元集·卷十四  对》<b class="x">作者：柳宗元</b></h4>
<br>○设渔者对智伯（按《史记·世家》及《通鉴》所载，智伯贪而无厌，卒抵<br>于败。公之设为渔者对，其指切一时事情也至矣。）<br>智氏既灭范、中行，（智襄子，名瑶，文子跞之孙也。周贞定王十一年，帅<br>韩、赵、魏而伐范、中行氏，灭之，共分其地以为邑。范，谓范昭子吉射。中行，<br>谓中行文子荀寅。瑶，音摇。）志益大，合韩、魏围赵，水晋阳。（贞定王十六<br>年，智伯约魏桓子、韩康子围赵襄子于晋阳，决晋水灌之。“水”，一作“于”。）<br>智伯瑶乘舟以临赵，且又往来观水之所自，务速取焉。<br>群渔者有一人坐渔，智伯怪而问焉。曰：“若渔几何？”（若，汝也。）曰：<br>“臣始渔于河中，今渔于海。（一无“今”字。）今主大兹水，臣是以来。”曰：<br>“若之渔何如？”曰：“臣幼而好渔。始臣之渔于河，有魦、鱮、鳣、鰋<br>者，（《诗》：鱼丽于罶。鲿、魦，《释鱼》云：鲨，鮀也。郭璞曰：<br>今吹沙也。《诗》：其鱼鲂、鱮。鱮似鲂而鳞弱，鲂、鱮，鱼之易制者。<br>鳣，鲤也，江东呼为黄鱼。鰋，鲇也。四者皆小鱼。鲨，音沙。鱮，音叙。<br>鳣，音毡。鰋，音偃。）不能自食，以好臣之饵，日收者百焉。臣以为小，去<br>而之龙门之下，（龙门山在同、绛二州之间。）伺大鲔焉。（鲔，大鱼也。形似<br>鳣而青黑，大者七八尺。《周礼》：春献王鲔。鲔，于鬼切。）夫鲔之来也，<br>（“夫”下有“大”字。）从鲂鲤数万，（《诗》：其鱼鲂鳏。笺：鱼之易制者。<br>“从”，一作“其”字。鲂，音房。）垂涎流沫，后者得食焉。然其饥也，亦返<br>吞其后。愈肆其力，逆流而上，慕为螭龙。（螭，龙之无角者。辛氏《三秦记》<br>曰：龙门水险不通，鱼鳖之属莫能上。江海大鱼薄集龙门下数千，不得上，上则<br>为龙。螭，敕之切。）及夫抵大石。（夫下有走字。）乱飞涛，折鳍秃翼。（鳍，<br>鱼脊上骨。《礼记》：羞鱼濡者，夏右鳍。鳍，音耆。）颠倒顿踣，（蒲墨切。）<br>顺流而下，宛委冒懵，（牟孔切，心迷也。）环坻溆而不能出。（坻，水中高地。<br>一曰小渚也。溆，水浦也。坻，音墀。溆，音叙。）向之从鱼之大者，幸而啄食<br>之。臣亦徒手得焉，犹以为小。闻古之渔有任公子者，其得益大。（《庄子》：<br>任公子为大钩巨缁五十犗以为饵，蹲乎会稽，投竿东海，旦旦而钓。已而大鱼食<br>之，牵巨钩钅舀没而下，惊扬而奋鳍，白波若山，海水震动，声侔鬼神，惮赫千<br>里。任公子得若鱼，离而腊之，自淛河以东，苍梧以北，无不厌若鱼者。）于<br>是去而之海上，北浮于碣石。（碣石，山名，在平州卢龙县。碣然而立在海旁，<br>故名。碣，音竭。）求大鲸焉。（鲸，大海鱼也。《说文》：常以五月生子于岸，<br>八月导而还海，鼓浪成雷，喷沫成雨，水族畏之。鲸，巨京切。）臣之具未及施，<br>见大鲸驱群鲛。（鲛，海鱼也。音交。）逐肥鱼于渤澥之尾。（渤澥，海之别名<br>也。扬子云曰：江湖之崖，渤澥之岛。渤，音勃。澥，胡买切。）震动大海，簸<br>掉巨岛。（水中有山曰岛。簸，补过切。掉，徒了切。岛，都皓切。）一啜而食<br>若舟者数十。（《说文》：啜，尝也。啜，姝说切。）勇而未已，贪而不能止，<br>北蹙于碣石，槁焉。向之以为食者，反相与食之。臣亦徒手得焉，犹以为小。闻<br>古之渔有太公者，其得益大，钓而得文王。（《史记》：太公望吕尚者，以渔钓<br>奸周西伯。西伯出猎，遇太公于渭之阳，与语大悦，载与俱归，立为师。）于是<br>舍而来。”<br>智伯曰：“今若遇我也如何？”渔者曰：“向者臣已言其端矣。始晋之侈家，<br>若栾氏、（晋靖侯之孙曰栾宾，传六世至怀子盈，灭。）祁氏、（祁奚为晋大夫，<br>至孙盈，灭。）羊舌氏（羊舌职事晋，至曾孙食我，灭。）以十数，不能自保，<br>以贪晋国之利，而不见其害。主之家与五卿。（五卿，即范、中行、韩、赵、魏<br>也。）尝裂而食之矣。（《史记·赵世家》：晋顷公之十二年，六卿以法诛公族<br>祁氏、羊舌氏，分其邑为十县，各令其族为之大夫。）是无异魦、鱮、鳣、<br>鰋也，脑流骨腐于主之故鼎，可以惩矣，然而犹不肯寤。又有大者焉，若范氏、<br>中行氏，贪人之土田，侵人之势力，慕为诸侯，而不见其害。主与三卿（韩、赵、<br>魏。）又裂而食之矣。（定公十三年，范、中行反，晋君击之，范、中行走朝歌。<br>出公十七年，智伯与赵、韩、魏共分范、中行地以为邑。）脱其鳞，鲙其肉，<br>（鲙，古外切，细切肉也。）刳其肠，（刳，音枯。）断其首而弃之，鲲鲕遗胤，<br>（《国语》：鱼禁鲲鲕。鲲，古浑切。鲕，音而，鱼子。）莫不备俎豆，是无异<br>夫大鲔也。可以惩矣，然而犹不肯寤。又有大者焉，吞范、中行以益其肥，犹以<br>为不足，力愈大而求食愈无餍。（于盐切，又于艳切。）驱韩、魏以为群鲛，以<br>逐赵之肥鱼，而不见其害。贪肥之势，将不止于赵，臣见韩、魏惧其将及也，亦<br>幸主之蹙于晋阳。其目动矣，（《左氏》：目动而言肆，惧我也。）而主乃慠<br>然。（慠，鱼到切，倨也，一本作傲。）以为咸在机俎之上，方磨其舌。抑臣<br>有恐焉，今辅果舍族而退，不肯同祸，（《国语》：智宣子将以瑶为后。智果曰：<br>“不如霄也。”宣子不听，果别族于太史为辅氏，后韩、赵、魏灭智氏之族，惟<br>辅果在。辅，一作韩。）段规深怨而造谋，（《国语》：智襄子伐郑，自卫还，<br>三卿宴于蓝台。智襄子戏韩康子而侮段规。及晋阳之难，段规反首难而杀智伯于<br>师。段规，韩康子相也。）主之不寤，臣恐主为大鲸，首解于邯郸，（邯郓，赵<br>所都。邯，音寒。郸，音单。）鬛摧于安邑，（安邑，本晋地，即今绛州夏县。<br>鬛，音猎。）胸披于上党，（赵地。）尾断于中山之外，（中山后为赵所并。）<br>而肠流于大陆。（大陆，泽名。在深、赵二州界而滨河。）为■Ａ２１薧。<br>（■Ａ２１薧二字，出《周礼》。■Ａ２１，音鲜。薧，音槁。）<br>以充三家子孙之腹。臣所以大惧。不然，主之勇力强大，于文王何有？”<br>智伯不悦，然终以不寤。于是韩、魏与赵合灭智氏，其地三分。（据《通鉴<br>·周威烈王纪》：智襄子请地于韩康子，致万家之邑。又求地于魏桓子，复与万<br>家邑。又求蔡皋狼之地于赵襄子，襄子不与，智伯怒，帅韩、魏以攻赵，围而灌<br>之，城不没者三版。赵襄子使张孟谈潜出见韩、魏曰：“唇亡则齿寒，赵亡则韩、<br>魏为之次矣。”二子乃阴与张孟谈约，为之期日而遣之。襄子夜使人杀守堤之吏<br>而决水灌智伯军，韩、魏翼而击之，大败智伯之众，遂杀智伯而分其地。）<br>○愚溪对（集有《愚溪诗序》云：“灌水之阳有溪，东流入潇水，名冉溪。<br>余谪潇水上，改之为‘愚溪’。”《愚溪对》作于永州明矣。晁太史无咎取以附<br>《变骚》。其系曰宗元之所作。亦《对襄王》、《答客难》之义而托之神也。然<br>尝论宗元固不愚，夫安能使溪愚哉？竭其智以求利而不获，既困矣，而始曰我愚。<br>宗元之困，岂愚罪耶？）<br>柳子名愚溪而居。五日，溪之神夜见梦曰：“子何辱予，使予为愚耶？有其<br>实者，名固从之，今予固若是耶？予闻闽有水，生毒雾厉气，（厉，恶也。）中<br>之者，（中，音众。）温屯沤泄；（屯，聚也。屯，徒浑切。沤，音欧，又于口<br>切。泄，音薛。）藏石走濑，（濑，湍也。吴、越谓之濑，中国谓之碛。濑，音<br>赖。）连舻糜解。（李裴云：“舻，船前头刺棹处。”连舻，言多也。舻，音卢。）<br>有鱼焉，锯齿锋尾而兽蹄，是食人，必断而跃之。（此盖鳄鱼也。）乃仰噬焉，<br>（噬，音逝。）故其名曰恶溪。（恶溪，在潮州界。）西海有水，散涣而无力，<br>不能负芥，投之则委靡垫没，（垫，丁念切，陷也。）及底而后止，故其名曰弱<br>水。（出甘州。东坡云，自州西北至肃州。《山海经》：昆仑之丘，其下有弱水<br>环之。注云：其水不胜鸿毛。）秦有水，掎汨泥淖。（掎，偏引也。淖，亦泥也。<br>掎，举绮切。汨，音骨。淖，汝教切。）挠混沙砾，视之分寸，眙若睨壁，（眙，<br>直视。睨，邪视也。眙，丑吏切。睨，音诣。）浅深险易，（以豉切。）昧昧不<br>觌，乃合泾渭，（泾，一作清。）以自彰秽迹，（《诗》：泾以渭浊。泾小渭大，<br>属于渭而入于河。泾以有渭，故见其浊。）故其名曰浊泾。（出原州高平县笄头<br>山，一名崆峒山，至同州界入渭。《汉书·地理志》云：泾水出安定泾阳县西岍<br>头山，东南至冯翊阳陵县入渭。故上云秦有水也。）雍之西有水，幽险若漆，不<br>知其所出，故其名曰黑水。（《书》：黑水西河惟雍州，郦元《水经》：黑水出<br>张掖鸡山，南流至敦煌，过三危山，南流入于南海。《通典》亦云：黑水出甘州<br>张掖县鸡山。）夫恶弱，六极也；浊黑，贱名也。彼得之而不辞，穷万世而不变<br>者，有其实也。今予甚清与美，为子所喜，而又功可以及圃畦，力可以载方舟，<br>（《诗》曰：方之舟之。注云：方，泭也，《说文》云：编木以渡也。）朝夕<br>者济焉，子幸择而居予，而辱以无实之名以为愚，卒不见德而肆其诬，岂终不可<br>革耶？”<br>柳子对曰：“汝诚无其实，然以吾之愚而独好汝，汝恶得避是名耶！（东坡<br>诗云：应同柳州柳，聊使愚溪愚。又诗云：不见子柳子，余愚污溪山。本此文也。）<br>且汝不见贪泉乎？有饮而南者，见交趾宝货之多，光溢于目，思以两手左右攫而<br>怀之，（一本，无两字。）岂泉之实耶？过而往贪焉，犹以为名，（广州二十里，<br>地名石门，有水曰贪泉，饮者怀无厌之欲。晋吴隐之赋诗曰：古人云此水，一歃<br>怀千金。）今汝独招愚者居焉，久留而不去，虽欲革其名，不可得矣。夫明王之<br>时，智者用，愚者伏。用者宜迩，伏者宜远。今汝之托也，远王都三千余里，侧<br>僻回隐，蒸郁之与曹，螺蜯之与居。（螺，蚌属，大者如斗，出日南涨海中。<br>蜯，蜃属。《说文》：蛤也。螺，卢戈切。蜯，步项切。）唯触罪摈辱愚陋<br>黜伏者，日侵侵以游汝，闯闯以守汝。（闯，马出门貌。闯，丑禁切。）汝欲为<br>智乎？胡不呼今之聪明皎厉握天子有司之柄以生育天下者，使一经于汝，而唯我<br>独处？汝既不能得彼而见获于我，是则汝之实也。当汝为愚而犹以为诬，宁有说<br>耶？”<br>曰：“是则然矣。敢问子之愚何如而可以及我？”柳子曰：“汝欲穷我之愚<br>说耶？虽极汝之所往，不足以申吾喙；涸汝之所流，不足以濡吾翰。姑示子其略：<br>吾茫洋乎无知，冰雪之交，（“之”下有“方”字。）众裘我絺；溽暑之铄，<br>（式灼切。）众从之风，而我从之火。（一本作众从风而我之火。）吾荡而趋。<br>（荡，亦放也。）不知太行之异乎九衢，以败吾车；吾放而游，不知吕梁之异乎<br>安流。（《庄子》曰：孔子观于吕梁，悬水三十仞，流沫四十里，鼋鼍鱼鳖之所<br>不能游也。吕梁在西河离石。）以没吾舟。吾足蹈坎井，头抵木石，冲冒榛棘。<br>（“冒”，一作“行”。）僵仆虺蜴。（《诗》：哀今之人，胡为虺蜴。蜴，守<br>宫也。蜴，音易。）而不知怵惕。何丧何得，进不为盈，退不为抑，荒凉昏默，<br>卒不自克。此其大凡者也。愿以是污汝可乎？”<br>于是溪神深思而叹曰：“嘻！有余矣，是及我也。”因俯而羞，仰而吁，涕<br>泣交流，举手而辞。一晦一明，觉而莫知所之。遂书其对。<br>○对贺者<br>柳子以罪贬永州，（永贞元年九月，公自礼部员外贬邵州刺史。十一月，又<br>贬永州司马。）有自京师来者，既见，曰：“余闻子坐事斥逐，余适将唁子。<br>（吊生曰唁，死曰吊。吊失国亦曰唁。见《谷梁传》。唁，宜箭切。）今余视子<br>之貌，浩浩然也，能是达矣，余无以唁矣，敢更以为贺。”柳子曰：“子诚以貌<br>乎，则可也。（“乎”，一作“言”。）然吾岂若是而无志者耶？（一无“而”<br>字。）姑以戚戚为无益乎道，故若是而已耳。吾之罪大，会主上方以宽理人，用<br>和天下，故吾得在此。凡吾之贬斥，幸矣，而又戚戚焉何哉？夫为天子尚书郎，<br>谋画无所陈，而群比以为名。（群比，谓群党。）蒙耻遇僇，以待不测之诛。苟<br>人尔，有不汗栗危厉偲偲然者哉！（偲，相切责也，偲，音思，又士才切。）吾<br>尝静处以思，独行以求，自以上不得自列于圣朝，下无以奉宗祀，近丘墓，徒欲<br>苟生幸存，庶几似续之不废。（《诗》：以似以续，续古之人。）是以偿荡其心，<br>倡佯其形。（倡，音昌。佯，音羊。）茫乎若升高以望，溃乎若乘海而无所往，<br>故其容貌如是。子诚以浩浩而贺我，其孰承之乎？嘻笑之怒，甚乎裂眦。（疾智，<br>才诣二切。目眦也。）长歌之哀，过乎恸哭。庸讵知吾之浩浩，非戚戚之尤者乎？<br>子休矣。”<br>○杜兼对（兼，字处洪，中书令正伦五世孙。）<br>或问曰：“朝廷以公且明，进善退不肖，未尝不当。然吾有一疑焉，愿有闻<br>于子，以释予也。”曰：“何哉？”曰：“杜兼为濠州，（徐泗节度使张建封表<br>置其府，积劳为濠州刺史。）幸兵之乱，杀无罪士二人。（兼性浮险。录事参军<br>韦赏、团练判官陆楚，皆以守职论事忤兼，兼密奏二人通谋，扇动军中。忽有制<br>使至，兼率官吏迎于驿中，前呼韦赏、陆楚出，宣制杖杀之。二人有士林之誉，<br>无罪受戮，天下冤之。）蓄货足欲，吾以为唐梼杌、饕餮者亡以异。（《左传·<br>文十八年》：颛顼氏有不才子，天下谓之梼杌，缙云氏有不才子，天下谓之饕餮。<br>注云：梼杌，顽凶无俦匹之貌。贪财为饕，贪食为餮。梼，音涛。杌，音兀。饕，<br>音叨。餮，音铁。）然而卒入为郎中、（元和初，入为刑部郎中，改吏部郎中。）<br>给事中，出由商至河南尹，（自给事中出为商州刺史、金商防御使，改河南少尹，<br>行大尹事，半岁，拜大尹。）乃死。（元和四年十一月二十二日，兼卒。）夫何<br>取于兼者若是幸也？”曰：“若子之言，兼之罪，吾虽不睹乎目，然闻之熟，宜<br>废而不用久矣。然而吾有一取焉。吾闻兼在濠州，有钟离令卢某者，（钟离县，<br>属濠州。）宰相戚也，而谗且谀，日状其僚之过愆以致于兼，且曰：‘是过是愆，<br>（一无二是字。）我独无有。’其僚因惴恐。（惴，之瑞切。忧惧之貌。）以俟<br>谪怒于上，令日施施自负。（施施，自得貌。）曰：（一无曰字。）‘州君将我<br>陟也’，兼得之，乃大怒，罚令，使僚也咸得自达以进乎善，因摈令终不得面焉。<br>（面，一作问。）人由是不苟免，而谗谀之道大息。朝廷进兼，于内则给事中，<br>于外则至河南尹。盖知兼有是善也欤？诚然，不为公且明耶？”或者曰：兼，凶<br>狡人也。恣杀以充己，其为过章章者，凡天下儿童，（后阙。）<br>○天对（《天问》者，屈原之所作也。旧录之于《楚辞》。按汉王逸序其篇<br>首曰：屈原放逐，忧心愁悴。彷徨山泽，经历陵陆。嗟号旻昊，仰天叹息。见楚<br>有先王之庙，及公卿祠堂，图画天地山川神灵，琦玮僪佹及古圣贤、怪物行<br>事，因书其壁，呵而问之。以渫愤懑，舒写愁思，乃假天以为言焉。故作《天问》。<br>子厚取《天问》所言，随而释之，遂作《天对》。）<br>问曰：遂古之初，谁传道之？（王逸曰：遂，往也。初，始也。言往古太始<br>之元，虚廓无形，神物未生，谁传道此也？）上下未形，何由考之？（王逸曰：<br>言天地未分，溷沌无垠，谁考定而知之？）冥昭瞢暗，谁能极之？（王逸曰：言<br>日月昼夜，清浊晦明，谁能极知之？）冯翼惟象，何以识之？（王逸曰：言天地<br>既分，阴阳运转，冯冯翼翼，何以识知其形像乎？）明明暗暗，惟时何为？（王<br>逸曰：言纯阴纯阳，一晦一明，谁造为之乎？）<br>对曰：本始之茫，诞者传焉。（谓太始之元，初无传也。）鸿灵幽纷，曷可<br>言焉！（谓天地未形，本无言也。）曶黑晰眇，（曶，呼骨切。《说文》：出气<br>词也。从日，象气出形。郭璞《三苍解诂》曰：曶，旦明也。严有翼曰：曶，黑<br>微昧也。晰，之列切。明也。）往来屯屯。（张伦切，难也。《易》屯卦注：屯<br>也者，天地造始之时也。）厖昧革化，（昧，音妹。《易》：天造草昧。注，造<br>物之始，始于冥昧。）惟元气存，而何为焉！<br>问：阴阳三合，何本何化？（王逸曰：谓天地人三合成德，其本始何化所生<br>乎？）<br>对：合焉者三，一以统同。（《谷梁子传》：独阴不生，独阳不生，独天不<br>生，三合然后生。王逸以为天地人，非也。）吁炎吹冷，（卢经切。清冷也。字<br>又从冷，音同。《集韵》：吴人谓冰曰冷泽。）交错而功。<br>问：圜则九重，孰营度之？（王逸曰：言天圜而九重，谁营度而知乎？蔡邕<br>曰：圜与圆同。《说文》：圜者，天之体也。）<br>对：无营以成，沓阳而九。（沓，徒合切，积也。九者，老阳，积阳为天，<br>故曰沓阳而九。《易》：乾元用九。）转輠浑沦，（一作转辕，一作运輠。<br>輠，胡果、胡瓦二切。车毂转貌，关毂而輠轮者，出《记杂记》。又胡罪切，<br>回也。浑，音魂。沦，音论。《列子》：气形质具而未相离，故曰浑沦。言万物<br>相浑沦而未相离也。）蒙以圜号。（谓天圜九重，则阳数也。）<br>问：惟兹何功，孰初作之？（王逸曰：言天有九重，而谁功力始作之耶？）<br>对：冥凝玄厘，无功无作。<br>问：斡维焉系？天极焉加？（王逸曰：斡，转。维，纲。言天昼与夜之转旋。<br>斡，转也。维，纲也。言天昼夜转旋，宁有维纲系缀，其际极安所加乎？焉，于<br>虔切。安也。后可以意求之。）<br>对：乌徯系维，（《淮南子》：帝维曰维，运之以斗。东北为报德之维，西<br>南为背阳之维，东南为常羊之维，西北为蹄通之维。《注》：四角为维也。徯，<br>户礼切，待也。）乃麋身位！（麋，恐作縻。）无极之极，（张衡《灵宪》：八<br>极之极，径二亿二万二千三百里。）漭瀰非垠。（漭，母朗切。瀰，民卑切，又<br>莫尔切。漭瀰，水大貌。）或形之加，孰取大焉！（谓斗极居中央，如《太玄》<br>所谓天圆地方，屯植中央也。王逸以为极际，恐未必然也。）<br>问：八柱何当？东南何亏？（王逸曰：言天有八山为柱，皆何当值？东南不<br>足，谁亏缺之？《河图》言：昆仑者，地之中也。地下有八柱，柱广十万里，有<br>三千六百轴，互相牵制，名山大川，孔穴相通。东方朔《神异经》曰：昆仑有铜<br>柱焉，其高入天。所谓天柱也。）<br>对：皇熙亹亹。（无匪切。《易》：成天下之亹亹者。）胡栋胡宇！完离不<br>属，（完，一作宏。属，之欲切。附也，下同。）焉恃夫八柱。<br>问：九天之际，安放安属？（王逸曰：九天：东方<白皋>天，东南方阳天，南<br>方赤天，西南方朱天，西方成天，西北方幽天，北方玄天，东北方变天，中央钧<br>天。其际会何分，安所系属乎？）<br>对：无青无黄，无赤无黑，无中无旁，乌际乎天则！（九天虽用为九，而对<br>以为不然也。）<br>问：隅隈多有，（隈，乌回切。《说文》：水曲隩也。《尔雅》：崖内为<br>隩，外为隈。《淮南子》：天有九野，九千九百九十九隅，去地五亿万里。）<br>谁知其数？（王逸曰：言天地广大，隅隈众多，宁有知其数乎？）<br>对：巧欺淫诳，幽阳以别。无隈无隅，曷懵厥列。（谓天地方隅，不可以数<br>穷也。懵，母亘切，不明也。又眉登切，惛也。又母总切，心乱也。）<br>问：天何所沓？十二焉分？（王逸曰：沓，合也。言天与地合会何所？分十<br>二辰，谁所分别乎？《左氏传》：日月所会是谓辰。《注》：一岁日月凡十二会，<br>所会为辰。）<br>对：折■Ａ２３剡筳，（折，食列切，断也。■Ａ２３，音专。楚人名结草<br>折竹以十曰■Ａ２３。剡，音琰，削也。筳，音廷。《离骚》：索■Ａ２４茅以<br>筳■Ａ２３兮，命灵氛为余占之。注：筳，竹筭也。《后汉·方术传》：挺■Ａ<br>２３折竹。注：挺八段竹也。音同。折，一作析。）午施旁竖，（午，谓旁午也。）<br>鞠明究曛，（许云切，日入而有余光。）自取十二。非余之为，焉以告汝！（意<br>谓巧历不能计天地之晦明，一岁日月十二会，固自若也。）<br>问：日月安属？列星安陈？（王逸曰：言日月星辰安所系属，谁陈列也？）<br>对：规燬魄渊，（燬，音毁。烈也。规燬魄渊，谓日月也。）太虚是<br>属。棋布万荧，（荧，谓列星也。）咸是焉托。（谓日圆而明，月生而静，星若<br>棋，皆托乎太虚也。）<br>问：出自汤谷，次于蒙汜。（王逸曰：次，舍也。汜，水涯也。言日出东方<br>汤谷之中，暮入西极蒙水之涯也。汤，与旸同。汜，音似，水涯也。或音凡，或<br>音泛。《淮南子》曰：出于旸谷，浴于咸池。拂于扶桑，登于扶桑。爰始将行，<br>沦于蒙谷。日入于虞渊之汜，曙于蒙谷之浦。行九州七舍，有五亿万七千三百九<br>里。）<br>对：辐旋南画，轴奠于北。（旋，音平声。浑天之法，天地之形如鸡子，北<br>耸而南下。故北极常不没，南极常不见。其转如车轴，日月星辰常下回也。）孰<br>彼有出次，惟汝方之侧！（次，舍也。）平施旁运，恶有谷、汜。（谓日犹辐旋<br>轴奠，乌可穷其出次，次于谷、汜也。）<br>问：自明及晦，所行几里？（王逸曰，言日平旦而出，至暮而止，所行凡几<br>何里乎？）<br>对：当焉为明，不逮为晦。度引久穷，不可以里。（谓日之明晦，不可以里<br>计也。）<br>问：夜光何德，死则又育？（王逸曰：夜光，月也。育，生也。言月何德居<br>于天地，死而复生也。死，谓晦也。）<br>对：毁炎莫俪，（郎计切，偶也。）渊迫而魄。遐违乃专，何以死育！（谓<br>日之炎光莫并，唯月明既极，则魄哉生，不可以死育测也。）<br>问：厥利维何，而顾菟在腹？（王逸曰：言月中有菟，何所贪利，居月之中<br>而顾望乎？）<br>对：玄阴多缺，爰感厥兔，不形之形，惟神是类。（谓月中有兔，玄阴之所<br>感也，张衡《灵宪》：月者阴精之宗，积而成兽象兔阴之类，其数偶。《苏鹗演<br>义》：兔十二属配卯位，处望日月最圆而出于卯上。卯，兔也，其形入于月中，<br>遂有是形。崔豹《古今注》：兔口有缺。张华《博物志》：兔望月而孕，自吐其<br>子。）<br>问：女歧无合夫，焉取九子？（王逸曰：女歧，神女，无夫而生九子也。）<br>对：阳健阴淫，降施蒸摩，歧灵而子，焉以夫为！（《汉·成帝纪》应劭注：<br>画堂画九子母。或云即女歧也。）<br>问：伯强何处？惠气安在？（王逸曰：伯强，大厉疫鬼也，所至伤人。惠气，<br>和气也。言阴阳调和则惠气行，不调和则厉鬼兴，二者当何所在乎？）<br>对：怪瀰冥更，（瀰，民卑切，又莫尔切，水貌，一作“沵”，又作“■<br>Ａ２５”，与“沴”同。并徒典切，阴阳气乱曰沴。《集韵》引《庄子》：阴阳<br>气有沴。又郎计切，《说文》：水不流也。《集韵》引《五行传》：若其沴作。<br>又《前汉·五行志》：气相伤谓之沴，犹临莅不和意也。如淳曰：沴，音拂戾之<br>戾，义亦同。）伯强乃阳，顺和调度，惠气出行，时届时缩，何有处乡！（谓气<br>乖则致厉，气和则致祥，非有定处也。）<br>问：何阖而晦？何开而明？（王逸曰：言天何所阖闭而晦冥，何所开发而明<br>晓？）<br>对：明焉非辟，晦焉非藏。<br>问：角宿未旦，曜灵安藏？（王逸曰：角亢，东方星。曜灵，日也。东方未<br>旦之时，日安所藏其精光乎？）<br>对：孰旦孰幽，缪躔于经。（缪，音蚪，一音了。《说文》：缠也。躔，澄<br>延切，谓日月行也。司马相如《子虚赋》：缪绕玉绥。注：缪，音蓼。缪绕，相<br>缠结也。）苍龙之寓，而廷彼角亢。（廷，具往切，欺也。亢，音刚，星名。<br>《尔雅》：寿星，角亢也，《国语》：辰角见而雨毕。注：辰角，大辰苍龙之角，<br>此谓东方苍龙角亢之宿。虽日出之方，而其晦明固自有经度也。《晋志》云：左<br>角为夭田，主刑。亢，总摄天下奏事听讼理狱录功者也。彼字，一本作尉。）<br>问：不任汨鸿，师何以尚之？（王逸曰：汨，治也。鸿，大水也。师，众也。<br>尚，举也。言鲧才不任治鸿水，众人何以举之乎？）佥曰何忧，何不课而行之？<br>（王逸曰：佥，众也。课，试也。言众人举鲧治水，尧知其不能，众人曰：“何<br>忧哉，何不先试之也？”）<br>对：惟鮌譊譊。（鮌，禹父名，《尚书》作鲧。按，《集韵》混字<br>韵内，出<骨玄>、<角玄>、鳏三字，通作鲧，即无鮌字。惟王子年《神仙拾遗<br>记》云：夏鮌理水无功，沉于羽川，化为玄鱼，大千尺。后遂死，横于河海之<br>间。后世以玄字合于鱼字为鮌字。鮌，音衮。譊，女交切。《说文》：恚<br>呼也。）邻圣而孽。恒师厖蒙，乃尚其圯。（谓<鱼系>之不任治洪水，众论不明，<br>不察其方命圯族而举之也。圯，部鄙切，毁也。）后惟师之难，矉頞使试。<br>（谓四岳举<鱼系>。尧曰：“吁，咈哉！”佥曰：“试可乃已。非乐于用之也。”<br>矉，恨张目也。頞，鼻茎，蹙頞也。矉，音频，又音宾。頞，音遏。）<br>问：鸱龟曳衔，鮌何听焉？（王逸曰：言鲧治水，绩用不成。尧乃放杀之<br>羽山，飞鸟水虫曳衔而食之，鮌何能复不听之乎？按：旧说谓鮌死为鸱龟所<br>食，特以意言之耳，详其文势，似谓鲧听鸱龟衔曳之计而败其事。）顺欲成功，<br>帝何刑焉？（王逸曰：帝，谓尧也。言鮌设能顺众人之欲成其功，尧当何为刑<br>戮之乎？）永遏在羽山，夫何三年不施？（王逸曰：永，长也。遏，绝也。施，<br>舍也。言尧长放鮌于羽山，绝在不毛之地，三年不舍其罪也。）<br>对：盗堙息壤，招帝震怒。（《史记·索隐》曰：《山海经·启筮》云：鲧<br>窃帝之息壤以堙洪水。招，举也。《左传》：以招人过。堙，与湮同，音因，塞<br>也。《说文》：没也。招，音翘。《集韵》：举也。《尚书·洪范》：鲧堙洪水，<br>汨陈其五行。帝乃震怒，鲧则殛死。）赋刑在下，而投弃于羽。（一无而字。）<br>方陟元子，以胤功定地。（胤，羊晋切，嗣也。《山海经》：鲧窃帝之息壤以堙<br>洪水，帝令祝融杀鲧于羽郊。《淮南子》：凡鸿水渊薮，自三百仞以上，二亿三<br>万三千五百五十里有九渊。禹乃以息土填洪水，以为名山。《注》：息土不耗减，<br>掘之益多，故以填洪水也。）胡离厥考，而<玄鸟>龟肆喙。（考，谓禹父鲧也。喙，<br>许秽切。《说文》：口也。<玄鸟>，与鸱同。）<br>问：伯禹腹鮌，夫何以变化。（王逸曰：禹，鮌子也。言鮌愚狠，腹<br>而生禹，禹小见其所为，何以能变化而有圣德也？）纂就前绪，遂成考功。（王<br>逸曰：父死称考。绪，业也。言禹能纂代鮌之遗业，而成考父之功也。）何续<br>初继业，而厥谋不同？（王逸曰：何言禹能继续鮌业，而谋虑不同也。）<br>对：气孽宜害，而嗣续得圣，污涂而蕖，夫固不可以类。（谓鮌既殛于羽<br>山，虫鸟之所曳，而其子有禹之圣，莲生泥中，自不类也。蕖，音渠。《集韵》：<br>芙蕖，荷总名。谓荷之生于淤泥中，以喻禹之生于鮌也。）胘躬蹙步，（<br>胘，当作胝，同张尼切，皮厚也。一曰茧也。《说文》：胝，腄也。腄，<br>株垂切。瘢也。《列子·杨朱篇》：身体偏枯，手足胼胝。躄，必益切，又蒲结<br>切。跛也。《杨子》：巫步多禹。《注》：谓姒氏治水土，涉山川，病足，故行<br>跛也。）桥<木盾>踣。（桥，音跷，丘摇切。《史记·禹本纪》：山行乘檋。注，<br>一作桥，音同，檋车，谓以铁如锥头长半寸，施之履下，以上山，不蹉跌也。<br>又音纪录切。楯，敕伦切。《说文》：车约<车川>也。《书》：予乘四载。《注》：<br>泥乘楯。《正义》引《前汉·沟洫志》，泥行乘毳。注：泥行所乘者。又橇字通<br>作楯，同敕伦切。注：禹治水所乘者。古篆变形，字体改易，说者不同，未知孰<br>是。桥，一作檋，一作樏，或作梮。勚，夷世切。又音曳。劳也。踣，蒲<br>墨切。《说文》：僵也。勚踣，谓劳剧而顿仆也。踣，一作路。）厥十有三载，<br>乃盖考槐。宜仪刑九畴，（《尚书·禹贡》作十有三载乃同。《史记·夏纪》：<br>禹伤父鲧功之不成，乃劳身焦思。居外十三年，过家门不敢入。）受是玄宝。<br>（《尚书·禹贡》：禹锡玄圭，告厥成功。）昏成厥孽，昭生于德，惟氏之继，<br>夫孰谋之式！（唯继鲧之氏，而不法其谋也。）<br>问：洪泉极深，何以填之？（王逸曰：言洪水渊泉极深，大禹何用填塞而平<br>之乎？）<br>对：行鸿下隤，（隤，徒回切。《说文》：下坠也。）厥丘乃降。焉填绝渊，<br>（填，与置同，音田，塞也。）然后夷于土。（《淮南子》：禹乃以息土填鸿水<br>九渊以为名山。今子厚之对，以为不然也。）<br>问：地方九州，何以坟之？（王逸曰：坟，分也。谓九州之地，凡有九品，<br>禹何以能分别之乎？周少隐《楚辞赘说》曰：子厚对，亦是以坟为分字，当读为<br>愤。）<br>对：从民之宜，乃九于野，坟厥贡艺，而有上中下。（坟，符吻切。坟，言<br>土脉愤起也。九州之土不同，因以定贡艺，故有上中下之差焉。）<br>问：应龙何画？河海何历？（王逸曰：有鳞曰蛟龙，有翼曰应龙。历，过也。<br>言河海所出至远，应龙过历游之而无所不穷也。或曰：禹治洪水时，有神龙以尾<br>画地，导水所注，当决者，因而治之。）<br>对：胡圣为不足，反谋龙智？畚锸究勤，而欺画厥尾！（盖以王逸注神龙之<br>事为不然也。畚，音本，《说文》：<甾并>属，蒲器也。《左氏传》：置诸畚。<br>注：畚，以草索为之，筥属。锸，测洽切，锹也。《山海经图》犁丘山有应龙者，<br>龙之有翼者也。夏禹治水，有应龙以尾画地，即水泉流通。）<br>问：鮌何所营？禹何所成？（王逸曰：言鮌治洪水，何所营度，禹何所<br>成就乎？）康回冯怒，地何故以东南倾？（王逸曰：康回，共工名也。《淮南》<br>言共工与颛顼争为帝，不得，怒而触不周之山，天维绝，地柱折，故东南倾。）<br>对：圜焘廓大，（圜，与“圆”同，《说文》：体也。焘，徒到切，《说文》：<br>溥覆照也。）厥立不植。地之东南，亦已西北。彼回小子，胡颠陨尔力！夫谁骇<br>汝为此，而以慁天极。（谓非康回可得而倾也。陨，羽敏切，《说文》：从高下<br>也。慁，胡困切，辱也，扰也。《列子》：共工氏子与颛顼争为帝，怒而触不周<br>之山，折天柱，绝地维，故天倾西北，日月星辰就焉，地不满东南，百川水潦归<br>焉。）<br>问，九州何错？川谷何洿？（王逸曰：错，厕也。洿，深也。言九州错厕，<br>禹何所分别之？川谷于地，何以独洿深乎？洿，音户。）<br>对：州错富媪，（媪，《说文》：女老称。《前汉·郊祀歌》：后土富媪。<br>注：坤为母，故称媪也。媪，乌浩切。）爰定于趾。躁川静谷，（躁，则到切，<br>动也，亦作燥，先到切。《说文》：乾也。）形有高庳。（音婢，又音卑，短也。）<br>问：东流不溢，孰知其故？（王逸曰：言百川东流，不知满溢，谁有知其何<br>故也。）<br>对：东穷归<山虚>，（当作墟，同丘於切。《说文》：大丘也。《列子》曰：<br>渤海之东，不知几亿万里，有大壑焉。实惟无底之谷，名曰归墟。八纮九野之水，<br>天汉之流，莫不注之，而无增无减焉。）又环西盈。脉穴土区，而浊浊清清。坟<br>垆<火参>疏，（<火参>，当作燥。坟，房粉切，土膏肥也。垆，音卢。《说文》：黑<br>刚土也。《尚书》：下土坟垆。《注》：下者垆垆疏。）渗渴而升。（渗，所禁<br>切。《说文》：下漉也。）充融有余，泄漏复行。（《庄子》：天下之水，莫大<br>于海。万川归之，不知何时止而不盈；尾闾泄之，不知何时已而不虚。）器运<br>浟浟，（夷周切。水流貌。）又何溢为！（谓九州川谷，错洿各有其势。水<br>之东流回环，其理自不溢也。）<br>问：东西南北，其修孰多？（王逸曰：修，长也。言天地东西南北谁为长乎。）<br>对：东西南北，其极无方。夫何鸿、洞，（鸿，一作澒。鸿洞并音去声。鸿，<br>大也。洞，通也。）而课校修长！（谓不可计其孰修也。一本无“校”字。《淮<br>南子》：阖四海之内，东西二万八千里，南北二万六千里。注：子午为经，卯酉<br>为纬，言经短纬长也。禹使太章步自东极至于西极，二亿三万三千五百里七十五<br>步。使竖亥步自北极至于南极，二亿三万三千五百里七十五步，注海内有长短极<br>内等也，其他诸说不同。）<br>问：南北顺<木隋>，（吐火切，狭而长也。）其衍几何？（王逸曰：衍，广大<br>也。言南北<木隋>长，其广差几何。）<br>对：茫忽不准，孰衍孰穷！（亦谓不可计其孰衍也。）<br>问：昆仑县圃，其凥安在。（王逸曰：昆仑，山名也。在西北，元气所<br>出。其巅曰县圃。县圃乃上通于天也。凥，一作居。《水经》：昆仑之山三<br>级。下曰樊桐，一名板松；二曰玄圃，一名阆风：上曰层城，一名天庭。凥，<br>丘刀切。）<br>对：积高于乾，昆仑攸居。（《禹本纪》：昆仑山高三千五百余里，日月所<br>相避隐为光明也。《水经》：昆仑山在西北，去嵩高五万里，地之中也。其高万<br>一千里，河水出其东北陬。）蓬首虎齿，爰处爰都。（《山海经》：西海之南，<br>流沙之滨，赤水之后，黑水之前，有大山名昆仑之丘。其下有弱水之渊环之，有<br>蓬首虎齿戴胜而处者，名王母也。）<br>问：增城九重，其高几里？（王逸曰：《淮南》言昆仑之山九重，其高万一<br>千里也。）<br>对：增城之高，万有三千。（增，与层同，才登切。重也。《淮南子》：昆<br>仑虚中有增城九重，其高万一千里百一十四步二尺六寸。东方朔《十洲记》：昆<br>仑山有三角。一角正东，名曰昆仑宫。其处有积金为墉城，面方千里，城上安金<br>台五所，玉楼十二。此云万有三千，其说不同，诞实未详。）<br>问：四方之门，其谁从焉？（王逸曰：言天地四方，各有一门，其谁从之上<br>下也。《淮南子》：昆仑虚旁有四百四十四门，门间四里，里间九纯，纯丈五尺。）<br>对：清温燠寒，（清，七政切，寒也。燠，乙六切，热也。《黄帝素问内经》：<br>天不足西北，左寒而右凉。地不满东南，右热而左温。注：西方凉，北方寒，东<br>方湿，南方热，气化犹然也。）迭出于时。时之丕革，由是而门。<br>问：西北辟启，何气通焉？（王逸曰：言天西北之门，每常开启，岂元气之<br>所通？辟，通作辟，开也。《准南子》：昆仑虚，玉横维其西北隅，北门开以纳<br>不周之风。按不周山在昆仑西北，不周风自此出也。）<br>对：辟启以通，兹气之元。（谓昆仑之高，一寒一暑，气所从出，西北天门，<br>又气之所通也。）<br>问：日安所到，烛龙何照？（王逸曰：言天地之西北，有幽冥无日之国，有<br>龙衔烛而照之也。《山海经》：钟山之神，名曰烛阴。视为昼，瞑为夜，吹为冬，<br>呼为夏，不饮不食，不喘不息，身长千里。注曰：即烛龙也。）<br>对：修龙口燎，（力照切，照也。）爰北其首，（手又切，向也。）九阴极<br>冥，厥朔以炳。（《山海经》：西北海之外，赤水之北，有章尾山。有神人而蛇<br>身而赤，其瞑乃晦，其视乃明，是谓烛龙。《文选·雪赋》“烂兮若烛龙衔曜照<br>昆仑”是也。）<br>问：羲和之未扬，若华何光？（王逸曰：言日未出之时，若木何能有明赤之<br>光华也？《广雅》：日御曰羲和，月御曰望舒。《山海经》：东南海外有羲和之<br>国，有女子名曰羲和。是生十日，常浴日于甘渊。又灰野之山有树，赤叶赤华，<br>名曰若木。日所入处，生昆仑西附西极也。又《淮南子》：若木在建木西，末有<br>十日，其华照下地。注：若木端有十日，状如莲珠，华光也，光照其下也。）<br>对：惟若之华，禀羲以耀。（谓若木依日而光耀耳。）<br>问：何所冬暖？何所夏寒？（王逸曰：暖，温也。言地之气，何所有冬温而<br>夏寒者乎？）<br>对：狂山凝凝，（元注音嶷。鱼力切。《山海经》：狂山无草木，冬夏有寻<br>雪，狂水出焉。）冰于北至。爰有炎洲，司寒不得以试。（东方朔《十洲记》：<br>南方有炎洲，在南海中，其地方二千里。《淮南子》；南至委火炎风之时，北方<br>之极，有冻寒积冰雪霰霜露漂润群水之野。）<br>问：焉有石林？有兽能言？（王逸曰：言天下何所有石木之林，林中有兽能<br>言语者乎？）<br>对：石胡不林，往视西极！（《文选·吴都赋》：虽有石林之岝崿，请攘臂<br>而靡之。虽有雄虺之九首，将抗足而跐之。按赋以石林与雄虺同称，则石林当<br>在南方，然子厚云：石胡不林，往视西极。按《淮南子》：西方之极，石成金室。<br>未见石林所出也。）兽言嘐嘐，人名是达。（嘐，火包切。《说文》：夸语也，<br>通作咬。注：鸟声也。《山海经》：鹊山有兽类猕猴，被发垂地，名曰猩猩。知<br>人名，其为兽，如豕而人面。）<br>问，焉有虬龙，负熊以游？（王逸曰：有角曰龙，无角曰虬。言宁有无角之<br>龙，负熊兽以戏游者乎？熊，形类大豕，而性轻捷，好攀缘上高木，见人，则颠<br>倒自投地而下也。）<br>对：有虬蜲蛇，不角不鳞。（虬，渠幽切。《广韵》：无角龙也。又居幽<br>切，诸韵，并作蚪。蜲蛇，上于危切。一作委，音同。下余知切。《诗》：委<br>蛇委蛇。注：行可从迹也。）嬉夫玄熊，相待以神。<br>问：雄虺九首，倏忽焉在？（王逸曰：虺，蛇别名也。倏忽，电光也。言有<br>雄虺，一身九头，速及电光，皆何所在乎？虺，许伟切，恶蛇也。《尔雅·释鱼》：<br>蝮虺博三寸，首大如擘。疏：江淮以南曰蝮，江淮以北曰虺，有牙最毒。倏，一<br>作儵，并音叔。《说文》：走也。）<br>对：南有怪虺，罗首以噬。倏、忽之居，帝南、北海。（倏忽，在《庄子》<br>甚明。王逸以为电，非。又，《招魂》：南方雄虺九首，往来倏忽。注：倏忽，<br>疾急貌。考之《楚辞》两处正文意义，但为迅疾貌。而王逸之注自相戾。此子厚<br>之对，直取南海之帝为儵，北海之帝为忽而言，故谓王逸为电光非也。然按《庄<br>子》乃寓言耳，子厚引之以为证，恐非屈原本意也。）<br>问：何所不死？（死，一作老。）长人何守？（王逸曰：《括地象》曰：有<br>不死之国，长人，长狄。《春秋》云：防风氏也。禹会诸侯，防风氏后至，于是<br>使守封嵎之山也。）<br>对：员丘之国，身民后死？（员，与圆同。《山海经》：不死民在交胫国东，<br>其人黑色，寿不死。注：圆丘上有不死树，食之乃寿；有赤水，饮之不老。）封、<br>嵎之守，其横九里。（嵎，音隅。封、嵎二山，在吴、楚之间，汪芒氏之国。<br>《鲁国语》：吴隳会稽，获巨骨焉，问之仲尼。仲尼曰：昔禹致群臣于会稽之山，<br>防风氏后至，禹杀而戮之，其骨专车。客曰：敢问谁守为神？仲尼曰：山川之灵，<br>足以纪纲天下者，其守为神。客曰：防风氏何守也？仲尼曰：汪芒氏之君也，守<br>封嵎之山者也。为漆姓，在虞夏商为汪芒氏，于周为长翟，今为大人。客曰：人<br>长之极几何？仲尼曰：长者不过十，数之极也。注：今湖州武康县东，有防风山。<br>山东二百步，有禺山。防风氏庙在封、嵎二山之间。《春秋·谷梁传》文公十一<br>年，叔孙得臣败狄于咸。长狄也，射其目，身横九里。）<br>问：靡萍九衢，枲华安居？（王逸曰：九交道曰衢。言萍草宁有生于水中，<br>无根，乃蔓衍于九交之道。又有枲麻垂草华荣，何所有此物乎？枲，相里切。<br>《尔雅·释草》：有枲麻，麻有子曰枲。疏：麻一名枲）。<br>对：有萍九岐，厥图以诡。（《山海经》多言其枝五衢，又云四衢。衢，歧<br>也。王逸以为生九衢中，恐谬。萍，一作苹，音平。《说文》：萍也，无根，浮<br>水上而生者。《山海经》：宣山上有桑焉，其枝四衢。注：枝交互四出。又少室<br>山有木名帝休，其枝五衢。注：树枝交错，相重五出，有象路衢。故子厚注云：<br>逸以为生九衢中，谬矣。）浮山孰产？赤华伊枲。（《山海经》：浮山有草焉，<br>其叶如麻。赤华，即枲华也。）<br>问：灵蛇吞象，厥骨何如？（王逸曰：南方有灵蛇吞象，三年然后出其骨。<br>灵，或作一。骨，或作大。）<br>对：巴蛇腹象，足觌厥大。三岁遗骨，其修已号。（觌，一作观。《山海经》：<br>南海内有巴蛇，身长百寻，其色青黄赤黑。食象，三岁而出其骨。君子服之，无<br>心腹疾。《文选·吴都赋》：屠巴蛇，出象骼。）<br>问：黑水玄趾，三危安在？（王逸曰：玄趾、三危，皆山名也，在西方。黑<br>水出昆仑山。）<br>对：黑水淫淫，穷于不姜。玄趾则北，三危则南。（《尚书·禹贡》：导黑<br>水至于三危，入于南海。按黑水出张掖鸡山，自三危山南流至文单国，谓之扶南<br>江，至奔陀国，入于南海。）<br>问：延年不死，寿何所在？（王逸曰：言仙人禀命不死，其寿独何穷止也。<br>洪兴祖曰：黄帝《素问》，上古有真人，寿敝天地，无有终时；中古有至人，益<br>其寿命而强者也。其次有圣人者，形体不敝，精神不散，亦可以百数也。）<br>对：仙者幽幽，寿焉孰慕！短长不齐，咸各有止。胡纷华漫汗，而潜谓不死！<br>（《淮南子·俶真训》：至德之世，徙倚于漫汗之宇。注：漫汗，无生形。又<br>《道应训》：卢敖游乎北海，见士焉，玄须而鸢肩，轩轩然迎风而舞，笑曰：<br>“吾与漫汗期于九垓之外，不可以久。”举臂而耸，遂入云中。敖仰视之弗见。<br>注：漫汗，不可知之也。漫，莫官切。汗，河干切，或并音去声。）<br>问：鲮鱼何所？鬿堆焉处？（王逸曰：鲮鱼，鲤也。一云，鲮鱼，鲮鲤<br>也，有四足，出南方。鬿堆，奇兽也。鬿，渠希切。堆，都回切。）<br>对：鲮鱼人貌，迩列姑射。（《列子》：姑射山，在海河洲中，山上有仙人<br>焉。《山海经》：西海中近列姑射山，有陵鱼，人面人手鱼身，见则风涛起。<br>《风土记》：鲮鱼，腹背皆有刺如五角菱，非王逸之注所谓鲮鲤也。）鬿雀<br>峙北号，惟人是食。（鬿，在北号山，如鸡，虎爪食人。王逸以为奇兽，误。<br>《山海经》：北号山有鸟，状如鸡而白首鼠足，名曰鬿雀，食人。子厚注谓<br>堆当为雀，按《集韵》，■Ａ２６，雀属，同都回切，则鬿堆即鬿雀也。）<br>问：羿焉彃日？乌焉解羽？（王逸曰：《淮南》言尧时十日并出，草木焦<br>枯，尧令羿仰射十日，中其九日，日中九鸟皆死，堕其羽翼也。羿，五计切，尧<br>之射官也。跸，音毕。《说文》：射也。或作弹解，胡买切，散也。又佳买切，<br>判也。按：子厚之对，改乌为鸟，则彃日解羽，遂成两事。若用王逸之注引<br>《淮南》之说证之，则乌当如字读，义意虽通，则问对之言各相戾也。彃，一<br>本作毙，作弹者误。）<br>对：焉有十日，其火百物！羿宜炭赫厥体，胡庸以枝屈！（《山海经》：黑<br>齿之北曰汤谷，居水中，有扶桑，九日居下枝，一日居上枝，皆戴乌。注：羿射<br>十日中其九。《史记》：射支左屈右。）大泽千里，群鸟是解。（《山海经》：<br>大泽千里，群鸟之所解。问作“乌”字，当为“鸟”，后人不知，因配上句改为<br>“乌”也。《山海经》：群鸟之所生及所解。又《穆天子传》：北至旷原之野，<br>飞鸟之解其羽。子厚用此以为对，故改乌为鸟。则与屈原之问，上下二句，各是<br>一事，义不相配也。如旧说为日中之乌，而借解羽二字以问，于义亦通。）<br>问：禹之力献功，降省下土四方。（王逸注：言禹以勤力献进其功，尧因使<br>省治下土四方也。）焉得彼嵞山女，而通之于台桑。（王逸曰：言禹治水，<br>道娶嵞山之女，而通夫妇之道于台桑之地。嵞，与涂同。《说文》：<br>会稽山也。）闵妃配合，（配，一作匹。）厥身是继。（王逸曰：闵，忧也。言<br>禹所以忧无妃匹者，欲为身立继嗣也。）胡维嗜欲不同味，而快晁饱。（王逸曰：<br>言禹治水道娶者，忧无继嗣耳，何特与众人同嗜欲，苟欲快饱一朝之情乎？故以<br>辛酉日娶，甲子日去，而有启也。晁，音朝暮之朝。言禹之所嗜，与众人异味，<br>众人所嗜以厌足其情欲，禹所嗜者，拯民之溺耳。）<br>对：禹惩于续，嵞妇亟合。（亟，许力切，急也。《书·益稷篇》：<br>禹娶于涂山，辛壬癸甲，启呱呱而泣，予弗子。惟荒度土功。《吕氏春秋》：禹<br>娶涂山氏女，不以私害公。自辛至甲四日，复往治水。）胈离厥肤？（胈，<br>蒲末切。肤，毳皮也。《庄子》：禹治水。腓无胈。）三门以不胝。（善旨切，<br>与视字义同，后同。《孟子·滕文公篇》：禹八年于外，三过其门而不入。胝，<br>一作眩。）呱呱之不衋。（迄力切，谓伤痛也。）而孰图厥味，卒燥中野。<br>（燥，先到切。《说文》：乾也。“中”一作“于”。）民攸宇攸暨。（谓禹娶<br>嵞山氏之女，虽念继嗣之重，而勤劳不顾其家，非徒欲饱快一朝之情，盖<br>欲民安其居也。“宇”，一作“字。”暨，当作塈，息也。《诗·洞酌》：“民<br>之攸塈。”言水患既平，民得所字养而安息也。）<br>问：启代益作后，卒然离■Ａ２９。（一作孽。王逸曰：益，禹贤臣。作，<br>为也。后，君也。离，遭也。■Ａ２９，忧也。言禹以天下禅益，益避启于箕山<br>之阳，天下皆去益而归启以为君。益卒不得立，故曰，遭忧也。■Ａ２９，一作<br>蠥，忧也。《书·甘誓》：启与有扈战于甘之野。说者曰，有扈氏与夏<br>同姓，启有天下，有扈不服，大战于甘。故云，卒然离蠥。）<br>对：彼呱克臧，俾姒作夏。（姒，许里切，禹姓也。《史记·舜纪》：帝禹<br>为夏后而别姓姒氏。）献后益于帝，（《孟子·万章篇》：禹荐益于天，益避禹<br>之子于箕山之阴。朝觐狱讼者不归益而之启。曰：吾君之子也。讴歌者不讴歌益<br>而讴歌启，曰：吾君之子也。）谆谆以不命。复为叟耆，曷戚曷孽。（谓益避启<br>于箕山之阴，此天意也，初何忧焉！）<br>问：何启惟忧，而能拘是达？（王逸曰：言天下所以去益就启者，以其能忧<br>思道德而通其拘隔。拘隔者，谓有扈氏叛启，启率六师而伐之也。）皆归射■Ａ<br>３０而无害厥躬。（王逸曰，射，行也。■Ａ３０，穷也。言有扈氏所行，皆归<br>于穷恶，故启诛之，长无害于其身也。■Ａ３０，音菊。）<br>对：呱勤于德，民以乳活。扈仇厥正，帝授柄以挞凶穷。圣庸夫孰克害！<br>（谓启之贤，民赖以生，诛有扈氏之叛，而无敢害者。害，协音曷，伤也。）<br>问：何后益作革，而禹播降？（王逸曰：后，君也。革，更也。播，种也。<br>降，下也。言启所以能变化更益而代益为君者，以禹平治水土，百姓能下种百谷，<br>故思归启也。降，协音洪。）<br>对：益革民艰，咸粲厥粒。惟禹授以土，爰稼万亿。违溺践垍，（巨志切，<br>坚土也，）休居以康食。（康食，安食也。一，“康”作仓，绝句。一无“食”<br>字，作“休居以仓，康姑不失”。）姑不失，圣天胡往不道。（一无“圣天”二<br>字。）<br>问：启棘宾商，《九辩》、《九歌》。（王逸曰：棘，陈也。宾，列也。<br>《九辩》、《九歌》，启所作乐也。言启能修明禹业，陈列宫商之音，备其礼乐<br>也。《山海经》：夏后氏上三嫔于天，得《九辩》与《九歌》以下。注：皆天帝<br>乐名。启登天而窃以下用之。故《骚经》云：启九辩与九歌兮，夏康娱以自纵。<br>注：夏康，启子太康也。）<br>对：启达厥声，堪舆以呻。（堪舆，天地也。呻，音申。）辨同容之序，帝<br>以贸嫔。（贸，莫候切，义未详。嫔，音宾，又音频，妇也。）<br>问：何勤子屠母，而死分竟地。（王逸曰：勤，劳也。屠，裂剥也。言禹<br><片畐>剥母背而生，其母之身分散竟地，何以能有圣德忧劳天下乎？禹以勤劳修<br>鲧之功，故曰勤子也。）<br>对：禹母产圣，何■Ａ１６厥旅。（■Ａ１６，普逼切，判也，裂也。旅，<br>当作膂。《字林》：膂，脊骨也。《帝王世纪》：禹<片畐>剥母背而生。<片畐>，<br>音■Ａ１６。干宝曰：前志所传，修已背坼而生禹，简狄胸剖而生契。）彼淫言<br>乱噣，（噣，陟救切，中也。音与味同。）聪聝以不处。（聝，古<br>获切，耳也。谓无此理也。）<br>问：帝降夷羿，革孽夏民。（王逸曰：帝，天帝也。夷羿，诸侯，弑夏后相<br>者也。革，更。孽，忧也。言羿弑夏家，居天子之位，荒淫田猎，变更夏道，为<br>万民忧患也。羿，五计切。此乃有穷之羿，非尧时羿也。《左氏传》：襄公四年，<br>虞人之箴曰，在帝夷羿，冒于原兽，忘其国恤而思其鹿牡，武不可重，用不恢于<br>夏家。）<br>对：夷羿滔淫。（《左氏》：襄公四年，昔有夏之衰，羿自鉏迁穷石，因夏<br>民以代夏政，恃其射也，不修民事，而淫于原兽。）割更后相。（《左氏传》：<br>哀公元年，昔有过浇，杀斟灌以伐斟寻，灭夏后相。浇，五吊切。）夫孰作厥孽，<br>而诬帝以降！（谓夷羿杀夏后相，非天意也。）<br>问：胡羿射夫河伯，而妻彼雒嫔？（王逸曰：胡，何也。雒嫔，水神。谓宓<br>妃也。《传》曰：河伯化为白龙，游于水旁，羿见射之，眇其左目。河伯上诉，<br>天帝曰：“尔何故得见射？”河伯曰：“我时化为白龙出游。”天帝曰：“使汝<br>深守神灵，羿何从得犯汝，汝今为虫兽，当为人所射，固其宜也。羿何罪欤？”<br>羿又梦与雒水神宓妃交接也。谓尧时羿，非有穷之羿也。《淮南子》：河伯溺杀<br>人，羿射其左目。注：尧时，羿射十日，缴大风，杀窫窳，斩九婴，射河伯。）<br>对：震皜厥鳞，（皜，古老切，白也。）集矢于皖。（华板切。字当从<br>目从完。《说文》云：大目也。）肆叫帝不谌。（氏林切，诚也，与忱同。）失<br>位滋嫚，（莫晏切。《说文》云：侮易也。）有洛之嫮，（胡故切，美容貌。）<br>焉妻于狡。（妻，七计切，女嫁人也。）<br>问：冯珧利决，（冯，音凭，满也。珧，音姚。）封豨是射。（王逸曰：冯，<br>挟也。珧，弓名也。决，射韝也。封豨，神兽也。言羿不修道德，而挟弓射韡，<br>猎捕神兽，以快其情也。豨，虚岂切，通作犭希。《方言》：猪谓之犭希也。）<br>何献蒸肉之膏，而后帝不若？（王逸曰：蒸，祭也。后帝，天帝也。若，顺也。<br>言羿射封豨，以其肉膏祭天帝，天帝犹不顺羿之所为也。《淮南·本经训》：尧<br>之时，封豨修蛇，皆为民害，尧乃使羿断修蛇于洞庭，擒封豨于桑林。按此言有<br>穷羿亦封豨是射而反为民害也。《左传》：昭公二十八年，乐正夔生伯封，实有<br>豕心。贪惏无厌，忿类无期，谓之封豕，有穷后羿灭之。帝，谓天帝也。）<br>对：夸夫快杀，（夸，音讠夸，大言也。夫，音扶，语助也。）鼎豨以虑饱。<br>馨膏腴帝，叛德恣力。胡肥台舌喉，（台，音怡，我也。）而滥厥福！<br>问：浞娶纯狐，眩妻爰谋。（王逸曰：浞，羿相也。爰，于也。眩，惑也。<br>言浞娶于纯狐氏女，眩惑爱之，遂与浞谋杀羿也。浞，食角切，寒浞也。）何羿<br>之射革，而交吞揆之？（王逸曰：吞，灭也。揆，度也。言羿好射猎，不恤政事，<br>浞交接国中，布恩施德而吞灭之也。）<br>对：寒谗妇谋，后夷卒戕。（慈良切，杀伤也。《左传》襄公四年：羿不修<br>民事而淫于原兽。寒浞，伯明氏之谗子弟也。信之，使为己相。浞行媚于内，施<br>赂于外，虞羿于田，树之诈慝以取其国家。羿将归自田，家众杀而烹之。浞因羿<br>室，生浇及殪，恃其谗慝诈伪，而不德于民，使浇用师，灭斟灌及斟寻氏，夏遗<br>臣靡自有鬲氏收二国之烬，以灭浞而立少康，少康灭浇于过，后杼灭殪于戈，有<br>穷由是遂亡。）荒弃于野，俾奸民是臧。举土作仇，徒怙身弧！（谓浞谋杀羿，<br>羿徒恃其弧矢而不悟也。）<br>问：阻穷西征，岩何越焉？（王逸曰：阻，险也。穷，窘也。越，度也。言<br>尧放鮌羽山，西行度越岑岩之险，因堕死也。）化而为黄能，巫何活焉？（王<br>逸曰：活，生也。鮌死后化为黄能，入于羽山渊，岂巫医所能复生活也。《左<br>氏传》：昭公七年，昔尧殛鮌于羽山，其神化为黄熊，以入于渊。《晋语》作<br>黄能。按：能，兽名，三足鳖也。二书皆出《左氏》而自为同异。据言入于羽渊，<br>当以黄能为是，盖熊非入水之物。能，奴来切。）<br>对：鮌殛羽岩，（鮌，音衮，注云：禹父名，今从鱼。详旧本，鮌作<br>鲧字。）化黄而渊。<br>问：咸播秬黍，莆雚是营。（王逸曰：咸，皆也。秬黍，黑黍也。雚，草名。<br>营，耕也。言禹平治水土，万民皆得耕种于雚蒲之地，尽为良田也。黍，音巨。<br>莆，即蒲字，水草，可以织席。雚，音丸，与萑同，薍也，或作藿，非。）<br>对：子宜播稙穉。（“子”，一作“予”。稙，徵力切，又时力切，<br>先种曰穉。一曰长稼也。穉，音雉。后种曰穉，一曰幼稼也。《诗·胡宫》：<br>稙穉菽麦。）于丘于川。维莞维蒲，（莞，胡官切，又音官。《说文》：草<br>也，可以为席。）维菰维芦，（菰，音孤。芦，音卢。）丕彻以图，民以讙以都。<br>问：何由并投，而鮌疾修盈？（王逸曰：疾，恶也。修，长也。盈，满也。<br>由，用也。言尧不恶鮌而戮杀之，则禹不得嗣兴，民何得投种五谷乎？乃知<br>鮌恶长满天下也。言禹平水土，民得种五谷矣，何由鮌恶长满天下乎？所谓<br>盖前人之愆也。）<br>对：尧酷厥父，厥子激以功。（“激”，一作“徼”，非是。鲁《国语》：<br>鲧障洪水而殛死，禹能以德修鲧之功。）克硕厥祀，后世是郊。（谓鲧既殛死，<br>禹乃嗣兴，以永厥礼也。《左氏》昭公七年：鲧化为黄熊，入于羽渊，实为夏郊，<br>三代祀之。）<br>问，白蜺婴茀，胡为此堂？（王逸曰：蜺，云之有色似龙者也。茀，白云逶<br>蛇若蛇者也。言此有鲵茀气，逶蛇相婴，何为此堂乎？盖屈原所见祠堂也。茀，<br>一作霓，雌虹也。茀，音弗，疑作茀。《说文》：云貌也。）安得夫良药，不能<br>固臧。（王逸曰，臧，善也。言崔文子学仙于王子侨，子侨化为白蜺，而婴茀持<br>药与崔文子。文子惊怪，引戈击蜺，中之，因堕其药。俯而视之，王子侨之尸也。<br>故言得药不善也。）天式从横，阳离爰死。（王逸曰：式，法也。爰，于也。言<br>天法有善阴阳从横之道，人失阳气则死也。）大鸟何鸣，夫焉丧厥体？（王逸曰：<br>言崔文子取子侨之尸，置中覆之以弊篚。须臾，则化为大鸟而鸣，开而视之，翻<br>飞而去。文子焉能亡子侨之身乎？言仙人不可杀也。）<br>对：王子怪骇，蜺形茀裳。文褫操戈，（褫，丑汆切，夺衣也。操，仓刀切，<br>持也。）犹懵夫药良。（懵，母亘切，不明也。）终鸟号以游，（号，乎刀切，<br>呼也。）奋厥篚筐。曶漠莫谋，（曶，呼骨切，冥昧之词。）形胡在胡亡。<br>问：萍号起雨，何以兴之？（王逸曰：萍，萍翳，雨师名也。号，呼也。兴，<br>起也。言雨师号呼则云起而雨下，独何以兴之乎？）<br>对：阳潜而爨，（取乱切，炊也。）阴蒸而雨。萍冯以兴，厥号爰所。<br>问：撰体协胁，鹿何膺之？（王逸曰：膺，受也。言天撰十二神鹿，一身八<br>足两头，独何膺受此形体乎？撰，雏绾切，具也。）<br>对：气怪以神，爰有奇躯。肋属支偶，（肋，虚业切，两膀也。属，音烛，<br>连也。）尸帝之隅。<br>问：鳌戴山抃，何以安之？（王逸曰：鳌，大龟也。击手曰抃。《列仙传》<br>曰：有巨灵之鳌，背负蓬莱之山，而抃戏沧海之中，独何以安之乎？）<br>对：宅灵之丘，掉焉不危，鳌厥首而恒以恬夷！（《列子·汤问篇》：渤海<br>之东，有五山焉。岱舆、员峤、方壶、瀛洲、蓬莱，其山高下周旋三万里，所居<br>之人，皆仙圣之种。五山之根无所连著。帝命禺强使巨鳌十五举首而戴之，迭为<br>三番，六万岁一交焉，五山始峙而不动。）<br>问：释舟陵行，何以迁之？（王逸曰：释，置也。舟，船也。迁，徙也。言<br>龟所以能负山若舟船者，以其在水中也。使龟释水而陵行，则何能迁徙此山乎？<br>洪兴祖曰：言鳌在海中，负山若舟之负物。今释水而陆，反为人所负，何罪而见<br>徙也。）<br>对：要释而陵，（要，当作恶，音乌，何也。）殆或谪之，龙伯负骨，帝尚<br>窄之。（窄，侧格切，狭也。《列子·汤问篇》：龙伯之国有大人，举足不盈数<br>步。而暨五山之所，一钓而连六鳌，合负而趋，归其国，灼其骨以数焉。帝凭怒，<br>侵减龙伯之国使厄，侵小龙伯之民使短。）<br>问：惟浇在户，何求于嫂？（王逸曰：浇，古多力者也。《论语》曰：浇荡<br>舟，言浇无义，淫佚其嫂。往至其户，佯有所求，因与行淫乱也。浇，五吊切。<br>一作奡，五耗切，寒浞子也。）何少康逐犬，而颠损厥首？（王逸曰：言夏后少<br>康因田猎，放犬逐兽，杀浇而断其头。）<br>对：浇嫪以力，（嫪，音劳，妒也。又郎到切。《说文》：婟也。声类，<br>婟嫪，恋惜也。）兄麚聚之。（麀，音幽，牝鹿也。《礼记》：故父子聚麀。）<br>康假于田，肆克宇之。<br>问：女歧缝裳，而馆同爰止。（王逸曰：女岐，浇嫂也。爰，于也。言女岐<br>与浇淫佚，为之缝裳，于是共舍而宿止也。）何颠易厥首，而亲以逢殆？（王逸<br>曰：逢，遇也。殆，危也。言少康夜袭，得女岐头，以为浇，因断之。故言易首<br>遇危殆也。）<br>对：既裳既舍，宜咸坠厥首。（一无“既裳”二字。）<br>问：汤谋易旅，何以厚之？（王逸曰：汤，殷王也。旅，众也。言殷汤欲变<br>易夏众，使之从己，独何以厚待之乎？）<br>对：汤奋癸旅，爰以伛拊。（癸，居诔切，桀名也。伛，委羽切。拊，斐甫<br>切。伛拊，谓矜怜抚掩之也。《尚书》：汤与桀战于鸣条之野。）载厥德于葛，<br>以诘仇饷，（诘，去吉切，问也。饷，式亮切，馈也。详见《尚书·仲虺之诰》、<br>《孟子·滕文公》篇。）<br>问：覆舟斟寻，何道取之？（王逸曰：覆，反也。舟，船也。斟寻，国名也。<br>言少康灭斟寻氏，奄若覆舟，独以何道取之乎？）<br>对：康复旧物，寻焉保之？（焉，于虔切，安也。《左氏传》：襄公元年，<br>昔有过浇杀斟灌以伐斟寻，灭夏后相。后缗方娠，逃归有仍，生少康焉。为仍牧<br>正，能布其德，以收夏众，遂灭过戈。按此则取斟寻乃有过浇，非少康也。王逸<br>注非是。子厚亦以康复旧物为言，承逸之误也。）覆舟喻易，尚或艰之！<br>问：桀伐蒙山，何所得焉？（王逸曰：桀，夏亡主也。蒙山，国名也。言夏<br>桀征伐蒙山之国，而得妹嬉。）妹嬉何肆，汤何殛焉？（王逸曰：言桀得妹嬉，<br>肆其情意，故汤放之南巢也。妹，莫拨切。嬉，一作喜，许其切。晋《国语》：<br>昔夏桀伐有施。有施人以妹嬉女焉。注：有施，喜姓之国。妹喜，其女也。）<br>对：惟桀嗜色，戎得蒙妹。淫处暴娱，以大启厥伐。（谓桀伐蒙山，而得妹<br>嬉，民弃不保，驯致南巢之伐也。《淮南子·本经训》：汤以革车三百乘伐桀于<br>南巢，放之夏台。）<br>问：舜闵在家，父何以鳏？（王逸曰：舜，帝舜也。闵，忧也。无妻曰鳏。<br>言舜为布衣，忧悯其家，其父顽母嚚，不为娶妇，乃至于鳏也。鳏，克顽切。嚚，<br>音银。）尧不姚告，二女何亲？（王逸曰：姚，舜姓也。言尧不告舜父母而妻之<br>也。如令告之，则不听，尧女当何亲附乎？伊川程氏曰：舜不告而娶，固不可。<br>尧命瞽瞍使舜娶，舜虽不告，尧固告之尔。尧之告也，以君治之而已。）<br>对：瞽父仇舜，鳏以不俪。（谓瞽也仇舜而鳏在下，尧以二子妻之也。俪，<br>郎计切，偶也。）尧专以女，（尼据切，以女妻人曰女。《尚书·尧典》：女于<br>时，观厥刑于二女，厘降二女于妫汭，嫔于虞。刘向《列女传》：二女，娥皇女<br>英也。）兹俾胤厥世。惟蒸蒸翼翼，（《尚书·尧典》：父顽母嚚象傲，克谐以<br>孝，蒸蒸乂。）于妫之汭。（妫，居危切。汭，如锐切。妫水之乂，舜之所居也。）<br>问：厥萌在初，何所意焉？（王逸曰：言贤者预见施行萌芽之端，而知其存<br>亡善恶之所终，非虚意也。）璜台十成，谁所极焉？（王逸曰：璜，石次玉者也，<br>言纣作象箸而箕子欢，预知象箸必有玉杯，玉杯必盛熊蹯豹胎，如此，则必崇广<br>宫室。纣果作玉台十重，糟丘酒池，以至于亡也。）<br>对：纣台于璜，箕克兆之。（璜，音黄，美玉也。纣为璜台，知其有必亡之<br>兆者箕子也。《淮南子·本经训》：纣为璇室瑶台象廊玉床。）<br>问：登立为帝，孰道尚之？（王逸曰：言伏羲始作八卦，修行道德，万民登<br>以为帝，谁开道而尊尚之也？）<br>对：惟德登帝，师以首之。（谓伏羲有德，而民登以为帝。师，一作帅。登<br>帝，谓匹夫而有天下者，舜、禹是也。）<br>问：女娲有体，孰制匠之？（王逸曰：女娲，人头蛇身，一日七十化，其体<br>如此，谁所制匠而图之乎？娲，古华切。古风姓天子也。《山海经》：女娲之肠<br>化为神，处栗广之野。注：女娲，古神女帝，人面蛇身，一日中七十变，其肠化<br>为此神。《列子》：女娲氏蛇身人面，牛首虎鼻，此有非人之状，而有大圣之德。<br>《淮南子》：黄帝生阴阳，上骈生耳目，桑林生臂手，此女娲所以七十化也。）<br>对：娲躯虺号，占以类之。胡曰（一本曰下有日字。）化七十，工获诡之！<br>（谓女娲之事为诡也。）<br>问：舜服厥弟，终然为害。（王逸曰：服，事也。厥，其也。言舜弟象施行<br>无道，舜犹服而事之，然象终欲害舜也。）何肆犬体，而厥身不危败？（王逸曰：<br>言象无道，肆其犬豕之心，烧廪填井，欲以杀舜，然终不能危败舜身也。）<br>对：舜弟眂厥仇，（眂，与视同。）毕屠水火。夫固优游以圣，而孰殆<br>厥祸！（《史记·舜纪》：舜父瞽瞍盲，而舜母死，瞽更娶妻而生象。爱后妻子，<br>常欲杀舜，舜顺事父及后母与弟，日以谨笃。刘向《列女传》：瞽叟与象谋杀舜。<br>使涂廪，舜告二女，二女曰：时惟其戕汝，时惟其焚汝，鹊汝裳衣，鸟工往。舜<br>既治廪，旋阶，瞽叟焚廪。舜往飞，复使浚井。舜告二女，二女曰：时亦惟其戕<br>汝，时其掩汝，汝去裳衣，龙工往。舜往浚井，格其入出从掩舜，舜潜出。）犬<br>龂于德，（龂，鱼斤切。疑当作狺，大斗声也。）终不克以噬。昆庸致爱，邑鼻<br>以赋富。（鼻，毗至切。《集韵》：有庳，国名，象所封，通作鼻。《前汉·邹<br>阳传》作有卑，并同音。《孟子·万章篇》：仁人之于弟也，亲之欲其贵也，爱<br>之欲其富也，封之有庳，富贵之也。《倦游录》：道州、永州之间，有地名鼻亭，<br>去两州各二百里，岸有庙，即象祠也。）<br>问：吴获迄古，南岳是止。（王逸曰：获，得也。迄，至也。古，谓古公亶<br>父也。言吴国得贤君，至古公亶父之时而遇太伯，阴让避王季，辞之南岳之下采<br>药，于是遂止而不还也。）孰期去斯，得两男子？（王逸曰：期，会也。昔古公<br>有少子曰王季，而生圣子文王。古公欲立王季，令天命及文王。长子太伯及弟仲<br>雍去而之吴。吴立以为君。谁与期会而得两男子。两男子，谓太伯、仲雍二人也。<br>去，一作失。）<br>对：嗟伯之仁，逊季旅岳。雍同度厥义，以嘉吴国。（谓吴国得贤者如太伯，<br>让王季而居南岳之下，仲雍亦去而之吴，而文王立，二子为可嘉也。伯，谓太伯。<br>季，谓季历。雍，谓仲雍也。逊季，一作逊弟。《史记·吴世家》：吴太伯弟仲<br>雍，皆古公亶父之子，而王季历之兄也，季历贤而有圣子昌，古公欲立季历以及<br>昌，于是太伯、仲雍乃奔荆蛮以避季历，自号勾吴。荆蛮义之，从而归者千余家，<br>立为吴太伯。卒，弟仲雍立。）<br>问：缘鹄饰玉，后帝是飨。（王逸曰：后帝，谓殷汤也。言伊尹始仕，因缘<br>烹鹄鸟之羹，修玉鼎，以事于汤。汤贤之，遂以为相也。飨，叶音去声，歆也。）<br>何承谋夏，桀终以灭丧？（王逸曰：言汤遂用伊尹之谋伐夏，桀终以灭亡也。丧，<br>去声，亡也。）<br>对：空桑鼎殷，谄羹厥鹄。（《列子》：伊尹生于空桑。注：《传记》曰，<br>伊尹母居伊水之上，既孕，梦神告曰：臼水出而东走无顾。明日，视臼出水，东<br>走十里，其邑尽为水，身因化为空桑。有莘氏女子采桑，得婴儿空桑之中，故命<br>曰伊尹，献其君，令庖人养之。《史记·殷纪》：阿衡欲干汤而无由，乃为有莘<br>氏媵臣，负鼎俎以滋味说汤，致于王道。）惟轲知言，瞷焉以为不。（轲，孟<br>子名也。瞷，居苋切，又音闲，视也，与<间见>同。不，与否同。《孟子·<br>公孙丑篇》：敢问夫子恶乎长？曰：我知言。《万章篇》：万章问曰：伊尹以<br>割烹要汤，有诸？孟子曰：否。不然，吾闻以尧、舜之道要汤，未闻以割烹也。）<br>仁易愚危，夫曷揆曷谋。咸逃丛渊，（《孟子·离娄篇》：民之归仁也，犹水之<br>就下，兽之走圹也，故为渊驱鱼者獭也，为丛驱爵者也，为汤武驱民者，桀与纣<br>也。）虐后以刘。（谓以仁格愚，人将不谋而从，如丛雀渊鱼焉！虐后，谓桀也。<br>刘，《说文》：杀也。扬雄《方言》：秦、晋、宋、卫之间，谓杀曰刘。）<br>问：帝乃降观，下逢伊挚。（王逸曰：帝，谓汤也。挚，伊尹名也。言汤出<br>观风俗，乃忧下民。博选于众，而逢伊尹，举以为相也。挚，音至。）何条放致<br>罚，而黎伏大说？（王逸曰：条，鸣条也。黎，众也。说，喜也。言汤行天之罚<br>以诛于桀，放之鸣条之野，天下众民大喜说也。）<br>对：降厥观于下，匪挚孰承！（谓相汤以成功者，非伊尹孰承之也。）条伐<br>巢放，（《书·汤誓篇》：伊尹相汤伐桀，遂与桀战于鸣条之野。《伊训篇》：<br>造攻自鸣条，朕哉自亳。《仲虺之诰篇》：成汤放桀于南巢。）民用溃厥疣。<br>（于求切，附赘垂疣。）以夷于肤，夫曷不谣！（谓鸣条之伐，南巢之放，如民<br>之痈疽决而肤革平安，无不说者也。《书·仲虺之诰篇》：攸徂之民，室家相庆，<br>曰徯我后，后来其苏。）<br>问：简狄在台，喾何宜？玄鸟至贻，女何喜？（王逸曰：简狄，帝喾之妃也，<br>玄鸟，燕也。贻，遗也。言简狄侍帝喾于台上，有飞燕堕遗其卵，喜而吞之，因<br>生契者也。喾，苦笃切。帝喾高辛氏，黄帝曾孙也。喜，协音平声，悦也。）<br>对：喾、狄祷禖，（音梅，天子求子之祀。《记·月令》：仲春祠于高禖。）<br>契形于胞。（契，私列切。《说文》：高辛氏子，字与旆同。胞，音包，又音<br>抛。《说文》：儿生裹也。）胡乙鷇之食，（乙，通作鳦，玄鸟也。鷇，<br>居候丘候二切。《说文》：鸟子生哺者。按：简狄所吞者乙卵，即非鷇也，字恐<br>当作■Ａ３３，克角切，卵也。）而怪焉以嘉。（谓喾狄祷禖得契，于乙鷇何有<br>也。《史记·殷本纪》：契母曰简狄，有娀氏之女，为帝喾次妃，行浴，见玄鸟<br>堕其卵，简狄吞之，因孕，生契。《诗·玄鸟篇》：天命玄鸟，降而生商。注：<br>简狄配高辛氏帝，帝率与之祈于郊禖而生契。）<br>问：该秉季德，厥父是臧。（王逸曰：该，包也。秉，持也。父，谓契也。<br>季，末也。臧，善也。言汤能包持先人之末德，修其祖父之善业，故天佑之以为<br>民主也。子厚之对，以该为蓐收。然以下文恒秉季德求之，则恒既非人名，则该<br>岂人名乎？子厚之言，亦自相戾也。按：该，兼也，言启能兼大禹之末德也。）<br>对：该德胤孝，（一作考。）蓐收于西。（元注曰：该为蓐收，王逸注误也。）<br>爪虎手钺，尸刑以司慝。（《左氏传：》昭公二十九年，少<白皋>氏有四叔，曰重、<br>曰该、曰修、曰熙，实能金木及水，使该为蓐收，世不失职，遂济穷桑。注：蓐<br>收，金正也。该能治其官，使不失职，济成少<白皋>之功。《山海经》：西方蓐收，<br>金神也。左耳有毒蛇乘两龙，面目有毛，虎爪执钺。《国语》：虢公梦在庙有神<br>人面白毛，虎爪执钺，立于西阿。公觉，召史嚚占之。史嚚曰：“如君之言，则<br>蓐收也，天之刑神也。”所取者本此。）<br>问：胡终弊于有扈，牧夫牛羊。（王逸曰：有扈，浇国名也。浇灭夏后相，<br>相遗腹子曰少康，后为有仍牧正，典主牛羊，遂攻杀浇，灭有扈，复禹旧迹，祀<br>夏配天也。按《尚书·甘誓序》：启与有扈战于甘之野。则灭有扈者启也，非少<br>康也。又《左氏传》襄公四年，少康灭浇于过。则灭浇者少康也，非有扈也明矣。<br>今逸之注，以为少康杀浇灭有扈误矣。此盖言禹得天下以揖让，而启用兵以灭有<br>扈氏，有扈氏子孙遂为牧竖也。）<br>对：牧正矜矜，浇扈爰踣。（蒲墨切，僵仆也。王逸注非是，子厚之对，岂<br>非亦承其误欤？）<br>问：干协时舞，何以怀之？（王逸曰：干，求也。舞，务也。协，和也。怀，<br>来也。言夏后相既失天下，少康幼小，复能求得时务，调和百姓，使之归己，何<br>以怀来者也。）<br>对：阶干以娱，苗革而格。不迫以死，夫胡狃厥贼！（狃，女久切，相狎也。<br>《尚书·大禹谟篇》：三旬，苗民逆命，帝乃诞敷文德，舞干羽于两阶。七旬，<br>有苗格。按此，王逸注误。）<br>问：平胁曼肤。（一作受平曼肤。）何以肥之？（王逸曰：言纣为无道，诸<br>侯背畔，天下乖离，当怀忧癯瘦，而反形体曼泽，独何以能平胁肥盛乎？）<br>对：辛后騃狂，（辛，谓纣也。騃，三骇切，童昏也。）无忧以肥。肆荡施<br>厥体，而充膏于肌。啬宝被躬，焚以旗之。（《史记·殷本纪》：武王伐纣，纣<br>兵败，纣走入登鹿台，衣其宝玉之衣，赴火而死。武王遂以黄钺斩纣头，悬之太<br>白之旗。）<br>问：有扈牧竖，云何而逢？（王逸曰：言有扈氏本牧竖之人耳，因何逢遇而<br>得为诸侯乎？一作“其爰何逢”。）击床先出，其命何从？（王逸曰：言启攻有<br>扈之时，亲于其床上击而杀之，其先人失国之原，何所从出之乎。）<br>对：扈释于牧，力使后之。（谓有扈氏释牧竖而为诸侯也。）民仇焉，<br>（焉，于虔切，安也。“”，一作“寓”。）启床以斮。（侧略切，斩也。谓<br>有扈氏不安于民，故启击之于床而杀之。）<br>问：恒秉季德，焉得夫朴牛？（王逸曰：恒，常也。季，末也。朴，大也。<br>言汤常能秉持契之末德，修而弘之，天嘉其志，出田猎得大牛之瑞也。）何往营<br>班禄，不但还来。（王逸曰：营，得也。班，遍也。言汤往田猎，不但驱驰往来<br>也，还辄以所获得禽兽，遍施禄惠于百姓也。）<br>对：殷武踵德，爰获牛之朴！（匹角切，见上注。《说文》：特，牛父也。）<br>夫惟陋民是冒，而丕号以瑞。卒营而班，民心是市。<br>问：昏微循迹，有狄不宁。（王逸曰：昏，暗也。循，遵也。言人有循暗微<br>之道，为淫泆夷狄之行，不可以安其身也。谓晋大夫解居父也。）何繁鸟萃棘，<br>负子肆情？（王逸曰：言解居父聘吴，过陈之墓门，见妇人负其子，欲与之淫泆，<br>肆其情欲。妇人则引《诗》刺之曰：“墓门有棘，有鸮萃止。”故曰繁鸟萃棘也。<br>墓门有棘，虽无人，棘上有鸮，汝独不愧也！）<br>对：解父狄淫，遭悫以赧。（解，胡买切。父，方武切。赧，乃板切，面愧<br>赤也。言解父有夷狄淫泆之行也。谓遭愿悫之妇，宁有不愧赧也。）彼中之不目，<br>而徒以色视，（刘向《列女传》：陈辩女者，陈国采桑之女也。晋大夫解居使于<br>宋，道过陈，遇采桑之女，止而戏之曰：“女为我歌，吾将舍女。”乃歌《墓门》<br>之一章。又曰：“为我歌其二。”乃歌其二章。大夫曰：“其楳则是，其鸮安<br>在？”女曰：“陈，小国也，摄乎大国之间，因之以饥馑，加之以师旅，其人且<br>亡，而况鸮乎。”大夫乃服而释之。）<br>问：眩弟并淫，危害厥兄。（王逸曰：眩，惑也。厥，其也。言象为舜弟，<br>眩惑其父母，并为淫泆之恶，欲共危害舜也。兄，协虚浪切。）何变化以作诈，<br>后嗣而逢长？（王逸曰：言象欲杀舜，变化其态，内作奸诈，使舜治廪，从下焚<br>之，令舜浚井，从上填之，终不能害舜。舜为天子，封象于有鼻，而后嗣子孙长<br>为诸侯。）<br>对：象不兄龚，（居容切，《集韵》云：与恭同。《说文》：肃也。）而奋<br>以谋。（“奋”一作“肆”。）盖圣熟凶怒，嗣用绍厥爱。（谓象虽肆害舜之谋，<br>而舜不藏怒，又封之有庳，以绍厥爱也。）<br>问：成汤东巡，有莘爰极。（王逸曰：有莘，国名也。爰，于也。极，至也。<br>言汤东巡狩至有莘国，以为婚姻也。）何乞彼小臣，而吉妃是得？（王逸曰：小<br>臣，谓伊尹也。言汤东巡狩，有莘氏乞匄伊尹，因得吉善之妃，以为内辅也。）<br>对：莘有玉女，汤巡爰获。既内克厥合，而外弼于德。伊知非妃，伊之知臣，<br>曷以不识！（对之谓汤东巡狩而得有莘氏之女则有之，乞彼小臣而吉妃是得，为<br>不然也。）<br>问：水滨之木，得彼小子。夫何恶之，媵有莘之妇？（王逸曰：小子，谓伊<br>尹。媵，送也。言伊尹母妊身，梦神女告之曰：“灶生蛙，急去无顾。”居无几<br>何，臼灶中生蛙，母去东走，顾视其邑，尽为大水，母因溺死，化为空桑之木。<br>水干之后，有小儿啼水涯，人取养之。既长大，有殊才，有莘恶伊尹从木中出，<br>因以送女也。）<br>对：胡木化于母，以蝎厥圣！（蝎，胡葛切，木中蠹虫。又许竭切。）喙鸣<br>不良，（喙，许秽切。《说文》：口也。）谩以诡正。尽邑以垫，（都念切。下<br>也。溺也。）孰译彼梦！（译，夷益切，传言也。事见《列子》，注见前。对之<br>意以为不然，谓为是说者，是蠹乱厥圣诡说害正，未有尽邑以垫而伊尹生也。）<br>问：汤出重泉，夫何罪尤？（王逸曰：重泉，地名也。言桀拘汤于重泉而复<br>出之，夫何用法之不审也。）不胜心伐帝，夫谁使挑之？（王逸曰：帝谓桀也。<br>言汤不胜众人之心而以伐桀，谁使桀先挑之也。挑，徒了切。《仓颉篇》：挑，<br>招呼也。或他凋切，挠也。）<br>对：汤行不类，重泉是囚。（重，传容切。《前汉志》：左冯翊有重泉。<br>《史记》：桀不务德，召汤囚之夏台。）违虐立辟，（婢亦切，法也，刑也。）<br>实罪德之由。（谓汤之行与桀异，桀故囚之。）师恁怒以割，癸挑而雠。（谓汤<br>从众欲以割正有夏，桀实有以启之，非汤之所忍为。）<br>问：会晁争盟，何践吾期？（王逸曰：言武王欲伐纣，纣使胶鬲视武王师。<br>胶鬲问曰：“欲以何日至殷？”武王曰：“以甲子日。”胶鬲还报纣。会天大雨，<br>道难，武王昼夜行。或谏曰：“雨甚，军士苦之，请且休息。”武王曰：“吾许<br>胶鬲以甲子日至殷，令报纣矣。以甲子日不到，纣必杀之，吾故不敢休息，欲救<br>贤者之死也。”遂以甲子日朝，诛纣，不失期也。“晁”，与“朝”同。《诗》：<br>会朝清明。《书·牧誓篇》：时甲子昧爽，武王朝至于商郊牧野，乃誓。）苍鸟<br>群飞，孰使萃之？（王逸曰：苍鸟，鹰也。萃，集也。言武王伐纣，将帅勇猛如<br>鹰鸟群飞，谁使武王集聚之者乎？《诗》“维师尚父，时维鹰扬”是也。）<br>对：胶鬲比漦，（鬲，音隔，又音历。商之贤臣也。比，毗至切，近也。漦，<br>疑当作剺，音厘。《说文》：剥也，划也。）雨行践期。捧盎救灼，（盎，于浪<br>切，盆也。）仁兴以毕随。鹰之咸同，得使萃之。<br>问：到击纣躬，叔旦不嘉。（王逸曰：旦，周公名也。嘉，善也。言武王始<br>至孟津，八百诸侯不期而到。皆曰：“纣可伐也。”白鱼入于王舟。群臣咸曰：<br>“休哉！”周公曰：“虽休勿休。”故曰叔旦不嘉也。《楚词赘说》曰：吕望、<br>周公亲相武王，率师以伐纣，心非不同也。师至河上，甚雨疾雷，周公引军而止<br>之。太公曰：“君何不驰也？”周公曰：“天时不顺，龟燋不兆，占筮不吉，妖<br>而不祥，星变又凶，何可驰也！”故曰叔旦不嘉。）何亲揆发，足周之命以咨嗟？<br>（王逸曰：揆，度也。言周公于孟津揆度天命，发足还师而归。当此之时，周公<br>之命令已行天下，百姓咨嗟叹而美之也。周少隐曰：言周公何为始亲揆度天命以<br>告武王发，而卒乃足成周之命令以杀商受旦，又咨嗟自叹耶？夫汤放桀，武王伐<br>纣，其事一也。孔子之论韶武，独以武为未尽善而不及汤。岂非汤尝引过自咎，<br>以予有惭德，且恐来世以贻为口实，则所以杜百世之乱者，犹未忘也。武王独未<br>有一言及此。周公所以不嘉，岂无其意哉！周公之于纣，则君也；于武王，则亲<br>也。周公岂固徇爱亲之私心，而灭君臣之大义哉！为天下计也。至于定周伐商之<br>命，而于克商者，乃以是耳。原之言有及于此，因疑以问之。亦足以见其能明周<br>公之心矣。）<br>对：颈纣黄钺，（《史记·周本纪》：武王以黄钺斩纣头，悬之太白之旗。）<br>旦孰喜之！民父有厘，嗟以美之。（周公虽幸武王应天顺人，敛福锡命，而咨嗟<br>之词，虽美之而实戒之也。考之《周书》，其详可得而推矣。）<br>问：授殷天下，其位安施？（王逸曰：言天地始授殷家以天下，其王位安所<br>施用乎？善施若汤也。）反成乃亡，其罪伊何？（王逸曰：言殷王位已成，反覆<br>亡之，其罪惟何乎？罪若纣也。）<br>对：位庸庇民，仁克莅之。纣淫以害，师殛圮之。（谓武王之仁足以庇民，<br>而纣之不道，众所共弃也。圮，部鄙切，毁也。）<br>问：争遣伐器，何以行之？（王逸曰：伐器，攻伐之器也。言武王伐纣，发<br>遣干戈攻伐之器，争先在前，独何以行之乎？）并驱击翼，何以将之？（王逸曰：<br>言武王三军乐战，并载驱载驰，赴敌争先，前歌后舞，凫藻欢呼，奋击其翼，独<br>何以将率之也。太公《六韬》曰：翼其两傍，疾击其后。击翼，盖兵法也。“凫<br>藻欢呼”，一作“如鸟噪呼”。）<br>对：咸逭厥死，争徂器之。翼鼓颠御，欢舞靡之。（谓天下咸避虐政，而干<br>戈攻伐之器皆争先而行，前歌后舞，凫藻讙呼，奋击其翼而不自知也。<辶官>，<br>胡玩切，逃也。“讙”，一本作“谁”。）<br>问：昭后成游，南土爰底。（王逸曰：爰，于也。底，至也。言昭王背成王<br>之制而出游，南至于楚，楚人沉之而遂不还也。）厥利惟何，而逢彼白雉？（王<br>逸曰：厥，其也。逢，迎也。言昭王南游，何以利于楚乎？以为越裳氏献白雉，<br>昭王德不能致，欲亲往逢迎之乎？）<br>对：水滨玩昭，荆陷弑之。（昭，谓周昭王也。《左氏传》：僖公四年，齐<br>侯伐楚。管仲曰：“昭王南征而不复，寡人是问。”楚子曰：“昭王之不复，君<br>其问诸水滨。”注：昭王，成王之孙。南巡至于楚，楚人以胶船载之涉汉，船坏<br>而溺。《史记》：昭王之时，王道微缺，南巡不返，卒于江上。其卒不赴告，讳<br>之也。）缪迓越裳，畴肯雉之。（《后汉书》：交趾之南，有越裳国。周公居摄，<br>越裳重译而献白雉。昭王不顾其德不能致，乃南巡狩，欲亲迓越裳而求白雉焉。）<br>问：穆王巧挴，（穆，谓周穆王也。挴，亡改切。其字从手，扬雄《方<br>言》：贪也，《集韵》：挴，毋罪切，惭也。挴，毋海切，贪也。诸本作<br>挴。《释文》：每磊切。其字从木，传写误耳。）夫何为周流？（王逸曰：<br>挴，贪也。言穆王乃巧于辞令，贪好攻伐，远征犬戎，得四白狼、四白鹿。自<br>是后，夷狄不至，诸侯不朝。穆乃更巧词周流而往说之，欲以怀来也。）环理天<br>下，夫何索求？（王逸曰：环，旋也。言王者当修道德以来四方，穆王何为乃周<br>旋天下而求索之乎？）<br>对：穆懵《祈招》，（懵，毋亘切，不明也。招，常摇切，又音招，逸诗篇<br>名。祈父，周之司马，世掌甲兵之职。招，其名也。《左传》昭公十二年：穆王<br>欲肆其心周行天下，将必有车辙马迹焉。祭公谋父作《祈招》之诗以止王心，是<br>以获没于祗宫。）猖洋以游。轮行九野，惟怪之谋。（《史记》：穆王得骥温骊<br>骅<马亚>騄耳之驷，西巡狩，乐而忘归。）胡绐娱载胜之兽，觞瑶池以迭谣！（绐，<br>徒恺切，欺也。载，音戴。《礼记》：载与戴同。《山海经》：西王母状如人，<br>豹尾蓬头载胜善啸，居洵水之涯。前汉，司马相如《大人赋》：吾乃今日睹西王<br>母，暠然白首戴胜而穴处兮。注：胜，妇人首饰也。《穆天子传》：天子见西五<br>母，觞于瑶池之上。西王母为王谣曰：“白云在天，山陵自出，道里悠远，山川<br>间之，将子无死，尚复能来。”天子答曰：“予归东土，和治诸夏，万民均平，<br>吾顾见汝。”此所谓之迭谣也。按《列子》载穆王肆意远游，命驾八骏之乘，驰<br>驱千里，至于巨蒐氏。乃献白鹄之血，以饮王，具牛马之湩以洗王之足，遂宿<br>于昆仑之阿，观皇帝之宫，遂宾于西王母，觞于瑶池之上。西王母为王谣，王和<br>之，其词哀焉。此对问之所交讥也。）<br>问：妖夫曳炫，何号乎市？（王逸曰：妖，怪也。号，呼也。）周幽谁诛？<br>焉得夫褒姒？（褒姒，周幽王后也。《史记·周本纪》：昔夏之衰，有二神龙止<br>于夏庭而言曰：“余，褒之二君也。”夏帝卜请其漦而藏之。于是龙亡而漦在椟<br>而藏之，传至三代莫敢发。至厉王之末，发而观之，漦流于庭，化为玄鼋以入王<br>宫，后宫童妾既齿乚而遭之，既笄而孕，无夫而生子，惧而弃之。宣王之时，童<br>女谣曰：“檿弧箕服，实亡周国。”于是闻之有夫妇卖是器者，使执而戮之，逃<br>于道，而见乡者后宫童妾所弃妖子，哀而收之，亡奔于褒。褒人有罪，请入童妾<br>所弃女子者于王以赎罪，是为褒姒。王见而爱之，生子伯服，竟废申后，以褒姒<br>为后。后西夷犬戎遂杀幽王骊山下。）<br>对：孺贼厥诜，爰檿其弧。（檿，于簟切，山桑木也。弧，音胡，木弓也。）<br>幽祸挐以夸，（幽，谓幽王也。挐，女居切。）惮褒以渔。（渔色之渔。）淫嗜<br>■Ａ３５杀，（■Ａ３５，莫结反。）谏尸谤屠。孰鳞漦以征，（漦音痴，龙吐<br>沫也。）而化鼋是辜。（鼋，鱼袁切，似鳖而大，事详见《史记·周本纪》。对<br>问之意，盖罪幽王淫刑嗜杀以自取灭亡，未可尽归之于妖夫化鼋之征也。）<br>问：天命反侧，何罚何佑？（王逸曰：言天道神明降与人之命，反侧无常，<br>善者佑之，恶者罚之。）<br>对：天邈以蒙，人厶以离。（厶，音私。《说文》：奸帙也。《韩非》子曰：<br>仓颉造字，自营为厶。通作私，一本作么。伊尧切，小也。厶，当作么。）胡克<br>合厥道，而诘彼尤违。<br>问：齐桓九会，卒然身杀？（王逸曰：言齐桓公九合诸侯，一匡天下，任竖<br>刁、易牙，子孙相杀，虫流出尸。一人之身，一善一恶，天命无常，罚佑之不常<br>也。）<br>对：桓号其大，任属以傲。幸良以九合，逮孽而坏。（谓齐桓九合诸侯，震<br>而矜之，叛者九国，卒至见杀，非天道之无常。亦其自取然也。《论语》孔子曰：<br>“桓公九合诸侯，不以兵车。”九合之说，《国语》：兵车之会六，乘车之会三。<br>《史记》：兵车之会三，乘车之会六。《谷梁传》：衣裳之会十有一。范注：庄<br>公十三年会北杏，十四、十五年会鄄，十六年会幽，僖公元年会柽，二年会贯，<br>三年会阳谷，五年会首戴，七年会宁毋，九年会葵丘，凡十一会，不取北杏及阳<br>谷为有功也。孙明复《尊王发微》：桓公之会十有五。范宁所言之外，僖公八年<br>会洮，十三年会咸，十五年会牡丘，十六年会淮是也。孔子止言其九者，盖十三<br>年会北杏，桓始图伯，其功未见，十四年会鄄，又是伐宋，诸侯会洮、会咸、会<br>牡丘、会淮，皆有兵车也，故止言其会之盛者九焉。）<br>问：彼王纣之躬，孰使乱惑？（王逸曰：惑，妲己也。）何恶辅弼，谗谄是<br>服？（王逸曰：服，事也。言纣恶辅弼，不用忠直之言，而专用谗谄之人也。）<br>对：纣无谁使惑，惟志为首。逆图倒视，辅谗以僇宠。（诸本多无“僇”字。）<br>问：比干何逆，而抑沈之？（王逸曰：比干，圣人，纣诸父也。谏纣，纣怒，<br>乃杀之剖其心也。）雷开阿顺，而赐封之？（王逸曰：雷开，佞臣也。阿顺于纣，<br>乃赐之金玉而封之也。或作“而赐封之金”。）<br>对：干异召死。（刘向《新序》：纣作炮烙之刑。比干曰：“主暴不谏，非<br>忠臣也；畏死不言，非勇士也；见过则谏，不用则死，忠之至也。”遂谏，三日<br>不去朝，纣囚而杀之。《史记·殷本纪》：纣愈淫乱。比干曰：“为人臣者不得<br>不以死争。”乃强谏。纣怒曰：“吾闻圣人心有七窍，剖比干以观其心。”）雷<br>济克后。（谓纣自惑乱，弃贤用谗，比干谏而死，雷开佞而用也。）<br>问：何圣人之一德，卒其异方？（王逸曰：圣人谓文王也。卒，终也。言文<br>王仁圣，能纯一其德，则天下异方终皆归之也。）梅伯受醢，箕子佯狂。（王逸<br>曰：梅伯，纣诸侯也。言梅伯忠直而数谏纣，纣怒，乃杀之，菹醢其身。箕子见<br>之，则被发佯狂也。梅，音浼，纣诸侯号。醢，音海，肉酱。）<br>对：文德迈以被，芮鞫顺道。（谓文王之德纯一，虞、芮质厥成，而天下无<br>异志也。芮，如锐切，谓虞芮也。鞫，居六切。《说文》：穷理罪人也。《诗·<br>大雅·绵》之八章：虞芮质厥成。注：虞芮之君争田，久而不平，乃相谓曰：<br>“西伯仁人也，盍往质焉”。乃相与朝周。入其境，则耕者让畔，行者让路；入<br>其邑，男女异路，斑白不持挈；入其朝，士让为大夫，大夫让为卿。二国之君感<br>而相谓曰：“我等小人，不可以履君子之庭。”乃相让，以其所争田为闲田而退，<br>天下闻而归者四十余国。）醢梅奴箕，（《淮南子·俶真训》：桀、纣燔生人，<br>辜谏者，醢鬼侯之女，菹梅伯之骸。《史记》：纣为淫泆，箕子谏，不听，乃被<br>发佯狂为奴，遂隐而鼓琴以自悲。）忠咸丧以丑厚。（此两语疑当与前纣谗谄是<br>服事文理相属，对亦随问意耳！）<br>问：稷维元子，帝何笃之？（王逸曰：元，大也。帝，谓天帝也。笃，厚也。<br>言后稷之母姜嫄，出见大人之迹，怪而履之，遂有娠而生后稷，后稷生而仁贤。<br>天帝独何以厚之乎？笃，一作竺。《尔雅》：竺，厚也。与笃同。）投之于冰上，<br>鸟何燠之？（王逸曰：投，弃也。燠，温也。言姜嫄以后稷无父而生，弃之于<br>冰上，有鸟以翼覆荐温之，以为神，乃取而养之。《诗》曰：“诞寘之寒冰，鸟<br>覆翼之。”燠，音郁，热也。）<br>对：弃灵而功，笃胡爽焉！（弃，后稷，详见《生民》诗。《史记·周本纪》：<br>后稷，其母有邰氏曰姜嫄，为帝喾妃。出野，见巨人迹，心忻然说，欲践之，<br>践之而身动如孕者，居期而生子，以为不祥。初欲弃之，因名曰弃。）翼冰以炎，<br>盍崇长焉。<br>问：何冯弓挟矢，殊能将之？（王逸曰：冯，大。挟，持也。言后稷长大持<br>强弓挟箭矢，桀然有殊异将相之文才。洪兴祖曰：此与下文相属，冯如上文冯珧<br>之冯，言武王多材多艺，能冯弓挟矢而将之以殊能者武王也。子厚引诗以对，承<br>逸之误也。）既惊帝切激，何逢长之？（王逸曰：帝，谓纣也，言武王能奉承后<br>稷之业，致天罚加诛于纣，切激而数其过，何逢后世继嗣之长也？“切”，一本<br>作“功”。）<br>对：既岐既嶷，（鱼力切，一作“<山疑>”，《诗》云：克岐克嶷。小儿有知<br>识之貌。）宜庸将焉。纣凶以启，武绍尚焉。（谓纣有凶德，武王能绍后稷之业<br>也。）<br>问：伯昌号衰，秉鞭作牧。（王逸曰：伯昌，谓文王也。秉，执也。鞭以喻<br>政。言纣号令既衰，文王执鞭持政，为雍州之牧也。）何令彻彼岐社，命有殷之<br>国？（王逸曰：彻，坏也。社，土地之主也。言武王既诛纣，令坏邠、岐之社。<br>言己受天命而有殷国，因徙以为天下之大社也。）<br>对：伯鞭于西，（《尚书》：西伯戡黎。正义曰：西伯，文王也，时国于岐，<br>封为雍州伯。国在西，故曰西伯。《史记·殷纪》：以西伯为三公，赐弓矢斧钺，<br>使得专征伐。）化江、汉浒。（火五切。《说文》：水崖也。《诗·汉广篇》：<br>“文王之道，被于南国。”美化行乎江汉之域。）易歧社以太，（岐，在右扶风<br>美阳中水乡。《礼记》曰：王为群姓之社曰太社。岐尝有社矣，至武王诛纣，然<br>后能易岐社以为太社，因岐山以名，太王自豳徙焉。）国之命以祚武。（武，武<br>王也。）<br>问：迁藏就岐，何能依？（王逸曰：言太王始与百姓徙其宝藏来就岐下，何<br>能使其民依倚而随之也？）<br>对：逾梁橐囊，膻仁蚁萃。（公刘之居邠也，居者有积仓，行者有裹粮。至<br>太王，为狄人所侵，去邠，逾梁山，邑于岐山之下居焉。则迁藏就岐，乃王迹之<br>所化也。故归市之众，如蚁之慕膻也。《庄子·徐无鬼篇》：蚁慕羊肉，羊肉膻<br>也。）<br>问：殷有惑妇，何所讥？（王逸曰：惑妇，谓妲己也。讥，谏也。言妲己惑<br>误于纣，不可复讥谏也。）<br>对：妲灭淫商，痡民以亟去。（妲，丹达切，纣妃妲己也。痡，音敷。又普<br>吴切，病也。亟，讫力切，疾也。《国语》：殷辛伐有苏，有苏氏以妲己女焉。<br>殷辛惑之，毒痡四海，故民皆亟去。）<br>问：受赐兹醢，西伯上告。（王逸曰：兹，此也。西伯，文王也。言纣醢梅<br>伯以赐诸侯，文王受之，以祭告语于上天也。）何亲授上帝罚，殷之命以不救？<br>（王逸曰：上帝，谓天帝也。言天帝亲致纣之罪罚，故殷之命不可复救也。一作<br>“上帝之罚”。）<br>对：肉梅以颁，乌不台诉！（乌，恐作曷。台，音怡，我也。《史记·殷本<br>纪》：纣醢九侯并脯鄂侯，西伯闻之窃叹，纣囚西伯羑里。《淮南子·俶真训》：<br>纣醢九侯之女，菹梅伯之骸。）孰盈癸恶，兵躬殄祀！（“癸”，疑当作“纣”。<br>按此正言纣事，而云“癸恶”，恐传写误也。谓纣醢梅伯以赐诸侯，西伯所以诉<br>于天。此天所以亲致纣之罚，故殷之命至于绝而不续也。“殄”，与“<歹尔>”<br>同。）<br>问：师望在肆，昌何志？（王逸曰：师望，谓太公也。昌，文王名也。言太<br>公在市肆而屠，文王何以志知之乎？“志”，一作“识”。“识”，音“志”，<br>记也。）鼓刀扬声，后何喜？（王逸曰：后，谓文王也。言吕望鼓刀在列肆，文<br>王亲往问之。吕望对曰：“下屠屠牛，上屠屠国。”文王喜，载与俱归也。喜，<br>协音去声，悦也。）<br>对：牙伏牛渔，（《史记·齐世家》：太公吕望尚者，东海上人，姓姜氏，<br>以渔钓干西伯。西伯出猎，遇太公于渭阳。索隐引谯周曰，姓姜名牙。《战国策》：<br>太公望老妇之逐夫，朝歌之废屠。《淮南子》：太公之鼓刀。注：河内汲人，有<br>屠钓之困。）积内以外萌。岐目厥心，瞭眡显光。（瞭，卢皎切，目明也。<br>眡与视同。谓太公望隐于屠牛，渔于渭滨，有诸中而形诸外，文王己心识之。<br>瞭，音了。周官有眡瞭。）奋刀屠国，以髀髋厥商。（髀，音陛，又必尔<br>切，股骨也。髋，音宽，髀上也。《前汉·贾谊传》：屠牛坦一朝解十二牛，而<br>芒刃不顿者，所排击剥割皆众理解也。至于髋髀之所，非斤则斧。注：言其骨大，<br>故须斤斧也。）<br>问：武发杀殷，何所悒？（王逸曰：言武王发欲诛纣，何所悁悒而不能久忍<br>也？）载尸集战，何所急？（王逸曰：尸，主也。集，会也。言武王伐纣，载文<br>王木主，称太子发，急欲奉行天诛，为民除害也。）<br>对：发杀曷逞，寒民于烹。惟栗厥文考，而虔子以徂征。（谓武王伐殷，欲<br>救民于虐焰中。在文王则栗栗危惧有所不敢，在武王则不敢不敬承文谟，以卒此<br>武功也。故载文王木主以讨纣，有所不得已焉也。发，武王名也。栗，谓以栗为<br>主也。《史记》：武王东观兵至于盟津，为文王木主载以车中军，武王自称太子<br>发，言奉文王以伐，不敢自专也。）<br>问：伯林雉经，维其何故？（王逸曰：伯，长也。林，君也。谓晋太子申生<br>为后母骊姬所谮，遂雉经而自杀。）何感天抑墬，（籀文“地”字。）夫谁畏惧？<br>（王逸曰：言骊姬谗杀申生，其冤感天，又谗逐群公子，当复谁畏惧也！）<br>对：中谮不列，恭君以雉。（《左氏传》：晋献公伐骊戎。骊戎男女以骊姬<br>归，生奚齐，骊姬嬖，欲立其子。使太子居曲沃，姬谓太子曰：“君梦齐姜，必<br>速祭之。”太子祭于曲沃，归胙于公，姬毒而献之，泣曰：“贼由太子。”太子<br>奔新城。十二月戊申，缢于新城。《国语》：雉经于新城之庙。注：雉经，头枪<br>而悬死也。《礼记》曰：再拜稽首乃卒，是以为恭世子也。）胡螾蚣蛲贼，<br>（“螾”，音“引”，又音“胤”，“螾”与“蚓”同，蚯蚓也。螾，<br>《说文》云：虫侧行者。蛲，音腰，又音饶。人腹中虫。）而以变天地。（以<br>螾蛲二虫譬骊姬之谮，谓岂谗说可以变天地也。）<br>问：皇天集命，惟何戒之？（王逸曰：言皇天集禄命而与王者，王者何不常<br>畏慎而戒惧也？）受礼天下，又使至代之？（王逸曰：言王者既循行礼义，受天<br>之命而王有天下矣，又何为至使他姓代之乎？）<br>对：天集厥命，惟德受之。胤怠以弃，天又佑之。（谓皇天惟相有德，以集<br>厥命。后世子孙不能恐惧以自弃，则将佑下民而作之君，所不免也。）<br>问：初汤臣挚，后兹承辅。（王逸曰：言汤初举伊尹，以为凡臣耳，后知其<br>贤，乃以备辅翼承疑，用其谋也。）何卒官汤，尊食宗绪？（王逸曰：卒，终也。<br>绪，业也。言伊尹佐汤命，终为天子，尊其先祖以王者礼乐祭祀，绪业流于子孙<br>者乎！）<br>对：汤、挚之合，祚以久食。昧始以昭末，克庸成绩。（挚，伊尹名也。）<br>问：勋阖、梦生，少离散亡。（王逸曰，勋，功也。阖，吴王阖庐也。梦，<br>阖庐祖父寿梦。寿梦卒，太子诸樊立。诸樊卒，传弟余祭。余祭卒，传弟夷末。<br>夷末卒，太子王僚立。阖庐，诸樊之长子也，次不得为王，少离散亡放在外，乃<br>使专诸刺王僚，代为吴王，子孙世盛，以伍子胥为将，大有功勋也。）何壮武厉，<br>能流厥严？（王逸曰：壮，大也，言阖庐少小散亡，何能壮大，厉其勇武流其威<br>也。）<br>对：光征梦祖，（阖庐名也。梦，莫公切。）憾离以厉。彷徨激覆，（彷，<br>蒲黄切。徨，音皇，仿徨也。）而勇益德迈。（言阖庐少小被放于外不得立，及<br>其壮大，终能厉其武勇以大吴国也。）<br>问：彭铿斟雉，帝何飨？（王逸曰：彭铿，彭祖也。好和滋味，善斟雉羹，<br>能事帝尧，帝尧美而飨食之。铿，丘耕切。飨，叶音香，歆也。）受寿永多，夫<br>何久长？（言彭祖进雉羹于尧，尧飨食之以寿考。彭祖至八百岁，犹自悔不寿，<br>恨枕高而眡远也。《神仙传》：彭祖姓篯名铿，帝颛顼之玄孙。善养性，能调<br>鼎，进雉羹于尧，尧封于彭城，历夏经商至周，年七百六十七岁而不衰。篯，音<br>煎。）<br>对：铿羹于帝，圣孰嗜味！夫死自暮，而谁飨以俾寿！（谓王逸所注为无是<br>理也。）<br>问：中央共牧，后何怒？（王逸曰：牧，草名也。后，君也。言中央之州，<br>有岐首之蛇，争共食牧草之实，自相啄啮，以喻夷狄相与忿争，君上何故当怒之<br>乎。）蜂蚁微命，力何固？（王逸曰：言蜂蚁有<虫若>毒之虫，受天命负力坚固，<br>屈原以喻蛮夷自相毒<虫若>，固其常也，独当忧秦、吴耳。《楚辞赘说》曰：王逸<br>注无所据，引不可信。原意谓：中央者，中国也。共牧者，共九州之牧也。若使<br>中国共牧，无所战争，则君何怒而有讨乎？今蜂蚁微命而好争，其力甚固，盖蜂<br>有毒而蚁好斗故也。以喻上失其政，九州无牧，诸侯战争，不可禁止，以讥当时<br>之事耳。或谓原因见楚之宗庙有岐首之蛇，如今古祠中多画毒蛇怪物之类者，故<br>因以讽焉，不可知也。蜂音峰。蚁，或作蛾。蛾，古蚁字。<虫若>，音若，痛也。）<br>对：螝啮已毒，（螝，胡对切。《说文》：蚕蛹也。《古今字诂》：<br>螝，古虺字。《韩非子》：虫有螝者一身两口，争食相龁。遂相杀也。啮，<br>倪结切，噬也。）不以外肆。细腰群螫，（式亦切，虫行毒也。《博物志》：细<br>腰蜂，无雌雄之类，取桑虫及阜螽之子抱而为己子也。）夫何足病！<br>问：惊女采薇，鹿何祐？（王逸曰：祐，福也。言昔者有女子采薇菜，有所<br>惊而走，因获得鹿，其家遂昌炽，乃天祐之。）北至回水，萃何喜？（王逸曰：<br>萃，止也。言女子惊而北走，至于回水之上，止而得鹿，遂有禧喜也。）<br>对：萃回偶昌，鹿曷祐以女。（对以为避祸得鹿，亦偶然耳。）<br>问：兄有噬犬，弟何欲？（王逸曰：兄，谓秦伯也。噬犬，啮犬也。弟，秦<br>伯弟鍼也。言秦伯有啮犬，弟鍼欲请之。）易之以百两，卒无禄。（王逸曰：<br>言秦伯不肯与弟鍼犬，鍼以百两金易之，又不听，因逐鍼而夺其爵禄也。）<br>对：鍼欲兄爱，以快侈富。愈多厥车，卒逐以旅。（问云百两，盖谓车也。<br>王逸以为百两金，误也。鍼，其盐切。秦后子也。两，音亮，车数也。《春秋》<br>昭公元年夏，秦伯之弟鍼出奔晋。《左氏传》：罪秦伯也。《晋国语》：秦后<br>子来仕，其车千乘。后子，即鍼也。）<br>问：薄暮雷电，归何忧？（王逸曰：言屈原书壁所问略讫，日暮欲去，时天<br>大雨雷电，思念复至。自解曰：“归何忧乎？”薄暮，喻年将老也。雷电，喻君<br>暴恶也。归何忧者，乃自宽之辞也。）厥严不奉，帝何求？（王逸曰：言楚王惑<br>信谗佞，其威严当日堕，不可复奉成，虽从天帝求福，神无如之何。）伏匿穴处，<br>爰何云？（王逸曰：爰，于也。云，言也。吾将退于江滨，伏匿穴处耳，当复何<br>言乎？）荆勋作师，夫何长先？（王逸曰：荆，楚也。师，众也。勋，功也。初，<br>楚边邑处女与吴边邑处女争采桑于境上，相伤，二家怒而相攻，于是楚为此兴师，<br>攻灭吴之边邑，而怒始有功。时屈原又谏言我先为不直，怒不可长久也。一无<br>“先”字。《史记·吴世家》：吴王僚九年，公子光伐楚，拔居巢、钟离，取两<br>都而去。言楚虽有功，吴复伐楚，非长久之策也。此楚平王时事，屈原征往事以<br>讽耳。）悟过改更，我又何言？（王逸曰：欲使楚王觉悟也。）<br>对：咨吟于野，胡若之很！（户恳切，戾也。）严坠谊殄丁厥任，（闵原当<br>此礼义消亡之时也。）合行违匿固若所，咿嗄（咿音伊。嗄，音忧，咿嗄，叹也。）<br>忿毒意谁与？（谓原伏匿草野，尚兴词致愤，欲何为也。）丑齐徂秦，<口舀>厥诈<br>谗，（<口舀>，徒滥切，与噉同。《说文》：食也。）登狡庸咈以施。（咈，<br>甫勿切，违也。）甘恬祸凶亟锄夷，复不可化徒若罢。（谓楚怀王时，秦欲伐齐，<br>齐与楚从亲。惠王患之，乃令张仪厚币事楚绝齐，愿献商於之地六百里。楚怀王<br>贪而信张仪，遂绝齐使，使如秦受地。张仪诈之曰：“仪与王约六里，不闻六百<br>里。”怀王怒，举兵伐秦，大败于丹阳。明年，秦割汉中地与楚以和，时秦昭王<br>欲与怀王会，王欲行，屈原谏之曰：“秦，虎狼之国，不可信，不如无行。”怀<br>王信子兰言，竟行，遂死于秦。此对之意所以详言，言原当日谏之不听，以至于<br>斯云尔。复，弼力切，很也。罢，读曰疲，劳也。）<br>问：吴光争国，久余是胜？（王逸曰：光，阖庐名。言吴与楚相伐，至于阖<br>庐之时，吴兵入郢都，昭王出奔，故曰吴光争国。久余是胜，言天胜我也。）<br>对：阖绰厥武，滋以侈颓。（阖，谓吴王阖庐也。）<br>问：何环穿自闾社丘陵，爰出子文。（王逸曰：子文，楚令尹也。子文之母，<br>云阝公之女。旋穿闾社通于丘陵，以淫而生子文，弃之梦中。有虎乳之，以为神<br>异，乃取收养焉。子文长而有贤人之才也。一作“何环闾穿社，以及丘陵，是淫<br>是荡。爰出子文”。）<br>对：於菟不可以作，怠焉庸归？（《左氏传》宣公四年：初若敖娶于云阝，<br>生斗伯比。若敖卒，从其母畜于云阝，淫于云阝子之女，生子文焉。云阝夫人使<br>弃诸梦中，虎乳之，云阝子田见之，惧而归，夫人以告，遂使收之。楚人谓乳为<br>谷，谓虎为於菟。故命之曰斗谷於菟，以其女妻伯比，实为令尹子文。谷，奴口<br>切。於，音乌。菟，音徒。）<br>问：吾告堵敖以不长。（按：王逸谓堵敖楚贤人，非是。）<br>对：款吾敖之阏以旅尸。（楚人谓未成君而死曰“敖”。堵敖，楚文王兄也。<br>今哀怀王将如堵敖不长而死，以此告之。逸注以为堵敖为楚贤人，大谬。按《左<br>氏传》庄公十四年：楚子灭息，以息妫归，生堵敖及成王焉。楚子，文王也。庄<br>公十九年，杜敖立。二十三年，成王立。杜敖，即堵敖也，则堵敖乃成王之兄。<br>子厚以为文王兄，亦误矣。楚怀王为秦昭王所诈，令会武关，强留之，要以割地，<br>怀王卒死于秦，此谓旅尸也。）<br>问：何试上自予，忠名弥彰？（王逸曰：屈原言我何敢尝试君上，自号忠直<br>之名，以显彰后世乎？诚以同姓之故，中心恳恻，义不能已也。试，一作“诫”。<br>予，一作与。）<br>对：诚若名不尚，曷极而辞？（谓屈原苟无尚名之心，则《天问》曷极其辞<br>如此。一本云：“食姑不失圣人胡往不道。”）<br><hr>
