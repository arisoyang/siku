<h4>《集部·柳宗元集·卷十三  志》<b class="x">作者：柳宗元</b></h4>
<br>○先太夫人河东县太君归祔志（公谪永州司马，故太夫人卒于永。明年，归<br>祔于京兆先侍御史府君之墓。公尚留永州，不得奉丧事以归，此志与《侍御墓表》<br>同时作。）<br>先夫人姓卢氏，讳某，世家涿郡，（涿郡范阳人，涿，音卓。）寿止六十有<br>八。元和元年，岁次丙戌五月十五日，弃代于永州零陵佛寺。明年某月日，安祔<br>于京兆万年栖凤原先侍御史府君之墓。其孤有罪，衔哀待刑，不得归奉丧事以尽<br>其志，侄洎太夫人兄之子弘礼承事焉。呜呼天乎！太夫人有子不令而陷于大僇，<br>（音戮，又力救切。）徙播疠土，医巫药膳之不具，以速天祸，非天降之酷，将<br>不幸而有恶子以及是也。又今无适主以葬。（适，音的。）天地有穷，此冤无穷。<br>既举葬纼，（“纼”，与“引”同，羊晋切。《礼记·曾子问》：葬引至于<br>堩。）犹以不肖之辞，（肖，一作孝。）拟述先德，且志其酷焉。<br>尝逮事伯舅，闻其称太夫人之行以教曰：“汝宜知之，七岁通《毛诗》及刘<br>氏《列女传》，斟酌而行，不坠其旨。汝宗大家也，既事舅姑，周睦姻族，柳氏<br>之孝仁益闻。岁恶少食，不自足而饱孤幼，是良难也。”又尝侍先君，有闻如舅<br>氏之谓，且曰：“吾所读旧史及诸子书，夫人闻而尽知之无遗者。”某始四岁，<br>（大历十二年，公四岁。）居京城西田庐中，先君在吴，家无书，太夫人教古赋<br>十四首，皆讽传之。（“皆”，一作“比”，又一作“日”。）以诗礼图史及剪<br>制缕结授诸女，及长，皆为名妇。<br>先君之仕也，伯母叔母姑姊妹子侄，皆远在数千里之外，必奉迎以来。太夫<br>人之承之也：尊己者，敬之如臣事君；下己者，慈之如母畜子；敌己者，友之如<br>兄弟，无不得志者也。诸姑之有归，必废寝食，礼既备，尝有劳疾。先君将改葬<br>王父母，太夫人泣以莅事。事既具，而大故及焉，（贞元九年五月十七日，镇卒。）<br>不得成礼。<br>既得命于朝，祗奉教曰：“汝忘大事乎？吾冢妇也，今也宜老，而唯是则不<br>敢暇，抑将任焉。若有日，（“若”，一作“苟”。）吾其行也。”及命为邵州，<br>（永贞元年九月，公贬邵州刺史。）又喜曰：“吾愿得矣。”竟不至官而及于罪。<br>（是岁十一月，再贬永州司马。）是岁之初，天子加恩群臣，（贞元二十一年正<br>月，顺宗即位。二月，大赦，加恩群臣。）以宗元任御史、尚书郎，封太夫人河<br>东县太君。八月，会册太上皇后于兴庆宫，礼无违者。（永贞元年八月辛未，命<br>妇会策太上皇后于兴庆宫。）既至永州，又奉教曰：“汝唯不恭宪度，既获戾矣，<br>今将大儆于后，以盖前恶，敬惧而已。苟能是，吾何恨哉！明者不悼往事，吾未<br>尝有戚戚也。”而卒以无孝道，不能有报焉。<br>丧主子妇（一无“子”字。）七岁，（贞元十五年，公之妻杨卒。）而不果<br>娶。窜穷徼，（吉吊切，境也，小路也。）人多疾殃，炎暑<米高>蒸，（<米高>，呼<br>木、黑各、虚骄三切，火爇也。）其下卑湿，非所以养也。诊视无所问，药石无<br>所求，祷祠无所资，苍黄叫呼，遂遘大罚。天乎神乎，其忍是乎！而独生者谁也？<br>为祸为逆，又顽很而不得死，逾月逾时，以至于今。灵车远去，而身独止，玄堂<br>暂开而目不见。孤囚穷絷，（陟立切。）魄逝心坏。苍天苍天，有如是耶？有如<br>是耶？而犹言犹食者，何如人耶？已矣已矣！穷天下之声，无以舒其哀矣；尽天<br>下之辞，无以传其酷矣。刻之坚石，措之幽阴，终天而止矣。<br>○伯祖妣赵郡李夫人墓志铭（贞元十九年为监察御史作。）<br>夫人，姓李氏，辩族姓者曰，赵郡赞皇之东祖。（赞皇，赵州县名。六国时，<br>武安君李牧事赵，遂为赵人。晋司农丞楷徙居常山，有五子，辑、晃、芬、劲、<br>睿，睿子赗兄弟居巷东，劲子盛兄弟居巷西，故睿为东祖，芬与弟劲共称西祖，<br>辑与弟晃共称南祖。）祖某，为某官，父冲，为单父尉，夫人生于良族，嶷然殊<br>异。及笄，（音稽，女十五而笄，《说文》云：笄，簪也。）德充于容，行践于<br>言，高朗而不伤其柔，严恪而不害其和。特善女工剪制之事，又能为雅琴秦声操<br>缦之具。（为雅琴，击琴也。杨惲曰：“家本秦也，能为秦声。”叩，击而歌之<br>也。《礼记》：不学操缦，不能安弦。操缦，杂声也。操，七刀切。缦，末旦切。）<br>妇道既备，宜为君子之配偶焉。我伯祖临邛令府君讳某，（此志不载临邛君讳，<br>《新史》年表亦止载曰某为临邛令，它无所考，盖察躬兄也，邛，渠容切。）受<br>夫人于李氏之庙，而归于正室。临邛府君之先曰我曾王父清池府君讳某。（讳从<br>裕。）清池之先曰徐州府君讳某。（讳子夏。）又其先，曰常侍府君讳楷，常侍<br>之兄，曰中书令讳奭。自中书以上，为宰相四世。（奭父则，则父旦，旦父庆，<br>凡四世为相。）<br>噫！我伯祖以宗胄硕大而济其德厚，（“济”，一作“齐”。）夫人以族属<br>清显而修其礼范，合二姓以承先祖，为士者荣之。故佐奉养，承祭祀，妇德用光，<br>家道甚宜。无何，伯祖终于临邛而窆焉，夫人从子而返于淮浒。（浒，水涯之名。<br>夫人家扬州，淮浒谓此。浒，音虎。）呜呼！我先府君每得仕，未尝不奉迎供养，<br>必诚必亲。男既立，必使之有禄仕，女必使之有家。将嫁己子，必先择良士可以<br>配诸姑者，定，然后议焉。仲父殿中侍御史府君由是志也。<br>夫人生男一人，讳某，不幸终于宣州旌德尉。（此志不载其名，而曰终旌德<br>尉。史亦不载其名，而曰终旌德令。恐史误作尉为令也。）女三人，皆得良婿。<br>陇西李伯和为扬子丞，疾痹废痼而没。（“疾”，一作“病”。）太原王纾，<br>（纾，工部员外郎端之子，其弟曰绍，《唐史》有传。纾，音舒。）今为右补阙。<br>颍川陈苌，（苌，京之兄，公有京《行状》，苌，音长。）为校书郎、渭南尉，<br>知名。贞元十六年，王氏姑定省扶持，自扬州至于京师，道路遇疾，遂馆于陈氏。<br>以诸婿之良，诸女之养，无不得意焉。享年八十一，是岁六月二十九日，终于平<br>康里。自小敛至于大敛，比及葬，则二婿实参主之。有孙二人，长曰曹郎，奉之<br>以縗而正于位，八月二十四日，葬于万年县之少陵原，实栖凤原，介于我先府君<br>仲父二兆之间，神心之所安也。<br>呜呼，嗣子早夭，临邛万里，以岁之不易，（《左传》昭四年之文。不易，<br>有难也。）未克合祔，哀孰甚焉。诸姑命宗元以为斯志。（合，一作命。）以从<br>人之道，内夫家，外父母家，且又葬于我，志于我，故叙柳氏为备。铭曰：<br>蔼其芳，寿且康，大梁鹑火沉幽光。（大梁、鹑火，二星名。是年岁星在大<br>梁，六月，日月会于鹑火。盖以纪卒之年月也。）夙沦夫子嗣又丧，（平声。）<br>輤帷不复岷之阳。（輤，丧车饰。岷之阳，指临邛令窆所也。輤，此见切，<br>或作蒨。）兆灵趾，栖凤里，艮之山，兑之水，灵之车，当返此。子孙百代承灵<br>祉，谁之言者青乌子。（《风俗通》曰：汉有青乌子，善数术。《唐·艺文志》，<br>葬书有《青乌子》三卷。《相冢书》曰：青乌子称山三重相连，名连华山。葬之，<br>当出二千石。）<br>○叔妣吴郡陆氏夫人志文（陆氏，公叔父殿中君之配。公前作《殿中君墓版<br>文》，在贞元十二年，时夫人尚无恙。是年十一月，而夫人卒，合祔焉，为此志。）<br>夫人讳则，字内仪，姓陆氏，家于吴郡，盖江左上族。以宗子在他国，家牒<br>逸坠，故曾王父、王父之讳官，不克究知而阙其文。父覃，皇河南陆浑令。夫人<br>生而柔，笄而礼。会伯舅为河南尹，撰择僚寀，（撰，息衮切。）谓我文学掾仲<br>父，（时殿中君为河南文学。）士林殊英，儒流推高，故夫人归于我。（《左传》：<br>为鲁夫人，故仲子归于我。）夫人之志也，温顺以承上，冲厚以字下，不敢逾于<br>冢归，不敢侮于臣妾，（《记》：介妇毋敢敌耦冢妇。《孝经》：治家不敢失臣<br>妾。）是宜允膺福寿，集成母仪。禀命不淑，享年三十有五，贞元十二年十一月<br>己亥，终于长安太平里第。呜呼！夫人生男一人曰曹婆，幼孺在抱，委縗就位，<br>（縗，音崔。）女一人曰喜子，匍匐襁褓，（襁，举两切。褓，音保。）寄妇人<br>之手。哀哉！盖衰门薄祐，神道不相，顾仲父违背于岁首，（正月九日，殿中君<br>卒。）而夫人捐弃于是月。遗孤眇藐，未克承绍，凡我族属，其痛巨乎！遂以其<br>年十二月十三日庚午，合祔于少陵原之墓。恭惟仲父之讳字爵齿，备于版文，今<br>不书，惧再告也。<br>○亡姑渭南县尉陈君夫人权厝志（贞元十七年，公时调蓝田尉。）<br>唐贞元十七年九月六日甲子，（实乙丑。）前渭南县尉颍川陈君之夫人河东<br>柳氏，（颍川陈君名苌。京之兄也。夫人柳氏，公叔父殿中君之女。）终于平康<br>里。将终，告于陈君曰：“吾生四十有四年，为陈氏介妇九年，谨饬不怠，以至<br>于此，（一无“于”字。）命也。既成妇矣，宜祔于皇姑，从兆于三原，然而不<br>幸中道而有痼疾，既不及养于舅姑，又不得佐于蒸尝，生君之子，不期月而殒；<br>尝谓君宜有贵位，而不克见；执亲之丧，不得终纪，皆天谴之大者也。且愿杀礼，<br>（杀，削也，降减也。杀，所介切。）以成吾私，迩先夫人之墓而窆我焉。将俟<br>君之不讳，而归复于正，其可也。”陈君乃卜十二月十八日，权厝于城南，原曰<br>栖凤，如夫人之志。且以时日甲子，授于宗元曰：“子之姑，孝于家，移于我之<br>长；睦于族，施于我之党。是用宾而礼之，如益者之友，今则去我，已矣，吾无<br>以报焉。他日尝谓子悫而文，愿以为志，庶幸而有知，将安子之为也，苌无恨矣。”<br>呜呼！贵不必贤，寿不必仁，天之不可恃也久矣。遂哭而受命，书夫人之世，以<br>记于兹石。<br>夫人六代祖讳庆，五代祖讳旦，位皆至宰相。高祖讳楷，为济州刺史。曾祖<br>讳某，（讳子夏。）为徐州长史。祖讳某，（讳从裕。）为清池令。考讳某，为<br>临邛令。妣李氏，赵郡赞皇人。其他则俟改葬而后备。<br>○亡姊崔氏夫人墓志盖石文（不书其卒葬之年月。然其文曰：“太夫人生二<br>女，幼曰裴氏妇，如夫人之懿，而皆蚤世。”按裴氏妇葬以贞元十六年，则此文<br>当与裴氏妇志相先后作。）<br>我伯姊之葬，良人博陵崔氏为之志，（崔简，字子敬。）凡归于夫家，为妇<br>为妻为母之道，我之知不若崔之悉也。然而自笄而上以至于幼孩，崔固不若我之<br>知也，又乌可以已。今之制，凡志于墓者，琢密石，加盖于其上，用敢附碑阴之<br>义，假兹石而书焉。<br>呜呼！夫人天命之性，固有以异于人。孩而声和，幼而气柔。以吾族之大，<br>尊长之多，（长，丁两切。）夫人自能言，而未尝误举其讳。与其类戏于家，游<br>弄之具，未尝有争。先公自鄂如京师，（镇为鄂岳都团练判官。一本有“归”字。）<br>其时事会世难，告教罕至，（“告”，一作“书”。）夫人忧劳逾月，默泣不食，<br>又惧贻太夫人之忧虑，绐以疾告，（绐，欺也。绐，音怠，上声。）书至而愈，<br>人乃知之。善隶书，为雅琴，以自娱乐，隐而不耀。工足以致美于服而不为异，<br>言足以发扬于礼而不为辨。孝之至，敬之备，仁之大，又以配君子。然而不克会<br>于贵寿，以至于斯，孰谓之天有知者耶？（一无之字。）<br>太夫人生二女，幼曰裴氏妇，（幼适裴墐，字封叔。）如夫人之懿。在二<br>族咸以令德闻，而皆早世。其弟昏愚而独存，孰谓天可问耶？（一本“问”字下<br>有“者”字。）呜呼，痛其甚欤！遂濡血而书，（一作“以书”。）以志终天之<br>哀与兹石永久。<br>○亡姊前京兆府参军裴君夫人墓志（年月日见本篇。公时为集贤正字。）<br>柳氏至于唐，其著者中书令讳奭，中书之弟曰徐州府君讳某，（讳子夏。）<br>实有孝德，世其家业。清池府君讳某，（讳从裕。）继之以茂实。德清府君讳某，<br>（讳察躬。）承之以善政。以至于侍御史府君讳某，（讳镇。）用贞信劲正，达<br>于邦家。克生贤女，以配于裴氏。裴氏至于唐，其著者礼部尚书讳行俭。（行俭，<br>字守约，绛州闻喜人。高宗时，为礼部尚书。）礼部之子，曰侍中讳光庭，（光<br>庭，字连城。开元时为宰相。）嗣用忠肃，书于国史。祠部府君讳稹，（光庭子<br>稹，开元末为祠部员外郎。）业之以贞直，以至于金吾府君讳儆，（音警。）用<br>纯懿端亮，闻于天下。实生良子，以配夫人。（儆四子，坚、墐、埴、埙。夫<br>人，墐之配也。）<br>呜呼，夫人与仁孝偕生，以礼顺偕长，始于家，纯如也；终于夫族，穆如也。<br>其为子道也，孝以和，恭以惠，取与承顺，必称所欲。先君与太夫人恩遇尤厚，<br>故夫人侍侧，无威怒之教焉。天祸弊族，夙遭大故，我诸孤奉太夫人之养，不敢<br>图死，至于复常。夫人三岁无汤沐，无盐酪，（音洛。）顿踊叫号，哀彻天地。<br>外除发不胜笄，体不胜带。太夫人泣而命之，固犹不食，朝夕谕诲，仅而济焉。<br>其为妻道也，贞顺之宜，恒服于身体；疑忌之虑，不萌于心术；忿懥之色，<br>（忿懥，恨也。《礼记》：有所忿懥，则不得其正。懥，音致。）不兆于<br>容貌，同焉而合于礼，婉焉而得其正。其为妇道也，惟听顺谨敬睦姻任恤之行甚<br>备，常以不幸，不及姑舅之养，用为大恨。是故相春秋之事，眎涤濯，羞簠簋，<br>（簠，黍稷圆器。簋，黍稷方器。）劳以待旦。每怵惕之感至焉，则又移其孝于<br>裴氏之门，（一本作“移其孝于兄公女公。”）而以睦于冢妇介妇，必敬必亲，<br>下以不失其赤子之心，姻族归厚，率由是也。呜呼！我之大谴欤？裴氏之大不幸<br>欤？以夫人之德行，宜贵寿，宜康宁，然而年始三十，不克至于寿。良人官为参<br>军事，（墐时为京兆府参军。）不及偕其贵。骨髓之疾，实钟于身，以贞元十<br>六年三月十三日甲子，终于光德里第。痛矣夫！<br>始夫人之疾也，夫人之族，视之如己，（一有“宗”字。）其家老、长妾、<br>臧获之微，皆以其私奔谒于道路，祷鬼神、问卜筮者相及也。既病，太夫人在侧，<br>尚虑积忧伤于尊怀，犹持形立气，绐以少间。故二稚未齿乚，（二稚，崔六崔五。<br>齿乚，毁齿，男八岁女七岁而齿乚。齿乚，初觐切。）良人在远，不及有绪言遗<br>念以传于后。则我呼天之痛，宜有加焉。呜呼！天胡厚是懿德而阙其报施，独何<br>咎欤？余不知天之忍也。既逾月，良人至自洛师，望门而哭曰：“无以立吾家成<br>吾身矣。”凡生三子，幼曰崔七，先夫人八月而殒，魂气无不之也。次曰崔六，<br>后夫人五旬而夭，因祔焉。今其存者曰崔五，幸无恙，托于乳媪，（乌皓切。）<br>以虞水火。哀哉！其年八月十八日甲子，安厝于长安县之神禾原，从于先茔，祔<br>于皇姑，宜也。<br>母弟号哭而为之志，毒痛凭塞，略不能具。敢告无愧辞，（“告”，一作<br>“报”。）无溢美，庶用正直，克安神心。呜呼！至哀无文，至敬不饰，故无其<br>辞。<br>○亡妻弘农杨氏志（贞元十五年，公时为集贤正字。）<br>亡妻弘农杨氏讳某。高祖皇司勋郎中讳某，（司勋，讳元政。）司勋生殿中<br>侍御史讳某，（侍御史，讳志玄。）殿中生醴泉县尉讳某，（讳成名。）醴泉生<br>今礼部郎中凝。（成名三子，凭字虚受，凝字懋功，凌字恭履。凝当作凭。凭尝<br>为礼部郎中，集又有《祭杨詹事文》可见。今作凝恐非。）代济仁孝，号为德门。<br>郎中娶于陇西李氏，生夫人。夫人生三年，而皇妣即世，外王父兼，居方伯连帅<br>之任，历刺南部。（建中四年，以兼为鄂岳观察使。贞元元年，迁江西观察使。）<br>夫人自幼及笄，依于外族，所以抚爱视遇者，殆过厚焉。夫人小心敬顺，居宠益<br>畏，终始无骄盈之色，亲党难之。五岁，（建中二年，年五岁。）属先妣之忌，<br>饭僧于仁祠，就问其故，媬傅以告，（媬，音保。按诸韵无媬字，恐止作<br>保。）遂号泣不食。后每及是日，必遑遑涕慕，抱终身之戚焉。及许嫁于我，柔<br>日既卜，（《礼记》：“外事以刚日，内事以柔日。”柔日，乙、丁、己、辛、<br>癸是也。）乃归于柳氏。恭惟先府君重崇友道，于郎中最深。髫稚好言，（髫，<br>音迢。）始于善谑，（《诗》：善戏谑兮。）虽间在他国，（元符京本，虽下空<br>一字，一无间字。）终无异辞。凡十有三岁，而二姓克合，奉初言也。<br>夫人既归，事太夫人，（公之母卢氏，封河东县太君。）备敬养之道，敦睦<br>夫党，致肃雍之美。主中馈，佐烝尝，怵惕之义，表于宗门。太夫人尝曰：“自<br>吾得新归，增一孝女。”况又通家，爱之如己子，崔氏、裴氏姊视之如兄弟。故<br>二族之好，异于他门。然以素被足疾，不能良行。（昭七年《左传》：孟絷之足，<br>不能良行。注云：跛也。）未三岁，（一无未字。）孕而不育，（《易》渐之九<br>三曰：妇孕不育，凶。）厥疾增甚。明年，以谒医求药之便，来归女氏永宁里之<br>私第。八月一日甲子，（实壬申。）至于大疾，年始二十有三。呜呼痛哉！以夫<br>人之柔顺淑茂，宜延于上寿；端明惠和，宜齿于贵位；生知孝爱之本，宜承于余<br>庆。是三者皆虚其应，天可问乎？衰门多<imgheight=32width=32border=0src=/bzk/Z074.bmp>，（许慎切，谓隙罅也，又通作衅。）<br>上天无祐，故自辛未，（辛未，贞元七年。）逮于兹岁，累服齐斩，继缠哀酷，<br>（贞元九年五月，公父镇卒。十二年正月，叔父卒。十一月，叔妣陆氏卒。）其<br>间冠衣纯采。（《礼》曰：孤子当室，冠衣不纯采。纯，之允切。）期月者，三<br>而已矣。无乃以是累夫人之寿欤？悼恸之怀，曷月而已矣。哀夫！遂以九月五日<br>庚午，克葬于万年县栖凤原，从先茔，礼也。是岁，唐贞元十五年，龙集己卯，<br>为之志云：<br>坤德柔顺，妇道肃雍。（《诗》曰，犹执妇道，以成肃雍之德。）惟若人兮，<br>婉娩淑姿。（婉娩，顺也。婉，音宛。娩，音晚，又音免。）锵翔令容，（锵，<br>七将切。）委穷尘兮。佳城郁郁，闭白日兮。（《博物》志：汉滕公夏侯婴死，<br>公卿送葬，至东都门外，马不行，踣地悲呜，得石棺，有铭曰：“佳城郁郁，三<br>千年，见白日，吁嗟滕公居此室。”乃葬之。）之死同穴，（《诗》：之死矢靡<br>它。又曰：死则同穴。公自言异时死则与之同穴。）归此室兮。<br>○下殇女子墓砖记（殇，未成人而死。礼：八岁至十一为下殇，十二至十五<br>为中殇，十六至十九为长殇。公时谪永州作。）<br>下殇女子生长安善和里，其始名和娘。既得病，乃曰：“佛，我依也，愿以<br>为役。”更名佛婢。既病，求去发为尼，号之为初心。元和五年四月三日死永州，<br>凡十岁。其母微也，故为父子晚。性柔惠，类可以为成人者，然卒夭。敛用缁褐，<br>铭用砖甓，葬零陵东郭门外第二岗之西隅。铭曰：<br>孰致也而生？孰召也而死？焉从而来？焉往而止？魂气无不之也，骨肉归复<br>于此。（延陵季子曰：“骨肉归复于土，命也。若魂气则无不之也。”）<br>○小侄女子墓砖记（公时在永州。）<br>字为雅，氏为柳。生甲申，（贞元十二年。）死己丑。（元和四年。）日十<br>二，月在九。是日葬，东岗首。生而惠，命则夭。始也无，今何有？质之微，当<br>速朽。铭兹瓦，期永久。<br>○故尚书户部侍郎王君先太夫人河间刘氏志文（夫人，王叔文母也，公附叔<br>文，故此铭极所称道，时贞元二十一年秋也。八月而宪宗立，叔文败，公亦相继<br>贬黜。岂公作铭时犹未悟耶？其后《与许孟容书》谓：“是时年少气锐，不识几<br>微，不知当否，但欲一心直遂，果陷刑法。”意公亦悔所不及矣。韩文公言曰：<br>“子厚前时少年，勇于为人，不自贵重顾藉，谓功业可立就，故坐废退。”诚有<br>当于公之心哉！）<br>夫人姓刘，其先汉河间王。（河间献王德，汉景帝长子。）王有明德，世绍<br>显懿。（“绍”，一作“昭”。）至于唐，有文昭者，为绵州刺史，号良二千石。<br>其嗣慎言，为仙居令、光州长史，克荷于前人。光州，（一有“君”字。）夫人<br>之父也。夫人既笄五年，从于北海王府君，（王，越州山阴人。叔文自言王猛之<br>后云。）讳某。府君举明经，授任城尉左金吾卫兵曹。修经术，以求圣人之道；<br>通古今，以推一王之典。会世多难，不克如志，卒以隐终。<br>夫人生二子：长曰彝伦，举五经，早夭；少曰叔文，坚明直亮，有文武之用。<br>贞元中，待诏禁中，以道合于储后，凡十有八载，献可替否，有匡弼调护之勤。<br>（叔文善棋，贞元初，出入东宫，娱侍太子，诡谲多计。自言读书知治道，乘间<br>尝为太子言民间之疾苦。）先帝弃万姓，（贞元二十一年正月癸巳，德宗崩。）<br>嗣皇承大位。（丙申，顺宗即位。）公居禁中，訏谟定命，（诗之辞。）有扶翼<br>经纬之绩。（自德宗大渐，王伾先入，称诏召叔文坐翰林中，使决事。伾以<br>叔文意，入言于宦官李忠言，称诏行下，外无知者。）由苏州司功参军，为起居<br>舍人、翰林学士。（二月，叔文以前苏州司功参军，为起居舍人、翰林学士。）<br>将明出纳，（《诗》：肃肃王命，仲山甫将之；邦国若否，仲山甫明之。又曰：<br>出纳王命，王之喉舌。）有弥纶通变之劳，副经邦阜财之职。（三月，以叔文为<br>度支盐铁转运副使。）加户部侍郎，赐紫金鱼袋。（五月，以叔文为户部侍郎，<br>职如初，赐紫。）重轻开塞，有和钧肃给之效。（《书》：关石和钧。和钧，谓<br>均平也。）内赞谟画，（一作谋谟。）不废其位，凡执事十四旬有六日。利安之<br>道，将施于人，而夫人卒于堂，盖贞元之二十一年六月二十日也。（是日丁巳。）<br>知道之士，为苍生惜焉。天子使中谒者临问其家，赙以布帛。<br>呜呼！夫人之在女氏也，贞顺以自处，孝谨以有奉；其在夫族也，祗敬以承<br>上，严肃以莅下。事良人四十有九年，而勤劳不懈；生户部五十有三年，（天宝<br>十二年，叔文生。）而教戒无阙。年七十有九，而户部之道闻于天下，为大僚，<br>垂紫绶，以就奉养。公卿侯王，咸造于门。既寿而昌，世用羡慕。然而天子有诏，<br>俾定封邑，有司稽于论次，终以不及，时有痛焉。是年八月某日，祔于兵曹府君<br>之墓。铭曰：<br>夫人之德，温柔敬直。承于阴教，式是嫔则。克生良子，用扬懿美。有其文<br>武，弘我化理。天子是毗，邦人是望。（平声。）若若紫绶，（《汉书》：印何<br>累累，绶若若耶？若若，垂貌。）荣于高堂。惟昔孟氏，号为母师。在汉称贤，<br>有戒不疑。（隽不疑也。）懿懿夫人，维其似之。山北之里，神禾之原。问于灵<br>龟，閟此显魂，（閟，音秘。）勒石垂休，永永万年。<br>○朗州员外司户薛君妻崔氏墓志（元和十二年作，公在柳州。）<br>唐永州刺史（唐，一作故。）博陵崔简（简，字子敬。）女讳媛，嫁为朗州<br>员外司户河东薛巽妻。三岁知让，五岁知戒，七岁能女事。善笔札，读书通古今，<br>其暇则鸣弦桐讽诗骚以为娱。始简以文雅清秀重于当世，其后病惑，得罪投驩州。<br>（元和七年，卒于驩州。）诸女蓬垢滋号，柳氏出也。以叔舅命，（叔舅，公自<br>谓。）归于薛。惟恭柔专勤，以为妇妻，恩其故他姬子杂己子，造次莫能辨。无<br>忮忌之行，（忮，音置，恨也。）无犯迕之气，（迕，音午，逆也。）一亩之宅，<br>言笑不闻于邻。元和十二年五月二十八日，既乳，（乳，产也。）病肝气逆肺，<br>牵拘左腋，巫医不能已。期月之日，洁服饰（饰，一作饬。）容而终，年若干。<br>某月日，迁柩于洛，某月日，祔于墓。在北邙山南洛水东。巽始佐河北军食有劳，<br>未及录。会其长以罪闻，因从贬。（元和初，讨成德节度使王承宗，以于皋谟、<br>董溪为河北营粮料使，崔元受、韦岵、薛巽、王相等为判官，分给供馈。既罢兵，<br>皋谟等坐赃数千缗，敕贷其死。六年五月，流皋谟春州，溪封州，行至潭州，赐<br>死。元受等从坐，皆逐岭表。）更大赦，方北迁，（元和十三年正月，以平淮西<br>大赦天下。）而其室已祸。<br>巽之考曰大理司直仲卿，祖曰太子右赞善大夫环，曾祖曰平舒令煜，高祖曰<br>工部尚书真藏。简之父曰大理司直曅，祖曰某官鲵。唐兴，中书令仁师议刑<br>不孥。（贞观十六年，刑部以盗贼律反逆缘坐兄弟没官为轻，请改从死。左仆射<br>高士廉、吏部尚书侯君集、兵部尚书李勣等议请从重，民部尚书唐俭、礼部尚书<br>江夏王道宗、工部尚书杜楚客请依旧不改。时议者以汉及魏、晋谋反皆夷三族，<br>欲依士廉等议，仁师为给事中，驳议以为不可，太宗从之。）其五世，大父也。<br>（仁师生挹，挹生液，液生鲵，鲵生勣。）巽之他姬子，丈夫子曰老，（韩作老<br>老。）女子曰张婆。妻之子，女子曰陀罗尼，丈夫子曰某，实后子。（按公作此<br>志，元和十二年丁酉，十四年己亥卒。退之作墓志云：二子，长周六，始四岁；<br>季周七，子厚卒乃生。以年考之，四岁者正崔氏出后子也。）铭曰：<br>翼翼仁师，惟仁之硕。（硕，一作“帅”。）一言刑轻，绵载二百。其庆中<br>缺，曾玄不绩。简之温文，卒昏以易。七男三女，八我之出。仍祸六稔，数存如<br>没。宜福而灾，伊谁云恤？惟薛之妇，德良才全。邻无言闻，臧获以虔，推仁抚<br>庶，孩不异怜。兄公是怙，（公，一作“子”。）夫属忻然。髲髢峨峨，<br>（髲，鬄也。髢，结发也。髲，音被。髢，音第。）笾豆维嘉。烝<br>尝宾燕，其羞孔多。有苾有严，（苾，蒲必切，香也。）神飨斯何？奚仲、仲虺，<br>（奚仲为夏车正，禹封为薛侯。十二世孙仲虺居薛，为汤左相，后以为氏。）胡<br>祐不遐？高曾祖考，胡嘏之讹？淑人不居，谁任于家？书铭告哀，以寘岩阿。<br>○韦夫人坟记（族系不可得而考，公时在柳州作。）<br>韦夫人终成都，殡万年，迁柩渭南，祔而不合，大葬未利，以俟礼也。其族<br>系如某人之志，堋用元和十四年月日，（《左传》：毁之，则朝而堋；不毁，则<br>日中而堋。《说文》云：堋，举葬下土也。堋，逋邓切，又音朋。《礼》谓之封，<br>《周官》谓之窆，音义并同，字又作塴。）子某为石刻而纳诸圹。<br>○马室女雷五葬志（公时在永州作。）<br>马室女雷五，父曰师儒，业进士。雷五生巧慧异甚，凡事丝纩文绣，（纩，<br>音旷。）不类人所为者，余睹之甚骇。家贫，岁不易衣，而天姿洁清修严，恒若<br>簪珠玑，衣纨縠，（纨，音丸。縠，胡谷切。）寥然不易为尘垢杂。年十五，病<br>死；后二日，葬永州东郭东里。以其姨母为妓于余也，将死，曰：“吾闻柳公尝<br>巧我慧我，今不幸死矣，安得公之文志我于墓？”（一本作“志我葬”。）其父<br>母不敢以云，葬之日，余乃闻焉，既而闵焉。以攻石之后也，遂为砂书玄砖，<br>（“为”，一作“用”。）追而纳诸墓。<br><hr>
