<h4>《集部·柳宗元集·卷四十  祭文》<b class="x">作者：柳宗元</b></h4>
○祭杨凭詹事文（凭，字虚受，一字嗣仁。弘农人。公娶杨凝女，为凭从子婿。据杨氏志，父礼部郎中凝，则子厚凝婿也。然杨凝墓碣曰：若宗元者，以姻旧获爱，若凝婿不应曰姻旧。杨氏志恐误以凭为凝。此文元和十二年柳州作。）年月子婿（一本有“使持节柳州诸军事守柳州刺史柳某”一十五字。）谨以清酌庶羞之奠，昭祭于丈人之灵。卿云轮囷，（《史记·天官书》：郁郁纷纷，萧索轮囷，是谓庆云。庆云，即卿云，盖五色云也。）天汉昭回，（《诗》：倬彼云汉，昭回于天。昭回，明也。）自然物外，宁杂尘埃？公禀闲气，（闲，居苋切。）心灵洞开，翱翔自得，谁屑群猜？（屑，顾也。）孝友忠信，（凭工文词，尚气节，与母弟凝、凌相友爱。）闻于九垓，（垓，重也，天有九重。）摛华发藻，（摛，抽知切，又音离。张也。）其动如雷。世荣甲科，（大历九年，凭举进士甲科。）亦务显处，（“务”，一作“矜”。）公之俊德，有而不顾。御史之选，朝之所注，公勤于养，投劾引去。（凭累事节度府，召为监察御史，不乐检束，辄自免去。）时任方隅，威刑是务，公施其惠，（贞元十八年九月，自太常少卿出为湖南观察使。永贞元年十月，迁江西。）亦莫有■Ａ４８。（五故切。逆也。与“迕”同。）京兆之难，下多怨怒，或由以黜，瓦石盈路。（贞元二十二年二月，京兆尹李实贬通州长史，市里欢呼，皆袖瓦砾遮道伺之，实由间道获免。）公捍其强，仁及童孺，（元和四年，凭自江西入为京兆尹。）左迁而出，拥道牵慕。道峻多谤，德优见憎，烦言既诋，（《左传》：啧有烦言。）倚法斯绳。（《书》：无倚法以削。凭与御史中丞李夷简素有隙。是岁七月，夷简劾凭江西奸赃及它不法。诏刑部尚书李鄘、大理卿赵昌即台参讯。时凭治第永宁里，功役丛烦，又幽妓妾于永乐别舍，谤议颇讙，故夷简藉之痛摘发，欲抵以死。既置对，未得状，即逮捕故官属推摄，籍凭家赀。翰林学士李绛奏：“凭所坐脏，不当同逆人法。”乃止。宪宗以凭治京兆有绩，丁卯，但贬贺州临贺尉。）南过九疑，（九疑，山名，在永州界。谓谪临贺。）东逾秣陵，（秣陵，江宁。谓自临贺徙杭州长史也。）颠沛三载，天书乃征。入傅王国，（自杭州入为王傅。）嘉声聿兴，詹事东宫，（自王傅徙太子詹事。）致政是膺。年唯始至，道则弥励，颉颃今古，（飞而上曰颉，飞而下曰颃。）优游德艺。实期濬发，再光文陛，谁谓昊天，遽兹降厉。（厉，恶也。《诗》：降此大厉。）呜呼哀哉！某以通家承德，夙奉良姻，莫成子姓，（《史记·外戚世家》：或不能成子姓。注：谓赵飞燕等。杨氏无子，故云。）早丧淑人。（贞元十五年八月一日，公之夫人杨氏卒，年二十二。）恩礼斯重，眷抚惟新，绸缪其志，实敬实勤。迨今挈然，十月八祀，（自贞元十五年己卯，至元和十二年丁酉，为十八年。）家缺主妇，身迁万里。谤言未明，黜伏逾纪，（十二年曰纪。）德辉间绝，音尘莫俟。岁首发函，视远如迩，虽当沉痼，心术犹治。抚膺顿首，流泣瞪视，（瞪，丈证切。直视。）既歙而还，莫传音旨。乡风长恸，于兹已矣。呜呼哀哉！承讣之始，卜兆既逾，载驰斯文，出拜路隅。哀从海澨，（视裔切。）礼致皇都，寸诚相续，终岁不渝。天道悠远，人世多虞，寄心双表，（表，谓墓阙。）长恨囚拘。呜呼哀哉！○祭穆质给事文（质，河内人。秘书监宁之子。一作《祭穆抚州文》。据传：质自给事中出为开州，卒。然此文谓“黜刺南荒，义言盈口”；又云：“王命南下，郡符东剖。留滞湮沦，歼此遐寿。”必是自开移抚，未及行而卒耳。此文柳州作，岂质元和十二三年间，方自开迁抚故耶？）昭祭于给事五丈之灵。自古直道，鲜不颠危，祸之重轻，则系盛衰。矫矫明灵，克丁圣时，（“丁”，一作“生”。）形躯获宥，三黜无亏。（《论语》：孔子曰：“直道而事人，焉往而不三黜？”）贤良发策，始振其仪，天子动容，敬我直辞。（贞元元年九月，德宗策贤良方正、能直言极谏科，问以天旱。质言两汉故事，三公当免，卜式著议，弘羊可烹。德宗深嘉之，擢第三等。）载之册府，命以谏司，（质以制举，自畿尉擢左补阙。）抗奸替否，与正为期。奏书百上，知无不为，谁谓刘、贾，（刘向、贾谊。）英风莫追？给事黄门，奉职枢机，封还付外，动获其宜，无旷尔位，惟公在斯。（质累迁给事中，政事得失，未尝不尽言。元和初，盐铁、转运诸院擅系囚，笞掠严楚，人多死。质奏请与州县参决，自是不冤。王承宗反，用内官吐突承璀为招讨使。四年十月，质与度支使李元素极言其不可。明日，削承璀四道兵马使，帝颇不悦，以质为太子左庶子。）达道之行，实惟交友，患难相死，其废自久。公实毅然，誓均悔咎，挺身立气。不改其守。黜刺南荒，（元和四年七月，京兆尹杨凭贬临贺尉，质坐与凭善，贬开州刺史。）义言盈口，封章致命，志期陨首。邈矣高标，谁嗣于后？王命南下，郡符东剖，（见题注。）留滞湮沦，歼此遐寿。呜呼哀哉！公之伯仲，信惟先执，（穆质、穆员、穆赏，皆见于公之《先友碑阴记》。）感激之风，道同义立。中司守直，奸权是袭，致之徽纆，（音墨。索也。《易》：系用徽纆。）诬以贿入。琐琐其徒，榜讯愈急，（赞，字相明，累擢侍御史，分司东都。陕虢观察使卢岳妻分财不及妾子，妾诉之，赞鞠其事，御史中丞卢佋欲重妾罪，赞持平不许。佋与宰相窦参共诬赞受金，捕送狱。侍御史杜伦希其意，锻炼甚急。榜，音彭。讯，音信。）诏下三司，议于洛邑。噫我先君，邦宪是辑，平反群枉，（反，孕袁切。《汉书》平反注：幡罪人辞使从轻也。）大忤三揖。（《左传》襄三年：三揖在下。注：卿大夫士。）危法旋加，谮言俄及，左官夔国，（赞弟赏诣阙，挝登闻鼓讼冤，诏三司使柳镇、李觌、杨瑀覆治，无之。然犹出为郴州刺史。镇亦坐贬夔州司马。）义夫掩泣。邪臣既黜，乃进其级，（贞元八年，窦参贬，召质为刑部郎中。）端于庶僚，直声允集。虔虔小子，夙奉遗则，公在郎位，再罹摈抑。时忝宪司，窃分枉直，抗词犯长，有志无力。惟韩洎刘，（谓监察御史韩泰、刘禹锡也。）同愤霑臆，道之不行。衔愧罔极。公在左掖，议登秋官，先定于志，将发其难。决白无状，以申祸端，秉心撰词，义不可干。（谓将白公之枉。）会逢友累，（谓其坐杨凭迁斥。）曾莫自安，感于褚中，（褚，展吕切。絮装衣也。事见《左传》成公三年。）有涕汍澜。呜呼哀哉！寿宫久翳，狼荒万里，礼不可违，诚不可弭。抽哀泄愤，舒文致美，愿溯海风，以穷洛涘。清明如在，神鉴何已，呜呼格思，以慰勤止。○祭吕衡州温文（温，字和叔，一字化光，河东人。温之生平，公尝为之诔，极所称道，盖不独见之此文也。作之年月具本篇。）维元和六年，岁次辛卯，九月癸巳朔某日，友人守永州司马员外置同正员柳宗元，谨遣书吏同曹、（同曹，人名，为曹吏。）家人襄儿，奉清酌庶羞之奠，敬祭于吕八兄化光之灵。呜呼天乎！君子何厉？（厉，恶也。）天实仇之；生人何罪？天实仇之。聪明正直，行为君子，天则必速其死。道德仁义，志存生人，天则必夭其身。吾固知苍苍之无信，（《庄子》：天之苍苍，其正色耶？）莫莫之无神，今于化光之殁，怨逾深而毒逾甚，故复呼天以云云。天乎痛哉！尧、舜之道，至大以简；仲尼之文，至幽以默。千载纷争，或失或得，倬乎吾兄，独取其直。贯于化始，与道咸极。推而下之，法度不忒。旁而肆之，中和允塞。道大艺备，斯为全德。（温从陆质治《春秋》，梁肃为文章，勇于艺能，咸有所祖。）而官止刺一州，（元和三年十月，贬温均州刺史。议者不厌，再贬道州刺史。五年，移守衡州。）年不逾四十，佐王之志，没而不立，岂非修正直以召灾，（“修”，一作“循”。）好仁义以速咎者耶？宗元幼虽好学，晚未闻道，洎乎获友君子，乃知适于中庸，削去邪杂，显陈直正，而为道不谬，兄实使然。呜呼！积乎中不必施于外，裕乎古不必谐于今，二事相期，从古至少，至于化光，最为太甚。理行第一，（温在衡州，治有善状。）尚非所长，文章过人，略而不有，素志所蓄，巍然可知。贪愚皆贵，险很皆老，则化光之夭厄，反不荣欤？所恸者志不得行，功不得施，蚩蚩之民，不被化光之德；庸庸之俗，不知化光之心。斯言一出，内若焚裂。海内甚广，知音几人？自友朋凋丧，志业殆绝，唯望化光伸其宏略，震耀昌大，兴行于时，使斯人徒，（一无“徒”字。）知我所立。今复往矣，吾道息矣！虽其存者，志亦死矣！临江大哭，万事已矣！（六年八月，温卒于衡州。十二月十四日，藁葬江陵。）穷天之英，贯古之识，一朝去此，终复何适？呜呼化光！今复何为乎？止乎行乎？昧乎明乎。岂荡为太空与化无穷乎？将结为光耀以助临照乎？岂为雨为露以泽下土乎？将为雷为霆以泄怨怒乎？岂为凤为麟、为景星为卿云以寓其神乎？将为金为锡、为圭为璧以栖其魄乎？岂复为贤人以续其志乎？将奋为神明以遂其义乎？不然，是昭昭者其得已乎，其不得已乎？抑有知乎，其无知乎？彼且有知，其可使吾知之乎？幽明茫然，一恸肠绝。呜呼化光！庶或听之。○祭李中丞文（中丞名字未详。作之年月具本篇。）维贞元二十年，岁次甲申，五月某朔，（五月甲戌朔。）二十二日，故吏儒林郎守侍御史王播、将仕郎守殿中侍御史穆贽、（穆质，误作“贽”字。）奉议郎行殿中侍御史冯邈、承奉郎守监察御史韩泰、（泰，字安平。）宣德郎行监察御史范传正、（传正，字西老，贞元十年举进士。）文林郎守监察御史刘禹锡、承务郎监察御史里行柳宗元、承务郎监察御史里行李程等，（程，字表臣。）谨以清酌之奠，敬祭于故中丞赠刑部侍郎李公之灵。惟公坚贞守道，洁廉成德，当官秉彝，卓尔孤直。高节外峻，纯诚内植，临事不回，执心无惑。矫矫劲质，（一本作“节”。）擢于天枝，（中丞，宗室。）式是邦族，粲其羽仪。发迹内史，（右内史，今凤翔府。）参其军事，自下劘上，（《汉书·赞》：贾山自下劘上。孟康曰：劘，谓割切之也。劘，音磨。）直词屡至。于后受邑，历抚疲人，公去逾久，人滋咏呻，（咏呻，歌咏。）复从京邑，辟署司录，振其纲条，端我甸服，（甸服，谓畿甸也。）黠吏屏气，贪官窒欲。（《易》：君子以惩忿窒欲。）赫赫有命，登于王庭，邦赋以修，国用是经。实抗其长，以奉准程。（准程，法令。）校其簿书，无失奇赢。（奇，音羁，与畸同，残田也。赢，音盈。）进为正郎，勾会是专。（会，古外切。总合也。）乃刺于商，（出为商州刺史。）虎节登山。（《周礼》：山国用虎节。）化塉为沃，（塉，音脊。薄土也。）致夷于艰，道途讴歌，有诏征还。丞我御史，（自商州召为御史中丞。）执其宪矩，纠逖之志，直清是举，慎择寮史，必薪之楚。（《诗》：翘翘错薪，言刈其楚。注云：楚，杂薪之中，尤翘翘者。）终始七载，不忘祗勤，事无观瞻，道有屈伸，皂囊密启，（见上“屡皂其囊”注。）忠恳屡陈。令望逾重，名卿是属。拖绅遽闻，（《论语》：疾，君视之，东首，加朝服拖绅。拖，徒可切。）卷衣已复。（复，招魂也。《礼·丧大记》曰：复者朝服，君以卷，夫人以屈狄，大夫以玄赪，世妇以襢衣，士以爵弁，士妻以税衣，皆升自东荣，中屋履危，北面三号，捲衣投于前。）礼备赗赠，（《谷梁传》隐元年：乘马曰赗。一曰赠，一作赙。《公羊》曰：车马曰赗，财货曰赙。注：符遇切。皆助生送死之礼。赗，方凤切。）恩加命服。窀穸有时，（窀，株伦切。穸，音夕。窀，厚也。穸，夜也。《左传》：窀穸之事。注：犹长夜也。）岁月逾蹙。播等猥备官属，况当荐延，承其规模，奉以周旋，近或逾月，远则累年。咸承至公，官守获全。故事尽在，遗风蔼然。俯仰庭除，顾慕潺湲。（潺，鉏山切。湲，音爰。）致诚一觞，拜诀堂筵。呜呼哀哉！○为韦京兆祭杜河中文（注具本篇。）维年月日甲子，京兆尹韦夏卿，（夏卿，字云客，京兆万年人。贞元十七年十月，自吏部侍郎为京兆尹。）谨以清酌之奠，敬祭于故河中节度赠礼部尚书杜公之灵。（贞元十五年十二月，以同州刺史杜确为河中尹、河中晋绛观察使。）自古谋帅，恒在诸儒，晋登却縠，亦以《诗》、《书》。（《左传》僖公二十七年：晋作三军，谋元帅。赵衰曰：“却縠可。臣亟闻其言矣，说《礼》、《乐》而敦《诗》、《书》。”）爰及近代，二柄殊途，授钺之臣，率由武夫。时惟明灵，道冠学徒，天子有命，总其戎车。何以邦之？维绛及蒲。（即谓河中。）有山有河，殿此大都。焜耀昌时，（焜，音混。耀，音耀。）振宣后学，命服之盛，光于列岳。谓保丰福，永縻王爵，寿如何期，神不可度。呜呼哀哉！大历之岁，诏征茂才，时忝同道，（一作“科”。）俱起草莱。怀策既陈，纶言焕开，考第居甲，（大历二年，夏卿与弟正卿及确，同举贤良方正高弟。）自天昭回。分命邦畿。（夏卿为高陵主簿。）步武获陪，同志为友，星霜屡回。长我十年，礼宜兄事，周游欢洽，莫不如志。于后多幸，谬列周行，（户刚切。《诗》：寘彼周行。注：行，列也，置周之列位。笺：谓朝廷臣也。《左传》襄十五年注：周，遍也，言遍于列位。“周”，一作“同”。）又同制书，并命文昌。及余稍迁，吏部为郎，公属中兵，此焉分行。（夏卿为吏部员外郎。确为兵部员外郎。）再获联事，东西相望，（音忘。）出处同道，乐惟其常。（“惟”，一作“谨”。）后余出刺，九载南服，（夏卿自给事中出为常、苏二州刺史，前后九年。）公自左辅，遂膺推毂。（左辅，谓同州。自同帅河中，故云遂膺推毂也。冯唐曰：“王者遣将，跪而推毂。”）我勤魏阙，（“勤”，一作“觐”。）爰总九流。（贞元十六年，夏卿为吏部侍郎。九流，谓九品也。）谁谓河广？愿言莫由。（《诗》：谁谓河广？一苇杭之。言自京至河中甚近，欲往而不能也。）烹鱼之问，往复相醻，（《文选》古诗：客从远方来，遗我双鲤鱼。呼儿烹鲤鱼，中有尺素书。）惠好斯厚，惟以绸缪。余弟宗卿，获芘仁宇，命佐廉问，（宗卿为河中从事。）忘其愚鲁。（《论语》：柴也愚，参也鲁。）假以羽翼，俾之骞翥，（章恕切。飞举也。）惠文峨峨，（惠文，冠也。《汉·张敞传》：秦时法吏，冠柱后惠文。峨峨，高貌。）赤绂在股。（《诗》作“芾”。《小雅》：赤芾在股，邪幅在下。注云：芾，赤韦为之，古蔽膝之象也。）荣映斯极，从容何补？承庆惟深，报恩无所。呜呼哀哉！天子震悼，哀我良臣，密印追赠，尚书礼殷。（殷，盛也。）四方兴嗟，况此故人，循念平昔，徘徊悲辛。卜葬斯及，礼仪毕陈，敬荐行潦，（《左传》：潢污潦之水，可荐于鬼神。）泄哀兹辰。呜呼哀哉！○为韦京兆祭太常崔少卿文（崔少卿，考之史传未详。惟摭诸表系，有崔隐甫之孙溉者一人为太常少卿，当即此也。贞元十八年作。）维年月日甲子，京兆尹韦夏卿，谨以清酌庶羞之奠，敬祭于亡友故太常少卿崔公之灵。惟灵率是良志，蹈其吉德，（《左传》：孝敬忠信为吉德。）炳蔚文彩，周流学殖。孔氏之训，专其传释，黄、老之言，探乎幽赜。六书奥秘，（《周礼》：五曰六书。六书者，一曰象形。二曰指事，三曰会意，四曰假借，五曰形声，六曰转注。）是究是索，叩尔玄关，保其真宅。艺成行备，披云骋迹，康庄未穷，（康庄，大道也。《尔雅》：五达谓之康，六达谓之庄。《史记》：有康庄之衢。）濛汜已极。（濛汜，日入之处。《淮南子》：沦于濛谷，是谓定昏。濛汜已极，言将死也。《楚词·天问》：出自汤谷，次于濛汜。注云：汜，水涯。言出东方汤谷之中，暮入西极濛水之涯也。濛汜，音蒙似。）呜呼哀哉！夙岁同道，从容洛师，（谓在东都。）接袂交襟，以遨以嬉。策驾嵩、少，（嵩高、少室，二山名。在河南府登封县。）沂舟瀍、伊，（《书》：伊、洛、瀍、涧。伊、瀍，二水名。在河南府河南县，皆本洛州也。）笑咏周星，（周星，谓十二年也。《左传》：一星终矣。）其乐熙熙。丹霄何望，青云可期，洛中十友，谈者荣之。（据《夏卿传》：始在东都，倾心辟士，颇得才彦，其后多至卿相，世谓之知人。）惟郑洎齐，各登鼎司，（郑余庆、齐映，并仕至宰相。）或丧或存，山川是违。繄我夫子，宜相清时，命之不遐，孰不凄悲？呜呼哀哉！往佐居守，（谓佐东都留守。）及尔同寮，笑遨交欢，（“遨”，一作“傲”。）匪夕则朝。入同其室，（一作“入有同室”。）出联其镳，投文报章，既歌且谣。及我为郎，优游吏部，（夏卿自长安令入为吏部员外郎。）公为御史，持宪天路。文陛徐趋，眷恋相顾，欢爱之分，有加于素。自我于迈，（迈，往也。《诗》“从公于迈。”）历刺东吴，（夏卿自给事中出刺常、苏二州。）离忧十年，（离忧，谓离别之忧。夏卿在二州凡九年。）复会名都。余为侍郎，铨总攸居，（夏卿自苏州召为吏部侍郎。铨，谓诠次也。）实得茂彦，奉其规模，联事合情，又倍其初。我尹京兆，（贞元十七年十月，以夏卿为京兆尹。）公亚奉常，（谓为太常少卿。）步武相望，佩玉以锵。谓保愉乐，长此翱翔，抱疾几何？忽焉其亡。呜呼痛哉！原念往昔，爱均骨肉，我有书笥，盈君尺牍。寤言在耳，今古何速，失涕兴哀，匍匐往哭。（《诗》：凡民有丧，匍匐救之。）抚筵一呼，心焉摧剥，（普木切。）日月逾迈，（《书》：日月逾迈，若弗云来。）佳城遽卜。（《西京杂记》：佳城郁郁，三千年见白日，吁嗟滕公居此室。）素车千里，逶迤山谷，（逶。於危切。迤，音夷。委曲也。）晦尔精灵，藏之斧屋。（《礼记》：孔子曰：“吾见封之若堂者矣，见若覆夏屋者矣，见若斧者矣，吾从若斧者焉，马鬛封之谓也。”注：斧形旁杀刃上而长。）呜呼哀哉！丹旌即路，祖奠在庭，去此昭昭，就尔冥冥。敬陈泂酌，（《诗》：泂酌彼行潦。注云：泂，远也。行潦，流潦，水之薄者。远酌取之。）以告明灵，临觞永恸，庶写哀诚。呜呼哀哉！伏惟尚飨。○为李京兆祭杨凝郎中文（时为蓝田尉作。）维贞元十九年，岁次癸未，四月辛巳朔，某日，检校工部尚书、京兆尹、司农卿李实，（贞元十五年三月，以司农卿李实为京兆尹。）谨以清酌庶羞之奠，敬祭于故兵部郎中杨公之灵。（杨凝，字茂功，弘农人。是岁正月卒。公尝为《凝墓碣》。）惟灵清标霜洁，馨德兰薰，（馨德，《书》所谓明德惟馨。）冲和茂著，孝友彰闻。濬发洪绪，激扬清芬，（芬，谓芬芳。）思侔德祖。（杨修，字德祖。思，苏恣切。）学绍子云。莹彼灵府，彬其英文，吐论冠时，舒华轶群。百氏之奥，一言可分，旁贯释、老，岂伊典、坟？谓蹑公相，赞扬圣君，高山安仰？（《诗》：高山仰止。《礼记》：夫子歌曰“泰山其颓乎？梁木其壤乎？哲人其萎乎？”子贡曰：“泰山其颓，则吾将安仰？梁木其坏，哲人其萎，则吾将安放？夫子殆将病也。”）逝水氵云氵云。（《论语》：子在川上曰：“逝者如斯夫！”）呜呼哀哉！唯是伯仲，并为士则，（凝兄凭、弟凌，皆有名于时。《陈寔碑》云：言为世范，行为士则。）连擢首科，（大历九年，凭中进士第一。十三年，凝中第一。）迭居显职。公之懿美，发自朋僚，播于四方，令闻克昭。炯然独识，卓尔孤标，翼翼其容，羽仪清朝。载笔东掖。动无不纪，（《礼记》：史载笔，士载言。东掖，谓为起居郎。《礼记》又曰：言则左史书之，动则右史书之。凝为右史，书事不回，故云动无不纪。）起草南宫，时论增美。（迁尚书司封员外郎，革正封邑，申明嫡媵，事连权右，斥退勿惮，直声彰闻。）大梁有艰，天子是使，（贞元十二年八月，凝自右司郎中、检校吏部郎中，为宣武军节度判官。是时，宣武帅李万荣卒，其子乃擅领军务，故云大梁有艰。）密勿之谋，（《诗》：密勿从事，不敢告劳。）唯道是履。复归郎署，（一作“归复郎署”。）职兹中兵，（十八年，凝起家为兵部郎中。）简稽无挠，（《周礼》：以八式经邦治，二曰听师田以简稽。《遂人》云：稽其人民，简其兵器。简稽士卒兵器簿书。简，犹阅也。稽。犹计也，合也。合计其士之卒伍，阅其兵器，为之要簿也。）以考其成。英风未摅，沉痾遽婴，熟云积善，降以促龄。昔岁江表，获同宴语，（嗣曹王皋为江西观察使，以实为判官。）谬为好仁，不我遐阻。公之元兄，（凝之兄凭。）复惠德音，优游多暇，眷眄逾深。（眄。音面。）情言盈耳，尺素相寻，冀兹竞爽，（《左传》：二惠竞爽。）焜耀儒林。及此凋落，祗摧我心。呜呼哀哉！遣车就引，（《礼记》：遣车视牢具。视牢具者，言遣车多少，各如遣奠所包牲体之数也。又见集《户部郎中魏府君墓志》注。遣，去声。）哀挽先路，迅风凄悲，颓景幽暮。倾都殄瘁，（《诗》：人之云亡，邦国殄瘁。）挥涕相顾，矧兹故人，谁任痛慕！潢污一觞，讵写平素？尚飨。○为安南杨侍御祭张都护文（张都护，安南都护、御史中丞张舟也。公尝为之志，所载与此文皆合。杨侍御未详。）维年月日，故吏某职官某，敬祭于故都护、御史中丞张公之灵。交州之大，南极天际，禹绩无施，（禹绩，谓禹治水之功。）秦强莫制，或宾或叛，越自汉世。（汉武帝元鼎六年，平南越，置交趾郡。）圣唐宣风，初鲜宁岁，稍臣卉服，（《书》：岛夷卉服。卉服，以草木为衣。）渐化椎髻，卒为华人，流我恺悌。士燮之理，（《吴志》：士燮，字彦威，汉末为交趾太守，在郡二十余年，疆埸无事。）惟公克继，勤劳远图，敷赞嘉惠。铜柱南表，前功载修，（事见舟《墓志》。）空道北出，（《张骞传》云：楼兰、姑师小国，当空道。空，孔也。）式遏蛮陬。（将侯切，聚居也。）梯航连连，旌旆悠悠，辐凑都会，（辐，音福。凑，千候切。）皇威以流。方荷天宠，宜公宜侯，声驰帝乡，魄降炎州。呜呼哀哉！公昔试吏，（谓舟初为蕲州蕲春县主簿时也。）时推清能。公昔乘轺，（轺，音摇，使者车。谓舟以左领军卫兵曹为安南经略巡官也。）人知准绳，鳏嫠以安，征赋用登。柱史稍迁，（谓舟三历御史。）郎曹继升，（谓舟检校尚书礼部员外郎。）程功佐理，海裔斯澄。（谓转礼部郎中，为安南副都护，充经略副使。）乃纪南方，专任是凭，（谓迁检校太子右庶子，兼安南都护兼御史中丞、充本管经略招讨处置等使也。）礼分五玉，（《书》：修五礼五玉。五玉，谓公执桓圭、侯执信圭、伯执躬圭、子执谷璧、男执蒲璧。分，赐也。）恩锡百朋。（《诗》：锡我百朋。笺云：古者货贝，五贝为朋。百朋，言得禄之多。）开府辟掾，群英攸属，顾兹陋微，敢厕甄录。（甄，稽延切。）既受筐篚，载加命服，赐有楚冠，用惭豸角。（胡广曰：《左传》有“南冠而絷者”，则楚冠也。或谓之獬豸冠，一曰柱后惠文冠，执法者服之。《续汉志》云：獬豸，神羊，能别曲直，王尝获之，故以为冠。）星言赴命，注望帷幄，视险如夷，瞻程非邈。伯氏左宦，（伯氏，谓侍御之兄也。）爰滞中途，流连隐忧，言念涕濡，子侄莫在，使命顿殊。（“命”，一作“令”。）兢魂吊影，敢废斯须，情留江徼，（音叫。）梦结天隅。恩切有裕，义乖从役，顾慕长恸，展转增惕。膂力犹在，（膂，音吕，脊骨也。字或从肉，此宜作旅。《诗》：旅力方刚。注：旅，众也。）中肠屡激，方俟销忧，永期投迹。谦德不福，（《易》：鬼神害盈而福谦。言舟有谦德而神不福也。）法星降灾。（法星，荧惑。）庭悬遽彻，（《礼记》：大夫无故不彻悬。注云：悬，乐器钟磬之属。《正义》曰：无灾变则不去乐也。）驲讣爰来。（驲，音日。驿传也。）抚躬益恨，循顾增哀，瞻容莫及，报德何阶？輤车北辕，（輤，载柩之车盖。大夫以布，士以苇席。輤，七见切。）申奠克谐，望拜徒至，音尘永乖。南州斗酒，（《后汉·桥玄传》：曹操祭玄墓文曰：斗酒只鸡，过相沃酹。）庶写幽怀！○祭万年裴令文（万年令裴墐。公尝为《墐墓碣》云：元和十二年七月卒。文必是时作。）惟灵孝友之性，实惟天与，饰以儒书，洽其誉处。（《诗》：是以有誉处兮。注云：远国之君，称扬德美，使声誉常处于天子也。）枵然其量，（“枵”，当作“呺”。《庄子》：非不呺然大也。呺然，虚大貌。枵，许骄切。）廓尔其宇，人以义来，我以身许。褰裳赴急，不避寒暑，交半域中，多容鲜拒。贤于博弈，（孔子曰：不有博弈者乎？为之犹贤乎已。墐喜博弈，故云。）媚兹燕语，或泛或沉，两得其所。考礼成文，坠章克举，展乐承职，音官式序。（事并见《墐墓碣》。）既联奏复，（奏复，谓集礼。）亦图筍虡，（图，画也。筍虡，所以悬钟磬者，横曰筍，植曰虡。筍，思允切。虡，其吕切。）播在奉常，永传仪矩。脱略细微，傲忽烦言，坦然自居，无顾仇怨。（于元切。《文选》：空负百年怨。）卒成官谤，莫究祸源，坐黜中徙，再期腾骞。（音轩，飞貌，下从鸟。）孰云蓄愤，遽此归魂。（并见《墓碣》。）呜呼哀哉！世称姻党，鲜克终吉，唯我与君，久而逾密。追惟淑德，嫔于君室，（《墐墓碣》云：后夫人柳氏。）上顺尊卑，下欢俦匹。致其孝敬，式是仁恤，爰友童孩，处心勿失。君之仲季，（墐兄弟四人：坚、墐、埴、埙。）茂于文术，游艺相从，操觚散帙。（操，平声。觚，音孤。木之方者，古人用之以书，犹今之简。）顾余蹇劣，厕迹奔逸，二纪于今，交情若一。屡闻凋缺，互见迁黜，契阔伶俜，（契，诘结切。契阔，勤苦也。伶，音零。俜，普丁切，行不正貌。一云：犹零丁也，流落貌。）分形间质。方期末路，稍追曩日，时不我谋，于焉斯毕。营营卫尉，（卫尉，墐之兄弟。）独守邦秩，想其永哀，淮海萧索。呜呼哀哉！闻疾驰简，其命未返，翩其讣书，来自番禺。（番、禺，二山名，在南海，今广州。与循为近。番，音潘，禺，音鱼，又鱼容切。）块守穷荒，山夔与居，（山夔，兽名，如龙而一足。《国语》：木石之怪夔魍魉，越人谓之山犭喿，人面猴身，能言独足。）有眉不申，有志不舒。况逢零悴，当此囚拘，拊膺长恸，长恸何如？（一作“天道何如”。）菲礼无取，沉哀有余。呜呼哀哉！○祭吕敬叔文（吕敬叔，名恭，公尝为《吕侍御恭墓志》，卒以元和八年六月，年止三十有七。此公所以重惜之也。）维年月日朔，（当是朔日。）友人从内兄守永州司马员外置同正员柳宗元，谨以酒肉之奠，致祭于亡友吕敬叔之魂。呜呼！鞠躬历聘，（《论语》：入公门，鞠躬如也。历聘，谓历聘诸侯之国。）或以不答，屠渔乖离，（谓太公也。《楚词》：吕望之鼓刀兮，遭文王而得举。注云：太公屠于朝歌，钓于渭滨，文王举以为师。）夫何克合？大或不容，小或见遗，往来逢迎，今古参差。惟子之中，忠勇充之，以诚与物，退受其疵。智谋宏长，辩论恢奇，岩峨博大，（“岩”，一作“巍”。）与世异姿。何付之器。而踬于时？（踬，知利切。跲也。）尝曰余武，王功是期，誓耆其力，（《诗》：耆定尔功。耆，音指。）以达皇威。边鄙不靖，俾供舆师，（《左传》：无令舆师，陷入君地。舆，众也。）诸侯顺道，戎貊咸宜。（事见墓志。）今其没矣，哀志之违，知之无补，世又罕知。呜呼哀哉！昔与子游，尚疑其志，及观其长，诚任其事。日异其能，岁增其智，进如川行，浩浩而遂。天乎有亡，中道是弃。余慎取友，惟心之虔，周游人间，余二十年。摈辱非耻，升扬非贤，一贯于道，无四五焉。子之我知，不以事迁，言而见信，貌阻心传。我黜终世，子夭于前，徒称子志，谁信我言？与子俱已，孰云我先！惟子之兄，（恭兄温字化光，）志同义比。（《论语》：义之与比。）官刺一州，四十而死。（元和六年八月，温卒于衡州，年四十有一。）子仕方初，百年有几？如何默默，去我遄已！（遄，淳沿切。往来数也。）有稚之妻，有弱之子，（并见《墓志》。）海壖东周，（海壖，谓循州。东周，谓洛阳。言恭死，其妻子以柩如洛阳，附葬于大墓。壖，而宣切。）号哭万里。葬纼之行，（《记》，葬引至于堩。注：在棺曰綍，行道曰引。引、纼同音。）获出于此，爰陈酒肉，式嘉且旨。读兹哀辞，以奠而诔，呜呼敬叔！吾道已矣。尚飨。○祭崔君敏文（崔君敏，即朝散大夫永州刺史崔公也。公尝为之志。元和五年九月，在永州卒。文是时作。）夫产昆仑者难为玉，（《尔雅》：西方之美者，有昆仑墟之璆琳琅玕焉。）植邓林者难为木。（《列子》：夸父道渴而死，生邓林，邓林弥广数千里焉。）公以令望，显于华族。艺邃六书，（六书，见上祭崔少卿文注。）学该七录。（梁普通中，有处士阮孝绪，字士宗，博采宋、齐以来王公之家，凡有书记，参校官簿，更为七录：一曰经典录，纪六艺；二曰纪传录，纪史传；三曰子兵录，纪子书；四曰文集录，纪诗赋；五曰伎术录，纪数术；六曰佛录；七曰道录。）耽此黄、老，（耽，丁酣切。）恬于宠辱。入补黑衣，（谓敏以千牛备身佐环卫也。《战国策》：左师触龙言于赵太后曰：“老臣贱息舒祺最少，不肖，愿令得补黑衣之数，以卫王宫。”）出参甸服。（敏更盩厔、三原、蓝田尉，三邑皆属京兆，故云甸服。）纪纲淮海，政令惟肃。（事具墓志。《书》曰：淮海惟扬州。纪纲即谓录事参军也。）宰制岳滨，周于仁育。（谓敏为许州临颍、汝州龙兴令。）储闱典议，直清攸属。（之欲切。自扬州入为太子司议郎。典，即司也。《书》曰：直哉惟清。）久次推能，二州继牧。（谓为归州刺史，迁永州。）至于是邦，率由旧俗，和易勿亟，优游自足。既有少吏，勤于庶狱，妖诬殄除，淫祠翦覆。（事祥见志。）出令三岁，人无怨讟，进律未行，（《礼记·王制》：有功德于民者，加地进律。律，法也。）归神何速？某咸以罪戾，（“咸”，一作“顷”。）谪兹炎方，公垂惠和，枯槁以光。鸣銮适野，（銮，铃也。呜銮，谓驱马而銮鸣。）泛鹢沿湘，（鹢首，船名。其首画鹢，因以为称。沿，顺流也。鹢，倪益切，亦作“鸩”字。）广筵命乐，华烛飞觞。高歌屡舞，（《诗》：屡舞僛僛。）终以无荒，（《诗》：好乐无荒。）纷虑斯屏，忧怀暂忘。良时不再，斯乐难常，今其奈何？顾慕感伤。呜呼！室有迭去，川无息流，追怀曩辰，怳若梦游。奠彻中寝，（彻，去也。中寝，路寝也。）魂迁乘舟，（谓迁神于舟，归葬故里。）邦人永思，匍匐隐忧。况我怀德，心焉若抽，洁诚可鉴，苹藻非羞。○祭段弘古文（公尝作《段弘古墓志》，载之《外集》。云段以元和九年卒于桂州，其丧来永。此文必过永时作。）世病乎直，人悦其和，行而不容，虽圣奈何？提其信义，谁与同波？硁硁以终，（孔子曰：“言必信，行必果，硁硁然小人哉。硁，苦行切。）坚不可磨。（孔子曰：“不曰坚乎？磨而不磷。”）游得其仁，友择其益，始如可进，终会于厄。（事见《志》中。）精诚介然，将贯金石，追恩怀旧，兴词愤激。君昔来辱，（谓初过永州。）备闻嘉言，宵会北堂，昼宴南轩。去适于越，（谓往容州。）不日其旋，载除我居，望尔北辕。今者之来，丹旐有翩，閟兹英志，限此中年。呜呼哀哉！居实斯贫，有子而幼，孰云履信，惟天所祐。（《易》：履信思乎顺，又以尚贤也，是以自天祐之，吉无不利。）道途之资，敢废于旧，志君之行，铭石斯授。（并见公所志铭。）有洁其觞，有楚其豆，庶鉴于诚，临兹飨侑。○哭张后余辞（此篇一本在“祭李中明”文后。作之年月未详。辞谓“既得进士明年卒”，当在京师时。附次贞元十八年文。）后余常山张氏，孝其家，忠其友，为经术甚邃而文。少余七年，颇弟畜之。与之居，终日冲然，（冲，和也。持，中也。）忘其有，人与之言，铿尔而厉，（厉，严正也。铿，兵耕切。）辩而归乎中。凡人有道而不显于世，则曰非其世也，（一无“则曰”二字。）道而得乎世，然而不显，则曰命。（“然而”，一作“然犹”。）命之微不可知，知而索乎外者，曰性与貌，后余之性可谓良矣，其貌可谓肃矣。（一无“可谓肃矣”。）博实弘裕，宜为大官耇老，求其所以夭贱，无可得焉。既得进士，（元和二年，中进士第。）明年，疽发髀卒。（髀，音陛。股也。）后余之死，人咸痛之，曰：天之佑善人而杀是子，何也？激者曰：“天之杀，恒在善人，而佑不肖。庄周之说，以为人之君子，天之小人，张君岂天所谓小人者耶？”是二者，又非论之适也。吾谓善与恶、夭与寿、贵与贱，异道而出者也，无取喜怒于其中。道之出者多，（一作“道之出其离焉者固多”。）其合焉者固少，是以君子之难贵且寿也。后余母老而丧良子，东西行者，（一无“行”字。）助之哭焉，况其知者耶？然后余不与谄冒者同贵，不与悖乱者同寿，归洁乎身，（《孟子》：或远或近，或去或不去，归洁其身而已。）闻道而死，（《论语》：朝闻道，夕死可矣。）虽勿哭焉可也。呜呼！向使（一本无“向”字。）其闻道而且贵且寿，则其显庸也远矣，又乌能勿痛乎？遂哭之以辞。嗟嗟张君！善不必寿，惟道之闻，一日为老。人皆反是，百稔犹幼，（百稔，百岁也。）子之优游，是亦黄耇。（《诗》：内尊事黄耇。黄耇，老者之称。）嗟嗟张君！宠不必贵，尊严为人，早服高位。淫谀肆欲，银艾沦弃，（银，银印。艾，艾绶。言虽服银艾，犹为沦弃也。）子之崇高，无愧三事。吾见皤皤而童，（皤，老人白貌。皤，博禾切。）赫赫而辱，进襦袴于几杖。负泥涂于冕服，己虽有余，人视不足。子之迹不混乎其间者幸也，宜贺而吊，宜歌而哭，吾其过乎？与其宠而加贵，善而加寿，道施于人，庆及其母，（一作“于母”。）从容邦家，乐我朋友，岂不光裕显大欤？而不克也。则吊而哭者，其无过乎？呜呼！○祭李中明文（李行敏，字中明，赵郡赞皇人。一本此篇在“哭张后余辞”前。公尝答韦中立书云：来南六七年，二年冬大雪。文谓水之绵绵山万层兮，又淫以雨雪。此必在永时作也。）致祭于亡友中明之灵。夫子之道，邈以恒兮。（恒，胡登切。）夫子之志，励以兢兮。求中慊末，如履冰兮。敦仁以孝，实烝烝兮。（《书》：克谐以孝，烝烝乂。烝烝，孝貌。）唯毁死亏礼，其他莫惩兮。（《左传》襄三十一年：公薨，立公子野为嗣，九月癸巳卒，毁也。注：过哀毁瘠以致灭性。一本作“帷毁无亏，礼莫惩兮”。韩“死”作“无”，余并同。）秉端守一，信厥明兮。月踰岁长，行若登兮。外温其颜，内类直绳兮。谩言来加，不遽陵兮。举世群非，自视弘兮。庶优游于道，大赉是承兮。（《论语》：周有大赉，善人是富。）掩冤舒抑，与类升兮。胡茫茫其不信，卒以祸仍兮？岂韬忠裒信，（“裒”，一作“里”。“裒信”，又作“履谊”，又作“履信”。）鬼所憎兮？将教言吾欺，终不可征兮，（征，考也，成也。）吾方期子于暮，冀有兴兮。今而弃余，志若崩兮。若将援而上，（援，于涓切。）丧厥肱兮。怛其陨心，交背膺兮。水之绵绵，山万层兮。又淫以雨雪，纡委硱兮。（硱，绮兢切。蹭，子登切。石貌。）<互鸟>鸺夜啼，（《庄子》：<互鸟>鸺夜撮蚤，察豪末；昼出暝目而不见丘山。鸱与鸺鹠，二鸟名，皆恶鸟也。<互鸟>，与鸱同，鸢属。鸺，音休。）群暝凝兮。魂鬼以行，（“鬼”，一作“思”。）中道<歹夌>殑兮。（<歹夌>殑，鬼出貌。<歹夌>，力升切，又鲁蹬切。殑，巨兴切。《唐韵》：其矜切。又，殑殑，欲死貌。其极切。）魑魅捴呵，（魅，音寐。魑，鬼属。魅，老精物。呵，与诃同，责也。）曷可凭兮。聊致吾慎，（“慎”，当作“愤”。）斯言孰称兮。○杨氏子承之哀辞（考之表系，杨凭子侄皆以“之”字命名，曰浑之，曰后之，曰敬之是也。独未详承之所出，然必凭诸侄耳。辞谓“世父孔艰兮，湘水滔滔”。据《水经》，冯水出临贺，下注湘水。此必元和四五年凭谪临贺时作。）杨氏子承之，既冠，有成人之道。其明年四月，不幸而夭。其外姻（《左传》：天子七月而葬，同轨毕至。士踰月，外姻至。）解人柳宗元。（公娶杨凝女，而承之，凝诸子也。）为之恸且出涕。噫！是子也，气淳以愿，志专以勤，确然而直方，吾未知其止也。作辞赋书论，其言甚伟，余方爱之，谓可以为器者，故不知恸且出涕，况其亲戚者乎？凡天之生物也，不类，精粗纷厖，（厖，杂也。一作“精粗厖乱。”）贤愚混同，或远而合，或亲而殊，然则虽人（一作“圣人”）亲戚，亦将有不克知其美者。若杨氏子者，其亲戚皆贤，咸得知之者也；使知之，徒以增其悲愁怨号之声，无为也。用是为之辞，以相其哀焉。葆醇熙兮（葆，守也。）承贞则，懿文章兮好循直。诚耿介兮又绰宽，学之勤兮行弥专。质圭璋兮文虎豹，超凌厉兮驰圣道。力未具兮志求通，道之远兮足先穷。有母噭噭兮，（噭，音叫。）有弟哀号；世父孔悲兮，（父之兄弟，先生为世父，后生为叔父。孔，甚也。世父当是杨凭。）湘水滔滔。去昭旷兮沉幽寞，魂冥冥兮竟难托。（“难”。一作“谁”。）死者静兮生者愁，子之淑兮徒增忧。志甚良兮命甚蹙，子之生兮又何欲！悲吾耳兮动吾神，（“吾耳”，一作“于身”。）谁使子兮淑且仁？呜呼已乎不可追，终怨苦兮徒何为！（“徒”，一作“独”。）<hr>
