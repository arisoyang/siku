<h4>《集部·柳宗元集·卷十八  骚》<b class="x">作者：柳宗元</b></h4>
<br>○乞巧文（《荆楚岁时记》：七夕，妇人以彩缕穿七孔针，陈几筵酒脯瓜果<br>于庭中以乞巧。或云：见天汉中奕奕白气，有光五色，以为征应，见者得福。此<br>乞巧之所自也。然公为此文，假是以见其拙于谋己耳。晁无咎取之于《变骚》，<br>而系以辞曰：周鼎铸倕而使吃其指，先王以见大巧之不可为也。故子贡教抱瓮<br>者为桔槔，用力少而见功多，而抱瓮者羞之。夫鸠不巢，拙莫比焉。而屈原乃曰：<br>“雄鸠之鸣逝兮，吾独恶其佻巧。”原诚伤世浇伪，故诋拙以为巧，意昔之不然<br>者，今皆然矣，甚之也。宗元之作，虽亦闵时奔骛，要归诸厚，然宗元愧拙矣。）<br>柳子夜归自外庭，有设祠者，{衍食}饵馨香，（《周礼》：笾人，羞笾之实，<br>糗饵粉{衍食}，注：谓以黍稻豆屑合蒸之曰饵。醢人，羞豆之实，酏食糁食。注，<br>酏，{衍食}也，以狼臅膏与稻米为{衍食}。{衍食}，诸延切。饵，仍吏切。）<br>蔬果交罗，插竹垂绥，（而追切，与“緌”同。）剖瓜犬牙，且拜且祈。怪而<br>问焉。女隶进曰：“今兹秋孟七夕，天女之孙将嫔于河鼓。（《汉·天文志》云：<br>织女，天孙女。嫔，妇也。《尔雅》云：河鼓谓之牵牛。）邀而祠者，幸而与之<br>巧，驱去蹇拙，手目开利，组纟任缝制，（组，补缝也。纟任，机缕也。上总古<br>切，下女鸩切。）将无滞于心焉。为是祷也。”<br>柳子曰：“苟然欤？吾亦有所大拙，傥可因是以求去之。”乃缨弁束衽，<br>（弁，冠也。衽，衣衿也。）促武缩气，旁趋曲折，伛偻将事。（伛，委羽切。<br>偻，陇主切。）再拜稽首称臣而进曰：“下土之臣，窃闻天孙，专巧于天，轇<br><田葛>璇玑，（轇轕，犹交加也。《书》：在璇玑玉衡。玑，正天之器。璇，<br>美玉。轇轕，音交葛。）经纬星辰，能成文章，黼黻帝躬，以临下民。钦圣<br>灵、仰光耀之日久矣。今闻天孙不乐其独得，贞卜于玄龟，将蹈石梁，款天津，<br>（天津，九星横河中，主四渎津梁。）俪于神夫，（俪，伉俪也。）于汉之滨。<br>两旗开张，中星耀芒。（《晋·天文志》：左旗九星在天河鼓左旁。右旗亦如之。<br>而河鼓居其中。）灵气翕欻，（呼勿切。）兹辰之良。幸而弭节，（弭，徐行也。）<br>薄游民间，临臣之庭，曲听臣言：臣有大拙，智所不化，医所不攻，威不能迁，<br>宽不能容。乾坤之量，包含海岳，臣身甚微，无所投足。蚁适于垤，蜗休于壳。<br>（壳合作<吉殳>，字书本不从几。）龟鼋螺蜯，（上音骡，下音蚌。）皆有所<br>伏。臣物之灵，进退唯辱。仿佯为狂，（仿佯，音房羊，徙倚也。）局束为诌，<br>吁吁为诈，坦坦为忝。他人有身，动必得宜，周旋获笑，颠倒逢嘻。己所尊昵，<br>人或怒之。变情徇势，射利抵巇。（音羲，山险貌。）中心甚憎，为彼所奇。忍<br>仇佯喜，悦誉迁随。胡执臣心，常使不移？反人是己，曾不惕疑。贬名绝命，不<br>负所知。抃嘲似傲，贵者启齿。臣旁震惊，彼且不耻。叩稽匍匐，言语谲诡。令<br>臣缩恧，（女六切，下同。）彼则大喜。臣若效之，瞋怒丛己。彼诚大巧，臣拙<br>无比。王侯之门，狂吠狴犴。（狴，音陛，又边迷切。犴，音岸。）臣到百步，<br>喉喘颠汗。睢盱逆走，魄遁神叛。欣欣巧夫，徐入纵诞。毛群掉尾，百怒一散。<br>世途昏险，拟步如漆，（《汉书·扬雄传》：欲行者拟足而投迹。公用此意。）<br>左低右昂，斗冒冲突。鬼神恐悸，圣智危栗。泯焉直透，（“透”，一作“遂”。）<br>所至如一。是独何工，纵横不恤。非天所假，彼智焉出？独啬于臣，恒使玷黜。<br>沓沓骞骞，恣口所言。迎知喜恶，默测憎怜。摇唇一发，径中心原。胶加钳夹，<br>誓死无迁。探心扼胆，踊跃拘牵。彼虽佯退，胡可得旃！独结臣舌，喑抑衔冤。<br>（喑，音阴。）擘眦流血，（眦，音剂。）一辞莫宣。胡为赋授，有此奇偏？眩<br>耀为文，琐碎排偶。抽黄对白，啽哢飞走。（啽哢，鸟声也。音弇弄弄。<br>啽，吾含切。《列子》：眠中弇呓呻吟。）骈四俪六，锦心绣口。宫沉羽振，<br>笙簧触手。观者舞悦，夸谈雷吼。独溺臣心，使甘老丑。嚚昏莽卤，朴钝枯朽。<br>不期一时，以俟悠久。旁罗万金，不鬻弊帚。（《文选》：家有弊帚，享之千金。）<br>跪呈豪杰，投弃不有。眉膑頞蹙，（膑，音频，目恨张也。頞，音遏。）喙唾胸<br>欧。（啄，呼惠切。唾，吐卧切。欧，音呕。）大赧而归，填恨低首。天孙司巧，<br>而穷臣若是，卒不余畀，（《左传》：是区区者而不余畀。）独何酷欤？敢愿圣<br>灵悔祸，矜臣独艰。付与姿媚，易臣顽颜。凿臣方心，规以大圆。拔去呐舌，<br>（“呐”，与“讷”同。）纳以工言。文词婉软，步武轻便。（平声。）齿牙饶<br>美，眉睫增妍。突梯卷脔，（《楚词·卜居》云：将突梯滑稽以挈楹乎。突梯，<br>随俗貌。《庄子》：脔卷伧囊而乱天下。卷脔，不申舒貌。音拳挛，又卷勉、力<br>转二切。）为世所贤。公侯卿士，五属十连。（《王制》：五国以为属，属有长；<br>十国以为连，连有帅。属，如玉切。）彼独何人，长享终天！”<br>言讫，又再拜稽首，俯伏以俟。至夜半，不得命，疲极而睡，见有青襃朱裳，<br>（襃，衣袂也。袖同。）手持绛节而来告曰：“天孙告汝，汝词良苦，凡汝之言，<br>吾所极知。汝择而行，嫉彼不为。汝之所欲，汝自可期。胡不为之，而诳我为！<br>汝唯知耻，谄貌淫词，宁辱不贵，自适其宜。中心已定，胡妄而祈？坚汝之心，<br>密汝所持，得之为大，失不污卑。凡吾所有，不敢汝施，（“敢”，一作“安”。）<br>致命而升，汝慎勿疑。”<br>呜呼！天之所命，不可中革。泣拜欣受，初悲后怿。抱拙终身，以死谁惕！<br>○骂尸虫文（并序公此文盖有所寓耳。永贞季，公以党累贬永州司马。宰相<br>惜其才，欲澡濯用之，诏补袁州刺史。其后谏官颇言不可用，遂罢。当时之谗公<br>者众矣，假此以嫉其恶也。当是谪永州后作。）<br>有道士言：“人皆有尸虫三，处腹中，伺人隐微失误，辄籍记。日庚申，幸<br>其人之昏睡，出谗于帝以求飨。（《酉阳杂俎》云：人有三尸，上尸清姑，伐人<br>眼；中尸白姑，伐人五脏；下尸血姑，伐人胃命。凡庚申日，言人过于帝。古语<br>云：三守庚申三尸伏，七守庚申三尸灭。按《道书》：上尸彭琚，中尸彭质，下<br>尸彭矫。）以是人多谪过、疾疠、夭死。”柳子特不信，（一无“特”字。）曰：<br>“吾闻聪明正直者为神。（《左传》：神，聪明正直而壹者也。）帝，神之尤者，<br>（一无“者”字。）其为聪明正直宜大也。安有下比阴秽小虫，纵其狙诡，延其<br>变诈，以害于物，而又悦之以飨？其为不宜也殊甚！吾意斯虫若果为是，则帝必<br>将怒而戮之，投于下土，以殄其类，俾夫人咸得安其性命而苛慝不作，然后为帝<br>也。”余既处卑，不得质之于帝，而嫉斯虫之说，为文而骂之：<br>来，尸虫！汝曷不自形其形？阴幽跪侧而寓乎人，（“跪”，一作“诡”。）<br>以贼厥灵。膏肓是处兮，（成十年《左传》：晋侯求医于秦，秦伯使医缓为之。<br>未至，公梦疾为二竖子，曰：彼良医也，惧伤我焉，逃之。其一曰：居肓之上，<br>膏之下，若我何？医曰：疾不可为也。在肓之上，膏之下，攻之不可，达之不及。<br>肓，音荒，心上鬲下也。）不择秽卑；潜窥默听兮，（“窥”，一作“觑”。）<br>导人为非；冥持札牍兮，摇动祸机；卑陬拳缩兮，宅体险微。（陬，走侯、侧留<br>二切。《庄子》：卑陬失色。注，愧惧貌，颜色不自得也。）以曲为形，以邪为<br>质；以仁为凶，以僣为吉；以淫谀谄诬为族类，以中正和平为罪疾；以通行直遂<br>为颠蹶，以逆施反斗为安佚。谮下谩上，（谩，莫官切。《汉史》：面谩。注，<br>谩，欺也。）恒其心术，妒人之能，幸人之失。利昏伺睡，旁睨窃出，走谗于帝，<br>遽入自屈。幂然无声，（幂，音觅。）其意乃毕。求味己口，胡人之恤！彼修<br>蛕恙心，（蛕，胡枚切。蚘蛔并同音回，腹中长虫也。他本，“蛕”作<br>“蛸”。）短蛲穴胃，（蛲，如消、去消二切，亦腹中之虫也。）外搜疥疠，<br>（疥，瘙痒也。疠，疫气也。）下索瘘痔，（瘘，疮也。痔，后病。瘘，力斗切。<br>痔，直里切。）侵人肌肤，为己得味。世皆祸之，则惟汝类。良医刮杀，聚毒攻<br>饵。旋死无余，乃行正气。汝虽巧能，未必为利。帝之聪明，宜好正直，宁悬嘉<br>飨，答汝谗慝？叱付九关，贻虎豹食。（《楚词》：宋玉《招魂》：虎豹九关，<br>啄害下人。言天门九重，使神虎豹执其关闭。）下民舞蹈，荷帝之力。是则宜然，<br>何利之得！速收汝之生，速灭汝之精。蓐收震怒。（蓐收，天之刑神。《礼记》：<br>孟秋之月，其神蓐收。）将敕雷霆，击汝酆都，（酆，音丰。）糜烂纵横。俟帝<br>之命，乃施于刑。群邪殄夷，大道显明，害气永革，厚人之生，岂不圣且神欤！<br>祝曰：（祝，七救切。）尸虫逐，祸无所伏，下民百禄。惟帝之功，以受景<br>福。尸虫诛，祸无所庐，下民其苏。惟帝之德，万福来符。臣拜稽首，敢告于玄<br>都。<br>○斩曲几文（其文盖指当时以谄曲获用者。又谓上之人不明，弃直而用曲，<br>则不才者进。其旨微矣。皆贬谪后作，与前篇相先后云。）<br>后皇植物，（《楚词·九章》：后皇嘉树，橘徕服兮。注：后土、皇天也。）<br>所贵乎直。圣主取焉，（“主”，一作“王”。）以建家国。亘为栋楹，齐为阃<br>阈。外隅平端，中室谨饬。（“饬”，一作“饰”。）度焉以几，（《周礼》：<br>室中度以几。几，三尺。度，待洛切。）维量之则。君子凭之，以辅其德。末代<br>淫巧，不师古式。断兹揉木，（揉，屈伸木也。）以限肘腋。欹形诡状，曲程诈<br>力。制类奇邪，用绝绳墨。勾身陋狭，危足僻侧。支不得舒，胁不遑息。余胡斯<br>蓄，以乱人极！<br>追咎厥始，惟物之残。禀气失中，遭生不完。托地硗垤。（何休曰：硗埆<br>不生五谷曰不毛。垤，蚁冢也。上苦交切，下徒结切。）反时燠寒。郁闷结涩，<br>（“闷”，一作“闭”。）癃蹇艰难。（癃，音隆。“蹇”，一作“塞”。）不<br>可以遂，遂亏其端。离奇诘屈，（离奇，力尔、于绮二切，一读各如本字，邹阳<br>上书云：蟠木根柢，轮囷离奇，而为万乘器者，以左右先为之容也。）缩恧巑岏。<br>（巑，音攒。岏，五官切。锐上也，高也。）含蝎孕蠹，（蝎，胡葛切，木中蠹<br>虫也。）外邪中乾。（音干。）或因先容，以售其蟠。（解见上。售，卖也。）<br>病夫甘焉，制器以安。彼风毒败形，阴沴迁魄。（沴，闾计切，相伤谓之沴。）<br>祸气侵骨，淫神化脉。体仄筋倦，荣乖卫逆。乃喜兹物，以为己适。器之不祥，<br>莫是为敌。乌可昵近，以招祸癖。<br>且人道甚恶，惟曲为先。在心为贼，在口为愆。在肩为偻，在膝为挛。戚施<br>踦跂，（《诗》：得此戚施。注云：戚施，不能仰者。踦，曲也。跂，有跂踵国，<br>其人行，脚跟不着地。踦，举绮切。跂，丘弭切。）匐匐拘拳。古皆斥远，莫致<br>于前。问谁其类，恶木盗泉。（《选》陆士衡《猛虎行》：渴不饮盗泉水，热不<br>息恶木阴。《管子》云：士怀耿介之心，不荫恶木之枝。恶木尚犹耻之，况与恶<br>人同处。《尸子》云：孔子至于盗泉，渴矣而不饮，恶其名也。）朝歌回车，<br>（汉邹阳书云：里名胜母，曾子不入。邑号朝歌，墨子回车。晋灼云：纣作朝歌<br>之音。朝歌者，不时也。）简牍载焉。（“载”，一作“称”。）昭王市骨，乐<br>毅归燕。（燕昭王厚币以招贤者。郭隗曰：古之人君，有使涓人求千里马者，马<br>已死，买其首而返。君王大怒。涓人曰：“死马且买，况生者乎？”不期年，千<br>里马至者三焉。今王致士，先从隗始，况贤于隗者哉！昭王为隗筑宫而师之。于<br>是士争趋燕。乐毅自魏往，以为亚卿。）今我斩此，以希古贤。谄谀宜惕，正直<br>宜宣。道焉是达，法焉是专。咨尔君子，曷不乾乾！（《易》：君子终日乾乾。）<br>既和且平，获佑于天。去恶在微，慎保其传。<br>○宥蝮蛇文（并序晁无咎取《骂尸虫》、《憎王孙》并此《宥蝮蛇文》，以<br>附《变骚》，系之曰：《离骚》以虬龙鸾凤托君子，以恶禽臭物指谗佞。王孙尸<br>虫蝮蛇，小人谗佞之类也，其憎之也，骂之也，投畀有北之意也；其宥之也，以<br>远小人不恶而严之意也。盖《离骚》备此义，而宗元放之焉。蝮，音覆。）<br>家有僮，善执蛇。晨持一蛇来谒曰：“是谓蝮蛇。（蝮，毒蛇名，色如绶文，<br>鼻上有针，大者长七八尺，一名反鼻，出南方。）犯于人，死不治。又善伺人，<br>闻人咳喘步骤，辄不胜其毒，捷取巧噬肆其害。然或慊不得于人，则愈怒，（慊，<br>苦簟切，恨也。）反啮草木，草木立死。后人来触死茎，犹堕指、挛腕、肿足，<br>（挛，力缘切。腕，乌贯切。肿，时勇切，一本作“瘇”。）为废病。必杀之，<br>是不可留。”余曰：“汝恶得之？”曰：“得之榛中。”曰：“榛中若是者可既<br>乎？”曰：“不可，其类甚博。”余谓僮曰：“彼居榛中，汝居宫内，彼不即汝，<br>而汝即彼，犯而斗死以执而谒者，汝实健且险，以轻近是物。然而杀之，汝益暴<br>矣。彼耕获者，求薪苏者，（《汉书》：樵苏后爨。苏，草也。）皆土其乡，知<br>防而入焉，执耒、操鞭、持芟，扑以远其害。汝今非有求于榛者也，密汝居，易<br>汝庭，（易，谓芟治草木。）不凌奥，不步暗，是恶能得而害汝？且彼非乐为此<br>态也，造物者赋之形，阴与阳命之气，形甚怪僻，气甚祸贼，虽欲不为是不可得<br>也。是独可悲怜者，又孰能罪而加怒焉？汝勿杀也。”余悲其不得已而所为若是，<br>叩其脊，谕而宥之。其辞曰：<br>吾悲夫天形汝躯，（“夫”，一作“乎”。）绝翼去足，无以自扶，曲膂屈<br>胁，惟行之纡。目兼蜂虿，（《左传》：蜂虿有毒，而况国乎。蜂音峰，虿，丑<br>迈切。）色混泥涂，其颈蹙恧，（“颈”，一作“头”。）其腹次且，（《易·<br>妒》：，其行次且。次，七私切。且，七余切。）褰鼻钩牙，穴出榛居。蓄怒而<br>蟠，衔毒而趋，志蕲害物，阴妒潜狙。（子余切，谓密伺之。）汝之禀受若是，<br>虽欲为鼃为螾，（鼃，虾蟆。螾反行，即寒蚓也。鼃，音蛙。<br>螾，女忍切。）焉可得已？凡汝之为恶，非乐乎此，缘形役性，不可自止。草<br>摇风动，百毒齐起，首拳脊努，呥舌摇尾。（呥，音冉，噍貌。）不逞其凶，<br>若病乎己。世皆寒心，我独悲尔。吾将薙吾庭。（薙，音替，又文几切，除也。）<br>葺吾楹，窖吾垣，（窖，音教，一作“窒”。）严吾扃，俾奥草不植，而穴隟<br>不萌。（隟，乞逆切，字当作隙。）与汝异途，不相交争。虽汝之恶，焉得而<br>行？<br>嘻！造物者胡甚不仁，而巧成汝质。既禀乎此，能无危物？贼害无辜，惟汝<br>之实。阴阳为戾，假汝忿疾。余胡汝尤，是戮是抶。（敕栗切，击也。）宥汝<br>于野，自求终吉。彼樵竖持芟，农夫执耒，不幸而遇，将除其害，余力一挥，应<br>手糜碎。我虽汝活，其惠实大。他人异心，谁释汝罪？形既不化，中焉能悔？呜<br>呼悲乎！汝必死乎！毒而不知，反讼其内。今虽宽焉，后则谁赉？（一作“赖”。）<br>阴阳尔，造化尔，道乌乎在？可不悲欤！<br>○憎王孙文（并序汉王延寿尝为《王孙赋》，有云：颜状类乎老翁，躯体似<br>乎小儿。王孙，盖猴类而小者也。陈长方云：余尝疑《宥蝮蛇》、《憎王孙文》，<br>序已述其意，词又述之。闾丘铸曰：柳子晚年学佛书，先述其义，乃作偈曰，柳<br>子熟之，下笔遂尔。余为一笑。）<br>猿、王孙居异山，德异性，不能相容。猿之德静以恒，类仁让孝慈。居相爱，<br>食相先，行有列，饮有序。不幸乖离，则其鸣哀。有难，则内其柔弱者。（难，<br>乃旦切。）不践稼蔬。木实未熟，相与视之谨；既熟，啸呼群萃，然后食，衎衎<br>焉。山之小草木，必环而行遂其植。故猿之居山恒郁然。王孙之德躁以嚣，（虚<br>骄切。）勃诤号呶，（号，音豪。呶，尼交切。）唶唶强强。（唶唶，大声也。<br>强强，相随貌。《诗》：鹊之强强，唶，音责，又子夜切。）虽群不相善也。食<br>相噬啮，行无列，饮无序。乖离而不思。有难，推其柔弱者以免。好践稼，所过<br>狼藉披攘。木实未熟，辄龁咬投注。（龁，下没切。咬，五狡切。）窃取人食，<br>皆实其嗛。（以颊贮食，盖谓猴藏食也。嗛，苦蕈切。）山之小草木，必凌<br>挫折挽，使之瘁然后已。故王孙之居山恒蒿。然以是猿群众则逐王孙，王孙群众<br>亦齚猿。（齚，仁革切，一作“龁”，啮也。）猿弃去，终不与抗，然<br>则物之甚可憎，莫王孙若也，余弃山间久，见其趣如是，作《憎王孙》云。<br>湘水之浟浟兮。（一本作“悠兮”，湘水出零陵郡。）其上群山。胡兹<br>郁而彼瘁兮，善恶异居其间。恶者王孙兮善者猿，环行遂植兮止暴残。王孙兮甚<br>可憎！噫，山之灵兮，胡不贼旃？跳踉叫嚣兮，（跳，徒雕切。踉，吕唐切。）<br>冲目宣龂。（鱼巾切。齿根肉。）外以败物兮，内以争群。排斗善类兮，哗骇披<br>纷。盗取民食兮，私己不分。充嗛果腹兮，（《庄子》：三飧而返，腹犹果然。<br>果如字，又苦火切，饱貌。）骄傲欢欣。嘉华美木兮硕而繁，群披竞啮兮枯株根。<br>毁成败实兮更怒喧，居民怨苦兮号穹旻。（号，音豪。）王孙兮甚可憎！噫，山<br>之灵兮，胡独不闻？<br>猿之仁兮，受逐不校。退优游兮，惟德是效。廉、来同兮圣囚，（飞廉、恶<br>来，纣臣也。圣囚，谓文王囚于羑里。）禹、稷合兮凶诛。（谓舜用禹、稷去四<br>凶。）群小遂兮君子违，（“小”字下，一本有“人”字。）大人聚兮蘖无馀。<br>善与恶不同乡兮，否泰既兆其盈虚。伊细大之固然兮，乃祸福之攸趋。王孙兮甚<br>可憎！噫，山之灵兮，胡逸而居？<br>○逐毕方文（并序）<br>永州元和七年夏，多火灾。日夜数十发，少尚五六发，过三月乃止。八年夏，<br>又如之。人咸无安处，老弱燔死，（燔，音烦。）晨不爨。（取乱切。）夜不烛，<br>（“夜”，一作“暝”。）皆列坐屋上，左右视，罢不得休。（罢，音疲。）盖<br>类物为之者。（物，鬼物也。）讹言相惊，云有怪鸟，莫实其状。《山海经》云：<br>章莪之山，有鸟如鹤，一足，赤文白喙，其名曰毕方，见则其邑有譌火。（妖<br>言曰譌，“譌”与“讹”同，五禾切。《山海经》：汉武帝时，有献独足鹤，<br>东方朔奏曰：所谓毕方鸟也。《淮南子》：木生毕方。注：木之精也，状如鸟，<br>青色，赤脚一足，不食五谷。）若今火者，其可谓譌欤？而人有以鸟传者，其<br>毕方欤？遂邑中状而图之，禳而磔之，（磔，陟格切，裂也。）为之文而逐之：<br>后皇庇人兮，敬授群材。大施栋宇兮，小蔽草莱。各有攸宅兮，时阖而开。<br>火炎为用兮，化食生财。胡今兹之怪戾兮，日十爇而穷灾。（爇，如劣切。）朝<br>储清以联邃兮，夕荡覆而为灰。焚伤羸老兮，炭死童孩。叫号隳突兮，户骇人哀。<br>袒夫狂走兮，（袒，谓肉袒。）倏忽往来。郁攸孽暴兮，（《左传》哀三年：济<br>濡帷幕，郁攸从之。注：火气也。暴，音剥。）混合恢台。（《楚辞·九辩》云：<br>攸恢炱之孟夏兮。炱，音台。）民气不舒兮，僵踣颠颓。（僵，音姜。踣，匹候、<br>蒲北二切。）休炊息燎兮，仄伏煨煤。门甍晦黑兮，启伺奸回。若坠之天兮，<br>（“坠”，一作“堕”。）若生之鬼。令行不讹兮，国恐盍已。问之禹书，毕方<br>是祟。（《山海经》乃禹所撰，故云。）<br>嗟尔毕方兮，胡肆其志？皇亶聪明兮，（《书》：亶聪明作元后。亶，信也。）<br>念此下地。灾皇所爱兮，僇死无贰。幽形扇毒兮，阴险诡异。汝今不惩兮，众诉<br>咸至，皇斯震怒兮，殄绝汝类。祝融悔祸兮，（祝融，火神。《晋语》：黎为高<br>辛氏火正，光照四海，命之曰祝融。注：祝，始也。融，明也。）回禄屏气。<br>（《左传》：禳火于玄冥、回禄。玄冥，水神。回禄，火神。）大阴施威兮，玄<br>冥行事。（《楚辞》：考玄冥于空桑。注：玄冥，太阴之神。）汝虽赤其文，只<br>其趾，逞工炫巧，莫救汝死。黠，知急去兮，（黠，下八切。）愚乃止此。高飞<br>兮翱翔，远伏兮无伤。海之南兮天之裔，汝优游兮可卒岁。皇不怒兮永汝世，日<br>之良兮今速逝。急急如律令！<br>○辨伏神文（并序）<br>余病痞且悸，（公又尝与李建书云：仆自去年八月末，痞疾稍已。又与杨凭<br>书云：一二年来，痞气尤甚。又云：每人大言，则蹶气震怖，抚心而按胆，不能<br>自止。痞，部鄙切。）谒医视之。曰：“惟伏神为宜。”明日，买诸市，烹而饵<br>之，病加甚。召医而尤其故，医求观其滓。（壮士切，淀也。）曰：“吁！尽老<br>芋也。彼鬻药者欺子而获售。子之懵也，而反尤于余，不以过乎？”余戍然惭，<br>忾然忧。（忾，口概切。）推是类也以往，则世之以芋自售而病乎人者众矣，又<br>谁辨焉！申以词云：<br>伏神之神兮，惟饵之良。愉心舒肝兮，魂平志康。驱开滞结兮，（驱，音区。）<br>调护柔刚。和宁悦怿兮，复彼恒常。休嘉欣合兮，（欣，音忻。）邪怪遁藏。君<br>子食之兮，（《左传》：君子食之以平其心。）其乐扬扬。余殆于理兮，荣卫蹇<br>极。伏杯积块兮，（《史记·仓公传》：阳虚侯病痺，根在右胁下，大如覆杯。）<br>悸不得息。有医导余兮，求是以食。往沽之市兮，（沽，买也。）欣然有得。涤<br>濯爨烹兮，专恃尔力。反增余疾兮，昏愦冯塞。（冯，音凭。）余骇其状兮，往<br>尤于医。征滓以观兮，既笑而嘻。曰子胡昧愚兮，兹谓蹲鸱。（《史记》：汶山<br>之下沃野有蹲鸱。注：蹲鸱，芋魁也。蹲，音存。鸱，处之切。）处身猥大兮，<br>喜植圩卑。（圩卑，谓下湿之地。）受气顽昏兮，阴僻欹危。（“欹”，亦作<br>“<危欠>”。）累积星纪兮，以老为奇。潜苞水土兮，混杂蝝蚳。（蝝，蝗<br>子也。蚳，蚁卵也。蝝，惟船切。蚳，文饥切。）不幸充腹兮，惟痼之宜。<br>野夫忮害兮，（忮，音填，狠也。）假是以欺。刮肌刻貌兮，观者勿疑。中虚以<br>脆兮，外泽而夷。误而为饵兮，命或殆而。今无以追兮，后慎观之。<br>呜呼！物固多伪兮，知者盖寡。考之不良兮，求福得祸。书而为词兮，愿寤<br>来者。<br>○诉螭文（并序）<br>零陵城西有螭，室于江。（零陵，永州郡名。《说文》：螭若龙而黄。一说<br>无角曰螭。螭，丑支切。）法曹史唐登浴其涯。（音沂。）螭牵以入。一夕，<br>（一作“昔”。）浮水上。吾闻凡山川必有神司之，抑有是耶？于是作《诉螭》，<br>投之江曰：<br>天明地幽，孰主之兮？（《庄子》：天其运乎，地其处乎，孰主张是？）寿<br>善夭殇，终何为兮？堆山酾江，（酾，山宜切，又所绮切。）司者谁兮？突然为<br>人，使有知兮。畏危虑害，趋走祗兮。父母孔爱，妻子嬉兮。出入公门，不获非<br>兮。浟浟湘流，（浟浟，水流貌，音攸。）清且微兮。阴幽洞石，蓄怪<br>螭兮。胡濯兹热，卒无归兮。亲戚叫号，闾里思兮。魂其安游，觐湘累兮。（扬<br>雄《反离骚》：因江潭而淮记兮，钦吊楚之湘累。注，诸不以犯罪死曰累。屈原<br>赴湘死，故曰湘累。累，力追切。）嗟尔怪螭，害江湄兮。（湄，音眉。）涎泳<br>重渊，（涎，徐连切，字当作“次”。重，平声。“渊”，一作“澜”。）物莫<br>威兮。蟉形决目，（蟉，力幽、巨纠二切。）潜伺窥兮。膏血是利，私自肥<br>兮。岁既大旱，泽莫施兮。妖猾下民，使颠危兮。充心饱腹，肆敖嬉兮。洋洋往<br>复，流逶迤兮。（逶，于危切。迤，音移，又夷尔切，亦作“<辶也>”。）惟神<br>高明，胡纵斯兮？蔑弃无辜，逞怪姿兮。胡不降罚，肃川坻兮。舟者欣欣，游者<br>熙兮。蒲鱼浸用，吉无疑兮。牲牷（《左传》：牲牷肥腯。注：牷，纯色完全<br>也。）玉帛，人是依兮。匪神之诉，将安期兮！神之有亡，于是推兮。投之北流，<br>心孔悲兮。<br>○哀溺文（并序文盖指事寓意，与《招海贾》之说同。）<br>永之氓咸善游。（“永”，一作“零陵”。游，泅也。《说文》：行水也。）<br>一日，水暴甚，有五六氓乘小船绝湘水。中济，船破，皆游。（一作皆“浮游”。）<br>其一氓尽力而不能寻常。（八尺曰寻，倍寻曰常。）其侣曰：“汝善游最也，今<br>何后为？”曰：“吾腰千钱，重，是以后。”曰：“何不去之？”不应，摇其首。<br>有顷，益怠。已济者立岸上，呼且号曰：“汝愚之甚！蔽之甚！身且死，何以货<br>为？”又摇其首，遂溺死。吾哀之。且若是，得不有大货之溺大氓者乎？于是作<br>《哀溺》。<br>吾哀溺者之死货兮，惟大氓之为忧。世涛鼓以风涌兮，浩滉荡而无舟。（滉，<br>户广切。）不让禄以辞富兮，又旁窥而诡求。手足乱而无如兮，负重逾乎崇丘。<br>既浮颐而灭膂兮，不忍释利而离尤。（《离骚》：进不入以离尤兮。注：离尤，<br>遭祸也。“忍”，一作“欲”。）呼号者之莫救兮，（号，音豪。）愈摇首以沉<br>流。发披鬤以舞澜兮，（《楚词·大招》：豕首纵目，被发鬤。鬤，<br>如阳切，发乱也。）魂伥伥而焉游？（伥，丑良切，又音枨。）龟鼋互进以争食<br>兮，鱼鲔族而为羞。始贪赢以啬厚兮，终负祸而怀仇。前既没而后不知惩兮，更<br>揽取而无时休。哀兹氓之蔽愚兮，反贼己而从仇。不量多以自谏兮，姑指幸者而<br>为谋。<br>夫人固灵于鸟鱼兮，胡昧罻而蒙钩！（罻，音熨，罗也。）大者死大兮，小<br>者死小。善游虽最兮，（《庄子》：善游者数能。）卒以道夭。与害偕行兮，以<br>死自绕。推今而鉴古兮，鲜克以保其生。衣宝焚纣兮，（《史记》：纣兵败，走<br>入鹿台，衣其宝玉衣，赴火而死。）专利灭荣。（《国语》：周厉王好利，近荣<br>夷公。芮良夫谏曰，王室其将卑乎！夫荣公好专利，而不知大难。）豺狼死而犹<br>饿兮，牛腹尸而不盈。（尸，亦死也，牛至死，腹犹未满。）民既贸贸而无知兮，<br>（贸，音茂，一无“民”字。）故与彼咸谥为氓。死者不足哀兮，冀中人为余再<br>更。噫！<br>○招海贾文（此文，晁无咎取以续《楚辞》，系之曰：昔屈原不遇于楚，傍<br>徨无所依，欲乘云骑龙，遨游八极，以从己志而不可，犹怛然念其故国。至于将<br>死，精神离散，四方上下，无所不往。又有众鬼虎豹怪物之害，故大招其魂而复<br>之，言皆不若楚国之乐者。《招海贾文》虽变其义，盖取诸此也。宗元以谓崎岖<br>冒利，远而不复，不如己故乡常产之乐，亦以讽世之士行险侥幸，不如居易以俟<br>命云。贾，音古。）<br>咨海贾兮，君胡以利易生而卒离其形？大海{汤皿}泊兮，（{汤皿}，音荡。<br>晏本“泊”作“汩”。）颠倒日月。龙鱼倾侧兮，神怪隳突。（隳，还规切。突，<br>陁没切。）沧茫无形兮，往来遽卒。（子忽切。）阴阳开阖兮，气雾滃渤。<br>（滃，乌孔切。渤，蒲末切。）君不返兮逝怳惚。（一无“逝”字，怳，与<br>“恍”同。）舟航轩昂兮，下上飘鼓。腾趠硗嵲兮，（硗嵲，危高也。趠，敕角<br>切。硗，音尧，或书作峣。嵲，鱼列切。）万里一睹。崒入泓坳兮，（崒，才律、<br>昨没二切。峰巉岩也。泓，乌宏切。坳，於交切。）视天若■Ａ４１。（《说文》：<br>六尺为步，步百为■Ａ４１。与畮、亩同。）奔螭出抃兮，翔鹏振舞。天吴九<br>首兮，（《山海经》云：朝阳之谷神曰天吴，是为水伯。其为兽也，八首、八足、<br>八尾，背青黄，人面。此作“九首”，恐误。）更笑迭怒。垂涎闪舌兮，挥霍旁<br>午。（《汉书》：使者旁午。注：分布也。师古曰：一从一横为旁午。）君不返<br>兮终为虏。黑齿<齿戋>齴鳞文肌，（木元虚《海赋》：或泛泛悠悠于黑齿之<br>邦。注：黑齿，海外国名。<齿戋>，齿不正。齴，齿露也。<齿戋>，士眼切。<br>齴，鱼蹇切。）三角骈列耳离披。（《山海经》：鲮鱼，背腹皆有刺，如三<br>角菱。鲮，音陵。）反龂叉牙踔嵚崖，（龂，齿根肉。踔，踶也。嵚崟，山高<br>险也。龂，鱼斤切。踔，敕教切。又尺约、敕角切。嵚，音钦。）蛇首犭希鬛虎<br>豹皮。（沈怀远《南越志》：鲮鱼，鲤也，形如蛇而四足。沈莹《临海异物志》：<br>虎<鱼昔>，长五尺，黄黑斑文，耳目齿牙有似虎形，或变乃成虎。犭希，音希，豕<br>也。）群没互出欢遨嬉，臭腥百里雾雨弥。君不返兮以充饥，弱水蓄缩，（张衡<br>《思玄赋》：乱弱水之潺湲兮。《楚词·大招》：东有大海，溺水浟浟只。<br>注：东海，其水淖溺，沉没万物也。“弱”，一作“溺”。）其下不极。投之必<br>沉，负羽无力。（《山海经》云：昆仑之丘，其下有弱水环之。不能载鸿毛。）<br>鲸鲵疑畏，（鲸鲵，大鱼也。）淫淫嶷嶷。（鱼力、鱼其二切。）君不返兮卒自<br>贼。怪石森立涵重渊，高下迾置滔危颠，（迾，吕结切，遮也。）崩涛搜疏剡戈<br>铤。（时连切，小矛。）君不返兮砉沉颠。其外大泊旵奫沦，（泙，水名，<br>谷也。泙沦，水深广貌，泙，音平。奫，於伧切。）终古回薄旋天垠，八方<br>易位更错陈。君不返兮乱星辰。东极倾海流不属，泯泯超忽纷荡沃。殆而一跌兮，<br>（跌，徒结切。）沸入汤谷，（《淮南子》云：日出汤谷入虞渊。《离骚·远游》：<br>朝濯发于汤谷。注：汤谷在东方少阳之位。）舳舻霏解梢若木。（《楚辞》注：<br>若木，在昆仑西极。其华照下地。《淮南子》云：建木在广都，若木在建木西。<br>舳，音轴。舻，音卢。）君不返兮魂焉薄？海若啬货号风雷，（海神名曰海若。）<br>巨鳌颔首丘山颓，（《列子》：渤海之东，有大壑焉，其中有五谷：一曰岱舆，<br>二曰员峤，三曰方壶，四曰瀛洲，五曰蓬莱。而山根无所着，随波上下，不得暂<br>峙。仙圣诉于帝，使巨鳌十五举首而戴之，迭为三番，六万岁一交焉。《天问》<br>云：鳌戴山抃，何以安之？颔，户敢反。）猖狂震虩翻九垓。（《易》：震雷虩<br>虩。虩，许逆切。）君不返兮糜以摧。咨海贾兮君胡乐，出幽险而疾平夷？恟<br>骇愁苦，（恟音凶。）而以忘其归。上党易野恬以舒，（《周礼》：险野以人<br>为主，易野以车为主。易，平也。上党，潞州也。言天下平陆之地，足以为贾而<br>无虞也。）蹈蹂厚土坚无虞。（蹂，忍久切，践也。）歧路脉布弥九区，出无入<br>有百货俱。周游傲睨神自如，撞钟击鲜恣欢娱。（《陆贾传》：数击鲜。注：鲜，<br>新杀之肉。）君不返兮欲谁须？胶鬲得圣捐盐鱼，（《孟子》：胶鬲举于鱼盐之<br>中。）范子去相安陶朱，（范蠡既雪会稽之耻，乃乘扁舟，浮江湖，变姓名，适<br>齐，为鸱夷子，之陶，为朱公，治产积居与时逐。言富者，皆称陶朱公。）吕氏<br>行贾南面孤，（吕不韦，阳翟大贾人也。往来贩贱卖贵，家累千金。后事秦庄襄<br>王以为相，封文信侯。）弘羊心计登谋谟，（桑弘羊，洛阳贾人子。以心计言利，<br>事析秋毫，领大司农，尽管天下盐铁，作平准之法，尽笼天下之货。）煮盐大冶<br>九卿居。（东郭咸阳，齐之大煮盐。孔仅，南阳大冶。武帝时，二人皆为大司农<br>丞。）禄秩山委收国租，贤智走诺争下车，逍遥纵傲世所趋。君不返兮谥为愚。<br>（《汉书·司马相如传》：身死无名，谥为至愚。）<br>咨海贾兮，贾尚不可为，而又海是图。死为险魄兮，生为贪夫。亦独何乐哉？<br>归来兮，宁君躯。<br><hr>
