<h4>《集部·柳宗元集·卷十  志》<b class="x">作者：柳宗元</b></h4>
○唐故中散大夫检校国子祭酒兼安南都护御史中丞充安南本管经略招讨、处置等使上柱国武城县开国男食邑三百户张公墓志铭（并序张公名舟，事详见本篇。按《旧史》，公以元和元年为安南都护。五年七月，马总继之，则死及葬当在元和四、五年。此志铭在永州作。）汉光中兴，马援雄绝域之志。（汉光武建武十六年，交趾女子征侧反，自立为王。十七年，以马援为伏波将军往讨之。）晋武一统，陶璜布殊俗之恩。（《晋书》：陶璜字世英，孙皓时都督交州诸军事，晋武因而任之。在南方三十年，威恩著于殊俗。安南，即古交州也，故举援、璜之事。）理随德成，功与时并。今皇帝载新景命，（今皇帝，宪宗也。《诗》：景命有仆。景命，明命也。）丕冒海隅。（《书》：丕冒，海隅出日。）时惟公祗复厥绩，交趾之理，（唐安南中都护府本交趾郡，武德五年，改曰交州，治交趾。）续于前人。公讳某，字某，某郡人也。曾祖彦师，朝散大夫、尚书驾部郎中。祖瑾，怀州武德县令。考清，朝议郎、试大理寺丞，赠右赞善大夫。咸有懿美，积为馀庆。公以忠肃循其中，以文术昭于外，推经旨以饰吏事，本法理以平人心。始命靳州靳春主簿，句会敏给，（句会，会计也。会，古外切。）厥声显扬。仍以左领军卫兵曹为安南经略巡官，申固扞卫，有闻彰彻。（《左氏·昭三十一年传》：有名章彻。）转金吾卫判官。三历御史，绩用弘大，扬于天庭。加检校尚书礼部员外郎，换山南东道节度判官。复转郎中，为安南副都护，赐紫金鱼袋，充经略副使。迁检校太子右庶子兼安南都护、御史中丞，充本管经略、招讨处置等使。（《史》：元和元年四月，舟自安南经略副使充本管都护。）公自为吏，（即上所言为安南巡官副使云云。）习于海邦，凡其比较勤劳，利泽长久。去之则夷獠称乱，（去，谓为山南东道节度判官。獠，西南夷名。獠，鲁皓切，又竹巧切。）复至而寇攘顺化。及受命专征，得陈嘉谟，誓拔祸本，纳于夷轨。乃命一其贡奉，平其敛施。牧人尽区处之方，制国备刑体之法。道阻而通百货，地偏而具五人。储偫委积，（偫，待也。《周礼》：门关之委积，以待施惠。委积，牢米薪萏之总名。储，音除。偫，直里切。《羽猎赋》音雉。委，于伪切。积，子智切。）师旅无庚癸之呼；（《左氏·哀十三年传》：吴申叔仪乞粮于公孙有山氏。对曰：“若登首山以呼曰庚登乎，则诺。”注云，庚西方，主谷。癸，北方，主水。）缮完板榦。（榦，筑完之板也。）控带兼戊己之位。（《西域志》：汉元帝初元元年，置戊己二校尉。注：戊己中央，镇覆四方。今所置校尉，处三十六国之中也。又戊己校尉，镇安西域，无常治处，亦犹戊己四季寄王。）文单环王，（单，虏姓。可单氏后改为单氏。文单，即陆真腊，一曰婆镂。环王，本林邑，一曰占不劳，一曰占婆。单，都寒切。）怙力背义。公于是陆联长毂，（《左氏·昭五年传》：长毂九百。注：戎车。）海合艨艟。（艨艟，战船，所以突敌。音蒙冲。）再举而克殄其徒，（元和四年八月，环王寇安南，舟败其众三千人，获战象并王子五十九人。）廓地数圻，（圻，千里地。《左氏传》：今大国多数圻矣。圻，音祈。数字，一本作故。）以归于我理。乌蛮首帅，负险蔑德。公于是外申皇威，旁达明信，一动而悉朝其长，取州二十，以被于华风。易皮弁以冠带，化奸宄为诚敬，皆用周礼，率由汉仪。公患浮海之役，可济可覆，而无所恃，乃刳连乌，（连乌，疑是山名。刳，音枯。）以辟坦途。鬼工来并，人力罕用，沃日之大，（沃日之大，海也。）束成通沟；摩霄之阻，硩为高岸，（硩，音剔，又丑列切，毁也。《周官》有硩蔟氏。）而终古蒙利。公患疆埸之制，一彼一此，而不可常，（《左传》：疆埸之事，一彼一此，何常之有？）乃复铜柱，（《广州记》：马援到交趾，立铜柱为汉之极界。舟复之。马总充安南都护，夷獠便之，乃于汉所立铜柱处，以铜一千五百斤特铸二柱，刻书唐德，以继伏波之迹。以此志观之，则张公亦尝有是作，特史不书耳。）为正制。鼓铸既施，精坚是立。固圉之下，（圉，边陲。《左氏传》：亦聊以固吾圉也。）明若白黑，易野之守，（《周礼》：险野以人为主，易野以车为主。此言虽易而险也。易，以豉切。）险逾丘陵，而万世无虞。奇琛良货，（《尔雅》：琛，宝也。琛，丑林切。）溢于玉府；（《周礼》：玉府掌王之金玉玩好兵器，凡良货贿之藏。今本皆作玉府。）殊俗异类，盈于藁街。（《汉书·陈汤传》：郅支县头藁街。藁街，街名，蛮夷邸在此。邸，若唐鸿胪客馆。《三辅黄图》云：藁街在长安城门内。）优诏累旌其忠良，太史嗣书其功烈。就加国子祭酒，封武城男，食邑三百户。凡再策勋，（桓二年《左传》：反行饮至，舍爵策勋。言书勋于策，纪有功也。）至上柱国，三增秩至中散大夫。某年月薨于位，年若干。天子震悼，伤辞有加。（伤辞，谓赠策也。）明年，其降某官与宗人号奉裳帷，率其家老，咨于叔父延唐令某。卜宅于潭州某原。（孔子曰：卜其宅兆。宅，墓也。）葬用某月某日，人谋皆从，龟兆袭吉。（《书》：龟筮协从，卜不习吉。注云：习，因也。今作袭，亦因也。）乃刻兹石，著公之阀，以志于丘竁，（音钏，又充芮切，空圹也。《周礼》：大丧甫竁。）以告于幽明。铭曰：周限荆、衡，（荆、衡之地，在周非其所有，至秦始并为三十六郡。）秦开百粤。（秦始皇并天下，分为三十六郡。平百粤，又置闽中、南海、桂林、象郡四郡。《前汉》注：非一种，若今言百蛮也。粤，与越同。）交州之治，炎刘是设。（汉武帝元鼎元年，定越地以为交趾郡。）德大来服，道消自绝。伏波南征，（见上注。）汉威载烈。宛陵北附，（孙皓降晋，手书敕璜归顺。晋武帝封璜为宛陵侯。）晋政爰发。我唐流泽，光于有截。（《诗》：海外有截。注云：四海之外，截亦整齐。）皇帝中兴，武城授钺。（言舟为都护也。）肃肃武城，惟夫之哲。（《诗》：哲夫成城。）更历毗赞，（言舟为巡官副使也。）显扬彰彻。既受休命，秉兹峻节。度其谋猷，守以廉洁，厚农薄征，匪貊匪桀。（《孟子》：欲轻之于尧、舜之道者，大貊小貊也。欲重之于尧、舜之道者，大桀小桀也，注：貊，夷貊之人在荒服者，二十而取一，貊，音陌。）通商平货，有来胥悦。践山跨海，坚其鹤列。（《庄子》：必无盛鹤列于丽谯之间。注：鹤列，陈兵也。）制器足兵，溃兹蚁结。（《礼》：蚁结于四隅。）乌蛮屈服，文单翦灭。柔远开疆，会朝天阙。铜柱乃复，环山以硩。（《齐语》：环山于牢。环，绕也。硩，摘堕也。又见上注。硩，敕列切。）海无遘迕，（音午，又音忤。）寇罔逾越。琛赆之献，（赆，徐刃切，亦作赆。）周于穷发。（《庄子》：穷发之北。穷发，不毛之地。）帝嘉成德，载旌茂阀。增秩策勋，土封斯裂。位厄元侯，年亏大耋。（《易》：大耋之嗟凶。《说文》：年八十曰耋。耋，音迭。）邦人号呼，夷裔凄咽。卜葬长沙，连冈启穴。书铭荐辞，德音罔缺。○唐故邕管经略招讨等使朝散大夫持节都督邕州诸军事守邕州刺史兼御史中丞赐紫金鱼袋李公墓志铭（并序据葬在元和十四年，志是时作。）公讳某，（讳位。）字某，实惟文皇帝之玄孙。（太宗初谥文皇帝。）别子曰承乾，（《礼记·丧服小记》：别子为祖，继别为宗。详见下注。别，笔列切。）为皇太子，以藩爱逼夺，危栗致祸，后封恒山，为愍王，赠荆州大都督。（太宗长子承乾，武德三年封恒山王，九年立为皇太子。贞观中，魏王泰有宠于上，潜有夺嫡之意，由是废承乾为庶人。天宝中复故封。谥曰愍王。）继别曰象，蕲春郡太守，赠越州大都督，封郇国公。大宗曰玭，（《礼记》：别子为祖，继别为宗，继祢者为小宗。注曰：别子，为公子始来在此国者，后世以为祖。又曰：继别为宗者，别子之世嫡也。族人尊之，谓之大宗，是宗子也。又曰：继祢为小宗者，父之嫡也。兄弟尊之，谓之小宗。志谓别子曰承乾，继别曰象，大宗曰玭，以是推之可考矣。玭，步田、毗宾二切。《说文》云：玭，珠也。《夏书》作蠙。）太子詹事，赠秘书监。生廙，（异、翼二音。）尚书左丞。凡四代，有土田，居贵仕。公丕承之，以率南服，克荷天休，继有功德。公始以通经入崇文馆，（唐崇文馆学生二十人，课送举试如弘文馆。）登有司第，选同州参军，入佐金吾卫，（贞元十九年十一月，以振武节度使范希朝为右金吾大将军，奏位佐其府。）进太仆主簿，参引大驾。府移为左右神策行营兵马节度，以为推官。（永贞元年五月，以希朝为左右神策京西诸城镇行营兵马节度使，镇奉天。复奏位为府推官。）拜监察御史，赐绯鱼袋。凡二使，其率皆范司空希朝。（率，与帅同，将帅也。）进殿中侍御史、湖南都团练判官。（永贞元年十一月，以御史大夫薛苹为湖南都团练使。苹辟位为判官。）以宽通简大，辅治得中道，府迁主后事。师人爱慕，欲以贞元故事为请。（《唐·藩镇传》：安史乱天下，至肃宗，大难略平，君臣皆幸安，故瓜分河北地以授叛将，护养孽萌以成祸根。乱人乘之，遂擅署吏，以赋税自私，至大历、贞元之间，其弊尤甚。公谓贞元故事者，盖欲擅署之也。）公恐惧抑留，复徙浙东为都团练副使。（元和三年正月，苹自湖南迁浙东。）转侍御史，又徙浙西，（一本二徙字并作从。）如其职，（五年八月，苹迁，仍以位为副使。）加著作郎。凡三使，其率皆薛大夫苹。刺岳、信二州，得刘向秘书，以能卒化黄白，（《刘向传》：淮南有《枕中鸿宝苑秘书》，言神仙使鬼物为金之术。向幼而读诵，以为奇，献之，言黄金可成。上令典尚方铸作事。）日召徒试术，为仇家上变。就鞫无事，敕笞杀告者，犹降建州司马。（位为信州刺史，好黄老道，数祷祠。部将韦岳告位集方士图不轨，洪州监军高昌奏位谋大逆。追捕位，劾禁中。薛存诚、孔戣一日三表，请付御史台。诏戣与三司杂治。无反状，岳坐诬罔诛。贬位建州司马。诏曰：信州刺史李位，心希秘术，迹狎匪人，谓捕影之可求，乃先风之是点。名教之内，本无异端，典刑之中，岂容僻好？可守建州司马云。）陟刺泉州，会乌犭许夷（犭许字，诸《韵》无，疑是狺。《楚辞》：猛乌狺犬戎也。考之史传，盖是乌浒。乌浒，黄洞蛮也。一本作会乌浒夷叛，即无下刺字。《汉书·南蛮传》曰：交趾西有噉人国，今乌浒人是也。《选》：乌浒狼<月荒>。注：南夷别名。作浒是。）刺杀郡吏，驱缚农民。诏以公都督邕州兼御史中丞，赐紫金鱼袋，为经略招讨使。既至，则韬弓橐甲，（韬，弓衣。橐，囊也，所以藏甲。韬与弢同，它刀切。橐，音托。）去斥候，禁部内，无敢以贼名，使得自浣濯。（浣，胡管切。）诸酋长咸顿首送款，故虏护输税奉贡，愿比内郡人，遣子吏都督所。（言为吏于都督所也。）人复耕稼，无有威刑。居五月顷，有黑螭鼓江流，（螭，音痴，状似龙而无角。）坏北岸，直城南门，覆船杀人然后去。父老泣曰：“吾公其殆矣！”尝合汞、流黄、丹砂为紫丹，（汞，丹砂所化为水银也。汞，胡贡切，与澒同。）能入火不动，以为神，服之且十年。然卒以是病，暴下赤黑，数日薨。实元和十三年六月十五日，年五十七。僚宰庀事，有缇五两，（缇，赤帛也。两，疋也。《周礼》：无过五两。注：五两，十端也。缇，题、体二音。两，去声。）无金银泉贝，（泉，钱别名。贝《说文》：海介虫。）几不克敛。夷人号呼致币归。以明年月日葬，附其穆长安西南高阳原上。（穆，昭穆也。）夫人陈氏，先公十五年没。父昙，亦都督邕州终。（贞元十三年六月，以陈昙为邕州经略使。）孤孟舆，愿且文。亚曰仲权，次曰季谋，年自九岁以下。有两婿，博陵崔行俭，劲峭有立志；荥阳郑师贞，敏捷能群，皆闻名。铭曰：文浚维祥，（《文》：谓文皇帝。）实亘实延。家谗不嗣，（家，一作冢。）宗以支传。郇公克庸，詹事继贤。湜湜左丞，（湜，视力切，水清也。《诗》。湜其沚。）惟道之宣。公宽且惠，以教则顺。五参戎政，（谓佐金吾卫、左右神策行营、湖南、浙东、浙西，凡五府。）二佩郡印。（谓典岳、信二州。）师欢民爱，克怀以信。诐辞告讪。（一作讼。）卒白其讯。乌犭许猖狂，盗海剽山。帝命于南，逖彼群蛮。虎龙煌煌，英荡是将。（《周礼》：山国用虎节，泽国用龙节，皆金为之，英荡辅之。注：金为节，象龙虎之状。英荡，函器。或曰：英荡，画函。）舟之金玉，（《诗》：何以舟之？维玉及瑶。舟，带也。谓带以金玉。）以为公服。公既莅止，（莅，临莅也。《诗》：方叔莅止。）告以文理。推义赴仁，韬弓服矢。（韬，音韬。解见上。）辟是垣垒，完其父子。复我邦赋，弛予卒士。貌不功矜，情不伐喜。蛮人涕怀，投刃以俟。方底成绩，虫孽告妖。悍石构灾，升屋而号。（详见《礼记·丧大记》，谓以衣升屋招魂也，号辄曰皋某复矣。皋，长声也。）椎{髟介}卉裳，（潘曰：{髟介}，《说文》曰簪结也，一曰覆髻也。《书》：岛夷卉服。卉犹蕉葛之属。椎，音捶。{髟介}，音介。卉，诩里切。）来赙来观。膴々鳞原，（膴，美也。《诗》：周原膴々。膴，音武。鳞，一作鲜。鲜，善也。《诗》：度其鲜原。）祔之显魂。松柏芊芊，（芊芊，草盛貌。芊，音千。）封域安安。代有高坟，尧文之孙。○唐故邕管招讨副使试大理司直兼贵州刺史邓君墓志铭（并序邓氏出南阳、安定二望。商王武丁封叔父说于河北，是为邓侯，后因为氏。一曰本曼姓，春秋有邓侯吾离，后为楚所灭，因为氏焉。公谓刺史邓君为曼姓之裔，则系盖出此。京兆尹弘农公，杨凭也。据志云元和五年卒，明年某月日葬，志当是五年作云。）君讳某，字某，南阳人，汉司徒禹之世也。（禹，字仲华，南阳新野人，汉光武时为大司徒。）曾祖倚，皇连州普城令。（连，一本作建。）祖少立，皇沧州司马。考邕，皇左武卫兵曹参军。惟君敏给以御下，廉忠以承上，干蛊之称，（《易》：干父之蛊。蛊，事也。盅，音古。）洽于诸侯；信谨之迹，彰于所莅。故自始仕以至没世，未尝无闻焉。初以试太常寺奉礼郎，更职于剑南、湖南、江西，前后连帅，咸器其能，以柄于事。于剑南，（剑南节度使韦皋辟佐其府。）则亭拟阅实，（亭，亦平也。阅实，谓检阅核实之也。《书》：阅实其罪。）以循官刑，（《书》：鞭作官刑。注云：官事之刑。循，一作修。）尽哀敬之情，（《书》：哀敬折狱。敬，一作矜。）致淑问之颂，（《诗》：淑问如皋陶。淑问，善听讼也。）宽猛之适，克合于中。于湖南，（贞元十八年九月，以太常少卿杨凭为湖南观察使，以邓佐其府。）则外按属城，内专平准，莅丱人锡石之地，（《周礼》：丱人掌金玉锡石之地，而为之禁厉以守之。《说文》：丱，铜铁朴石也。与矿同。丱，虢猛切。）参凫氏鼓铸之功。（《周礼》：凫氏为钟。两栾谓之铣，铣间谓之于，于上谓之鼓。）溢山告祥，国用益赡，吏无并缘以巧法，（并，蒲浪切。）人无怨讟以苦役。（讟，音读，怨也。）凡处斯职，莫能加焉。于江西，（永贞元年十一月，以杨凭为江西观察使，以邓为从事。）则旁缉传置，下绳支郡，俾无有异政，以一于诏条，财赋之重，待君而理。无何，邕州经略使路公恕奏署试大理评事兼贵州刺史。（元和元年，邕管经略使路恕辟佐其府。）参帷幕之任，董龟虎之威，（龟，龟印。虎，虎符。谓其为贵州刺史也。）夷俗敬爱，革面受事。（《易》曰：小人革面。）朝廷将以武定南服，命安南大校御史中丞赵良金为邕州，（二年，以良金为邕州。）复以君兼招讨判官。录其异能，奏加司直，升招讨副使兼统横、廉、贵三州事。尨茸之下。（尨，乱貌。尨，莫江切。茸，如容切。）直道有立，犷悍之内，（犷，古猛切。悍，音汗。）义威必行。赋增而不扰，法一而无憾。然以忧栗闲于多虞，卒成耳目之塞，道致齿牙之猾。（《晋语》：献公卜伐骊戎。史苏占之曰：“遇兆，挟以衔骨，齿牙为猾。”齿牙为猾以象谗口之为害。道，一作遂。）元和五年五月二十一日，疾卒于公馆，年五十五。明年某月日，返葬于潭州某原。夫人陇西李氏，大理评事练之女，年三十三，贞元十六年终于郴州。有子四人，曰贽，曰某。贽十三年矣，哀礼具焉。京兆尹弘农公（杨凭时尹京兆。）始由湖南为江西，再以君为从事，知之最厚。痛君之能，不施于剧任，惜君之志，见屈于群疑，且以志授宗元，使备其阙。古者观其所使，而知在上之德；今也观其所使，（一本作以字。）而知在下之诚。呜呼！可无辞乎？铭曰：曼姓之裔，（《左传》：楚子夫人邓曼。邓，曼姓，后以国氏。）司徒隆汉。惟君是承，有植其干。始属奉常，出参藩翰。议谳西蜀，（谳，议狱也。谳，语蹇、鱼战、巨列三切。）平其狴犴。（《扬子》：狴犴使人多礼乎？狴犴，狱也。狴，部礼切。犴，音岸。）巡视南楚，总兹条贯。贸迁化居，（《书》：懋迁有无化居。今作贸。贸，交易也。化谓以其所有易其所无。居，谓近水者居鱼盐，近山者居林木之类也。）货殖攸赞。（子曰：赐不受命，而货殖焉。注：唯材货是封殖也。赞，助也。）改煎熔范，贡输增筭。（筭，数也。）既饬财赋，（饬，整备也。《周礼》饬化八材是也。）亦新传馆。（传，柱恋切。）去牧荒陬，（谓为贵州刺史。）肃其听断。敓襄攵以息，（敓襄攵，古夺攘字。）暴戾斯逭。行非选事，进不避难。始赖其宁，终闻见惮。（始，一本作治。）疾与忧积，志随魄散。年极中身，（《书》：文王受命惟中身。中身，年五十也。）葬兹高岸。才耶命耶？君子兴叹。○吕侍御恭墓志（公尝为《衡州刺史东平吕君温诔》，今志其弟侍御恭之墓，其称述二君盖详。元和八年癸巳，永州作。）吕氏世居河东，至延之始大，以御史大夫为浙东道节度大使。（乾元二年六月，以延之为浙江东节度使。）延之生渭，为中书舍人、尚书礼部侍郎，刺湖南七州。（渭字君载，贞元十三年为礼部尚书，知贡举，擢裴延龄子操居上第，会入閤，遗私谒之书于廷。九月，罢为湖南观察使。）生四子，温、恭、俭、让。以温为尚书郎，再赠至右仆射。（初赠陕州大都督。元和初，温为户部员外郎，再赠渭尚书右仆射。）恭字敬叔，他名曰宗礼，或以为字，实惟吕氏宗子。尚气节，有勇略，不事小谨。读从横书，（《汉书》：从横十二家，一百七篇。盖出于行人之官。从，子容切。）理《阴符》、《握机》、《孙子》之术，（《周书》：《阴符》九篇。《握机》，亦兵书名。《孙子》十三篇。）曰：“我师尚父胄也。（《诗》：维师尚父。师尚父吕望，恭之先也。）大父洎先人，咸统方岳。今天下将理平，蔡、兖、冀、幽，（蔡，吴元济。兖，李师道。冀，成德军。幽，卢龙军也。）洎戎犹负命。”蚤夜呼愤，以为宜得任爪牙，毕力通天子命，作文章咸道其志云。又曰：“由吾兄而上三世，世为进士。吾之文不坠教戒，独武事未克缵厥绪。”（缵，作管切。）因弃去。从山南西道节度府掌书记，（为山南西道节度使严砺掌书记。）预谋画，不甚合，以试守军卫佐加协律郎，入荐为长安主簿。复出，以监察御史参江南西道都团练军事。（元和二年正月，以韦丹为江南西道都团练使，恭为军府参军。）府表进殿中侍御史，（府，即江南西道。）为桂管都防御副使。元和八年，去桂州，相国尚书郑公遮留，假岭南道节度判官。（元和五年三月，以故相礼部尚书郑絪为岭南节度使。至此年，恭去桂州，絪留为府判官。一云郑余庆。）至广州，病痎疟加<疒带>，（痎，旧本作疥。胥山沈公谓当作痎。痎，梁元帝音该。又音皆。二日一发虐也。《说文》：热休寒作曰疟。疟，音虐。{疒带}，下病也。音带，又音帝。痎，一作瘄。《素问》曰：夏伤于暑，秋作痎疟。）六月二十八日卒。妻裴氏，户部尚书延龄女。有丈夫子三人：曰爽，曰瑰，曰特；女子三人：曰环，曰鸾，曰倩，皆幼。行于道而倩又死，遂以柩如洛阳，祔葬于大墓，款志。吕氏世仕至大官，皆有道，宜兴于世。温洎恭名为豪杰，知者以为是必立王功，活生人。不幸温刺衡州，年四十卒。（元和六年，温卒。）恭未及理人，年三十七又卒。世固有有其具而不及其用若温、恭者耶？恭貌奇壮，有大志，信善容物，宜寿考硕大，而又不克。吕氏之道恶乎兴！铭曰：沨沨之风乎不可追，（《左氏·襄二十九年传》：吴季札来聘，为之歌《齐》，札曰：“美哉，泱泱乎，大风也哉！表东海者，其太公乎？”为之歌《魏》，曰：“美哉，泱泱乎！”吕氏，太公后。当言泱泱，今作沨沨，误也。沨沨，大声也。沨，音冯。）有志之大乎今安归？吕君去我死乎吾谁依！○唐故岭南经略副使御史马君墓志（马君，史无传，表系亦莫详。时公在柳州作。）元和九年月日，扶风马君卒。命于守龟，（命，占也。）祔于先君食。（食者，以墨画龟，然后灼之，兆顺食墨则为吉也。）卜葬明年某月庚寅亦食。其孤使来以状谒铭，宗元删取其辞，曰：君凡受署，（署，辟置。）往来桂州、岭南、江西、荆南道，（往来，一作往事。）皆大府。凡命官，更佐军卫录王府事、（谓为王府录事参军。）番禺令、（番禺，广州县名，音潘愚。）江陵户曹录府事、（亦谓为江陵府录事参军。）监察御史，皆为显官。凡佐治，由巡官判官至押番舶使、（岭南节度府有押番舶使。舶，蛮夷泛海之舟。音白。）经略副使，皆所谓右职。（《汉书·文翁传》：太守举以为右职。注：高职也。又《贡禹传》：便巧史书习于计簿能欺上府者，以为右职。）凡所严事，御史中丞良、（良未详。）司徒佑、（兴元元年三月，杜佑为岭南节度使。）嗣曹王皋、（建中三年十月，以皋为江西观察使。贞元元年四月，徙荆南节度使。）尚书胄、（贞元十七年正月，以戴胄为江西观察使。八年二月，徙荆南节度使。）尚书伯仪、（大历十二年五月，以张伯仪为岭南节度使。建中三年三月，徙荆南节度使。）尚书昌，（元和元年四月，以赵昌为岭南节度使。三年四月，徙荆南节度使。）皆贤有劳诸侯。其善事，凡管岭南五府储跱，（五府，谓岭南、安南、桂、容、邕也。《韩文公集》有《送郑权尚书序》，曰：岭之南，其州七十。其二十二隶岭南节度府，其四十馀分四府，府各置帅。跱，丈里切。或作峙。）出卒致谷，以谋叶平哥舒晃，（大历八年九月，循州刺史哥舒晃反。十年十一月，江西观察使路嗣恭讨平之。）假守州邑，（《汉·南粤王传》：郡县之职，或守或假。谓为番禺令、江陵府等官。）民以便安。殄火讹，杀吏威，海盐增算，邦赋大减，所至皆用是理。年七十，不肯仕，曰：“吾为吏逾四十年，卒不见大者。今年至虑耗，（年至，谓七十当致仕也。今俗本误作年志。）终不能以筋力为人赢缩。”因罢休，以经书教子弟，不问外事。加七年，卒。君始以长者重许与闻，凡交大官，皆见礼。司徒佑尝以国事征，顾谓君曰：“愿以老母为累。”受托，奉视优崇，至忘其子之去。君讳某，字某。曾祖某，某官。（一有祖某，某官。）父某，某官。嗣子陇西李氏出，曰征，由进士为右卫胄曹，早没。次四子，皆京兆韦氏出，曰儆，曰仿，曰敏，曰庭。女一人，嫁柳氏，婿曰宗一。（宗一，公之弟也。）其铭曰：不懈于位，不替于谋。虑寇以平，（寇，口候切，一本作役。）抚民以苏。僣火不孽，（一本作孽火不作，一本作僣夫不孽。）悍吏不牟。（二句，即前所云殄火讹，杀吏威”也。牟，侵牟。）惟宝于盐，（盐，一作盬，一作监。）亦赢其筹。公以忠施，私以义跻。既至于年，乃静于怀。衣柔膳甘，子侍孙携。（侍，一作掖。）观经考古，教导斯齐。克寿克乐，呜呼终哉！于阴之原，爰位其墓。千万子孙，来拜来附。○唐故安州刺史兼侍御史贬柳州司马孟公墓志铭（孟公名常谦，事详注本篇。按公元和十年卒，志当作于十一年云。）孟氏之孤曰遵庆，奉其父命书九篇，善状一篇，（善状，行状也。）来告曰：月日君薨，月日将葬于某，敢请刻辞。呜呼！公自假左赞善大夫、桓王司马、（无桓王。）太常少卿，为义成军中军兵马使，（贞元二年九月，以贾耽为义成军节度使，耽辟常谦为中军兵马使。）其帅魏国公耽为宰相，（九年五月，耽入为宰相。）命公佐领军卫将军。（左右领军卫将军各二人。）事德宗、顺宗、今上，立朝九年，加朝议大夫。居丧，会用兵于赵，（一无于字。）起复，居故官，为左神策行营先锋兵马使（元和四年十月，诏削夺成德军节度使王承宗官爵，命神策右军中尉吐突承璀率兵讨之，以常谦为先锋兵马使。）知牙，而赵兵罢，（五年七月赦承宗。）不受禄，去金革，服丧终期。命安州刺史，仍加侍御史、安州防遏兵马使。贬柳州司马。公尝佐魏公平襄阳，（佐，一作从。）靖梁州，（大历十四年十一月，以耽为梁州刺史、山南西道节度使。建中三年十一月，以耽为襄州刺史、山南东道节度。常谦皆佐其府。）立义成军。（耽镇义成时，淄青李纳虽去王号，外奉朝旨，而心常蓄并吞之谋。耽待之不疑，淄青将士皆心服，不敢异谋。）魏公弘大恢奇，公能以任军政，是以又为卫将军。虔恭洁廉，动得礼节。伐赵之役，坚立堡垒，誓死麾下。法制明具，权力无能移。进不避患，退不败礼。安州迫寇壤，（安州迫淮西之境，时淮西吴元济叛。）多戎事，政出一切，吏以文持之，故贬。明年，（元和十年。）用兵于蔡，（一无于字。）朝廷诸公洎外诸侯，咸以公为请。未及征，气乘肺，溢为水浮肤而卒，年六十。惟公志专于中，貌严于外。尝立廷中毅然，望之若图形刻像。闻国难，辄不寝食，谋度愤吒。（陟驾切，怒也。）以故病不可治。曾祖某官，讳某。祖某官，讳某。父某官，讳某。公之讳曰常谦。子遵庆。弟曰某。铭曰：鲁仲孙氏，其世为孟。（孟氏世出鲁桓公子仲孙之后。仲孙为三桓之孟，故曰孟氏云。）贲勇光武，（贲，音奔。勇士孟贲。）轲儒绍圣。公传师法，以训戎政。执稽以庸，（稽，士卒兵器簿书也。《周礼》：听师田以简稽是也。）咸致厥命。济济于朝，冕服以光。墨非从利，（墨，谓墨其衰绖。）终役服丧。（服，一作复。）忠孝孔明，君子攸彰。（彰，一作明。）昔者云中，六级下吏。（魏尚为云中守，虏常一入，尚帅车骑击之。坐上功幕府差六级，文帝下之吏。）公刺于安，法亦可议。黜伏南荒，豪士歔欷。（歔音虚。欷音当协。）闻难以激，去食废寐。神乖气离，支膈莫遂。廷臣进言，侯伯拜章。帝命将施，俄仆于京。（京字误。）代山丸丸，植柏与松。（《诗》：松柏丸丸。丸丸，松柏高直之貌。它本作代山兀兀，恐非。）其名惟何？（名，一作下。）忠孝孟公。○故连州员外司马凌君权厝志（公与凌君，元和元年同贬员外司马。此志永州作。集又有《哭连州员外凌司马》诗，《别集》又有《后志》，而诸本不载，今列之此篇后。）年月日，（元和三年。）尚书都官员外郎、和州刺史、连州司马富春凌君讳准，卒于桂阳佛寺。（桂阳，连州。）先是六月，告于州刺史博陵崔君曰：“余尝学《黄帝书》，切脉视病。今余肝伏以涩，（脉涩而不滑也。涩，音色。）肾浮以代，将不腊而死，审矣。（腊，岁终，祭名。《左传》：虞不腊矣。）凡余之学孔氏为忠孝礼信，而事固大谬，（《史记》：事乃有大谬不然者。）卒不能有立乎世者，命也。臣道无以明乎国，子道无以成乎家。下之得罪于人，以谪徙丑地。上之得罚于天，以降被罪疾。余无以御也。敢以鬼事为累。”又告为老氏者某曰：“余生于辰，今而寓乎戌，（一本，戌作戊。元和三年，岁在戊子。）辰戌冲也，吾命与脉叶，其死矣乎！吾罪大，惧不克归柩于吾乡，是州之南有大冈不食，（《檀弓》：子高曰：我死，则择不食之地而葬我焉。注：不食，谓不垦耕。）吾甚乐焉，子其以是葬吾。”及是，咸如其言云。孤夷仲、求仲，以其先人之善余也，勤以志为请。呜呼！君字宗一，以孝悌闻于其乡。杭州刺史常召君以训于下。读书为文章，著《汉后春秋》二十余万言。又著《六经解围人文集》未就。有谋略，尚气节，周人之急，出货力犹弃粃粺。（粃，音匕。粺，旁卦切，与稗同。）年二十，以书干丞相。丞相以闻，试其文，日万言，擢为崇文馆校书郎。又以金吾兵曹为邠宁节度掌书记。泚泾之乱，（建中四年十月，泾原节度使姚令言反，推朱泚为主。准时为邠宁掌书记，以谋佐其节度使韩游环破贼有功。一无泚字。）以谋画佐元戎，常有大功，累加大理评事、御史，赐绯鱼袋。换节度判官，转殿中侍御史，府丧罢职。（贞元十二年五月，邠宁节度使张献甫卒。）后迁侍御史，为浙东廉使判官。（十八年正月，以常州刺史贾全为浙东观察使，以准为判官。）抚循罢人，（罢，音疲。）按验污吏。吏人敬爱，厥绩以懋，粹然而光，声闻于上，召以为翰林学士。（二十一年正月，自浙东召为翰林学士。）德宗崩，迩臣议秘三日乃下遗诏，君独抗危词，以语同列王伾，画其不可者十六七，乃以旦日发丧，（癸巳，德宗崩，甲午发丧。）六师万姓安其分。遂入为尚书郎，（迁尚书都官员外郎。）仍以文章侍从，由本官参度支，调发出纳，奸吏衰止。（王叔文兼度支盐铁副使，以准佐其府。一作奸利。）以连累出和州，降连州。（永贞元年九月，自都官员外郎贬和州刺史。十一月，再贬连州司马员外置同正员。）居母丧，不得归，而二弟继死。不食，哭泣，遂丧其明以没。盖君之行事如此，其报应如此。夫人高氏，在越。孤四人，南仲、殷仲在夫人所，未至。执友河东柳宗元哀君有道而不明白于天下，离愍逢尤夭其生，且又同过，（见题注。）故哭以为志，其辞哀焉。铭曰：噫凌君，生不淑。学孔氏，扬芬郁。好谋谟，富天禄。雠禁书，（谓准尝为崇文馆校书郎。）赞推毂。（谓为邠宁掌书记。）观灵龟，护贞卜。徙东越，诩明牧。（为浙东观察判官。）罢人苏，污吏覆。升侍从，躬启沃。匡危疑，兴大福。吏尚书，徒隶肃。佐经邦，财用足。道之踬，（音致。）身则辱。乌江垂，（乌江，和州。）九疑麓。（九疑，连州山名。）仍祸凶，遘兹酷。能知命，无怨毒。罪不泯，死由僇。（音戮。）何以葬？南岭曲。魂有灵，故乡复。封兹壤，归骨肉。为之铭，志陵谷。○故连州员外司马凌君墓后志元和某年月日，立太子，赦下。（元和四年，立太子宁王，肆赦。元和七年七月，立遂王宥为皇太子，降德音。二说未详孰是。）尝有非其罪，柩得返葬。凌氏孤夷仲、求仲，自连桂阳举其先人之柩，龟筮吉利，某年月归于杭之新城，祔于其墓。刻《前志》志其行，益以《后志》志其时，立碣于坟东南隅，申志于外。噫！亦勤矣。以其先人之行，宜克大于后，以其孤之志，宜克承于初。艰其躬以延于无穷，承而大宜哉。○故岭南盐铁院李侍御墓志（元和十四年作。）天宝中，诏李氏由凉武昭王以下，（凉武昭王名暠，字玄盛，唐高祖其七世孙也。）皆得籍宗正。故沂州刺史福，以姑臧人（姑臧，郡凉州。）附属于宁、岐为族。（宁王宪、岐王范，玄宗兄弟。）曾祖生乐寿令昱，昱生虢州司马叶，（马，一作田。）世以儒闻。叶生监察御史浣，字濯缨，明两经，仕历永兴、临晋尉。会天子方事诛伐，南平蔡，（元和十二年十月，平蔡州。）北服赵，（十三年四月，成德军节度使王承宗以德、棣二州归于有司。）西走戎，（戎，谓吐蕃。）东讨齐鲁。（东平节度使李师道。）五年间，兵征卒戍，籴行千里，凡进用，唯财赋为难。君以试大理评事佐荆南两税使，督天下诸侯之半，调食饶给，车击舟连。（或作运。）又守湖南盐铁转运院，（湖，一作湘。）以能迁官。移岭南，益积功劳，以介厉敦勤为率群吏先。（一无率字。）年五十三，元和十三年月日卒。妻庐江何氏，凡五世，世郑出，父曰士谔，季父曰士干，（士干，永泰二年及进士第，累为藩镇。）有大名。君之子二人，曰夔，曰导。女一人，曰某。夔、导皆幼，不能事，何夫人哭且戒。柩行万里，人咸观其礼焉。葬伊阙，用明年某月日甲子。铭曰：凉为帝基，（凉，即谓凉武昭王。）克顾厥胤。皇弘国牒，四邑显进。沂以属尊，世仕倚儒。宪宪濯缨，（宪，音显。）亦用学徒。既谷既官，式懋尔劳。四方用师，卒食之饶。致其廉介，率是诸侯。于荆于交，（佐荆南两税使。）关石是钧。（《书》：关石和钧。三十斤为钧，四钧为石。）邦有休功，惟吏之勤。冀施于大，以尽其有。孰司寿夭？君不克久。吉日来祔，伊阙之墓。子嗣孙承，有达宜兴。（《左传·昭七年》：圣人有明德者，若不当世，其后必有达人。）铭诏于神，永永是征。<hr>
