<h4>《集部·柳宗元集·卷十九  吊赞箴戒》<b class="x">作者：柳宗元</b></h4>
○吊苌弘文（晁无咎取此文于《变骚》曰：《吊苌弘文》者，宗元之所作也。苌弘，字叔，周灵王之贤臣，为刘文公之属大夫。敬王十年，刘文公与弘欲城成周，使告于晋。魏献子莅政，悦苌弘而与之合诸侯于狄泉。卫彪傒曰：苌弘其不殁乎！周《诗》有之曰：天之所坏，不可支也。及范、中行之难，周人杀苌弘。庄周云：苌弘死，藏其血，三年而化为碧。盖语其忠诚然也。宗元哀弘以忠死，故吊云。）有周之羸兮，（羸，力追切。）邦国异图。臣乘君则兮，王易为侯。威强逆制兮，郁命转幽。（“转”，一作“辅”。）疹蛊胶密兮，（疹，耻忍切，又音轸。字当作“疢”。蛊，音古，毒也。）肝胆为仇。（一作“尤”。）奸权蒙货兮，忠勇以刘。伊时云幸兮，大夫之羞。呜呼危哉！河、渭溃溢兮，横躯以抑。嵩高坼陊兮，（陊，文尔切，山崩，一曰山摧。）举手排直。压溺之不虑兮，坚刚以为式。知死不可挠兮，明章人极。夫何大夫之炳烈兮，王不寤夫谗贼。卒施快于剽狡兮，怛就制乎强国。（谓范、中行之难，苌弘与之，晋以为讨，周人杀苌弘。）松柏之斩刈兮，蓊茸欣植。（蓊，乌孔切。茸，如容、而陇二切。）盗骊折足兮，（周穆王八骏，其一曰盗骊。骊，音离。）罢驽抗臆。（罢，音皮。）鸷鸟之高翔兮，孽孤惴而不食。（惴，之瑞切。）窃畏忌以群朋兮，夫孰病百而伸一。挺寡以校众兮，古圣人之所难。矧援羸以威慠兮，兹固蹈殆而违安。杀身之匪予戚兮，闵宗周之不完。岂成城以夸功兮，哀清庙之将残。嫉彪子之肆诞兮，弥皇览以为谩。（《骚》云：皇览揆予初度兮。谩，平声。）姑舍道以从世兮，焉用夫考古而登贤。指白日以致愤兮，卒颓幽而不列。版上帝以飞精兮，黮廖廓而殄绝。（黮，徒敢切。）朅冯云以羾诉兮，（羾，音贡，一音红，飞声。）终冥冥以郁结。欲登山以号辞兮，愈洋洋以超忽。心沍涸其不化兮，（沍，音互。涸，音鹤，又胡故切。）形凝冰而自栗。图始而虑末兮，非大夫之操。陷瑕委厄兮，固衰世之道。知不可而愈进兮，誓不偷以自好。陈诚以定命兮，侔贞臣与为友。（“臣”下，一有“以”字。）比干之以仁义兮，（《论语》：微子去之，箕子为之奴，比干谏而死。孔子曰：“殷有三仁焉。”一本作“比干之仁义兮”，一作“比干之以仁义类兮”，一无“义”字。）缅辽绝以不群。伯夷殉洁以莫怨兮，（子贡曰：“伯夷、叔齐何人也？”曰：“古之贤人也。”曰：“怨乎？”曰：“求仁而得仁，又何怨。”）孰克轨其遗尘？苟端诚之内亏兮，虽耆老其谁珍？古固有一死兮，贤者乐得其所。大夫死忠兮，君子所与。呜呼哀哉！（“哉”下，一有“兮”字。）敬余忠甫。（一作“敬吊忠甫”，一作“敬吊予忠甫”。）○吊屈原文（晁无咎序此文于《变骚》曰：《吊屈原文》者，柳宗元之所作也。原没，贾谊过湘，初为赋以吊原。至扬雄，亦为文，而颇反其辞，自<山昬>山投诸江以吊之。谊愍原忠，逢时不祥，以比鸾凤、周鼎之窜弃；雄则以义责原，何必沉身？二人者不同，亦各从志也。及子厚得罪，与昔人离谗去国者异，太史公所谓虞卿非穷愁，亦不能著书以自见于世者。故补之论宗元之吊原，殆困而知悔者，其辞惭矣。）后先生盖千祀兮，余再逐而浮湘。（永贞元年九月，公初贬邵州刺史，十一月，再贬永州司马。湘，水名，出零陵县阳海山，北入江。）求先生之汨罗兮，（屈原为楚怀王左徒，以上官大夫谗于顷襄王，王怒，迁之。屈原至江滨，被发行吟泽畔，乃作《怀沙赋》，于是怀石自投汨罗以死。汨，音觅，水名，在长沙汨罗县。）揽蘅若以荐芳。（《离骚》：杂杜蘅与芳芷。揽，持也。蘅，杜蘅。若，杜若。并香草也。揽，鲁敢切。蘅，音行。）愿荒忽之顾怀兮，冀陈词而有光。（一作“明”。）先生之不从世兮，惟道是就。支离抢攘兮，（《贾谊传》云：国制抢攘。抢，千羊切。攘，如羊切。）遭世孔疚。（孔，甚也。疚，病也。《诗》：我心孔疚，疚，音究。）华虫荐壤兮，进御羔襃。（《书》：日月星辰、山龙华虫，作会宗彝。注：华，象也。虫，雉也。宗庙彝樽，以草虫等为饰。壤，土壤也。羊小者曰羔。襃，衣袂。《左传》襄十四年：卫右宰谷曰：“余狐裘而羔袖。”先生之意，盖以言贵者不获用，而贱者反得以进御云耳。襃与“袖”同。）牝鸡咿嚘兮，孤雄束咮。（《书》：牝鸡之晨，惟家之索。咮，喙也。盖亦以喻贤者不获伸其喙，而小人反肆其说耳，咿嚘，音伊忧。咮，与噣同，陟救切。）哇咬环观兮，蒙耳大吕。（哇咬，淫声也。《梁元帝纂要》：淫歌曰哇歌。谓淫声，乃环而观之，闻黄钟、大吕之声，则蒙耳而不听也。大吕，六吕之一。蒙，蔽也。哇，乌瓜切。咬，于交切。）堇喙以为羞兮，（堇，乌头。喙，乌喙。皆有毒者。羞，膳羞也。堇，音觐。）焚弃稷黍。犴狱之不知避兮，（《诗》：宜岸宜狱。注：乡亭之系曰犴，朝廷曰狱。）宫庭之不处。陷涂藉秽兮，（藉，慈夜切。）荣若绣黼。榱折火烈兮，（榱，室椽。周谓之榱，齐、鲁谓之桷。榱，音衰。）娱娱笑舞。（“娱娱”，一作“娭娭”。）谗巧之哓哓兮，（哓哓，惧也。《诗》：予维音哓哓。哓，欣么切，与“憢”同。）惑以为《咸池》。（咸池，黄帝乐名。）便媚鞠恧兮，（恧，女六切。）美逾西施。（《离骚》：有西施之美容。）谓谟言之怪诞兮，反置瑱而远违。（瑱者，以玉充耳。瑱，他甸切。）匿重痼以讳避兮，进俞、缓之不可为。（俞、缓，谓俞跗、秦缓也，二人古之良医。）何先生之凛凛兮，厉鍼石而从之。（“鍼”，与“针”同。）但仲尼之去鲁兮，（“去”下，一有“舍”字。）曰吾行之迟迟。（孔子去齐，接淅而行。去鲁，曰：“迟迟吾行也，去父母国之道也。”）柳下惠之直道兮，又焉往而可施？（柳下惠为士师，三黜而不去，且曰：“直道而事人，焉往而不三黜。”）今夫世之议夫子兮，曰胡隐忍而怀斯？惟达人之卓轨兮，固僻陋之所疑。委故都以从利兮，吾知先生之不忍；立而视其覆坠兮，又非先生之所志。穷与达固不渝兮，夫唯服道以守义。矧先生之悃愊兮，（悃，苦本切。愊，迫逼切。）滔大故而不贰。沉璜瘗佩兮。（瘗，于计切。）孰幽而不光？荃蕙蔽匿兮，胡久而不芳？（荃、蕙，皆香草。《离骚》：兰芷变而不芳兮，荃蕙化而为茅。荃，音孙。）先生之貌不可得兮，犹仿佛其文章。托遗编而叹喟兮，涣余涕之盈眶。（眶，音匡，目厓。）呵星辰而驱诡怪兮，（谓屈原放逐，见楚庙图画天地山川神灵谲诡，及古圣贤怪物行事，书其壁，呵而问之，作《天问》，假以稽疑而渫愤闷也。）夫孰救于崩亡？何挥霍夫雷霆兮，（一无“夫”字。）苟为是之荒茫。耀姱辞之<目党>朗兮，（姱，好也，又奢貌。<目党>，目无睛直视也，又不明。姱，音夸。<目党>，音傥。）世果以是之为狂。哀余衷之坎坎兮，独蕴愤而增伤。谅先生之不言兮，后之人又何望。（平声。）忠诚之既内激兮，抑衔忍而不长。羋为屈之几何兮，（《国语》：融之兴者，其在羋姓乎？羋，楚姓。屈楚同姓。羋，音弭。）胡独焚其中肠。吾哀今之为仕兮，庸有虑时之否臧！食君之禄畏不厚兮，悼得位之不昌。退自服以默默兮，曰吾言之不行。既媮风之不可去兮，（媮，音偷。）怀先生之可忘！○吊乐毅文（晁无咎曰：《吊乐毅文》者，宗元之所作也。乐毅，其先曰乐羊。燕昭王以子之之乱，而齐大败燕，昭王怨之，未尝一日而忘报齐也。乃先礼郭隗，而毅往委质焉，以为上将军，下齐七十馀城。田单间之，毅畏诛，遂降赵。以书遗燕惠王曰：“臣闻圣贤之君，功立而不废，故著于《春秋》；勇知之士，名成而不毁，故称于后世。”公伤毅之有功而不见知而以谗废也，故吊云。是以附诸《变骚》，一本作《吊乐生》文。）许纵自燕来，曰：燕之南有墓焉，其志曰（志谓石刻。）“乐生之墓”。余闻而哀之。其返也，与之文使吊焉。大厦之骞兮，风雨萃之。（骞，坏也。）车亡其轴兮，（大厦与轴，皆以喻毅。）乘者弃之。呜呼夫子兮，不幸类之。尚何为哉？昭不可留兮，道不可常。畏死疾走兮，（此即上所谓畏诛降赵之意。）狂顾傍徨。燕复为齐兮，（赵封毅于观津，号望诸君，尊宠毅以警动燕。齐田单与燕军战，逐燕北至河上，尽复齐地。）东海洋洋。嗟夫子之专直兮，不虑后而为防。胡去规而就矩兮，卒陷滞以流亡。惜功美之不就兮，俾愚昧之周章。岂夫子之不能兮，无亦恶是之遑遑。仁夫（《记·檀弓》：穆公曰：“仁夫公子重耳”。字本此。）对赵之悃款兮，（乐毅奔赵，赵与之谋伐燕。毅曰：“臣尝事燕，不敢闻命。”）诚不忍其故邦。君子之容与兮，（《离骚》：聊逍遥兮容与。）弥亿载而愈光。谅遭时之不然兮，匪谋虑之不长。跽陈辞以陨涕兮，（《离骚》：扌监茹蕙以掩涕兮，沾余襟之浪浪。跪敷衽以陈辞兮，耿吾既得此中正。跽，长跪也。）仰视天之茫茫。苟偷世之谓何兮，言余心之不臧！（“言”，一作“信”。）○伊尹五就桀赞（苏氏曰：汤之当王久矣，伊尹何疑焉？桀能改过而免于讨，可庶几也。能用伊尹而得志于天下，虽至愚知其不然。宗元意欲以此自解说其从二王之罪也。）伊尹五就桀。或疑曰：“汤之仁闻且见矣，桀之不仁闻且见矣，夫胡去就之亟也？”柳子曰：“恶，是吾所以见伊尹之大者也。彼伊尹，圣人也。圣人出于天下，不夏、商其心，心乎生民而已。曰：‘孰能由吾言？由吾言者为尧、舜，而吾生人尧、舜人矣？’退而思曰：‘汤诚仁，其功迟；桀诚不仁，朝吾从而暮及于天下可也。’于是就桀。桀果不可得，反而从汤。既而又思曰：‘尚可十一乎？使斯人蚤被其泽也。’又往就桀。桀不可，而又从汤。以至于百一、千一、万一，卒不可，乃相汤伐桀。俾汤为尧、舜，而人为尧、舜之人，是吾所以见伊尹之大者也。仁至于汤矣，四去之；不仁至于桀矣，五就之。大人之欲速其功如此。不然，汤、桀之辨，一恒人尽之矣，又奚以憧憧圣人之足观乎？（《易》：憧憧往来。憧，赤容切。）吾观圣人之急生人，莫若伊尹；伊尹之大，莫若于五就桀。”作《伊尹五就桀赞》：圣有伊尹，思德于民。往归汤之仁，曰仁则仁矣，非久不亲。退思其速之道，宜夏是因。就焉不可，复反亳殷。犹不忍其迟，亟往以观。（“观”，一作“亲”）庶狂作圣，（《书》：惟圣罔念作狂，惟狂克念作圣。“庶”，一作“度”。）一日胜残。（《论语》：善人为邦百年，亦可以胜残去杀。）至千万冀一，卒无其端。五往不疲，其心乃安。遂升自陑，（音而。）黜桀尊汤，遗民以完。大人无形，与道为偶。道之为大，为人父母。大矣伊尹，惟圣之首。既得其仁，犹病其久。恒人所疑，我之所大。呜呼远哉！志以为诲。○梁丘据赞（公逐远方，而近臣无一人为之地者，故曰激赞梁丘。）齐景有嬖，曰梁丘子，（梁丘据，字子犹，齐之嬖大夫。）同君不争，古号媚士。（《左传》昭二十年：齐侯曰：“唯据与我和夫？”晏子曰：“据亦同也，焉得为和？君所谓可，据亦曰可；君所谓否，据亦曰否。”）君悲亦悲，君喜亦喜。（《列子》云：齐景公游于牛山，北临其国城而流涕曰：“使古无死者，寡人将去斯而之何？”据从而泣。）曷贤不赞？卒赞于此。媚余所仇，激赞有以。梁丘之媚，顺心狎耳，终不挠厥政，不嫉反己。晏子躬相，梁丘不毁。恣其为政，政实允理。时睹晏子食，寡肉缺味。爱其不饱，告君使赐。中心乐焉，国用不坠。后之嬖君，罕或师是。导君以谀，闻正则忌。谗贤协恶，民蠹国圮。（部鄙切。）呜呼！岂惟贤不逮古，嬖亦莫类。梁丘可思，又况晏氏？激赞梁丘，（“激赞”，一作“赞是”。）心焉孔瘁！○霹雳琴赞引霹雳琴，零陵湘水西震馀枯桐之为也。（雷之甚者为震。）始枯桐生石上，说者言有蛟龙伏其窾，（音款，空也。）一夕暴震，为火之焚，至旦乃已，其余硿然，倒卧道上。（硿，苦东、户宋二切，石声。）震旁之民，稍柴薪之。超道人闻，取以为三琴。琴莫良于桐，桐之良，莫良于生石上，石上之枯，又加良焉，火之馀又加良焉，震之于火为异。是琴也，既良且异，合而为美，天下将不可载焉。（不可载，言美之至也。“载”，一作“再”。）微道人，天下之美几丧。余作赞辞，识其越之左与右，（《礼记》：朱弦而疏越。注云：越，琴底孔也，如字。）以著其事，又益以序，以为他传。辞曰：惟湘之涯，惟石之危。龙伏之灵，震焚之奇。既良而异，爰合其美。超实为之，赞者柳子。○尊胜幢赞（并序）以佛之为尊而尊是法，严之于顶，其为最胜宜也。既尊而胜矣，其为拔济尤大。尘飞而灾去，影及而福至，睦州于是诚焉不疑。（睦州，谓李睦州也。以李锜之叛得罪，贬循州。元和三年正月，以赦，量移永州。）砻石六觚，（《汉书》：破觚为圜，斫雕为朴，觚，谓方也。觚，音孤。）其长半寻，乃篆乃刻，立之为福（一本无“为福”二字。）马孺人之墓。（马孺人，睦州外妇。元和五年五月卒于永，因葬焉。公有《太府李卿外妇马淑志》，见《外集》。）孺人之生，奉佛道未尝敢怠。今既没，睦州又成其志，择最胜且尊之道文之于石，（“文”，一作“石”。）以延其休。则其生佛所得佛道，宜无疑也。赞曰：世所尊兮又尊道，胜无上兮以为宝。拔大苦兮升至真，灵合赞兮神而神。驾元气兮济玄津，谁为友兮上品人。德无已兮石无磷，（音，邻。）延永世兮奠坤垠。灵受福兮公之勤。○龙马图赞（并序公尝欲焚八骏之图，而独于此赞龙马之图，岂可信而不诬者耶？）始吾闻明皇帝在位，灵昌郡（灵昌，滑州郡名。）得异马于河，而莫知其形。（开元二十九年三月，滑州刺史李邕献马，肉鬛龙鳞臆，嘶不类马，日行三百里。）好事者涿人卢遵（遵，涿人，公之内弟。）以其图来示余。其状龙鳞、虺尾、（虺，许尾切。）拳髦、环目、肉鬛，（音猎。）马之灵怪有是耶？居帝闲，为马几二十年，从封禅郊籍，（开元十三年十一月，玄宗封泰山。二十三年正月，耕籍田。）鸣和銮者数十事。遇祸乱，帝西幸，（天宝十五年，玄宗幸蜀。）马至咸阳西入渭水，化为龙泳去，不知所终。且其来也宜于时，其去也存其神，是全德也。既睹其形，不可以不赞：灵和粹异，孕至神兮。倮尾童鬛，（倮，力果切。）疏紫鳞兮。巍然特出，瑞圣人兮。（颜延年《赭白马赋》：实有胜光吐图、畴德瑞圣之符焉。）理平和乐，百乐陈兮。（“百”，一作“礼”。）鸣銮在御，大路遵兮。（《诗》：遵大路兮。）世厖道悖，（厖，莫江切。）还吾真兮。哀鸣延首，渭水滨兮。沛焉潜泳，旋奫沦兮。（奫沦，水深广貌。奫，於伦切。）渊居海逝，灵无邻兮。出处孔时，类至仁兮。嗟尔众类，孰是伦兮。进昏死乱，阽厥身兮。（阽，音盐，又都念切，犹危也。）匪马之慕，吾谁亲兮？赞之斯图，宜世珍兮！○诫惧箴（或谓公忧、惧二箴，当王叔文将败时作，恐未必然。观其辞意，亦贬谪后作也。）人不知惧，恶可有为？知之为美，莫若去之。非曰童昏，昧昧忽思。祸至后惧，（“后”，一作“而”。）是诚不知。君子之惧，惧乎未始。几动乎微，事迁乎理。将言以思，将行以止。中决道符，乃顺而起。起而获祸，君子不耻。非道之愆，非中之诡。惧而为惧，虽惧焉如？君子不惧，为惧之初。○忧箴忧可无乎？无谁以宁！子如不忧，忧日以生。忧不可常，（一作“忧可常乎”。）常则谁怿？子常其忧，乃小人戚。敢问忧方，吾将告子：有闻不行，有过不徙；宜言不言，不宜而烦；宜退而勇，不宜而恐。中之诚恳，过又不及。忧之大方，唯是焉急！内不自得，甚泰为忧。省而不疚，虽死优游。所忧在道，不在乎祸。吉之先见，（《易》：几者动之微，吉之先见者也。）乃可无过。告子如斯，守之勿堕！○师友箴（并序）今之世，为人师者众笑之，举世不师，故道益离；为人友者，不以道而以利，举世无友，故道益弃。呜呼！生于是病矣，歌以为箴。既以儆己，又以诫人。不师如之何，吾何以成！不友如之何，吾何以增！吾欲从师，可从者谁？借有可从，举世笑之。吾欲取友，谁可取者？（《孟子》：尹公之他，端人也，其取友必端矣。）借有可取，中道或舍。仲尼不生，牙也久死，（鲍叔牙与管仲为友，后荐仲于桓公以为相。杜甫诗云：君不见管鲍贫时交，此道今人弃如土。）二人可作，惧吾不似。（“似”，一作“以”，韩作“不吾以”。）中焉可师，耻焉可友，谨是二物，用惕尔后。道苟在焉，佣丐为偶；道之反是，公侯以走。内考诸古，外考诸物，师乎友乎，敬尔毋忽！○敌戒皆知敌之仇，而不知为益之尤；皆知敌之害，而不知为利之大。秦有六国，兢兢以强，六国既除，讠<imgheight=32width=32border=0src=/bzk/Z137.bmp>讠<imgheight=32width=32border=0src=/bzk/Z137.bmp>乃亡。（谓秦灭齐、楚、燕、赵、韩、魏六国后，不二世而亡。讠<imgheight=32width=32border=0src=/bzk/Z137.bmp>讠<imgheight=32width=32border=0src=/bzk/Z137.bmp>，自得貌，又浅意。《说文》云：欺也。《孟子》：讠<imgheight=32width=32border=0src=/bzk/Z137.bmp>讠<imgheight=32width=32border=0src=/bzk/Z137.bmp>之声音颜色。讠<imgheight=32width=32border=0src=/bzk/Z137.bmp>，音怡，又汤何切。）晋败楚鄢，（音偃。）范文为患；（《左传》成十六年：晋师败楚于鄢陵。范文子曰：“君幼，诸臣不佞，何以及此，君其戒之！”）厉之不图，举国造怨。（《左传》成十七年：晋厉公侈，多外嬖，反自鄢陵，欲尽去群大夫而立其左右。）孟孙恶臧，孟死臧恤；药石去矣，吾亡无日。（《左氏》二十三年：孟孙恶臧孙，季孙爱之。孟孙卒，臧孙入哭，甚哀多涕，曰：“季孙之爱我，疾摆也；孟孙之恶我，药石也。美疢不如药石，孟孙死，吾亡无日矣。”）智能知之，犹卒以危；矧今之人，曾不是思！敌存而惧，敌去而舞，废备自盈，祗益为愈。（音庾，又音臾，病也。）敌存灭祸，敌去召过。有能知此，道大名播。惩病克寿，矜壮死暴。纵欲不戒，匪愚伊耄。我作戒诗，思者无咎。○三戒（并序东坡曰：予读柳子厚《三戒》而爱之，乃拟作《河豚鱼》、《乌贼鱼》二说，并序以自警。）吾恒恶世之人，不知推己之本，而乘物以逞，或依势以干非其类，出技以怒强，窃时以肆暴，然卒迨于祸。有客谈麋、驴、鼠三物，似其事，作《三戒》。△临江之麋临江之人，畋得麋麑，（音眉倪，鹿子也。）畜之。入门，群犬垂涎，扬尾皆来。其人怒，怛之。自是日抱就犬，习示之，使勿动，稍使与之戏。积久，犬皆如人意。麋麑稍大，忘己之麋也，以为犬良我友，抵触偃仆，益狎。犬畏主人，与之俯仰甚善，然时啖其舌。（啖，音淡。）三年，麋出门，见外犬在道甚众，走欲与为戏。外犬见而喜且怒，共杀食之，狼藉道上，麋至死不悟。△黔之驴黔无驴，有好事者船载以入。至则无可用，放之山下。虎见之，庞然大物也，以为神。蔽林间窥之，稍出近之，慭慭然莫相知。（慭，鱼仅切。慭慭，恭敬也，又张龂怒。）他日，驴一鸣，虎大骇远遁，以为且噬己也，甚恐。然往来视之，觉无异能者。益习其声，又近出前后，终不敢搏。稍近，益狎，荡倚冲冒，驴不胜怒，蹄之。虎因喜，计之曰：“技止此耳！’因跳踉大，（虎槛切。）断其喉，尽其肉，乃去。噫！形之尨也类有德，声之宏也类有能。向不出其技，虎虽猛，疑畏，卒不敢取。今若是焉，悲夫！△永某氏之鼠永有某氏者，畏日，拘忌异甚。以为己生岁直子，鼠，子神也。因爱鼠，不畜猫犬，（“犬”，一作“又”。）禁僮勿击鼠。仓廪庖厨，悉以恣鼠不问。由是鼠相告，皆来某氏，饱食而无祸。某氏室无完器，椸无完衣，（《方言》：榻前几，赵、魏之间谓之椸。一曰衣架。《礼记》：男女不同椸架。椸，音移。）饮食大率鼠之余也。昼累累与人兼行，（累，伦追切。）夜则窃啮斗暴，其声万状，不可以寝，终不厌。数岁，某氏徙居他州。后人来居，鼠为态如故。其人曰：“是阴类恶物也，盗暴尤甚，且何以至是乎哉！”假五六猫，阖门撤瓦，灌穴，购僮罗捕之。杀鼠如丘，弃之隐处，臰数月乃已。（臰，尺救切，与“臭”同。）呜呼！彼以其饱食无祸为可恒也哉！<hr>
