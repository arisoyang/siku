<h4>《集部·柳宗元集·卷二十六  记官署》<b class="x">作者：柳宗元</b></h4>
○监祭使壁记（注具本篇。）《礼·檀弓》曰：祭礼，与其敬不足而礼有馀也，不若礼不足而敬有馀也。（《檀弓》上篇之文。礼谓俎豆牲牢之属。）是必礼与敬皆足，而后祭之义行焉。《周礼》：祭仆视祭祀有司百官之戒具，诛其不敬者。（《周礼》：祭仆掌受命于王，以眂祭祀，而警戒祭祀有司，纠百官之戒具。既祭，率群有司而反命。以王命劳之，诛其不敬者。戒具，牲物。）汉以侍御史监祠。（《汉·百官志》：侍御史，凡郊庙之祠及大朝会、大封拜，则一人监威仪。有违失，则劾奏之。）《唐开元礼》：（明皇开元中，张说以《显庆礼》注前后不同，宜加折衷，以为唐礼，乃诏萧嵩等撰定，号《大唐开元礼》。）凡大祠若干，中祠若干，咸以御史监视，祠官有不如仪者以闻。（《旧史·职官志》：监察御史监祭礼，则阅牲牢省器服，不敬，则劾祭官。《新史·志》云：监察御史莅宴射习射及大祠中祠，视不如仪者以闻。）其刻印移书，则曰监祭使。宝应中，（肃宗上元二年，改元宝应。）尤异其礼，更号祠祭使，俄复其初。（兴元元年号监祭使。）又制，凡供祠之吏，虽当斋戒，得以决罚，由是礼与敬无不足者。圣人之于祭祀，非必神之也，盖亦附之教焉。事于天地，示有尊也，不肃则无以教敬；事于宗庙，示广孝也，不肃则无以教爱；事于有功烈者，示报德也，（《礼记》：法施于民则祀之，以死勤事则祀之，以劳定国则祀之，能御大菑则祀之，能捍大患则祀之。）不肃则无以劝善。凡肃之道，自法制始。奉法守制，由御史出者也。故将有事焉，则祠部上其日，吏部上其官，奉制书以来告，然后颁于有司，以谨百事。太常修其礼，光禄合其物，（《唐·志》：光禄卿一人，凡祭祀省牲镬濯溉。）百工之役，先一日咸至于祠而考阅焉。御史会公卿有司，执简而临之，（《左氏》云：南史闻太史尽死，执简以往。简，谓简策。）故其粢盛牲牢酒醴菜果之馔，（粢盛，音咨成。）必实于庖厨；钟鼓笙竽琴瑟戛击之乐，（《书》：戛击鸣球。注：戛击，即柷敔，所以止乐。戛，讫黠切。韩本无“笙竽”二字。）簨虡缀兆之数，（《释名》：所以悬鼓者，横曰簨，纵曰虡。《礼记》：缀兆舒疾，乐之文也。缀，谓舞者行列相连缀也。兆，谓位外之营兆也。簨虡，音笋巨。）必具于庭内；樽彝罍洗（罍洗，音雷藓。）俎豆醆斝之器，（醆斝，郁鬯樽，又玉爵名。醆，音盏。斝，音贾，音驾。）必絜于坛堂之上。奉奠之士，赞礼之童，乐工舞师洎执役而卫者，（“役”，一作“殳”。）咸引数其实，（“引数”，一本作“列若”。）设箠朴于堂下，以修官刑。（《书》：鞭作官刑。）而群吏莫敢不备物；罗奏牍于几上，以严天宪，而众官莫敢不尽诚。而祭之日，先升立于西阶之上，以待卒事。其礼之周旋，乐之节奏，必周知之，退而视其燔燎瘗埋，（瘗，亦埋也。燔，音烦。燎，音了。瘗，于例切。）终之以敬也。居常则饬四方祀贡之物，（饬，整也。《周礼》：以九贡致邦国之用，一曰祀贡。注：祀贡，犠牲包茅之属。）以时登于王府。服器之修具，祠宇之缮理，牛羊毛涤之节，（《周礼》：凡阳祀，用骍牲毛之。阴祀，用黝牲毛之。望祀，各以方之色牲毛之。毛之，取纯毛也。《礼记》：帝牛必在涤三月，稷牛唯具。涤，牢中所搜除处也。）三宫御廪之实，（《谷梁传》桓十四年：甸栗，而纳之三宫，三宫米，而藏之御廪。甸，甸师，掌田之官。三宫，三夫人。）毕备而听命焉。旧以监察御史之长居是职，贞元十九年十二月，御史多缺，（《旧史》：贞元十九年十一月，监察御史崔薳入台近不练故事，违式，流崖州。十二月，监察御史韩愈、李方叔皆得罪。）予班在三人之下，进而领焉。明年，中山刘禹锡（禹锡亦拜监察御史。）始复旧制。由礼与敬以临其人，而官事益理，制令有不宜于时者，必复于上，革而正之。于是始为记，求簿书，得为是职者若干人书焉。○四门助教厅壁记（四门学者，始于后魏时。以周人四郊之制辽远，故置四门。而唐又合之于太学。至是柳立、武儒衡、欧阳詹为之。按韩文有《欧阳生哀词》，序云：“贞元十五年冬，詹为国子四门助教。”则记之作，当在十五、六年间也。）周人置虞庠于四郊，以养国老，教胄子。《祭统》曰：天子设四学。盖其制也。（《礼记·祭义》：天子设四学。注：四学，谓四郊之虞庠。周人养国老于东胶，养庶老于虞庠。《书》：命夔典乐教胄子。胄子，国子也。今云“祭统”，误。）《易传·太初篇》曰：天子旦入东学，昼入南学，夕入西学，暮入北学。蔡邕引之，以定明堂之位焉。（《东汉·志》：蔡邕《明堂论》云：明堂者，天子太庙，所以崇礼其祖，配上帝者也。谨承天随时之令，昭令德宗祀之礼，明前功百辟之劳，起尊老敬长之义，显教幼诲稚之学。朝诸侯选造士于其中，故为大教之宫，而四学具焉。云云。凡此皆明堂、太室、辟雍、太学事通合之义也。）《大戴礼·保傅篇》曰：帝入东学以贵仁，入南学以贵信，入西学以贵德，入北学以贵爵。（“贵”，一作“尊”。《大戴礼·保傅篇》曰：帝入东学，尚亲而贵仁；帝入南学，尚齿而贵信；帝入西学，尚贤而贵德；帝入北学，尚贵而尊爵。）贾生述之，以明太子之教焉。（贾谊举《大戴礼·保傅篇》：帝入学之教于时政书曰：及太子少长，知妃色，则入于学。学者，所学之宫也，学礼曰云云。此五学者既成于上，则百姓黎民化辑于下矣。）故曰为大教之宫，而四学具焉。参明堂之政，原大教之极，其建置之道弘也。后魏太和中，立学于四门，置助教二十人。（《北史·刘芳传》：太和二十年，发敕立四门博士，于四门置学。古之四学，本在四郊，至是以其辽远，故始置于四门。）隋氏始隶于国子，而降置五人。皇朝始合于太学，又省至三人。员位弥简，其官尤难，非儒之通者不列也。四门学之制，掌国之上士、中士、下士凡三等，侯、伯、子、男凡四等。其子孙之为胄子者，（《旧史·志》：四门博士三人，助教三人。四门博士掌教文武七品以上及侯、伯、子、男之子为生者。）及庶士、庶人之子为俊士者，（《旧史》又云：若庶人之子为俊士生者，教法如太学。通四经业成，上于尚书吏部试登第者，加阶放选也。）使执其业而居其次，就师儒之官而考正焉。助教之职，佐博士以掌鼓箧榎楚之政令。（《学记》：入学鼓箧，孙其业也。榎楚二物，收其威也。注：鼓箧，击鼓警众，乃发箧出所治经业。榎，槚也。楚，荆也。二者所以朴挞犯礼者，榎，古雅切。）令分其人（一本无“令”字。）而教育之，其有通经力学者，必于岁之杪，升于礼部，听简试焉。课生徒之进退，必酌于中道，非博雅庄敬之流，固不得临于是，故有去而升于朝者。贺秘书由是为博士，（《旧史》：贺知章举进士，初授国子四门博士，迁太常博士，改太子宾客，授秘书监。）归散骑由是为左拾遗。（归崇敬，天宝中举博通坟典科，对策第一，迁四门博士。有诏举才可宰百里者，复策高等，授左拾遗。德宗时，迁翰林学士、左散骑常侍。）旧制以拾遗为八品清官，故必以名实者居于其位。贞元中，王化既成，经籍少间，有司命太学之官，颇以为易。专名誉、好文章者，咸耻为学官。至是，河东柳立始以前进士（贞元十年，立中进士。）求署兹职，天水武儒衡、闽中欧阳詹又继之。是岁为四门助教凡三人，皆文士，京师以为异。余与立同祖于方舆公，（方舆公，讳僧习，后魏时为扬州大中正、尚书右丞。方舆公盖公之八世祖。一本无“于方舆公”四字。）与武公同升于礼部，（贞元九年，公与儒衡同举进士，一本“武公”作“武君”。）与欧阳生同志于文。四门助教署未尝纪前人名氏，余故为之记，而由夫三子者始。○武功县丞厅壁记（武功县，属京兆。序言贞元十五年丞厅壁坏，官署旧记皆逸。后三年，陈南仲居是官，乃因其族子存持地图求为记，盖十八年也。公时为蓝田尉。）《殷颂》曰：“邦畿千里。”（《商颂·玄鸟》之文。）周制，千里之内曰甸服。（《王制》：千里之内曰甸，千里之外曰采，曰流。）《谷梁》谓之寰内诸侯，为王内臣，（《谷梁传》隐元年：祭伯来。寰内诸侯，非有天子命，不得出会诸侯。不正其外交，故弗与朝也。）其制甚重。今京兆尹理京师部二十有三县，（唐之京师，古雍州之地，秦之咸阳，而汉之长安也。唐属关内道。云京兆尹理京师，在隋时，领大兴、长安、新丰、渭南、郑、华阴、蓝田、鄠、盩厔、始平、武功、上宜、醴泉、泾阳、云阳、三原、宜君、同官、华原、富平、万年、高陵二十二县。唐初，改为雍州，而县之废置亦不一。）幅员之广，其犹古也。（《诗·商颂》：幅员既长。注：幅，广也。员，均也。）县吏之长曰令、曰丞。丞之位正八品下，（唐制，畿县丞二人，正八品下。）盖丞述六职以辅其令也。秦、汉有丞相，（《汉·表》：丞相，秦官，有左右。高祖置一丞相，后更名相国。）今尚书有左右丞，（唐制：尚书省，令一员，左右丞各一员。）御史有中丞，至于九卿之列，亦皆有丞，下以达天下之县。政有小大，其旨同也。武功为甸内大县，按其图，古后稷封有斄之地。（斄，后稷所封之地，《周纪》所谓“封弃于邰”是也。斄，与邰同，音胎。）秦作四十一县，斄、美阳、武功各异，至是合焉。（《汉·志》：右扶风有斄、美阳、武功三县。至是合而为一，故武功为甸内县，最大。）盖尝为稷州，已而复县。（武德三年，以武功、好畤、盩厔、扶风四县置稷州。盖因后稷所封为名。贞观元年，州废，县皆属京兆。天授中，复置稷州。大足元年，又废如初。）其土疆沃美高厚，有丘陵坟衍之大；（《周礼》：大司徒辨其山陵川泽丘陵坟衍原隰之名物。注：土高曰丘。大阜曰陵。水崖曰坟，下土曰衍。）其植物丰畅茂遂，有秬秠藿菽之宜。（《诗·生民》：爇之荏菽，荏菽旆旆。又曰：诞降嘉种，维秬维秠。注：荏菽，戎豆。秬，黑黍。秠，一稃二米。秬，音巨。秠，音丕。藿，胡各切。）其人善树蓺。（《孟子》：后稷树蓺五谷。）其俗有礼让，宜乎其《大雅》之遗烈焉。（上所云秬秠藿菽，见《诗·生民》。《生民》，《大雅》之文也。）贞元十五年，改邑于南里，既成新城，凡官署旧记，壁坏文逸，而未克继之者。后三年，而颍川陈南仲居是官，邑人宜之，号为简靖，因其族子存持地图以来谒余为记。夫以武功疆理之大，人徒之多，而陈生以简靖辅其理，斯固难矣。汉高帝尝诏天下，凡以战得爵，七大夫公乘以上，（“七”，一作“士”。）令丞与抗礼，故为吏益难。（汉高五年，诏曰：七大夫公乘以上，皆高爵也。异日秦民爵五大夫以上，令丞与亢礼。七大夫，公大夫也。爵第七，故谓之七大夫。公乘，爵第八。）今天子崇武念功，与汉初相类，分禁旅以守县，道武功为多。陈生为丞于是，而又职盗贼。其为理无败事，吾庸可度哉！（一作“吾庸可以度哉”。）为之记云。○盩厔县新食堂记（水曲曰盩，山曲曰厔。县属凤翔府。盩，音舟。厔，音窒。）贞元十八年五月某日，新作食堂于县内之右，始会食也。自兵兴以来，西郊捍戎，（唐自天宝乱后，兵政紊荡。肃宗时，京畿之西，以神策军镇之，皆有屯营。军司之人，散处畿内，皆恃势凌暴，民间苦之。此公谓“西郊捍戎”者也。）县为军垒二十有六年，（肃宗乾元元年，至德宗建中四年，为二十六年。是岁李希烈反。十月，泾原节度使姚令言反，犯京师，德宗如奉天。西郊之屯，至是去矣。）群吏咸寓于外。兵去邑荒，栋宇倾圮，又十有九年。（自建中四年至贞元十七年，为十九年。）不克以居。由是县之联事，（《周礼》：祭祀之联事。宾客之联事。联事，谓通职也。）离散而不属，（之欲切，连也。）凡其官僚，罕或觌见。及是，主簿某病之。于是且掌功役之任，（“功”，一作“工”。）俾复其邑居。廪库既成，学校既修，取其馀财，以构斯堂。其上栋（《易》：上栋下宇，以避风雨。）自南而北者，二十有二尺。周阿峻严，（周，谓四周。）列楹齐同。其饰之文质，阶之高下，视邑之大小与群吏之秩，不陋不盈。高山在前，流水在下，可以俯仰，可以宴乐。既成，得羡财，可以为食本，月权其赢，羞膳以充。乃合群吏于兹新堂，升降坐起，以班先后，始正位秩之叙；礼仪笑语，讲议往复，始会政事之要；筵席肃庄，樽俎静嘉，（一作“笾豆静嘉”。）燔炮烹<食任>，（炮，与炰同。<食任>，与饪同。）益以酒醴，始获僚友之乐。卒事而退，举欣欣焉，曰：惟礼食之来古也，（《晋语》：悼公使魏绛反役，与之礼食。）今京师百官，咸有斯制。甸服亦王之内邑，且官有联属，（一本无“联”字。）则宜统会以齐之也。向之离而今之合，其得失也远甚。我是以肃焉而庄，衎焉而和，群疑以亡，嘉言以彰，旨乎其在此堂也。不惟其馨香醉饱之谓，某之力也。夫宜伐石以志，使是道也不替于后。乃列其事来告，使余书之。○诸使兼御史中丞壁记（贞元二十年作。）古者，交政于四方谓之使。今之制，受命临戎，（一本无“戎”字。）职无所统属者，亦谓之使。凡使之号，盖专焉而行其道者也。开元以来，其制愈重，故取御史之名而加焉。至于今若干年，其兼中丞者若干人。（唐初，诸使未尝加御史之名，自明皇开元以来，使之制愈重，故有兼御史者。德宗时，置东都畿观察，而以留台御史中丞为之。建中间，又以御史中丞一员为理匦使，故兼御史中丞为使者不一。尝自开元初考之，至贞元二十年间，其有兼中丞为节度使者，曰杨国忠，曰令狐彰，曰宗正卿琬，曰卢群。有为节度观察处置使者，曰萧华。有为团练观察使者，曰李栖筠，曰李道昌。有为节度观察使者，曰张献恭。有为观察使者，曰杜亚，曰卫晏，曰杨顼。有为都团练使者，曰吴希光，曰张愔。有为经略使者，曰戴叔伦，曰张正元。有为册南诏使者，曰袁滋。有为节度留后者，曰田悦。明皇幸蜀，有为置顿阁道使者，曰韦谔，曰宋若思。是皆兼中丞者也。外又有自为中丞出为使者，或疏决囚徒，或赈恤水旱，或黜陟官吏。又有兼御史大夫而使者，或为节度，或为转运度支盐铁，或为防御诸使。）其使绝域，统兵戎，按州部，专货食，而柔远人，（一本“而”下有“能”字。）固王略，（《左传》：侵败王略。略，封境也。）齐风俗，和关石。大者戡复于内，（戡，音堪。）拓定于外。（拓，音托。）皆得以庄其威，张其声，其用远矣。假是名以莅厥职，而尊严若是，况乎总宪度于朝端，树风声于天下，其所以翼于君、正于人者，尤可以知也。（一无“以”字。）武公以厚德在位，（贞元二十年，武元衡迁御史中丞，时以详整称重。）甚宜其官。视其署，有记诸使中丞者而多阙漏，于是求其故于诏制，而又质于史氏，增益备具，遂命其属书之。（公时为监察御史，故云其属。）且曰：由其号（“号”，一作“名”。）而观其实，后之居于斯者，有以敬于事。○馆驿使壁记（唐都长安，属关内道，管州三十七，县百三十五。华、同、凤翔、邠、坊、商在京畿之四维，洋虽属山南道，而与京兆接，故关驿在焉。《新史·百官志》：驾部掌传驿，驿有长，举天下四方之所达，为驿千六百三十九。今记所载驿凡四十七，盖邦畿之内者也。大历以来，始命御史为之使，而印未刻。至是韩泰始铸印，而公为之记。次前篇，亦贞元二十年作也。）凡万国之会，四夷之来，天下之道途毕出于邦畿之内。（“毕”，一作“必”。）奉贡输赋，修职于王都者，入于近关，（一作“入觐于阙”。）则皆重足错毂，（错，交错。重，平声。）以听有司之命。征令赐予，（征，召也。）布政于下国者，出于甸服，（《王制》云：千里曰甸服。）而后按行成列，（行，乎刚切。）以就诸侯之馆。故馆驿之制，于千里之内尤重。自万年至于渭南，（万年、渭南，皆属京兆府。）其驿六，其蔽曰华州，其关曰潼关。（用《周官》文法。潼关在华州华阴。）自华而北界于栎阳，（栎阳，属华州。）其驿六，其蔽曰同州，其关曰蒲津。自灞而南至于蓝田，（灞水出蓝田谷，西北入于渭。蓝田，京兆府县。）其驿六，其蔽曰商州，其关曰武关。自长安至于盩厔，（长安属京兆府。盩厔初属京兆，后属凤翔府。）其驿十有一，其蔽曰洋州，其关曰华阳。自武功而西（一无“而”字。）至于好畤，（武功、好畤，皆京兆府县。畤，音止。）其驿三，其蔽曰凤翔府，其关曰陇关。自渭而北至于华原，（渭水出京兆。华原，京兆府县。）其驿九，其蔽曰坊州。自咸阳而西至于奉天，（咸阳、奉天，皆京兆府县。）其驿六，其蔽曰邠州。由四海之内，总而合之，以至于关；由关之内，束而会之，以至于王都。华人夷人往复而授馆者，（《周语》：司里不授馆。）旁午而至，传吏奉符而阅其数，（传吏，谓驿吏。古者，出入关皆合符而去。）县吏执牍而书其物。告至告去之役，不绝于道，寓望迎劳之礼，（《周礼》：畺有寓望。注：境界之上，有寄寓之舍，候望之人。）无旷于日。而春秋朝陵之邑，皆有传馆。其饮饫饩馈，（饫，于据切，燕食也。）咸出于丰给；缮完筑复，必归于整顿。列其田租，布其货利，权其入而用其积，（一作“列其货利权入”。）于是有出纳奇赢之数，勾会考校之政。大历十四年，始命御史为之使，（大历十四年，两京以御史一人知驿，号馆驿使。）俾考其成，以质于尚书。季月之晦，必合其簿书，以视其等列，而校其信宿，（一作“校之绝句”。）必称其制。有不当者，反之于官。尸其事者有劳焉，（一无“者”字。）则复于天子而优升之。劳大者增其官，其次者降其调之数，又其次犹异其考绩。官有不职，则以告而罪之，故月受俸二万于太府。史五人，承符者二人，皆有食焉。先是假废官之印而用之，贞元十九年，南阳韩泰告于上，（泰，字安平，贞元二十年，与公同为监察御史。）始铸使印而正其名。然其嗣当斯职，未尝有记之者。追而求之，盖数岁而往则失之矣。今余为之记，遂以韩氏为首。且曰修其职，故首之也。○岭南节度飨军堂记（一本有“使”字。公时为永州司马，记是时作。）唐制，岭南为五府，（五府，谓广州、安南、桂管、邕管、容管。岭南节度治广州。）府部州以十数。（部，犹管也。）其大小之戎，（大戎小戎，皆兵车也。《诗》：元戎十乘，以先启行。又曰：小戎俴收，五楘梁<车舟>。元戎所乘之车，谓之大戎。从后行者，谓之小戎。）号令之用，（号令，一作“名”字。）则听于节度使焉。其外大海多蛮夷，由流求、诃陵，（流求、诃陵二国，皆南番。）西抵大夏、康居，（大夏、康居，西域二国名，见《西汉》。）环水而国以百数，则统于押蕃舶使焉。（岭南节度兼押蕃舶使。舶，音白，大舟也。）内之幅员万里，（幅员，注见前。）以执秩拱稽，时听教命（《左传》僖二十七年：作执秩以正其官。执秩，主爵秩之名。《吴语》曰：拥铎拱稽。注云：拱，执也。稽，计兵名籍也。一本作“以就执秩拱玉稽”。）外之羁属数万里，（“外”下，一有“境”字，谓所管羁糜州。）以译言贽宝，岁帅贡职。合二使之重，（“合”下，一有“外”字。）以治于广州，故宾军之事，（《周官》五礼，吉、凶、宾、军、嘉。）宜无与校大。且宾有牲牢饔饩，（《诗》：虽有牲牢饔饩，不肯用也。注：牛羊豕为牲。系养者曰牢。熟曰饔。腥曰饩。一曰饔，熟食也。饩，馈饷也。）嘉乐好礼，（《左传》：嘉乐不野合。）以同远合疏；军有犒馈宴飨，劳旋勤归，（《诗》：《出车》以劳还，《杕杜》以勤归。）以群力一心。于是治也，闬闳阶序，（闬，闾也。《尔雅》：<imgheight=32width=32border=0src=/bzk/Z038.bmp>门谓之闳，东西墙谓之序。闬，音旰。<imgheight=32width=32border=0src=/bzk/Z038.bmp>，即巷字。）不可与他邦类，必厚栋大梁。（一作杗，屋栋。）夷庭高门，然后可以上充于揖让，下周于步武。今御史大夫扶风公廉广州，（元和四年，马总兼御史中丞，充岭南都护本管经略使。八年，自桂管观察使为广州刺史、岭南节度使。）且专二使，增德以来远人，申威以修戎政。大飨宴合乐，从其丰盈。先是为堂于治城西北陬，（子侯切，隅也。）其位，公北向，宾众南向，（一作“公北向面宾，众宾南向”。）奏部伎于其西，视泉池于其东。隅奥庳侧，（《尔雅》：西南隅谓之奥。）庭庑下陋，（一作“漏”。）日未及晡，（日加申时曰晡。晡，音逋。一作“昃”。）则赫炎当目，汗眩更起，而礼莫克终。故凡大宴飨、大宾旅，则寓于外垒，仪形不称。公于是始斥其制，为堂南面，横八楹，从十楹，向之宴位，化为东序，西又如之。其外更衣之次，膳食之宇，列观以游目，偶亭以展声，弥望极顾，莫究其往。泉池之旧，增浚益植，以暇以息，如在林壑。问工焉取，则师舆是供；（舆，众也。）问役焉取，则蛮隶是征；问材焉取，则隙宇是迁。或益其阙，伐山浮海，农贾拱手，张目视具。乃十月甲子克成，公命飨于新堂。幢牙茸纛，（幢，幡。牙，旗纛，古用犁牛尾，今军中大皂旗名纛。幢，传江切。）金节析羽，（《周礼》：山国用虎节，泽国用龙节，皆以金为之。）旆旗旟旞，（《周礼》：军吏载旗，百官载；旟。又曰：熊虎为旗，鸟隼为旟，全羽为旟，析羽为旌。旞，音遂。“旆”，一作“旂”。）咸饰于下。鼓以鼖晋，（鼖，音坟。）金以铎铙。（《周礼·夏官》：诸侯执贲鼓，军将执晋鼓，卒长执铙，两司马执铎。《鼓人》曰：以贲鼓鼓军事，以晋鼓鼓金奏，以金铙止鼓，以金铎通鼓。注：大鼓谓之贲，长八尺。晋鼓长六尺六寸。铙如铃，无舌有秉，执而鸣之，以止击鼓。）公与监军使，肃上宾，延郡僚，将校士吏，咸次于位。卉裳罽衣，（卉罽，皆蛮夷所服。《书》：岛夷卉服。卉，草也。罽，毡类，织毛为之。盖西胡毳布，若今毼及氍毹皆是。罽，音计。）胡夷蜑蛮，（蜑，音诞，南方夷曰蜑。）睢盱就列者，（睢盱，张目貌。《字林》：睢，仰目。盱，张目。睢，火佳切。）千人以上。鉶鼎体节，（鉶，盛羹之器。体，谓全体。节，谓支节。鉶，音刑。）燔炮胾炙，（胾，大脔也。炙，炙肉。胾，侧吏切。炙，之夜切。）羽鳞狸互之物，沉泛醍盎之齐，（《周礼》：酒正辨五齐之名，一曰泛齐，二曰醴齐，三曰盎齐，四曰缇齐，五曰沉齐。注云：泛者，泛泛然。盎，犹翁也，成而翁翁然。醍者，色红赤。又云：沉者，成而滓沉。醍，他礼切。齐，才诣切。）均饫于卒士。兴王之舞，（谓《七德舞》、《九功舞》之类。）服夷之伎，（唐有西凉伎、天竺伎、龟兹伎、安国伎、疏勒伎、康国伎之类。）揳击吹鼓之音，（揳，先结切。亦作“戛”。吹，去声。）飞腾幻怪之容，（幻怪，如鱼龙曼延之戏。“幻”，一作“眩”。）寰观于远迩。礼成乐遍，以叙而贺，且曰：“是邦临护之大，五人合之，（岭南节度兼五府讨击使。）非是堂之制不可以备物，非公之德不可以容众。旷于往初，肇自今兹，大和有人，以观远方，古之戎政，其曷用加此！”华元，名大夫也，杀羊而御者不及；（《左传》宣二年：宋华元御郑。将战，华元杀羊食士，其御羊斟不与。及战，曰：“畴昔之羊，子为政，今日之事，我为政。”与入郑师，故败。）霍去病，良将军也，余肉而士有饥色。（汉霍去病为侍中，贵不省士。其从军，上为遣太官赍数十乘。既还，重车余弃粱肉，而士有饥色。）犹克称能，以垂到今。矧兹具美，其道不废，愿访于金石，（“访”，一作“勒”。）以永示后祀。遂相与来告，且乞辞。某让不获，乃刻于兹石云。（一无“云”字。）○邠宁进奏院记（作之年月，具见本篇。）凡诸侯述职之礼，（《孟子》：诸侯朝于天子曰述职。述职者，述所职也。）必有栋宇建于京师。朝觐为修容之地，（《周礼》：春见曰朝，秋见曰觐。修容，谓修其仪容也。）会计为交政之所。（《孟子》曰：孔子尝为委吏矣，曰会计当而已矣。）其在周典，则皆邑以具汤沐；（《王制》：方伯为朝天子者，皆有汤沐之邑于天子之县内，视元士。注：给斋戒自洁清之用，浴用汤，沐用潘。）其在汉制，则皆互阝以奉朝请。（汉法，诸侯春见曰朝，秋见曰请。《文帝纪》云：至互阝而议之。颜师古注云：郡国朝宿之舍在京师者，率名曰互阝。丁礼切，与“邸”同，至也。）唐兴因之，则皆院以备进奏，（大历十二年五月，诸道互阝移在上都者，改为进奏院，吏曰留后。）政以之成，礼于是具，由旧章也。（《诗》：率由旧章。章，典章也。）皇帝宅位十一载，（《书》：朕宅帝位三十有三载。德宗大历十四年即位，至贞元五年，十一载。）悼边氓之未乂，恶凶虏之犹阻，博求群臣，以朗宁王张公为能。（贞元四年，吐蕃三万骑寇泾、邠等州。七月，授河中节度使浑瑊邠宁庆副元帅，以左金吾将军张献甫检校刑部尚书兼邠州刺史、邠宁节度观察使，代韩游瑰。史不载献甫封朗宁王。）俾其建节剖符，守股肱之郡，（汉文帝谓季布曰：“河东吾股肱郡，故特召君耳。”）统爪牙之职，（《诗》：祈父予王之爪牙。）董制三军，抚柔万人。乃新斯院，弘我旧规。（一作“制”。）高其闬闳，（《左传》襄三十一年：高其闬闳。）壮其门闾。以奉王制，以修古典，至敬也；以尊朝觐，以率贡职，至忠也。执忠与敬，臣道毕矣。公尝鸣佩执玉，展礼天朝。又尝伐叛获丑，献功魏阙。（四年九月，吐蕃寇宁州，献甫率众御之，斩首百馀级。）其余归时事，修常职，宾属受辞而来使，旅贲奉章而上谒。（《周礼》：旅贲氏，凡祭祀会同宾客，则服而趍。）稽疑于太宰，质政于有司，下及奔走之臣，传遽之役，川流环运，以达教令。大凡展采于中都，率由是焉。故领斯院者，必获历阊阖，（《楚辞》：排阊阖而望予。薛综注《西京赋》：紫微宫门，名曰阊阖。）登太清，仰万乘之威，而通内外之事。王宫九关而不间，（《楚辞》云：魂兮归来，君无上天些。虎豹九关，啄害下人些。注：天门九重，使虎豹执其关闭。）辕门十舍而如近，斯乃军府之要枢，（一作“会”。）邠宁之能政也。惟公端明而厚，温裕而肃，宏略特出，大志高迈。施德下邑，而黎人咸怀；设险西陲，（一作“捍敌西陲”。）而戎虏伏息。（献甫至镇，断山为堑，选岩要地筑烽堡。请复盐州及洪门、洛原镇屯兵，诏可。寻又遣兵马使魏光逐吐蕃，筑盐、夏二城，虏众畏，不敢入寇。）茂功溢于太常，（“茂”，一作“戎”。）盛烈动于人听，则斯院之设，乃他政之末者也。赞公于他政之末，故词不周德；称公于天子之都，故礼不称位，斯古道也。贞元十二年十月六日，河东柳宗元为记。○兴州江运记（事具本篇。）御史大夫严公，（贞元十五年，以兴州刺史严砺兼御史大夫，为山南西道节度使。砺本梓州盐亭县人。）牧于梁（《书》：华阳黑水惟梁州。梁，即唐山南西道。）五年。（自贞元十六年至二十一年，为五年。）嗣天子（贞元二十一年，顺宗即位，改元永贞。）举周、汉进律增秩之典，（“举”，一作“用”。《王制》：诸有功于民者加地进律。《汉书·循吏传》：二千石有治理效，辄以玺书勉励，增秩赐金。）以亲诸侯。谓公有功德理行，就加礼部尚书。（新旧《传》皆不载加礼部尚书。）是年四月，使中谒者（《汉书·百官表》：谒者掌宾赞受事。灌婴为中谒者，后常以阉人为之。）来锡公命。（《左传》文公元年，天王使毛伯来锡公命。）宾僚吏属，将校卒士，黧老童孺，填溢公门，（“公”，一作“于”。）舞跃欢呼，愿建碑纪德，垂亿万祀。公固不许，而相与怨咨，（“而”字上有“退”字。）遑遑如不饮食。于是西鄙之人，（“西”，一作“四”。）密以公刊山导江之事，（“密”，一作“私”。或无“公”字。）愿刻岩石。曰：维梁之西，其蔽曰某山，其守曰兴州。兴州之西为戎居，岁备亭障，实以精卒。以道之险隘，兵困于食，守用不固。公患之（一无“患之”二字。）曰：“吾尝为兴州，凡其土人之故，（一无“土”字。）吾能知之。自长举北至于青泥山，又西抵于成州，过栗亭川，逾宝井堡，崖谷峻隘，十里百折，负重而上，若蹈利刃。盛秋水潦，（郎到切。）穷冬雨雪，（一作“水潦于秋，雨雪于冬”。）深泥积水，相辅为害。颠踣腾藉，（踣，音匐，僵也。藉，慈夜切。《汉书》：相枕藉死。在下曰藉。）血流栈道。糗粮刍藁，填谷委山；马牛群畜，相藉物故。（“藉”，一作“枕”。）餫夫毕力，（餫，音运，野馈也。）守卒延颈，嗷嗷之声，其可哀也。若是者，绵三百里而馀。自长举之西，（“之”，一作“而”。）可以导江而下，二百里而至，昔之人莫得知也。吾受命于君而育斯人，其可已乎？”乃出军府之币，以备器用，即山僦功。（僦，即又切。）由是转巨石，仆大木，焚以炎火，沃以食醯，（馨兮切。）摧其坚刚，化为灰烬。畚锸之下，（畚，音本。锸，侧洽切。）易甚朽壤，（《新史·地理志》：兴州长举县，元和中，节度使严砺自县而西疏嘉陵江二百里，焚巨石，沃醯以碎之，通沟以馈成州戍兵。）乃辟乃垦，乃宣乃理。随山之曲直以休人力，顺地之高下以杀湍悍。（杀，所界切，衰小之也。）厥功既成，咸如其素。于是决去壅土，疏导江涛，万夫呼抃，莫不如志。雷腾云奔，百里一瞬，既会既远，澹为安流。（“澹”，一作“淡”。）烝徒讴歌，（《诗》：烝徒楫之。烝，众也。）枕卧而至，戍人无虞，专力待寇。惟我公之功，畴可侔也！而无以酬德，致其大愿，又不可得命。（一无“可”字。）矧公之始来，属当恶岁，府庾甚虚，器备甚殚，（音单。）饥馑昏札，（《左传》昭十九年：札瘥夭昏。注：夭死曰札，小疫曰瘥，短折曰夭，未名曰昏。）死徙充路。赖公节用爱人，克安而生，老穷有养，幼乳以遂，不问不使，咸得其志。公命鼓铸，库有利兵；公命屯田，师有余粮；（一本自“师有余粮”下无四十字，便与“杠梁以成”相接。）选徒练旅，有众孔武；平刑议狱，有众不黩；（音渎。）增石为防，膏我稻粱；岁无凶灾，家有积仓；传馆是饰，（传，直恋切。）旅忘其归；杠梁以成，（“杠”，一作“虹”。）人不履危。若是者，皆以戎隙帅士而为之，不出四方之力，（“方”，一作“人”。）而百役已就。且我西鄙之职官，（“且”字下，一有“非”字。）故不能具举。惟公和恒直方，廉毅信让，敦尚儒学，挹损贵位，率忠与仁，以厚其诚。其有可以安利于人者，行之坚勇，不俟终日，其兴功济物宜如此其大也。昔之为国者，惟水事为重。故有障大泽，（《左传》昭元年：台骀宣汾、洮，障大泽，颛帝嘉之，封诸汾川。）勤其官而受封国者矣。（一作“焉”。《礼记》：冥勤其官而水死。）西门遗利，史起兴叹。（《史记》：西门豹为邺令，发民凿十二渠，引河水灌民田，田皆溉，名闻天下，泽流后世。《汉书·沟洫志》：魏文侯时，西门豹为邺令，有令名。至文侯曾孙襄王时，与群臣饮酒，王祝曰：“令吾臣皆如西门豹之为人臣也！”史起进曰：“魏氏之行田也以百亩，邺独二百亩，是恶田也。漳水在其旁，西门豹不知用，是不智也。”于是以起为邺令。）白圭壑邻，孟子不与。（《孟子》：白圭曰：“丹之治水也愈于禹。”孟子曰：“子过矣。禹之治水，水之道也，是故禹以四海为壑。今吾子以邻国为壑，吾子过矣。”）公能夷险休劳，以惠万代，其功烈尤章章焉不可盖也。是用假辞谒工，勒而存之，用永宪于后祀。○全义县复北门记（全义，本名临源，大历四年更名，属桂州。集有《送卢遵序》云：“以余弃于南服，来从余五年矣。”盖遵游桂在元和四年，其为全义，四年后也。）贤者之兴，而愚者之废，废而复之为是，循而习之为非。（一作“贤之兴而愚之废，复之为是，循之为非”。）恒人犹且知之，不足乎列也。然而复其事必由乎贤者，推是类以从于政，其事可少哉？贤莫大于成功，愚莫大于■Ａ４７且诬。（■Ａ４７，音吝。）桂之中岭而邑者曰全义，卫公城之，南越以平。卢遵为全义，（卢遵，涿人，公之内弟也。）视其城，塞北门，凿他雉以出。问之，其门人（一无“门”字。）曰：“余百年矣。或曰：‘巫言是不利于令，故塞之。’或曰：‘以宾旅之多，有惧竭其饩馈者，欲回其途，故塞之。’”（一本回字下作“去声”二字。）遵曰：“是非■Ａ４７且诬欤？贤者之作，思利乎人。（“思”下，一有“以”字。）反是，罪也。余其复之。”询于群吏，（一有“群”字。）吏叶厥谋；上于大府，大府以俞；邑人便焉，欢舞里闾。居者思正其家，行者乐出其途。由道废邪，（一作“由是道以废邪”。）用贤弃愚，推以革物，宜民之苏。若是而不列，殆非孔子徒也。为之记云。<hr>
