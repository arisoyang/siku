<h4>《集部·柳宗元集·卷二十二  序》<b class="x">作者：柳宗元</b></h4>
<br>○送杨凝郎中使还汴宋诗后序（杨凝，字茂功，虢州弘农人，大历十三年进<br>士。初以吏部郎中为宣武军判官。贞元十二年，自汴朝正于京师。昌黎尝作《天<br>星行》以送其来，今自京还汴，公作此序以送其往云。）<br>谈者谓大梁（宣武军，古大梁之地。）多悍将劲卒，亟就滑乱，（滑，音骨，<br>亦乱也。亟，去吏切。）而未尝底宁。控制之术，难乎中道。盖以将骄卒暴，则<br>近忧且至，非所以和众而乂民也；将诛卒削，则外虞实生，非所以扞城而固圉也。<br>（《诗》：公侯干城。干，扞也。《左传》：亦聊以固吾圉也。圉，边陲也。）<br>是宜慰荐喣谕，（喣，火羽、吁句二切。）纳为腹心，然后威怀之道备。圣上于<br>是抚以表臣，赞以艺人，（《书》：大都小伯，艺人表臣。表臣，表干之臣。艺<br>人，道艺之人。贞元十一年七月，以董晋为宣武军节度，是抚以表臣也。八月，<br>以杨凝检校吏部，汴、宋、亳、颍观察判官，是赞以艺人也。）参刚柔而两用，<br>化逆顺而同道。既去大憝，（《书》：元恶大憝。憝，恶也。）遂安有众。<br>故杨公以谋议之隟，（与“隙”同。）对扬王庭，（贞元十四年冬，凝朝<br>正京师。）不逾时而承诏复命，（贞元十五年春，凝还汴。）示信于外诸侯。<br>（“示”，一作“出”。）时当朝之羽仪，凡同官之寮属，皆饯焉。容受童孺，<br>（公时年二十七。）使在末位。礼部郎中许公（许孟容，字公范。）以宏才奥学，<br>已任文字，顾唱在席，咸断章而赋焉。谓工部郎中崔公，（崔群，字敦诗。）文<br>为时雄，允宜首序。谓小子预离觞之馀沥，俾撰后序，编以继之。大凡军旅之制，<br>赞佐之重，崔公序之备矣。膺命受简，欲默不敢，故书谈者之辞，拜手以献，用<br>充余篇云。<br>○送崔群序（群，字敦诗。《唐史》有传。）<br>贞松产于岩岭，（贞，正也。）高直耸秀，条畅硕茂，粹然立于千仞之表。<br>（八尺曰仞。）和气之发也，禀至和之至者，必合以正性。于是有贞心劲质，用<br>固其本，御攘冰霜，以贯岁寒，（《论语》：“岁寒然后知松柏之后凋也。”贯<br>字用礼器贯四时字。）故君子仪之。（仪，法也。）清河崔敦诗，（敦诗，系出<br>清河。）有柔儒温文之道，以和其气，近仁复礼，（子曰：“克己复礼为仁。”）<br>物议归厚，其有禀者欤？有雅厚直方之诚，以正其性，悫论忠告，交道甚直，其<br>有合者欤？是故日章之声，（《礼记》：君子之道，暗然而日章。）振于京师。<br>尝与陇西李杓直、（李建，字杓直。）南阳韩安平（韩泰，字安平，）洎予交友。<br>杓直敦柔深明，冲旷坦夷，慕崔君之和；安平厉庄端毅，高朗振迈，说崔君之正；<br>余以刚柔不常，造次爽宜，（爽，差也。）求正于韩，袭和于李，就崔君而考其<br>中焉。忘言相视，默与道合。今将宁觐东周，（东周，谓洛阳。）振策于迈，<br>（《诗》：无小无大，从公于迈。）且饯于野，或命为之序。<br>余于崔君有通家之旧，外党之睦，然吾不以是合之。崔君以文学登于仪曹，<br>（贞元八年，群试礼部，中其科。）易攵于王庭。（易攵，与扬同。）甲俊造之<br>选，首雠校之列，（贞元十年，群举贤良方正，授秘书郎。）然吾不以是视之。<br>于其序也，载之其末云。<br>○送邠宁独孤书记赴辟命序<br>仆间岁（间，如字，近也。）骤游邠壃。（邠壃，邠州之界。邠音彬。<br>壃，与疆同。）今戎帅杨大夫时为候奄，（杨朝晟，字叔明，为邠宁节度使韩<br>游瑰都虞候。《左传》成十八年：张老为候奄。）尽护群校。（《汉·陈平传》：<br>尽护诸将。校者，以木为栏格，军部用之。故军尉皆以校为名。）用笞法箠令。<br>（汉景帝诏有司减笞法，定箠令。）不吐强御，（《诗》：柔亦不茹，刚亦不吐。<br>不侮鳏寡，不畏强御。）下莫有逗挠（《前汉》：廷尉当恢逗挠当斩。注，逗，<br>留止也。挠，屈弱也。）凌暴而犯令者。沉断壮勇，专志武力，出麾下，（麾，<br>大将之旗，《汉书》多作“戏”。）取主公之节钺而代之位，（游瑰御士宽，<br>军骄。张献甫来代，军遂乱。众胁监军，请以范希朝为节度。朝晟斩首恶者百馀<br>人，献甫遂入，朝晟加御史大夫。贞元九年，献甫卒，以朝晟为邠宁节度使。）<br>鹖冠者仰而荣之。（鹖冠，武士冠也。鹖，勇雉也。其斗一对死乃止。赵武灵王<br>以表武士，汉虎贲服之。徐广云：“鹖似黑雉，出上党。”）今又能旁贵文雅，<br>以符召文士之秀者河南独孤宓，（贞元十一年登第。）署为记室，俾职文翰，翕<br>然致得士之称于谈者之口。盖朝廷以勇爵论将帅，（《左传》襄二十一年：齐庄<br>公为勇爵，殖绰、郭最欲与焉。）岂滥也哉？独孤生与仲兄寔连举进士，（贞元<br>七年，寔举进士。）并时管记于汉中、新平二连帅府，（寔为山南西道节度严震<br>掌书记。新平郡，即邠州。）俱以笔砚承荷旧德，位未达而荣如贵仕，其难乎哉！<br>噫，自犬戎陷河右，逼西鄙，（广德元年七月，吐蕃入大震关，取河西、陇<br>右之地。）积兵备虞，（《左传》：不备不虞。注，虞，度也。）县道告劳，内<br>匮中府太仓之蓄，仅而获餍，投石而贾勇者，（《左传》：齐高固入晋师，桀石<br>以投入，禽之，曰：欲勇者贾余馀勇。）思所以奋力。论者以为天子且复河壖故<br>疆，（壖，而宣切。）拓达西戎，（拓，音托。）而罢诸侯之兵。则曳裾戎幕之<br>下，（《汉·邹阳传》：何王之门，不可曳长裾乎。）专弄文墨，为壮夫捧腹，<br>甚未可也！吾子历览古今之变，而通其得失，是将植密画于借箸之宴，发群谋于<br>章奏之笔，上为明天子论列熟计，而导扬威命。然后谈笑樽俎，赋从军之乐。<br>（魏建安二十年，曹公西征张鲁，降之。王粲作诗美其事，略云：从军有苦乐，<br>但问所从谁？）移书飞文，谕告西土劫胁之伍，俾其箪食壶浆，犒迎王师，在吾<br>子而已！往慎辞令，使谕蜀之书。（汉武帝时，唐蒙通夜郎，僰中民大惊恐，上<br>使司马相如责蒙，因以文告谕巴蜀民，以非上意。）燕然之文，（汉和帝时，窦<br>宪破北匈奴，登燕然山，刻石勒功，纪汉威德，令班固作铭。）炳列于汉史，真<br>可慕也。不然，是琐琐者，恶足置齿牙间而荣吾子哉？<br>○同吴武陵送前桂州杜留后诗序（公谪永州时，吴武陵亦坐事流永，此序云<br>同吴武陵，当作于永也。）<br>观室者，观其隅。（廉隅也。）隅之巍然，直方以固，则其中必端庄宏达可<br>居者也。人孰异夫是？今若杜君之隅可观，（杜君，名周士，贞元十七年中进士<br>第。）而中可居，居之者德也。赞南方之理，理是以大；总留府之政，（为桂管<br>观察留后。）政是以光。其道不挠，好古书百家言，洋洋满车，行则与俱，止则<br>相对，积为义府，（《左传》：《诗》、《书》，义之府。）溢为高文。悫而和，<br>肆而信，岂《诗》所谓“抑抑威仪，惟德之隅”者耶？（《大雅·抑》之诗。）<br>今往也，有以其道闻于天子。天子唯士之求为急，杜君欲辞争臣侍从之位，其可<br>得乎？濮阳吴武陵，直而甚文，乐杜君之道，作诗以言。余犹吴也，故于是乎序<br>焉。<br>○送宁国范明府诗序<br>近制，凡得仕于王者，岁登名于吏部，吏部则必参其等列，分而合之，率三<br>十人以为曹，谓之甲。名书为三，其一藏之有司，其二藏之中书洎门下。每大选<br>置大考绩，必关决会验而视其成。（成，谓成事品式。）有不合者，下有司，罢<br>去甚众。由是吏得为奸以立威，贼知以弄权，诡窃窜易，（诡，古委切。窜，取<br>乱切。）而莫示其实。必求端悫而习于事、辩达而勤其务者，命之官而掌之。居<br>三年，则又益其官而后去其职。（益，迁也。）<br>有范氏传真者，始来京师，近臣多言其美。宰相闻之，用以为是职。在门下，<br>甚获休问。初命京兆武功尉。既有成绩，复于有司，为宣州宁国令。咸曰：由邦<br>畿而调者，命东西部尉以为美仕。范生曰：“不然。夫仕之为美，利乎人之谓也。<br>与其给于供备，孰若安于化导。故求发吾所学者，施于物而已矣。夫为吏者，人<br>役也。役于人而食其力，可无报耶？今吾将致其慈爱礼节，而去其欺伪凌暴，以<br>惠斯人，而后有其禄，庶可平吾心而不愧于色。苟获是焉，足矣。”季弟为殿中<br>侍御史，（《旧史·范传正传》：言自渭南尉拜监察殿中侍御史。时又有范传式、<br>传规皆中第。）以是言也告于其僚，（公时为监察御史，与传正为僚。）咸悦而<br>尚之。故为诗以重其去，而使余为序。<br>○送幸南容归使联句诗序（南容，洪州人。）<br>昔汉室方盛，文章之徒合于京师，亦既充金马、（一有“盈”字。）石渠，<br>（《公孙弘传》：待诏金马门。《扬雄传》：历金门，上玉堂。颜师古云：金门，<br>金马门也。《施雠传》：与五经诸儒杂论同异于石渠阁。颜师古云：石渠，在未<br>央殿北，以此藏秘书也。《史记》：金马门，宦者署门，旁有铜马，故曰金马门。<br>汉时，贤良待诏于此。《三辅故事》曰：石渠阁，在大秘殿北，以阁秘书，萧何<br>所造。班固作《西都赋》云：内设金马、石渠之署。）则又溢于诸侯，求达其道。<br>故枚乘客于吴，（枚乘，字叔，淮阴人，为吴王濞郎中。）相如游于梁，（司马<br>相如，字长卿，景帝时，以赀为郎。梁孝王来朝，从游说之士邹阳、枚乘、严忌<br>之徒，相如见而说之，因病免，客游梁。）其或致书匡主，用极其志，节之大者<br>也；（谓濞谋逆，乘奏书谏。）适时观变，以成其性，道之茂者也。（谓相如也。）<br>渤海幸君，既登于太常之籍，（贞元元年，南容中进士第。）又膺邯郸之召，<br>（邯郸，赵故都，盖本而言之。）北会元戎，直道自达，吾侪器其略；南聘天朝，<br>相礼述职，（《孟子》：诸侯朝于天子曰述职。）公卿多其仪。合度于易于之间，<br>（《礼记·檀弓》：诸侯之来辱敝邑者，易则易，于则于，易于杂者，未之有也。<br>注：易谓君礼，于谓臣礼。）虽枚生之节，长卿之道，无以尚也。冬十有二月，<br>朝右礼备，复于辕门，（《项羽纪》：诸侯将入辕门。张晏注云：军行以车为阵，<br>辕相向为门，故曰辕门。）我同升之友，（南容与公同登进士第。）是用荣其趣<br>舍，惜其离旷，卜兹良夜，咏叹其美。比词联韵，奇藻递发。烂若编贝，（《东<br>方朔传》：齿若编贝。）粲如贯珠。（《礼记》：累累乎，端如贯珠。）琅琅清<br>响，交动左右。群公以侍御之往也，予阙其述，命系而序焉。<br>○送李判官往桂州序<br>士之习为吏者，恒病于少文。（《汉·周勃传》：其椎少文如此。）故给而<br>不肆；饰于华者，尝病于无断，故放而不制。今李生学于诗有年矣，吟咏风赋，<br>颇闻于人。至于是州，（永州。）惟州之牧咨焉。以赞戎事而糺群吏，甚直且<br>武，岂所谓吏而华者耶？以府丧罢去，（谓刺史崔君敏卒。）择而之乎有礼之邦。<br>推是道也以往，然而不际于礼，则吾不知也。<br>○送苑论登第后归觐诗序<br>八年冬，（贞元八年。）余与马邑苑言扬（论字言扬，齐大夫苑何忌之后。）<br>联贡于京师。自时而后，车必挂<车慧>，（于岁切，又音彗，车辅也。）席必交衽。<br>量其志，知其达于昭代；究其文，辩其胜于太常。探而讨之，则明韬于垇厚之质，<br>行浮于休显之闻。游公卿之间，质直而不犯，恪谨而不慑。交同列之群，以诚信<br>闻。余拜而兄之，以为执谊而固。临节不夺，在兄而已。<br>是岁小司徒顾公守春官之缺，而权择士之柄。（户部侍郎顾少连权礼部侍郎，<br>知贡举。）明年春，（贞元九年。）同趋权衡之下，并就重轻之试。观其掉鞅于<br>术艺之场，（掉鞅字，出《左传》宣十二年，公凡两用之。）游刃乎文翰之林，<br>（《庄子》：恢恢乎游刃有馀地矣。）风雨生于笔札，（“生”，一作“交”。）<br>云霞发于简牍，左右圜视，（贾谊言：动一亲戚，天下圜视而起。圜视，谓圜睛<br>正视也。）朋侪拱手，甚可壮也。二月丙子，有司题甲乙之科，（《汉·儒林传》：<br>岁课甲科为郎中，乙科为太子舍人，丙科补文学掌故。）揭于南宫，（南宫，礼<br>部。）余与兄又联登焉。余不厚颜怀愧而陪其游久矣。<br>夏四月，告归荆、衡，拜手行迈，轮移都门之辙，辕指秦岭之路。（秦岭，<br>南山。）方将高堂称庆，里闬更贺，（闬，音翰，闾也。）曳裾峨冠，荣南诸侯<br>之邦，遐登王粲之楼，高视刘表之榻，（董卓作乱，王粲避难荆州依刘表，遂登<br>江陵城楼，因怀归而作赋。）桂枝片玉，（《晋书》：郄诜为雍州刺史，武帝于<br>东堂会送，问诜曰：“卿自以为何如”？诜曰：“臣举贤良对策为天下第一，犹<br>桂林之一枝，昆山之片玉。”）光生于家。是宜砥商、雒之阻艰，（《诗》：周<br>道如砥。砥，砺石，言其平也。）带江、汉之浩荡，（《汉史》：黄河如带。带<br>江、汉者，视之如带也。）以谈笑顾眄，超越千里而无倦极也。（《汉书》：<br>《上林赋》：穷极倦■Ａ４５。）然而景炽气燠，往即南方，乘陵炎云，呼吸温<br>风。可无敬乎？慎进药石，保安其躬，是亦非兄之所宜私也。群公追饯于霸陵，<br>列筵而觞，送远之赋，圭璋交映。或授首简于余曰：“子得非知言扬者乎。（一<br>无“得”字。）安得而默耶？”余受而书之，编于群玉之右，非不知让，贵传信<br>焉尔。<br>○送萧炼登第后南归序<br>始余幼时，拜兄于九江郡，（汉九江郡，在唐属淮南道。自唐以来，以江州<br>为九江。）睹其乐嗜经书，慕山薮，凝和抱质，气象甚茂，虽在绮纨，（《汉书》：<br>班伯在绮襦纨袴之间。绮，细绫。纨，素也。）而私心慕焉。厥后窃理文字，先<br>礼而冠，（《礼记》：二十曰弱冠。）遇兄于泽宫之中。（《礼记》：天子将祭，<br>必先习射于泽。泽者，所以择士也。注云：泽，宫名。）观其德如九江之拜，盖<br>世俗所不能移也。自是战艺三北，（《史记》：管仲三战三走，鲍叔不以为怯。<br>《汉·高祖纪》“追北”字注，韦昭曰：北，右臂字也，背去而走也。师古曰：<br>北，阴幽之处，故谓退败奔走者为北。《老子》曰：万物向阳而负阴。《说文》：<br>北，乖也。《史记》曰：纣为朝歌北鄙之音。北，败也。鄙，陋也。是知北即训<br>乖训败，无劳借音。）左次陋巷。（《易》：师左次无咎。）余亟会于其居，<br>（亟，去易切。）视其道如泽宫之遇，亦挫抑所不能屈也。逾时而名擢太常，<br>（贞元十二年，礼部侍郎吕渭知贡举，试《日五色赋》、《春台晴望诗》，炼中<br>第。）声动京国，士辈仰慕，顾眄有耀。余获贺于蔡通儒氏，窥其志，如陋巷之<br>会，又得意所不能迁也。君子志正而气一，诚纯而分定，未尝摽出处为二道，判<br>屈伸于异门也。固其本，养其正，如斯而已矣。<br>吾兄先觉而守道，独立而全和，贞确端懿，雅不羁俗，君子之素也。亦既升<br>名天官，（天官，吏部也。）告余东游，是将乘商於，（商於，即今之商州。其<br>西二百里，有古於城，张仪献商於之地，即此。）浮汉池，历郢城，下武昌，复<br>于我始见之地。则朋旧之徒，含喜来迎；宗姻之列，加礼以待；舟舆所略，贺声<br>盈耳；离群之思，（《礼记》：离群而索居亦已久矣。）行益少矣。仆不腆，<br>（腆，善也。）见邀为序。狂夫之言，非所以志君子也，自达而已。<br>○送班孝廉擢第归东川觐省序<br>陇西辛殆庶，（殆庶与班肃同年进士，公亦尝有序送之。）猥称吾文宜叙事，<br>晨持缣素，以班孝廉之行为请。（贞元十七年，礼部侍郎高郢知贡举，班肃第一。）<br>且曰：“夫人殆所谓吉士也。愿而信，质而礼。言不黩慢，行不进越。其先两汉<br>间继修文儒，世其家业。（班固自序，言之详矣。）其风流后胤，耽学笃志之士，<br>（耽，都含切。）往往出于其门。今夫人研精典坟，不告劬勚。（劬勚，劳也。<br>勚，羊至切。）属者举乡里，登春官，获居其甲焉。家于蜀之东道，其严君以客<br>卿之位，赞是方岳，（《书》：诸侯朝于方岳。此言方岳，谓东川节度使。）为<br>大夫良。今将拜庆宁觐，光耀族属，是其可歌也。道出于南郑，外王父以将相之<br>重，九命赤社，为诸侯师。（严震，字遐闻，梓州盐亭人。贞元中，为山南西道<br>节度使。《周礼·大宗伯》云：九命作伯。《韩诗外传》：将封诸侯，各取其方<br>色土，苴以白茅为社。《左传》：寡君中此，为诸侯师。）今又将亟驾省谒，从<br>容燕喜，（《诗》：鲁侯燕喜。）是又可歌也。故我与河南独孤申叔、（申叔字<br>子重。）赵郡李行纯、行敏等（行敏字中明。）若干人皆歌之矣。若乃序者，固<br>吾子宜之。”柳子曰：“吾尝读《王命论》（班彪所作。）及《汉书》，嘉其立<br>言。彼生彪、固之胄欤？相国冯翊王公，（德宗幸奉天，进封严震冯翊郡王、中<br>书门下。贞元十三年卒。见震本传。晏元献曰：宜去“王”字。）功在社稷，德<br>在生人。其门子弟游文章之府者，吾尝与之齿。（震子悈、协、公弼、公贶。）<br>彼生严氏之出欤？承世家之儒风，沐外族之休光。彼生专圣人之书，而趋君子之<br>林，宜矣哉！”遂如辛氏之谈，濡翰于素，因寓于辞曰：为我谢子之舅氏，珠玉<br>将至，得无修容乎！（《礼记》曰：入于其厩而修容焉。注：更庄饰也。）<br>○送独孤申叔侍亲往河东序<br>河东，古吾土也，（《左传》：温吾故也。语法本此。柳氏本河东人也。）<br>家世迁徙，莫能就绪。闻其间有大河、条山，气盖关左，文士往往彷徉临望，<br>（彷徉，音旁羊，徘徊也。）坐得胜概焉。吾固翘翘褰裳，奋怀旧都，（《离骚》：<br>又何怀乎故都。）日以滋甚。独孤生，周人也，（独孤生，名申叔，字子重，贞<br>元十三年中第。）往而先我。且又爱慕文雅，甚达经要，才与身长，（上声。）<br>志益强力。挟是而东，夫岂徒往乎？温清奉引之隟，（与“隙”同。）必有美<br>制。倘飞以示我，我将易观而待，所不敢忽。<br>古之序者，期以申导志义，不为富厚，而今也反是。生至于晋，出吾斯文于<br>笔砚之伍，其有评我太简者，慎勿以知文许之。<br>○送豆卢膺秀才南游序<br>君子病无乎内而饰乎外，有乎内而不饰乎外者。无乎内而饰乎外，则是设覆<br>为阱也，祸孰大焉；有乎内而不饰乎外，则是焚梓毁璞也，诟孰甚焉！（诟，古<br>候切。）于是有切磋琢磨镞砺栝羽之道，（《家语》：子路曰：“南山有竹，不<br>揉自直，斩而用之，达乎犀甲。如此言之，何学之有？”孔子曰：“栝而羽之，<br>镞而砺之，其入之不亦深乎？”镞，作木切。）圣人以为重。豆卢生，内之有者<br>也，余是以好之，而欲其遂焉。而恒以幼孤羸馁为惧，恤恤焉游诸侯求给乎是，<br>是固所以有乎内者也。然而不克专志于学，饰乎外者未大，吾愿子以《诗》、<br>《礼》为冠屦，以《春秋》为襟带，以图史为佩服，琅乎璆璜冲牙之响发焉，<br>（《诗》“杂佩”注，谓珩璜琚瑀冲牙之类。又《记》：佩玉有冲牙。注：冲牙<br>居中，以前后触也。璆，美玉名，出昆仑。璆，渠幽切。）煌乎山龙华虫之采列<br>焉，（华虫，雉也。）则揖让周旋乎宗庙朝廷斯可也。惜乎余无禄食于世，不克<br>称其欲，成其志，而姑欲其速反也，故诗而序云。<br>○送赵大秀才往江陵谒赵尚书序（在永州作，序自可见。）<br>士之知感激许与，常欲以有报为志者，则凡志乎道者，咸愿为之。如赵生，<br>庶乎哉！来谓余曰：“宗人尚书以硕德崇功，由交、广临荆州，（宗人，指赵宗<br>儒也。元和初，检校礼部尚书、东都留守，三迁为吏部尚书、荆南节度使。一曰：<br>赵昌，字洪祚，天水人。贞元二十年三月，自国子司业为安南都护。安南，即交<br>州。元和元年四月，转户部尚书，为岭南节度使。三年四月，迁荆南节度使。）<br>仁我若子姓，（《汉书·田蚡传》：跪起如子姓。《史记·外戚世家》：或不能<br>成子姓。注云：郑玄注《礼记》云：姓者子姓，谓众孙也。）恩礼重厚。有贤子<br>为御史，好学而甚文，友我若同生，欢欣交通，我诚乐为之用，甚不辞也。不幸<br>遭重痼，六旬而后知人。方其急也，大惧不克报尚书公之恩，又惧无以当御史君<br>之心以没。每念于是，未尝不■Ａ２８然内伤，（■Ａ２８，许力切，伤痛也。）<br>若受锋刃。自是而后，调药石，时饮食，生血补气，强筋植骨，荣卫之和，膂力<br>之刚，迨今兹始全。然为人（一无“兹”字。）舒干抗首，文翰端丽，（一有<br>“其”字。）材足以用，敢辞而往，以效于戏下。”（《汉书·韩信传》：居戏<br>下。注：旌戏之下也。戏，大将之旗。戏，亦作“麾”。）其言云尔。<br>自吾窜永州三年，（一作四年。）赵生亟见。视其状，恭谨愿悫；（“恭”，<br>一作“专”。）观其迹，温密简静；闻其言，径直端诚。自尚书之为荆州，（<br>“之为”，一本止作“理”字。）异政日至。至则赵生喜抃起立，（“喜”，或<br>作“震”。）伸目四顾，不啻若自己而为之者。诚宜有报知己之道，又诚宜有大<br>贤而为之知也。是行也，赵生其将奋六翮，翔千里，以为辕门大府之重。（辕门，<br>谓以车为门。）增羽仪之盛，其道美矣。故余继之以辞。<br><hr>
