<h4>《集部·柳宗元集·卷三十四  书》<b class="x">作者：柳宗元</b></h4>
<br>○与太学诸生喜诣阙留阳城司业书（城字亢宗，自谏议大夫迁国子司业，以<br>事出为道州刺史。太学诸生诣阙请留之，公遗诸生书，勉励其志。时公作集贤正<br>字云。）<br>二十六日，（贞元十四年九月也。）集贤殿正字柳宗元敬致尺牍，（《说文》：<br>牍，书版也。长一尺，故云尺牍。）太学诸生足下：始朝廷用谏议大夫阳公为司<br>业，（《阳城传》：德宗召城为谏议大夫。及裴延龄诬逐陆贽、张滂、李充等，<br>城乃约拾遗王仲舒，守延英阁，上疏极论延龄罪，且显语曰：“延龄为相，吾当<br>取白麻坏之。”贞元十一年七月，坐是下迁国子司业。）诸生陶煦醇懿，熙然大<br>洽，于兹四祀而已，诏书出为道州。（贞元十四年，太学生薛约言事得罪，谪连<br>州，城送之郊外。帝恶城党有罪，出为道州刺史。）仆时通籍光范门，（通籍者，<br>按《汉书》注，为二尺竹牒，记其年纪、名字、物色，悬之宫门，按省相应乃得<br>入，是为通籍。）就职书府，闻之悒然不喜。非特为诸生戚戚也，乃仆亦失其师<br>表，而莫有所矜式焉。（一有“既”字。）而署吏有传致诏草者，仆得观之。盖<br>主上知阳公甚熟，嘉美显宠，勤至备厚，乃知欲烦阳公宣风裔土，（一无“知”<br>字。）覃布美化于黎献也。遂宽然少喜，如获慰荐于天子休命。然而退自感悼，<br>幸生明圣不讳之代，不能布露所蓄，论列大体，闻于下执事，冀少见采取，而还<br>阳公之南也。翌日，退自书府，就车于司马门外，闻之于抱关掌管者，道诸生爱<br>慕阳公之德教，不忍其去，顿首西阙下，恳悃至愿乞留如故者百数十人。（城之<br>出，太学诸生何蕃、李傥、王鲁卿、李谭等二百人，顿首阙下，请留城。守阙下<br>数日，为吏遮抑不得上。）辄用抚手喜甚，震抃不宁，不意古道复形于今。仆尝<br>读李元礼、（李元礼，李膺也。传云：太学诸生三万余人，郭林宗、贾伟节为之<br>冠，并与李膺、陈蕃、王畅更相褒重。学中语曰：天下模楷李元礼。）嵇叔夜传，<br>（《晋书》：嵇叔夜名康，坐吕安事，将刑东市，太学生三千人请以为师，不许。）<br>观其言太学生徒仰阙赴诉者，仆谓讫千百年不可睹闻，乃今日闻而睹之，诚诸生<br>见赐甚盛。<br>於戏！（音乌希。）始仆少时，尝有意游太学，受师说，以植志持身焉。当<br>时说者咸曰：“太学生聚为朋曹，侮老慢贤，有堕窳败业（窳，音庾。）而利口<br>食者，有崇饰恶言而肆斗讼者，（《左传》：文十八年，毁信废忠，崇饰恶言。）<br>有凌傲长上而谇骂有司者。（《汉书》：立而谇语。谇，苏内切。责让也。）其<br>退然自克，特殊于众人者无几耳。”仆闻之，恟骇怛悸。（恟，许勇、虚容<br>二切。怛，当割切。悸，其季切。）良痛其游圣人之门，而众为是<口沓><口沓>也。<br>（《孟子》：事君无义，进退无礼，言则非先王之道者，犹<口沓>々也。<口沓>，<br>徒合切。与沓同。）遂退托乡闾家塾，考厉志业，过太学之门而不敢跼顾，尚何<br>能仰视其学徒者哉！今乃奋志厉义，出乎千百年之表，何闻见之乖剌欤？（剌，<br>卢达切。）岂说者过也，将亦时异人异，无向时之桀害者耶？其无乃阳公之渐渍<br>导训，（渐，子廉切。渍，疾智切。）明效所致乎？未如是，服圣人遗教，居天<br>子太学，可无愧矣。<br>於戏！阳公有博厚恢弘之德，能并容善伪，（一无“并”字。）来者不拒。<br>曩闻有狂惑小生，（谓薛约也。）依托门下，或乃飞文陈愚，丑行无赖，而论者<br>以为言，谓阳公过于纳污，（《左传》：川泽纳污。）无人师之道。是大不然。<br>仲尼吾党狂狷，（《论语》：吾党之小子狂简，斐然成章，不知所以裁之。狷，<br>古显切，又古县切。）南郭献讥；（《荀子·法行》篇：南郭惠子问于子贡曰：<br>“夫子之门何其杂也？”子贡曰：“君子正身以俟，欲来者不拒，欲去者不止。<br>良医之门多病人。隐栝之侧多枉材，是以杂也。”）曾参徒七十二人，致祸负刍；<br>（《孟子》：曾子居武城，有越寇。曾子曰：“无寓人于我室，毁伤其薪木。”<br>寇退，则曰：“修我墙屋，我将反。”左右曰：“寇至，则先去以为民望；寇退<br>则反，殆于不可。”沈犹行曰：“是非汝所知也。昔沈犹有负刍之祸，从先生者<br>七十人，未有与焉。”）孟轲馆齐，从者窃屦。（孟子之滕，馆于上宫。有业屦<br>于牖上，馆人求之不得。或曰：“若是乎从者之廋也。”曰：“子以是为窃屦来<br>欤？”曰：“殆非也。”）彼一圣两贤人，继为大儒，然犹不免，如之何其拒人<br>也？（见《论语·子张》篇。）俞、扁之门。（俞跗、扁鹊，皆良医也。）不拒<br>病夫；绳墨之侧，不拒枉材；师儒之席，不拒曲士，理固然也。且阳公之在于朝，<br>四方闻风，仰而尊之，贪冒苟进邪薄之夫，庶得少沮其志，不遂其恶，虽微师尹<br>之位，而人实具瞻焉。与其宣风一方，覃化一州，其功之远近，又可量哉！诸生<br>之言非独为己也，于国体实甚宜，愿诸生勿得私之。（一无“得”字。）想复再<br>上，故少佐笔端耳。勖此良志。（勖，音旭。）俾为史者有以纪述也。努力多贺。<br>（努，奴古切，勉也。）柳宗元白。<br>○答韦中立论师道书（中立，史无传。《新史·年表》云：潭州刺史彪之孙。<br>不书爵位。观其求师好学之志，公答以数千言，尽以平生为文真诀告之，必当时<br>佳士也。书中谓“余居南中九年”，此书元和八年在永作。集有《送韦七秀才下<br>第序》，言中立文高行愿，而不录于有司，当在此书后作。中立于元和十四年中<br>第。）<br>二十一日，宗元白：辱书云欲相师，仆道不笃，业甚浅近，环顾其中，未见<br>可师者。虽常好言论，为文章，甚不自是也。不意吾子自京师来蛮夷间，乃幸见<br>取。仆自卜固无取，假令有取，亦不敢为人师。为众人师且不敢，况敢为吾子师<br>乎？<br>孟子称“人之患在好为人师”。由魏、晋氏以下，人益不事师。今之世，不<br>闻有师，有辄哗笑之，以为狂人。独韩愈奋不顾流俗，犯笑侮，收召后学，作<br>《师说》，因抗颜而为师。世果群怪聚骂，指目牵引，而增与为言辞。愈以是得<br>狂名，居长安，炊不暇熟，又挈挈而东，如是者数矣。屈子赋曰：“邑犬群吠，<br>吠所怪也。”（出《怀沙赋》。）仆往闻庸蜀之南，恒雨少日，日出则犬吠，余<br>以为过言。前六七年，仆来南，二年冬，幸大雪，逾岭被南越中数州，数州之犬，<br>皆苍黄吠噬狂走者累日，至无雪乃已，然后始信前所闻者。今韩愈既自以为蜀之<br>日，而吾子又欲使吾为越之雪，不以病乎？非独见病，亦以病吾子。然雪与日岂<br>有过哉？顾吠者犬耳。（楼昉曰：此子厚薄处。）度今天下不吠者几人，而谁敢<br>衒怪于群目，以召闹取怒乎？<br>仆自谪过以来，益少志虑。居南中九年，增脚气病，渐不喜闹，岂可使呶呶<br>者（呶，尼交切。）早暮咈吾耳，（咈，音佛。戾也。）骚吾心？则固僵仆<br>烦愦，（乎外切。）愈不可过矣。平居望外，遭齿舌不少，独欠为人师耳。<br>抑又闻之，古者重冠礼，将以责成人之道，是圣人所尤用心者也。数百年来，<br>人不复行。近有孙昌胤者，独发愤行之。既成礼，明日造朝至外庭，荐笏（荐，<br>搢也。）言于卿士曰：“某子冠毕。”应之者咸怃然。（《孟子》：怃然为间。<br>怃，音武。改容也。）京兆尹郑叔则（贞元初，郑叔则为京兆尹。五年二月，贬<br>永州刺史。）怫然曳笏却立，（怫，音佛。）曰：“何预我耶？”廷中皆大笑。<br>天下不以非郑尹而快孙子，何哉？独为所不为也。今之命师者大类此。<br>吾子行厚而辞深，凡所作皆恢恢然有古人形貌，虽仆敢为师，亦何所增加也？<br>假而以仆年先吾子，闻道著书之日不后，诚欲往来言所闻，则仆固愿悉陈中所得<br>者。吾子苟自择之，取某事去某事，则可矣。若定是非以教吾子，仆材不足，而<br>又畏前所陈者，其为不敢也决矣。吾子前所欲见吾文，既悉以陈之，非以耀明于<br>子，聊欲以观子气色诚好恶何如也。今书来，言者皆大过。吾子诚非佞誉诬谀之<br>徒，直见爱甚故然耳。<br>始吾幼且少，为文章，以辞为工。及长，乃知文者以明道，是固不苟为炳炳<br>烺々，（音朗，又音郎。火明貌，一本作“炳炳烨烨”。）务采色、夸声音而<br>以为能也。凡吾所陈，皆自谓近道，而不知道之果近乎，远乎？吾子好道而可吾<br>文，或者其于道不远矣。故吾每为文章，未尝敢以轻心掉之，（掉，徒吊切。）<br>惧其剽而不留也；（剽，匹妙切。）未尝敢以怠心易之，惧其驰而不严也；未尝<br>敢以昏气出之，惧其昧没而杂也；未尝敢以矜气作之，惧其偃蹇而骄也。抑之欲<br>其奥，扬之欲其明，疏之欲其通，廉之欲其节，激而发之欲其清，固而存之欲其<br>重，此吾所以羽翼夫道也。本之《书》以求其质，本之《诗》以求其恒，本之<br>《礼》以求其宜，本之《春秋》以求其断，本之《易》以求其动，此吾所以取道<br>之原也。参之谷梁氏以厉其气，参之《孟》、《荀》以畅其支，参之《庄》、<br>《老》以肆其端，参之《国语》以博其趣，参之《离骚》以致其幽，参之太史公<br>以著其洁，（太史公，谓司马迁也。梁刘勰《辨骚》云：唐韩、柳为后世辞宗，<br>未尝极道原，而间见于诗文若书。愈《进学解》云：下逮《庄》、《骚》，太史<br>所录；子云、相如，同工异曲。是以原介庄周、司马迁之间也。宗元与韦中立<br>《书》曰：参之《庄》、《老》以肆其端，参之《国语》以博其趣，参之《离骚》<br>以致其幽，参之太史以著其洁。亦以其辞配庄、老、太史，与愈同。）此吾所以<br>旁推交通而以为之文也。凡若此者，果是耶，非耶？有取乎，抑其无取乎？吾子<br>幸观焉择焉，有余以告焉。苟亟来以广是道，子不有得焉，则我得矣，又何以师<br>云尔哉？取其实而去其名，无招越、蜀吠怪，而为外廷所笑，则幸矣！宗元白。<br>（一作“复白”。）<br>○答贡士元公瑾论仕进书（公尝有《送元秀才下第东归序》，即公瑾也。序<br>所谓“从计京师，受丙科之荐，献艺春卿，当三黜之辱”，与书所谓“深寡和之<br>愤，积无徒之叹”之意同。书当在序之前。贞元十七八年尉蓝田时作。）<br>二十八日宗元白：前时所枉文章，讽读累日，辱致来简，受赐无量。然窃观<br>足下所以殷勤其文旨者，岂非深寡和之愤，（宋玉《对楚王问》：其曲弥高，其<br>和弥寡。）积无徒之叹，怀不能已，赴诉于仆乎？如仆尚何为者哉！且士之求售<br>于有司，或以文进，或以行达者，称之不患无成。足下之文，左冯翊崔公先唱之<br>矣，秉笔之徒由是增敬；足下之行，汝南周颍客又先唱之矣，逢掖之列。（《礼<br>记》：孔子少居鲁，衣逢掖之衣。注：逢，大也。大掖之衣，大袂禅衣也。）亦<br>以加慕。夫如是，致隆隆之誉不久矣，又何戚焉？<br>古之道，上延乎下，下倍乎上，上下洽通，而荐能之功行焉。故天子得宜为<br>天子者，荐之于天；诸侯得宜为诸侯者，荐之于王；大夫得宜为大夫者，荐之于<br>君；士得宜为士者，荐之于有司。荐于天，尧、舜是也；（《孟子》：尧荐舜于<br>天。舜荐禹于天。）荐于王，周公之徒是也；荐于君，鲍叔牙、子罕、子皮是也；<br>（《说苑》：子贡问孔子：“今之人臣孰贤？”孔子曰：齐有鲍叔，郑有子皮。”<br>子贡曰：“齐无管仲，郑无子产乎？”子曰：“吾闻鲍叔之进管仲，子皮之进子<br>产，未闻管仲、子产有所进也。”）荐于有司而专其美者，则仆未之闻也，是诚<br>难矣。古犹难之，而况今乎？独不得与足下偕生中古之间，进相援也，退相拯也，<br>已乃出乎今世，虽王林国、韩长孺复生，（《说苑》：鲁哀公问于孔子曰：“当<br>今之时，君子谁贤？”对曰：“卫灵公有士曰王林国，有贤人必进而任之，无不<br>达也；不能达，退而与分其禄。而灵公尊之。”韩安国字长孺，所推举皆廉士贤<br>于己者，于梁举壶遂、臧固，至它皆天下名士，士亦以此称慕之。）不能为足下<br>抗手而进，以取僇笑，矧仆之龌龊者哉！（龌，音渥。龊，侧角切。小节也，<br>《史记》作握，《前汉》作握齿。注，局狭也。）若将致仆于奔走先后之地<br>（《诗》：予曰有奔走，予曰有先后。先后，并去声。）而役使之，则勉充雅素，<br>不敢告惫。（步拜切。）<br>呜呼！始仆之志学也，甚自尊大，颇慕古之大有为者。汨没至今，自视缺然，<br>知其不盈素望久矣。上之不能交诚明，达德行，延孔氏之光烛于后来；次之未能<br>励材能，兴功力，致大康于民，垂不灭之声。退乃伥伥于下列，（伥伥，无见貌。<br>失道貌。《礼记》：治国而无礼，犹瞽者之无目。伥，音枨，又丑良切。）呫<br>呫于末位。（呫，他协切。）偃仰骄矜，道人短长，不亦冒先圣之诛乎？固<br>吾不得已耳，树势使然也。（一无“使”字。）谷梁子曰：“心志既通，而名誉<br>不闻，友之过也。”（《谷梁传》昭十九年之文。）盖举知扬善，圣人不非。况<br>足下有文行，唱之者有其人矣，继其声者，吾敢阙焉！其余去就之说，则足下观<br>时而已。不悉。宗元白。<br>○答严厚舆秀才论为师道书（公尝有《答韦中立书》、《答袁君陈书》，与<br>此书意皆合。大抵皆避为师之名，而不敢当。集又有《送严公贶下第序》，厚舆<br>岂即公贶耶？答韦书在元和八年，则此书又在后云。）<br>二十五日某白，冯翊严生足下：得生书，言为师之说，怪仆所作《师友箴》<br>（见集中。）与《答韦中立书》，欲变仆不为师之志，而屈己为弟子。（“屈”<br>上，一有“而”字。）凡仆所为二文，其卒果不异，仆之所避者名也，所忧者其<br>实也，实不可一日忘。仆聊歌以为箴，行且求中以益己，栗栗不敢暇，又不敢自<br>谓有可师乎人者耳。若乃名者，方为薄世笑骂，仆脆怯，尤不足当也。内不足为，<br>外不足当，众口虽恳恳见迫，其若吾子何？实之要，二文中皆是也，吾子其详读<br>之，仆见解不出此。<br>吾子所云仲尼之说，岂易耶？仲尼可学不可为也。学之至，斯则仲尼矣；未<br>至而欲行仲尼之事，若宋襄公好霸而败国，卒中矢而死。（《左传》僖二十二年，<br>宋公及楚人战于泓。宋师败绩，公伤股。二十三年五月卒，伤于泓故也。）仲尼<br>岂易言耶？马融、郑玄者，二子独章句师耳。今世固不少章句师，仆幸非其人，<br>吾子欲之，其有乐而望吾子者矣。言道、讲古、穷文辞以为师，则固吾属事。仆<br>才能勇敢不如韩退之，故又不为人师。人之所见有同异，吾子无以韩责我。若曰<br>仆拒千百人，又非也。仆之所拒，拒为师弟子名，而不敢当其礼者也。若言道、<br>讲古、穷文辞，有来问我者，吾岂尝瞋目闭口耶！<br>敬叔吾所信爱，（吕恭，字敬叔。）今不得见其人，又不敢废其言。（一作<br>“又敢废其言哉。”）吾子文甚畅远，恢恢乎其辟大路将疾驰也。攻其车，肥其<br>马，长其筴，（音策。）调其六辔，（《诗》：六辔在手。注：驷马六辔。）中<br>道之行大都，舍是又奚师欤？亟谋于知道者而考诸古，师不乏矣。幸而亟来，<br>（亟，丘异切。）终日与吾子言，不敢倦，不敢爱，不敢肆。苟去其名，全其实，<br>以其余易其不足，亦可交以为师矣。如此，无世俗累而有益乎己，古今未有好道<br>而避是者。宗元白。<br>○报袁君陈秀才避师名书（袁君，集不他见。以书考之，时在永与韦严书相<br>后云。）<br>秀才足下：仆避师名久矣。往在京都，后学之士到仆门，日或数十人，仆不<br>敢虚其来意，有长必出之，有不至必惎之。（惎，渠记切。教也。）虽若是，当<br>时无师弟子之说。其所不乐为者，非以师为非，弟子为罪也。有两事，故不能：<br>自视以为不足为，一也；世久无师弟子，决为之，且见非，且见罪，惧而不为，<br>二也。其大说具《答韦中立书》，今以往，可观之。<br>秀才貌甚坚，辞甚强，仆自始觌，固奇秀才，及见两文，愈益奇。虽在京都，<br>日数十人到门者，谁出秀才右耶？前已毕秀才可为成人，（“毕”，一作“必”。）<br>仆之心固虚矣，又何鲲鹏互乡于尺牍哉！（《论语》：互乡难与言，童子见。<br>“何”下一有“辱”字。）秋风益高，（“风”，一作“色”。）暑气益衰，可<br>偶居卒谈。秀才时见咨，（“咨”，一作“客”。）仆有诸内者不敢爱惜。（一<br>无“惜”字。）<br>大都（一有“为”字。）文以行为本，在先诚其中。其外者当先读六经，次<br>《论语》、孟轲书皆经言；《左氏》、《国语》、庄周、屈原之辞，稍采取之；<br>（一无“取”字。）谷梁子、太史公甚峻洁，可以出入；余书俟文成异日讨也。<br>（“讨”下，一有“可”字。）其归在不出孔子，此其古人贤士所懔懔者。求孔<br>子之道，不於异书。（“於”一作“于”。）秀才志于道，慎勿怪、勿杂、勿务<br>速显。道苟成，则悫然尔，（“悫”，一作“勃”。）久则蔚然尔。源而流者岁<br>旱不涸，蓄谷者不病凶年，蓄珠玉者不虞殍死矣。（殍，彼表切。）然则成而久<br>者，其术可见。虽孔子在，为秀才计，未必过此。不具。宗元白。（一本，无<br>“不具”字。）<br>○答韦珩示韩愈相推以文墨事书（退之书不见于集，而其略粗见于此。韦珩，<br>夏卿之侄，正卿之子。夏卿，史有传。正卿，附见于传。珩，载于《年表》，公<br>谓马迁于退之固相上下，而扬雄不若退之，其相推逊亦至矣。集又有寄珩诗，在<br>别卷。据书云，封示退之书，此当与论史书相后先，元和八九年间也。）<br>足下所封示退之书，云欲推避仆以文墨事，且以励足下。若退之之才，过仆<br>数等，尚不宜推避于仆，非其实可知，（一无“可知”二字。）固相假借为之辞<br>耳。退之所敬者，司马迁、扬雄。迁于退之固相上下。若雄者，如《太玄》、<br>《法言》及《四愁赋》，（《扬雄赞》：以为经莫大于《易》，作《太玄》；传<br>莫大于《论语》，作《法言》；词莫丽于相如，作《四赋》。而此云《四愁赋》，<br>后人妄加之也。一作《四赋》。）退之独未作耳，决作之，加恢奇，至他文过扬<br>雄远甚。雄之遣言措意，（“之”，一作“文”。）颇短局滞涩，不若退之猖狂<br>恣睢，肆意有所作。（一作“猖狂恣肆，寓意有所作”。）若然者，使雄来尚不<br>宜推避，而况仆耶？彼好奖人善，以为不屈己，善不可奖，故慊慊云尔也。（慊，<br>音歉。恨也。一无“也”字。）足下幸勿信之。<br>且足下志气高，好读《南》、《北》史书，通国朝事，穿穴（一作“牢笼”。）<br>古今，后来无能和。（一作“加”。）而仆稚騃，（语骇切。）卒无所为，但趑<br>趄文墨笔砚浅事。今退之不以吾子励仆，而反以仆励吾子，愈非所宜。然卒篇欲<br>足下自挫抑，合当世事以固当，（丁浪切。一无“以”字。）虽仆亦知无出此。<br>吾子年甚少，知己者如麻，（一无“者”字。）不患不显，（贞元二十一年，珩<br>中进士第。）患道不立尔。此仆以自励，亦以佐退之励足下。不宣。宗元顿首再<br>拜。<br>○答贡士廖有方论文书（廖生书欲求公为序，其端见于此。公既许之，故集<br>有《送诗人廖有方序》，见别卷。书在永州时作。）<br>三日，宗元白：自得秀才书，知欲仆为序。然吾为文，非苟然易也。于秀才，<br>则吾不敢爱。吾在京都时，好以文宠后辈，后辈由吾文知名者，亦为不少焉。自<br>遭斥逐禁锢，益为轻薄小儿哗嚣，群朋增饰无状，当途人率谓仆垢污重厚，举将<br>去而远之。今不自料而序秀才，秀才无乃未得向时之益，而受后事之累，吾是以<br>惧。洁然盛服而与负涂者处，（《易·睽》：见豕负涂。涂，谓泥涂也。）而又<br>何赖焉？然观秀才勤恳，意甚久远，不为顷刻私利，欲以就文雅，则吾曷敢以让？<br>当为秀才言之。然而无显出于今之世，视不为流俗所扇动者，乃以示之。既无以<br>累秀才，亦不增仆之诟骂也，计无宜于此。若果能是，则吾之荒言出矣。（元和<br>十一年，有方中进士第，改名游卿。）宗元白。<br>○答贡士萧纂欲相师书（一云《求为师书》。萧生不详其何许人。书云始退<br>迹野庐，必未尉蓝田时作。）<br>十二日宗元白：始者负戴经籍，退迹野庐，块守蒙陋，坐自壅塞。（“壅”，<br>一作“拥”。）不意足下曲见记忆，远辱书讯，贶以高文，开其知思。（二字并<br>去声。）而又超仆以宗师之位，贷仆以丘山之号，流汗伏地，不知逃匿，幸过厚<br>也。<br>前时获足下《灌钟城铭》，窃用唱导于闻人，仆常赧然，（赧，乃板切。）<br>羞其僣逾。今览足下尺牍，殷勤备厚，似欲仆赞誉者，此固所愿也。详视所贶，<br>旷然以喜，是何旨趣之博大，词采之蔚然乎！鼓行于秀造之列，此其戈矛矣。举<br>以见投，为赐甚大。俯用忖度，不自谓宜，顾视何德而克堪哉！且又教以芸其芜<br>秽，甚非所宜，仆不敢闻也。其他唯命。宗元白。<br>○报崔黯秀才论为文书（崔黯，《新史》有传，宁季弟密之孙也，后擢进士<br>第。一本作崔剪。剪，《新史》、《旧史》皆无传。此书在永州作。）<br>崔生足下：辱书及文章，辞意良高，所向慕不凡近，诚有意乎圣人之言。然<br>圣人之言，期以明道，学者务求诸道而遗其辞。辞之传于世者，必由于书。（书，<br>谓字书。）道假辞而明，辞假书而传，要之，之道而已耳。（之道，谓适道也。）<br>道之及，及乎物而已耳，斯取道之内者也。今世因贵辞而矜书，粉泽以为工，遒<br>密以为能，（遒，音酋。）不亦外乎？吾子之所言道，匪辞而书，其所望于仆，<br>亦匪辞而书，是不亦去及物之道愈以远乎？仆尝学圣人之道，身虽穷，志求之不<br>已，庶几可以语于古，恨与吾子不同州部，闭口无所发明。观吾子文章，自秀士<br>可通圣人之说。今吾子求于道也外，而望于余也愈外，是其可惜欤！吾且不言，<br>是负吾子数千里不弃朽废者之意，故复云尔也。<br>凡人好辞工书，皆病癖也。（癖，音僻。腹病也。）吾不幸蚤得二病。学道<br>以来，日思砭鍼攻熨，（砭，彼验切，以石刺病也。鍼，与针同。熨，火熨<br>也。）卒不能去，缠结心腑牢甚，愿斯须忘之而不克，窃尝自毒。今吾子乃始钦<br>钦思易吾病，不亦惑乎？斯固有潜块积瘕，（居牙切。久病也。腹中病也。）中<br>子之内藏，（中藏，并去声。）恬而不悟，可怜哉！其卒与我何异？均之二病，<br>书字益下，（“字”，一作“示”。）而子之意又益下，则子之病又益笃，甚矣，<br>子癖于伎也。<br>吾尝见病心腹人，有思啗土炭、嗜酸咸者，（啗，徒滥切，与“啖”同。）<br>不得则大戚。其亲爱之者不忍其戚，因探而与之。（东坡《醉墨堂》诗云：乃知<br>柳子语不妄，病嗜土炭如珍羞。用此事。）观吾子之意，亦已戚矣。吾虽未得亲<br>爱吾子，然亦重来意之勤，有不忍矣。诚欲分吾土炭酸咸，吾不敢爱，但远言其<br>证不可也，俟面乃悉陈吾状。未相见，且试求良医为方已之。苟能已，大善，则<br>及物之道，专而易通。若积结既定，医无所能已，幸期相见时，吾决分子其啗嗜<br>者。不具。宗元白。<br>○答吴秀才谢示新文书（吴秀才，当是武陵族子。）<br>某白：向得秀才书及文章，类前时所辱远甚，多贺多贺。秀才志为文章，又<br>在族父处，（族父，言武陵。一曰：族父，公自言其族父也。岂吴生随柳公绰在<br>湖南耶？其时元和七年也。一无“多贺”二字，并无“又在族父处”五字。）早<br>夜孜孜，何畏不日日新又日新也。虽间不奉对，苟文益日新，则若亟见矣。夫观<br>文章，宜若悬衡然，增之铢两则俯，反是则仰，无可私者。秀才诚欲令吾俯乎？<br>则莫若增重其文。今观秀才所增益者，不啻铢两，吾固伏膺而俯矣。（《礼记》：<br>得一善则拳拳服膺，而弗失之。谓奉持之也。一无“膺”字。）愈重，则吾俯滋<br>甚，秀才其懋焉！苟增而不已，则吾首惧至地耳，又何间疏之患乎？还答不悉。<br>宗元白。<br>○复杜温夫书（一云“复杜温夫所用乎欤耶哉已耳焉也八字书”。温夫集不<br>他见。按韩愈以元和十四年谪潮州，书中及之，此书必十四年春作。）<br>二十五日，宗元白：两月来，三辱生书，书皆逾千言，意若相望仆以不对答<br>引誉者。（望，怨也。）然仆诚过也。而生与吾文又十卷，噫！亦多矣。文多而<br>书频，吾不对答引誉，宜可自反。而来征不肯相见，（“肯”，一作“日”。）<br>亟拜亟问，（亟，丘异切）其得终无辞乎？<br>凡生十卷之文，吾已略观之矣。吾性騃滞，多所未甚谕，安敢悬断是且非耶？<br>书抵吾必曰周、孔，周、孔安可当也？语人必于其伦，（伦，类也。出《礼记》。）<br>生以直躬见抵，（《论语》：吾党有直躬者。直躬，谓直道也。）宜无所谀道，<br>而不幸乃曰周、孔，吾岂得无骇怪？（一本，“吾”下又有“吾”字。）且疑生<br>悖乱浮诞，无所取幅尺，以故愈不对答。来柳州，见一刺史，即周、孔之；（元<br>和十年，公自永召至京，寻复谪柳州刺史。）今而去我，道连（元和十年三月，<br>以刘禹锡为连州刺史。）而谒于潮，（元和十四年正月，韩愈贬潮州刺史。）之<br>二邦，又得二周、孔；去之京师，京师显人为文词、立声名以千数，又宜得周、<br>孔千百，何吾生胸中扰扰焉多周、孔哉！<br>吾虽少为文，不能自雕斫，引笔行墨，快意累累，（伦追切。）意尽便止，<br>亦何所师法？立言状物，未尝求过人，亦不能明辩生之才致。但见生用助字，不<br>当律令，唯以此奉答。所谓乎、欤、耶、哉、夫者，疑辞也；矣、耳、焉、也者，<br>决辞也。今生则一之。宜考前闻人所使用，与吾言类且异，慎思之则一益也。庚<br>桑子言藿蠋鹄卵者，（《庄子》：庚桑子曰：“奔蜂不能化藿蠋，越鸡不能伏鹄<br>卵，鲁鸡固能矣。”藿蠋，豆藿中大青虫。越鸡，水鸡。“蠋”，一作“鸡”。）<br>吾取焉。道连而谒于潮，其卒可化乎？然世之求知音者，一遇其人，或为十数文，<br>即务往京师，急日月，犯风雨，走谒门户，以冀苟得。今生年非甚少，而自荆来<br>柳，自柳将道连而谒于潮，途远而深矣，（“途”下一有“愈”字。）则其志果<br>有异乎？又状貌嶷然类丈夫，（“嶷”，鄂力切。）视端形直，心无岐径，其质<br>气诚可也，独要谨充之尔。谨充之，则非吾独能，生勿怨。（“生”下一有“宜”<br>字。）亟之二邦以取法，时思吾言，非固拒生者。孟子曰：“余不屑之教诲之也<br>者，是亦教诲而已矣。”宗元白。<br>○上门下李夷简相公陈情书（《新史·夷简传》：元和十三年，召为御史大<br>夫，进门下侍郎同中书门下平章事，书当是在柳州时作。）<br>月日，使持节柳州诸军事守柳州刺史柳宗元，谨再拜献书于相公阁下：宗元<br>闻有行三涂之艰，（一有“难”字。）而坠千仞之下者，（《左传》昭四年，晋<br>司马侯曰：“四岳、三涂、阳城、太室、荆山、终南，九州之险也。”杜氏注云：<br>三涂，在河南陆浑县南。）仰望于道，号以求出。过之者日千百人，皆去而不顾。<br>就令哀而顾之者，不过攀木俯首，深矉太息，（矉，毗真切，又音宾。张目<br>也。恨视也。）良久而去耳，其卒无可奈何。然其人犹望而不止也。俄而有若乌<br>获者，（乌获，秦武王时有力人也。）持长绠千寻，（绠，古杏切。汲井绳也。）<br>徐而过焉，其力足为也，其器足施也，号之而不顾，顾而曰不能力，则其人知必<br>死于大壑矣。何也？是时不可遇而幸遇焉，而又不逮乎己，然后知命之穷，势之<br>极，其卒呼愤自毙，（音弊。）不复望于上矣。<br>宗元曩者齿少心锐，径行高步，不知道之艰以陷于大厄，穷踬殒坠，（踬，<br>职利切。殒，羽敏切。）废为孤囚。日号而望者十四年矣，（永贞元年至是元和<br>十三年，为十四年矣。）其不顾而去与顾而深矉者，俱不乏焉。然犹仰首伸吭，<br>（下浪、居郎二切。咽也。）张目而视曰：庶几乎其有异俗之心，非常之力，当<br>路而垂仁者耶？及今阁下以仁义正直，入居相位，宗元实拊心自庆，以为获其所<br>望，故敢致其辞以声其哀，若又舍而不顾，则知沉埋踣毙无复振矣，伏惟动心焉。<br>宗元得罪之由，致谤之自，以阁下之明，其知之久矣。繁言蔓辞，只益为黩。<br>伏惟念坠者之至穷，锡乌获之余力，舒千寻之绠，垂千仞之艰，致其不可遇之遇，<br>以卒成其幸。庶号而望者得毕其诚，无使呼愤自毙，没有余恨，则士之死于门下<br>者宜无先焉。生之通塞，决在此举，无任战汗陨越之至。不宣。宗元惶恐再拜。<br><hr>
