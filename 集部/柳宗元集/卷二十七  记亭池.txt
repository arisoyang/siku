<h4>《集部·柳宗元集·卷二十七  记亭池》<b class="x">作者：柳宗元</b></h4>
<br>○潭州杨中丞作东池戴氏堂记（一本无“杨中丞”三字。永贞元年，公谪永<br>州司马，过潭而作。）<br>弘农公刺潭三年，（杨凭，字嗣仁，虢州弘农人。贞元十八年九月，自太常<br>少卿为潭州刺史、湖南观察使。）因东泉为池，环之九里。（或作“三里”。）<br>丘陵林麓距其涯，（丘，土之高者。林属于山为麓。大陆曰阜，大阜曰陵。牧外<br>谓之野，野外谓之林。）坘岛渚洲交其中。（坘，小渚。海中有山可依止曰<br>岛。水中可居者曰洲。又小洲曰渚。坘，音迟，与“坻”同。）其岸之突而出<br>者，水萦之若玦焉。（玦，如环而缺。）池之胜于是为最。公曰：“是非离世乐<br>道者不宜有此。”卒授宾客之选者，谯国戴氏曰简。（《晋史》：戴逵，谯国人。<br>简，其裔也。）为堂而居之。（“而”下一有“令”字。）堂成而胜益奇，望之<br>若连舻縻舰，（音槛，舻，船后持棹处。舰，今战船也。一本“舻”作“舰”，<br>“舰”作“舻”。）与波上下。就之颠倒万物，辽廓眇忽。树之松柏杉槠，（音<br>诸，杉、槠，皆木名。槠似柃，叶冬不凋落。）被之菱芡芙蕖，（菱，芰也。）<br>郁然而阴，粲然而荣。凡观望浮游之美，专于戴氏矣。<br>戴氏尝以文行，累为连率所宾礼，（谓为方镇所辟也。）贡之泽宫，（《礼<br>记·射义》：天子将祭，必先习射于泽。泽者，所以择士也。注：泽，泽宫。）<br>而志不愿仕。与人交，取其退让，受诸侯之宠，不以自大，其离世欤？好孔氏书，<br>旁及庄、文，（谓《庄子》《文子》也，《汉书·艺文志》：《文子》九篇。注：<br>老子弟子。）莫不总统。以至虚为极，得受益之道，（《书》：谦受益。）其乐<br>道欤？贤者之举也必以类。当弘农公之选，而专兹地之胜，岂易而得哉！地虽胜，<br>得人焉而居之，则山若增而高，水若辟而广，堂不待饰而已奂矣。（奂，明奂。<br>《礼记》：美哉轮焉，美哉奂焉。）戴氏以泉池为宅居，以云物为朋徒，摅幽发<br>粹，（摅，抽居切。）日与之娱，则行宜益高，文宜益峻，道宜益懋，交相赞者<br>也。既硕其内，又扬于时，吾惧其离世之志不果矣。<br>君子谓弘农公刺潭得其政，为东池得其胜，授之得其人，岂非动而时中者欤！<br>于戴氏堂也，见公之德，不可以不记。（一有“之”字。）<br>○桂州裴中丞作訾家洲亭记（公刺柳时为桂州裴中丞行立作。訾，姓也，音<br>紫，又即移切。一无“裴中丞”三字。《姓苑》曰，訾，今齐人，本姓蔡氏。<br>《汉元帝功臣表》有楼虚侯訾顺。）<br>大凡以观游名于代者，不过视于一方，其或傍达左右，则以为特异。至若不<br>骛远，（骛，音务，驰也。）不陵危，环山洄江，四出如一，夸奇竞秀，咸不相<br>让，遍行天下者，唯是得之。桂州多灵山，发地峭坚，林立四野。署之左曰漓水，<br>（署，州署也。漓水出零陵。漓，音离。）水之中曰訾氏之洲。凡峤南之山川，<br>（峤，渠妙切。越人谓山锐而高曰峤。）达于海上，于是毕出，而古今莫能知。<br>元和十二年，御史中丞裴公来莅兹邦，（裴行立，元和十二年徙为桂州刺史、桂<br>管观察使。）都督二十七州诸军州事。盗遁奸革，德惠敷施，期年政成，而富且<br>庶。当天子平淮夷，定河朔，告于诸侯，公既施庆于下，（元和十二年冬十月，<br>克淮蔡。十三年春正月，赦天下。）乃合僚吏，登兹以嬉。观望悠长，（“悠”，<br>一作“攸”。）悼前之遗。于是厚货居氓，移于闲壤，伐恶木，刜奥草，（刜，<br>扶勿切，斫也。）前指后画，心舒目行。忽然若飘浮上腾，以临云气，（《庄子》：<br>乘云气，御飞龙。）万山面内，重江束隘，（鸟懈切，亦作“阨”。）联岚含<br>辉，（岚，卢含切。）旋视具宜，（“具”，一作“其”。）常所未睹，■Ａ９<br>然■Ａ９见，（“■Ａ９”，与“互”同。）以为飞舞奔走，与游者偕来。乃经<br>工化材，考极相方。（《周礼》：夜考诸极星。）南为燕亭，延宇垂阿，步檐更<br>衣，（司马相如赋：步櫩周流。步櫩者，言其下可以行步，即今之步廊。<br>“櫩”，与“檐”同。）周若一舍。北有崇轩，以临千里。左浮飞阁，右列闲<br>馆。比舟为梁，（比，联也。）与波昇降。（“昇”，一作“升”。）苞漓山，<br>涵龙宫，（“涵”，一作“含”。）昔之所大，蓄在亭内。（“亭”，一作“廷”。）<br>日出扶桑，（《淮南子》：日出于旸谷，拂于扶桑。扶桑，东夷地名。）云飞苍<br>梧，（在今梧州。）海霞岛雾，来助游物。其隙则抗月槛于回溪，出风榭于篁中。<br>昼极其美，又益以夜。列星下布，颢气回合，（班固《西都赋》：鲜颢气之清英。<br>颢，音浩，白也。）邃然万变，若与安期、羡门（安期、羡门，古仙人也。《列<br>仙传》曰：安期生，琅琊阜乡人。《史记》：始皇之碣石，使燕人卢生求羡门。）<br>接于物外。则凡名观游于天下者，有不屈伏退让以推高是亭者乎？<br>既成以燕，欢极而贺。咸曰：昔之遗胜概者，必于深山穷谷，人罕能至，而<br>好事者后得以为己功，未有直治城，挟闤阓，（音环溃，市墙曰闤，市门曰阓。）<br>车舆步骑，朝过夕视，讫千百年，莫或异顾，一旦得之，遂出于他邦，虽博物辩<br>口，莫能举其上者。然则人之心目，其果有辽绝特殊而不可至者耶？盖非桂山之<br>灵，不足以瑰观；（瑰，一作环。环，姑回切。观，音灌。）非是洲之旷，不足<br>以极视；非公之鉴，不能以独得。噫！造物者之设是久矣，而尽之于今，余其可<br>以无藉乎！（“藉”，或作“籍”。籍，谓记也。）<br>○邕州柳中丞作马退山茅亭记<br>冬十月，作新亭于马退山之阳。因高丘之阻以面势，（面势，谓方面形势，<br>事本《周礼》。）无欂栌节棁之华。（欂，柱也。栌，柱上跗也。《语》：<br>山节藻棁。注：节者，栭。刻镂为山。棁者，梁上楹，画为藻文。欂，音薄。<br>栌，音卢。棁，音拙。）不斫椽，不翦茨，不列墙，以白云为藩篱，碧山为屏风，<br>昭其俭也。（《左传》桓二年，臧哀伯之辞。）<br>是山崒然起于莽苍之中，（《庄子·逍遥游篇》：适莽苍者三飧而返。莽苍，<br>草野之色。并作上声。崒，慈恤切，谓突出也。）驰奔云矗，（初六切，直也。）<br>亘数十百里，尾蟠荒陬，首注大溪，诸山来朝，势若星拱，苍翠诡状，绮绾绣错。<br>盖天钟秀于是，不限于遐裔也。然以壤接荒服，（《国语》：戎翟荒服，在九州<br>之外。荒忽无常，故曰荒服。言此以见邕州遐远。）俗参夷徼，（音叫，境也。）<br>周王之马迹不至，（谓周穆王驾八骏之乘，肆意远游，宿于昆仑之阿，宾于西王<br>母，觞于瑶池之上，而不至此也。《左传》昭十二年穆王欲肆其心，周行天下，<br>将皆必有车辙马迹焉。）谢公之屐齿不及，（《南史》：谢灵运登蹑，常着木屐，<br>上山则去其前齿，下山则去其后齿。）岩径萧条，登探者以为叹。<br>岁在辛卯，（元和六年。）我仲兄以方牧之命，试于是邦。（公从兄名宽，<br>字存谅。公尝有祭文，云“从事诸侯，假于郡藩”，即谓此也。）夫其德及故信<br>孚，信孚故人和，人和故政多暇。由是尝徘徊此山，以寄胜概。乃塈乃涂，（<br>《书》：若作室家，既勤垣墉，惟其涂塈茨。塈，音洎。仰涂也。）作我攸宇，<br>于是不崇朝而木工告成。每风止雨收，烟霞澄鲜，辄角巾鹿裘，率昆弟友生冠者<br>五六人，步山椒而登焉。（椒，山颠也。“椒”，一作“极”。）于是手挥丝桐，<br>目送还云，西山爽气，在我襟袖，八极万类，揽不盈掌。<br>夫美不自美，因人而彰。兰亭也，不遭右军，则清湍修竹，芜没于空山矣。<br>（王羲之尝与同志宴集于会稽山阴之兰亭，自为序，有云：此地有崇山峻岭，茂<br>林修竹，又有清流激湍，映带左右，引以为流觞曲水。）是亭也，僻介闽岭，佳<br>境罕到，不书所作，使盛迹郁堙，（一作堙。）是贻林涧之愧。故志之。<br>○永州韦使君新堂记（一无“韦使君”三字。公贬永州十年，其州刺史见公<br>集者六。元和元年，刺史韦公，见《贺改元表》。二、三年，刺史冯公，见《修<br>净土院记》。五年以前，刺史崔君敏，见《南池宴集序》及《墓志》。后又有崔<br>简者，未上，以罪去。见《简墓志》等文。十年，刺史崔能，见《湘源二妃庙碑》、<br>《万石亭记》。所谓韦公，盖在七、八年间者也。见《上岭南郑相公启》及《黄<br>溪祈雨》诗。）<br>将为穹谷嵁岩渊池于郊邑之中，则必辇山石，沟涧壑，凌绝险阻，疲极人<br>力，乃可以有为也。然而求天作地生之状，咸无得焉。逸其人，因其地，全其天，<br>昔之所难，今于是乎在。<br>永州实惟九疑之麓，（九疑，山名。在零陵。麓，山足也。）其始度土者，<br>（《书》：惟荒度土功。）环山为城。有石焉，翳于奥草；（“于”，一作“乎”。）<br>有泉焉，伏于土涂。蛇虺之所蟠，狸鼠之所游，茂树恶木，嘉葩毒卉，乱杂而争<br>植，号为秽墟。韦公之来既逾月，理甚无事，望其地，且异之。始命芟其芜，行<br>其涂，积之丘如，蠲之浏如。（浏，音浏，音溜。水清貌。）既焚既酾，（山宜<br>切。）奇势迭出，清浊辨质，美恶异位。视其植，则清秀敷舒；视其蓄，则溶漾<br>纡馀。怪石森然，周于四隅，或列或跪，或立或仆，窍穴逶邃，堆阜突怒。乃作<br>栋宇，以为观游。凡其物类，无不合形辅势，效伎于堂庑之下。外之连山高原，<br>林麓之崖，间厕隐显。迩延野绿，远混天碧，咸会于谯门之外。（《汉书》：陈<br>胜攻陈，守丞与战谯门中。谯门，谓门上为高楼以望也。楼亦名谯，故谓美丽之<br>楼为丽谯。）<br>已乃延客入观，继以宴娱。或赞且贺，曰：“见公之作，知公之志。公之因<br>土而得胜，岂不欲因俗以成化？公之择恶而取美，岂不欲除残而佑仁？公之蠲浊<br>而流清，岂不欲废贪而立廉？公之居高以望远，岂不欲家抚而户晓？夫然，则是<br>堂也，岂独草木土石水泉之适欤？山原林麓之观欤？将使继公之理者，视其细，<br>知其大也。”宗元请志诸石，措诸屋漏，（西南隅谓之奥，西北隅谓之屋漏。一<br>作“措诸壁遍”。）以为二千石楷法。<br>○永州崔中丞万石亭记<br>御史中丞清河男崔公，（崔公，名能。公尝作《湘源二妃庙碑》，云“州刺<br>史御史中丞崔公”，即此。）来莅永州。闲日，登城北墉，（“闲”，一作“百”。<br>墉，垣也。）临于荒野藂翳之隙，（藂，与“丛”同，聚也。）见怪石特出，度<br>其下必有殊胜。步自西门，以求其墟。伐竹披奥，欹侧以入。（“侧”，一作<br>“仄”。）绵谷跨溪，皆大石林立，涣若奔云，错若置棋，怒者虎斗，企者鸟厉。<br>抉其穴则鼻口相呀，（虚加切。）搜其根则蹄股交峙，（“股”，一作“肱”。）<br>环行卒愕，（上七没切。）疑若搏噬。于是刳辟朽壤，翦焚榛薉，（于废切，与<br>秽同，荒芜也。）决浍沟，导伏流，散为疏林，洄为清池。寥廓泓渟，若造物<br>者始判清浊，效奇于兹地，非人力也。乃立游亭，以宅厥中。直亭之西，石若掖<br>分，（掖，肘掖，臂下也。）可以眺望。其上青壁斗绝，沉于渊源，莫究其极。<br>自下而望，则合乎攒峦，（“攒”，当作“巑”，巑岏，小山貌。峦，小山而锐<br>也。巑，在官切。）与山无穷。<br>明日，州邑耋老，（年八十曰耋。）杂然而至，曰：“吾侪生是州，蓺是野，<br>眉厖齿鲵。（厖，黑白杂也。《诗》：黄发鲵齿。注：鲵齿寿征。鲵，音倪。齿<br>落更生细者。）未尝知此。岂天坠地出，设兹神物，以彰我公之德欤？”既贺而<br>请名。公曰：“是石之数，不可知也。以其多，而命之曰万石亭。”耋老又言曰：<br>“懿夫公之名亭也，岂专状物而已哉！公尝六为二千石，既盈其数。（“盈”，<br>一作“赢”。）然而有道之士，咸恨公之嘉绩未洽于人。敢颂休声，祝于明神。<br>（“祝”下，一有“公”字。）汉之三公，秩号万石，（汉制，三公号称万石。<br>其俸月各三百五十斛。）我公之德，宜受兹锡。汉有礼臣，惟万石君。（孝景时，<br>以石奋为诸侯相。奋长子建、次甲、次乙、次庆，皆以驯行孝谨，官至二千石。<br>于是景帝曰：“石君及四子皆二千石，人臣尊宠，乃举集其门。”且号奋为万石<br>君。）我公之化，始于闺门。道合于古，佑之自天。（《易》：自天佑之吉无不<br>利。）野夫献辞，公寿万年。”<br>宗元尝以笺奏隶尚书，敢专笔削，以附零陵故事。时元和十年正月五日记。<br>○零陵三亭记（一有“薛令作”三字。零陵，永州县。集有《送薛存义之任<br>序》，云“假令零陵二年矣”，然月日不可考，要皆在永州作。）<br>邑之有观游，或者以为非政，是大不然。夫气烦则虑乱，视壅则志滞。君子<br>必有游息之物，高明之具，使之清宁平夷，恒若有馀，然后理达而事成。<br>零陵县东有山麓，泉出石中，沮洳污涂，（《诗》：彼汾沮洳。沮洳，陷湿<br>地也。沮，将预切。洳，人恕切。）群畜食焉，墙藩以蔽之，为县者积数十人，<br>莫知发视。河东薛存义，以吏能闻荆、楚间，潭部举之，（潭部，谓湖南观察使。）<br>假湘源令。（湘源县，属永州。）会零陵政厖赋扰，民讼于牧，推能济弊，来莅<br>兹邑。遁逃复还，愁痛笑歌，逋租匿役，期月辨理。（辨，音瓣。）宿蠹藏奸，<br>披露首服。（首，音狩。）民既卒税，相与欢归道途，迎贺里闾。门不施胥吏之<br>席，耳不闻鼛鼓之召。（《周礼》：以鼛鼓鼓役事。鼛，音皋，大鼓也。一本作<br>鼛鼓，徒宗切，鼓声也。）鸡豚糗醑，（糗，丘救、去九二切，熬米麦也。醑，<br>司吕切，漉酒也。）得及宗族。州牧尚焉，旁邑仿焉。然而未尝以剧自挠，山水<br>鸟鱼之乐，澹然自若也。（澹，音淡。）乃发墙藩，驱群畜，决疏沮洳，搜剔山<br>麓，（音鹿。）万石如林，积坳为池。（坳，于交切，时窳下也。）爰有嘉木美<br>卉，垂水藂峰，珑<王灵>萧条，（珑，音笼。<王灵>，即玲。音零。）清风自生，翠<br>烟自留，不植而遂。鱼乐广闲，鸟慕静深，别孕巢穴，沉浮啸萃，不畜而富。伐<br>木坠江，流于邑门。陶土以埴，亦在署侧。人无劳力，工得以利。（“工”，一<br>作“土”。）乃作三亭，陟降晦明，高者冠山巅，下者俯清池。更衣膳饔，（饔，<br>于恭切，熟食也。）列置备具，宾以燕好，旅以馆舍。高明游息之道，具于是邑，<br>由薛为首。<br>在昔裨谌谋野而获，（《左传》襄三十一年：裨谌能谋，谋于野则获，谋于<br>邑则否。谌，郑大夫也。郑国将有诸侯之事，则必使乘车以适野，谋作盟会之辞。<br>谌，音忱。）宓子弹琴而理。（宓不齐，字子贱，为单父宰。鸣琴不下堂，而单<br>父治。巫马期为单父，戴星而入，以身亲之，单父亦治。子贱曰：“彼任力，我<br>任人。任力者劳，任人者逸。”宓，音伏。）乱虑滞志，无所容入。则夫观游者，<br>果为政之具欤？薛之志，其果出于是欤？及其弊也，则以玩替政，以荒去理。使<br>继是者咸有薛之志，则邑民之福，其可既乎？余爱其始，而欲久其道，乃撰其事<br>以书于石。薛拜手曰：“吾志也。”遂刻之。<br><hr>
