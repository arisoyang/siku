<h4>《集部·柳宗元集·卷十一  志谒诔》<b class="x">作者：柳宗元</b></h4>
<br>○故试大理评事裴君墓志（君之讳字，考之史表皆不详。元和十四年卒，志<br>亦是时作也。）<br>裴氏之昭，（《说文》：庙昭穆，父为昭，南面。子为穆，北面。系从父坐。<br>昭，音韶。）曰赠户部尚书讳某。（讳守真。）穆曰起居郎讳某。（讳侨卿。）<br>生均州刺史讳某。（讳叔猷。）均州与其弟大理（大理，名伯言，为刑部员外郎，<br>赠大理卿。）更为刑部郎，用文史名于朝，善杜礼书。长子曰某，（长子，叔猷<br>之长子也。）射进士策，不中。去过汴，韩司徒弘迎取为从事，（弘为汴州刺史、<br>宣武军节度使。）以闻，拜太子通事舍人，进大理评事。当伐蔡及郓，（蔡，谓<br>吴元济。郓，谓李师道。）汴常为军首，赞佐有劳。既事，将侍太夫人于京师，<br>道发疽，（子余切。）元和十四年月日，终于河南敦厚里。年若干，字曰某。弟<br>某，以其丧归葬于某县某里。未果。娶，有男子二人，女一人。男之长曰某，通<br>两经，始杖且庐。铭曰：<br>世守不迁，秀于士乡。不利有司，爰客于梁。（谓射进士策不中，去为汴州<br>从事。汴，大梁也。）梁委其躬，乃相戎政。宫人理属，（人，一本作臣。宫人，<br>谓为太子通事舍人。理属，进大理评事也。）仍受国命。南蔡北曹，（北曹，亦<br>李师道也。师道有郓、曹、濮等十二州。）五载首兵。柔刚辅理，平视太平。马<br>牛既宁，（谓放牛归马，皆获安宁也。）告养于京。（即上云将侍太夫人于京师。）<br>栈车草草，我来周道。（《诗》：有栈之车，行彼周道。栈车，役车也。周道，<br>洛阳。栈，仕板切。）载饥载劳，神夺其孝。形经于洛，魂其焉如？庶终尔诚，<br>阴侍里闾。膳饮不违，有弟之恭。既安且盈，厥志斯从。铭之故人，以慰尔衷。<br>○故大理评事柳君墓志注具（本篇。元和六年在永州作。）<br>晋之乱，柳氏始分，曰耆，为汝南守，居河东。（耆父景猷，晋侍中，有二<br>子。长曰耆，为汝南太守。少曰纯，为平阳太守。）又五世曰庆，相魏。（耆子<br>恭，后赵河东太守，恭曾孙辑，宋州别驾，宋安郡守。缉子僧习，与豫州刺史裴<br>叔业据州归魏，为扬州大中正。僧习子庆，字更兴，后魏侍中、左仆射。）魏相<br>之嗣曰旦，（旦，字匡德。）仕隋为黄门侍郎。其小宗曰楷，（《礼记》：别子<br>为祖，继别为宗，继祢者为小宗。旦二子：长曰则，次曰楷。以其居次，故为小<br>宗。）至于唐，刺济、房、兰、廓四州。楷生夏县令府君讳绎。绎生司议郎府君<br>讳遗爱。皆葬长安少陵原。遗爱生御史府君讳开，葬南阳。其嗣曰宽，字存谅，<br>读其世书，扬于文辞，南方之人，多讽其什。颇学礼而善为容，（《汉·儒林传》：<br>徐生善为颂。师古注：颂读为容。苏林注：《汉旧仪》有二郎为此颂貌威仪事。<br>容谓容貌威仪之事。）修吏事。始仕家令主簿，进左骁卫兵曹，试大理评事，为<br>岭南节度推官、荆南永安军判官。府罢，为游士，出桂阳，（桂阳郡郴州。）下<br>广州，中厉气呕泄，卒于公馆。元和六年八月七日也，年四十七。前娶琅琊王拱<br>子。拱，国子祭酒。后娶河东裴陵子。陵，告成令。裴氏之出曰裴七。<br>君之从弟以君之丧归，过零陵，哭且告于宗元曰：“吾伯兄从事岭南，其地<br>多货，其民轻乱，能以简惠和柔，匡弼所奉，假守支郡，海隅以宁，斗很仇怨，<br>敦谕克顺。从公于荆，绥戎永安，仍专郡治，政用休阜。是时蜀寇始灭，（蜀寇<br>刘辟。）邦人疮痍，怀君之泽，咸忘其痛。其理也惠，而不施之于大；其行也和，<br>而不至于年；其言也文，而不显其声。今将以某月日祔葬，苟又不得令辞而志焉，<br>是无以盖前人之大痛，敢固以请。”呜呼！余惧辞之不令以为神羞，余曷敢不诺。<br>铭曰：<br>柳族之分，在北为高。充于史氏，世相重侯。（自庆以下四世为相封侯。重<br>侯累将字出《后汉》。）中书之世，实曰兰州。（兰州，谓楷。）夏县政良，<br>（夏县，谓绎。）司议德优。（司议，谓遗爱。）营营御史，（御史，谓开。）<br>乃佐元侯。惟君是嗣，其政克修。储闱补吏，（谓为家令主簿。）环卫分曹。<br>（谓为骁卫兵曹。）南越之庞，从事以宁。永安披攘，荐仍于兵。是董是经，既<br>柔且平。浩浩呻呼，革为和声。胡不使寿，而夺之龄？柩于海壖，（壖，海之余<br>也。壖，而缘切。柩，一作挺。）圹于邓邦。（圹，竁穴也，谓堑葬南阳。圹，<br>苦谤切。）厥弟孔哀，惟行之恭。呱呱小子，（呱，音孤。）縗而不庐。（縗，<br>音崔。）充充令妻，髽首而居。（《礼记》：男子免而妇人髽。髽，以麻约髻也。<br>髽，庄华切。）鸟兽号鸣，助我踟蹰。（《礼记》：鸟兽丧其群匹，越月逾时，<br>则必反巡过其故乡。鸣号焉，踟蹰焉，乃能去之。）刻此悲辞，藏之奥隅。（<br>《尔雅》：西南隅谓之奥。）<br>○故秘书郎姜君墓志（元和十四年柳州作。）<br>秘书郎姜崿，（音谔，或作崿。）字某，开元皇帝外孙也。（崿母，玄宗女<br>新平公主。）始，楚国公皎与上游，益贵幸，（皎与玄宗有龙潜之旧。先天二年，<br>预诛窦怀贞等，以皎为银青光禄大夫、工部尚书，封楚国公。）子庆初，得尚某<br>公主，（皎子庆初，生未晬，玄宗许尚主，后沦落二十年。李林甫为相，即皎之<br>甥，从容奏之。天宝十载，诏庆初尚主，授驸马都尉。）生崿。崿生三日，上曰：<br>“他物无以饷吾孙。”即敕有司，以第六品告与绯衣银鱼，得通籍出入。凡名是<br>官，七十某年终不徙。然其间在蜀、汉、荆、楚以大诸侯命守州邑，辄以劳称。<br>时缺则复命。好游嗜音，以生富贵，畜妓，能传宫中声，贤豪大夫多与连欢。后<br>加老风病，手足奇右，（奇，音畸，一作踦。）可用，不能就官。士有载酒来，<br>则出妓搏髀笑戏，（髀，音陛，股也。）观者尚识承平王孙故态。元和十四年月<br>日终。桂州都督、御史中丞裴公（桂管观察使裴行立。）曰：“噫，帝戚也，葬<br>不可以廉。”为具物祭以豚酒。月日葬州东南一里。子某，年若干。母曰雷姬。<br>铭曰：<br>始贱终贵，于世为遂。幼荣老穷，在物为凶。均之得丧，谁缺谁丰？若君者<br>银朱于始生，钟鼎以及壮。不矍矍进取，（矍，居缚切。矍矍，疾走貌。）不施<br>施于骄伉。左弦右壶，乐以自放。虽老而客死，未尝戚乎己。与夫拳拳恐悸，蒙<br>谄负义，得之拘拘，荣不盖愧，以终其身而不能止者，不犹优乎！<br>○亡友故秘书省校书郎独<br>孤君墓碣（贞元十八年蓝田尉作。）<br>呜呼！有唐仁人独孤君之墓，祔于其父太子舍人讳助之墓之后。自其祖赠太<br>子少保讳问俗而上，其墓皆在灞水之左。（灞水，出蓝田谷，北入渭，隶长安。<br>灞，音霸。）今王父营陵于其侧，故再世在此。呜呼！独孤君之道和而纯，其用<br>端而明，内之为孝，外之为仁，默而智，言而信。其穷也不忧，其乐也不淫。读<br>书推孔子之道，必求诸其中。其为文深而厚，尤慕古雅，善赋颂，其要咸归于道。<br>昔孔子之世有颜回者，能得于孔子，后之仰其贤者，譬之如日月而莫有议者焉。<br>呜呼！独孤君之明且仁，如遭孔子，是有两颜氏也。今之世有知其然者乎？知之<br>者其信于天下乎？（一本作今之世有知其然者其信于天下乎，少四字。）使夫人<br>也夭而不嗣，世之惑者，犹曰尚有天道。嘻乎甚邪！君讳申叔，字子重，年二十<br>二举进士，（贞元十三年，申叔中进士。）又二年，居父丧，未练而没。（《礼<br>记》：三日而食，三月而沐，期而练。练，小祥也。）盖贞元十八年四月五日也。<br>是年七月十日而葬，乡曰某乡，原曰某原。呜呼！君短命，行道之日未久，故其<br>道信于其友，而未信于天下。今记其知君者于墓：韩泰安平，南阳人。李行谌元<br>固、其弟行敏中明，赵郡赞皇人。柳宗元，河东解人。崔广略，清河人。（余人<br>皆有名字，此独言广略，当是脱误。）韩愈退之，昌黎人。王涯黄津，太原人。<br>吕温和叔，东平人。崔群敦诗，清河人。刘禹锡梦得，中山人。李景俭致用，陇<br>西人。严休复玄锡，冯诩人。韦词致用，京兆杜陵人。<br>○故襄阳丞赵君墓志（赵公矜之死，自贞元十八年至元和十三年，凡十七载<br>之久，来章乃能求于人所不知者而归之。公此志非以神其事，所以大其孝也。十<br>三年作。）<br>贞元十八年月日，天水赵公矜，（其先河南新安人。）年四十二，（四，或<br>作三。）客死于柳州，官为敛葬于城北之野。元和十三年，孤来章始壮，自襄州<br>徒行求其葬，不得，征书而名其人，皆死无能知者。来章日哭于野，凡十九日，<br>唯人事之穷，则庶于卜筮。五月甲辰，卜秦誗（直廉切。晏本作利。）兆之曰：<br>“金食其墨，而火以贵。其墓直丑，在道之右。南有贵神，冢土是守。（《书》：<br>宜于冢土。冢土，社神。）乙巳于野，宜遇西人。深目而髯，（《汉书》注，在<br>颐曰须，颊曰髯。）其得实因。七日发之，乃覯其神。”明日求诸野，有叟荷杖<br>而东者。（荷，担也。）问之，曰：“是故赵丞儿耶？吾为曹信，（一云于是。）<br>是迩吾墓。噫，今则夷矣。（夷，平也。）直社之北二百举武，（《礼记》：堂<br>上接武，堂下布武。武，迹也。）吾为子蕝焉。”（《说文》：朝会束茅表位曰<br>蕝。《春秋》：置茅蕝表坐。蕝，子悦切。）辛亥启土，有木焉，发之，绯衣<br>緅衾，（《周礼》：三入为纁，五入为緅，青赤色。緅，将侯切。）凡自<br>家之物皆在。（一无自字。）州之人皆为出涕。诚来章之孝，神付是叟，以与龟<br>偶，不然，其协焉如此哉？六月某日就道，月日葬于汝州龙兴县期城之原。夫人<br>河南源氏，先殁而祔之。矜之父曰渐，南郑尉。祖曰倩之，郓州司马。曾祖曰弘<br>安，金紫光禄大夫、国子祭酒。（弘安弟弘智，《唐史》有传。）始矜由明经为<br>舞阳主簿，蔡帅反，（贞元十五年，淮西节度使吴少诚反。）犯难来归，擢授襄<br>城主簿，赐绯鱼袋。后为襄阳丞。其墓自曾祖以下皆族以位。（《周礼》：墓大<br>夫，令国民族葬而掌其禁令，正其位，掌其度数。注：令族葬各从其亲。位，谓<br>昭穆也。以，一作在。）时宗元刺柳，用相其事，哀而旌之以铭。铭曰：<br>誗也挈之，（挈，谓钻龟也。挈，音契。）信也蕝之，有朱其绂，神具列<br>之。恳恳来章，神实恫汝，（恫，音通，痛也。）锡之老叟，告以兆语。灵其鼓<br>舞，从而父祖，孝斯有终，宜福是与。百越蓁蓁，（音榛。）羁鬼相望，（音忘。）<br>有子而孝，独归故乡。涕盈其铭，旌尔勿忘。<br>○故温县主簿韩君墓志（贞元十六年作。）<br>有唐故温县主簿韩慎，字某，汉弓高侯其先也。（韩王信子颓当，封弓高侯。）<br>徙于南阳，传世至今唐侍中讳瑗，（瑗，字伯玉，高宗时为相。）克用贞亮，奋<br>于国难。侍中兄子郢州刺史讳某，某生御史著作郎讳某，某生尚书库部郎中、万<br>州刺史讳某，（郢州、著作郎、万州刺史，史皆不详其名字。）嗣以文行大其家<br>业。君，万州长子也，（万州三子：慎、丰、泰。）以父任为建陵挽郎，（肃宗<br>山陵。）累调授王府参军、襄州襄阳尉，至于是邑。贞元十六年，又调于天官署<br>河阳丞，未拜，十有一日，暴病，卒于长安永崇里先人之庐。又十有二日，龟策<br>袭吉。（袭，因也。谓龟筮皆吉。）祔于咸阳洪渎原先人之墓，礼也。先三日，<br>外姻家老（《左氏传》：士踰月，外姻至。）谋为之志。季弟泰（泰字安平，<br>亦为祠部郎中。）哀不能文，故托于友焉。呜呼！生也以其弟之恭，知君之为友。<br>没也以其弟之戚，知君之为爱。惟友爱出于孝，移于忠，施于人事，无往不达。<br>余故得受其辞，书于石曰：<br>友而爱而，忠孝宜之。貌称其行，行称其词。贱而不寿，为善是悼。祔于祖<br>考，初筮攸告。（《易》：初筮告。）季也之纯，置哀无垠。终窭且贫，（《诗》：<br>终窭且贫。窭，郡羽切。）控于仁人。备物称家，（《礼记》：仲由问丧具，子<br>曰：“称家之有无”。）其仪式陈。爰相其悲，载刻兹珉。<br>○东明张先生墓志（张因死于封，时公在永，封与永近，故其徒从公志墓。）<br>东明先生张氏曰因，尝有以文荐于天子，天子策试甚高，（因举诏策。）以<br>为长安尉。一年，投去印绶，愿为黄、老术，诏许之。（因乞为道士，上许之。）<br>居东明观三十馀年，受毕法道行峻异，得众真秘书诀箓，（箓，籍也。）聚经籍<br>图史，侔于麟阁。（汉有麒麟阁，藏书之府。）以弟回降秩封州，先生曰：“吾<br>老矣，支体不可解也。”遂从以去。明年，回之子袭死，哭之恸，遂病。既亟，<br>以命回曰：“吾生天宝讫贞元乙酉岁十月，（乙酉，当是贞元二十一年。）今死<br>于汝之手，盈吾志矣。京师，吾生也，毕原，先人之归也，（毕原，在长安，文<br>王所葬处。）必以返葬。”乃自为志而卒。明年（元和元年。）正月某日，葬如<br>其言。弟子某等为碑以志于墓。辞曰：<br>匪禄而康，匪爵而荣。漠焉以虚，充焉以盈。言而不为华，光而不为名。介<br>洁而周流，苞涵而清宁。幽观其形，与化为冥。寂寞以成其道，是以勿婴。世皆<br>狂狂，奔利死名。我独浩浩，端一以生。或曰：“先生友悌以遁，慈幼以死，若<br>不能忘情者何耶？”吾曰：“道去友耶？去慈耶？从容以求，其得之耶？{汤皿}<br>莽很悻，（悻，亦很也。{汤皿}，音荡。很，下恳切。悻，下耿切。旧本，悻作<br>宰。胥山沈晦谓当作悻。）道之非耶？且夫亏恩坏礼，枯槁憔悴。（上音樵，下<br>音萃。）隳圣图寿。（隳，翾规切。）离中就异。欻然与神鬼为偶，（欻，《说<br>文》云：有所吹起。欻，许勿切。欻字，见《梦归赋》注。）顽然以木石为类。<br>倥侗而不实，（倥侗，音空同。）穷老而无死。先生之道，固知异夫如此也。”<br>乃书于石以纪。<br>○虞鸣鹤诔（并序作之年月不可考，然公谓羁贯相亲，又云交欢二纪，盖公<br>生于大历八年，自羁贯及二纪，当是贞元十四五年间矣。）<br>维某年月日，前进士虞九皋，字鸣鹤，终于长安亲仁里。既克葬于高阳原，<br>二三友生皆至于墓，哀其行之不昭于世，追列遗懿，求诸后土，申荐嘉名，实曰<br>恭甫。乃作诔曰：<br>吴、虞之分，（《史记》：武王克殷，封太伯之后为二国：其一虞，在中国，<br>其一吴，在蛮夷。）爰宅上阳。（僖五年《左传》：晋侯围上阳。注：上阳，虢<br>所都。今云虞宅上阳，未详。）其后优游，在越为乡。（虞氏世为会稽人。会稽，<br>越国。）延、诩辅汉，（后汉永平三年，延为太尉。八年，为司徒。十四年，自<br>杀。延，字子大，陈留东昏人。顺帝时，诩官尚书令。诩字升卿，陈国武平人。<br>诩，况甫切。）恢定封疆。东徙之贤，时惟仲翔。（《吴志》：虞翻，字仲翔，<br>会稽馀姚人。）曰预曰喜，在晋克彰。（虞喜，字仲宁。弟预，字叔宁。翻之族<br>也。）义笃斯文，有苾其芳。（《说文》：苾，馨香也。苾，毗必、薄结二切。）<br>秘书多能，垂耀于唐。（世南，字伯施，太宗时为秘书少监。）洎于汉阳，世德<br>以昌。（汉阳，沔州郡名。九皋父当，终沔州刺史。）毗赞尚父，（九皋父当为<br>郭尚父从事。）休征用阳。惟我先君，并时翱翔。（翱，牛刀切。翔，音祥。）<br>洽主记室，（据公先表父镇掌书奏，盖与当共事。洽，当作狎。）蔚其耀光。实<br>契伯仲，永永不忘。<br>汉阳元子，实绍其美。传袭儒风，彪炳文史。（《选》：符采彪炳。注：玉<br>之横文也。）克恭以孝，惟礼是履。誉洽于乡，论为秀士。（《礼》：命乡论秀<br>士。注：秀士，乡大夫所考有德行道艺者。）百郡之选，业于京师。昧没腾藉，<br>乘凌蔽欺。生之始至，则奋其仪。退默以谦，（默，一作然。）人悦而随。名卿<br>是挈，先进咸推。方出群类，振耀于时。祸丁舅氏，漂沦海沂。捧讣号呼，匍匐<br>增悲。丧有幼主，礼或多违。熟徇于名，而不是思？投袂就道，乘艰若夷。竭诚<br>丧具，申敬裳帷。万里来复，祗祔于墓。遽不凌节，俭而有度。由其温恭，守以<br>贞固。行道咨嗟，观礼兴慕。复从乡赋，焕发其华。克不再举，闻于邦家。倚闾<br>千里，观咏斯多。姻族盈门，载笑且歌。君之不淑，名立志沮。庆归其乡，身终<br>逆旅。生死已间，寿觞方举。贺书在途，委骨归土。哀欢易地，吊庆交户。神胡<br>不仁？降此大苦。呜呼哀哉！<br>惟昔夏口，羁贯相亲。（镇为岳鄂都团练判官，当为沔州刺史，故公与九皋<br>相善。夏口，鄂州也。羁贯，丱角也。《谷梁子》云：子生羁贯，成童不就师，<br>父之罪也。贯，与丱同。）通家修好，讲道为邻。既冠于阼，（音祚。）思致其<br>身。升于司徒，（《王制》：命乡论秀士，升之司徒，曰选士。）及尔继年。<br>（贞元九年，公举进士。）交欢二纪，莫间斯言。愉乎其和，确尔其坚。更为砥<br>砺，（砥，音纸。）咸去韦弦。（西门豹以性刚急，常佩韦以自戒。董安于以性<br>宽缓，常佩弦以自警。）今则遽已，吾其缺然。呜呼哀哉！<br>诔行谋谥，（音示，行之迹也。）惟古之道。生而无位，没有其号。惟是友<br>生，徘徊顾悼。爰用壹惠，（《表记》：先王谥以尊名，节以壹惠，耻名之浮于<br>行也。）幽明是告。温温其恭，惟德之经。先民有作，今也是旌。呜呼恭甫，钦<br>此嘉名。<br>○故处士裴君墓志（君讳、字不可得而考，惟曾祖宁州公，即裴守真也。据<br>《传》：守真之子六，次曰耀卿，相玄宗，又其次曰侨卿，即起居郎。故《志》<br>曰起居郎，即丞相弟也。员外公，求之表系，其名俱不详。中丞公，即裴行立。<br>守真之《传》曰：曾孙行立。而此志谓与裴君为弟兄，其系盖明甚。元和十四年，<br>柳州作。）<br>河东闻喜裴君（闻喜，县名，在唐属绛州。裴君讳、字不可得而考。）讳某，<br>字某，好学未仕，年若干，元和十四年月日，终于京兆渭南墅。（承与切，田庐，<br>又洲屿。）君之弟中丞公，督桂州，命其僚柳宗元（元和十二年，以御史中丞裴<br>行立为桂州都督、桂管观察使。公时为柳州刺史，其管内也，故云其僚。）以铭。<br>君之出，河间邢群以状来告曰：“曾祖讳某，（讳守真。）宁州刺史，赠户部尚<br>书。祖讳某，（讳侨卿。）起居郎。父讳某，（讳伯言。）尚书刑部员外郎，议<br>官及浮图事独出，载在史册。以八使行天下，当河北道疑危顽很难处分之地，<br>（分，扶问切。一无分字。）用天子命，制断得宜，于时为第一，（建中元年二<br>月，命黜陟使十一人分巡天下，刑部员外郎裴伯言为幽、冀、泽、潞、磁、邢等<br>道黜陟使。）天下皆仰以为相。会疾终，再赠至大理卿。”长老咸曰：“裴氏世<br>积德，起居，丞相弟也，（丞相名耀卿，字焕之，事玄宗为丞相。）以文史用，<br>大理，名世人也，咸闻而不大。”君以友悌悫植，承其休光，幽而不扬，岂天钟<br>美于中丞，啬而不克并耶？不然，君无位以夭，其可问哉？君前娶韦氏，成都少<br>尹士谟女。生二子，字曰某，名曰某。（字、名二字误。）以文敏，中丞公尤爱<br>幸，恒从，不幸卒于桂林。某举明经后，娶于薛氏，无子，父寀位卑。是年月日，<br>葬渭南某里，迁韦夫人之丧，（韦字，诸本作奉。）自万年来，有俟，犹异室。<br>铭曰：<br>畴之沃沃，（《说文》：畴，耕治之田。）宜其嘉谷。有耕有耨，同施异禄。<br>明昭次穆，（昭，音韶。）丞相之族。尚书之孙，大理之门。有庆实延，宜硕而<br>繁。不位不年，晦于丘园。懿懿大理，惟德之元。摧佞抑释，太史是论。（即上<br>云议官及浮图事载在史册也。摧佞，俗本作权佞，误。）黜陟冀幽，邦命以尊。<br>神啬丰福，不弃于君。渭之洋洋，爰墓其南。孝思是怀，祖考之依。郡人作铭，<br>惟相其哀。（一作不并于君。）<br>○覃季子墓铭（本篇云永州作。《姓纂》云：覃本谭氏，避难改覃，又音寻，<br>今岭南多此姓。）<br>覃季子，其人生爱书，贫甚，尤介特，不苟受施。（施智切。）读经传言其<br>说数家，推《太史公》、《班固书》下到今，横竖钩贯，（竖，音树。）又且数<br>十家，通为书，号《覃子史纂》。又取《鬻》、《老》、《管》、《庄》、《子<br>思》、《晏》、《孟》下到今，（《鬻子》，书名。名熊，为周师，自文王以下<br>问焉。《汉志》：鬻子二十二篇。鬻，音育。）其术自儒、墨、名、法，（《汉<br>志》有儒、墨、名、法等九流。）至于狗彘草木，凡有益于世者，为《子纂》又<br>百有若干家。笃于闻，不以仕为事。黜陟使取其书以氏名闻，（建中元年二月，<br>遣黜陟使十一人分巡天下。）除太子校书。某年月日死永州祁阳县某乡。将死，<br>叹曰：“宁有闻而穷乎，将无闻而丰乎？宁介而踬乎，（一无乎字。踬，音致。）<br>将溷而遂乎？”（溷，胡困切。）葬其乡。（其乡，所死之乡也。）后若干年，<br>柳先生来永州，戚其文不大于世，求其墓以石铭。铭曰：<br>困其独，丰其辱。<br>○续荥泽尉崔君墓志（前志，赠太傅崔公佑甫为之。佑甫既卒，而未克葬，<br>故公续志以书其缓葬之故云。）<br>太傅公既志荥泽君之葬，明年，为中书侍郎同中书门下平章事以卒。（大历<br>十四年闰五月，以河南少尹崔佑甫同平章事。明年建中元年六月卒，赠太傅，一<br>本云卒赠太傅，无以字。）荥泽君之嗣曰膺，备物具货入于汴，汴陷于戎，（四<br>年十二月，淮西节度使李希烈陷汴州。）丧焉不果行。会世难，不幸膺亦死。膺<br>之亚曰太素，（太素，膺之弟。）仕至云阳令，求其志，将行，谪南海上。元和<br>九年，移信中，（一作州。）犹有累，不克如其乡。大惧缓慢兹久，哭命其子某，<br>以某月日启君之丧，至于某，葬用某月甲子，志用太傅公之辞。又命河东柳某书<br>缓故，且志终事之年月日。<br><hr>
