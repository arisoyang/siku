<h4>《集部·柳宗元集·卷三十八  表》<b class="x">作者：柳宗元</b></h4>
<br>○为裴中丞贺克东平赦表（裴中丞，桂管观察使裴行立也。）<br>臣某言：伏奉月日德音，以淄青荡平，褒功宥罪，布告遐迩者。（元和十四<br>年二月，淄青都知兵马使刘悟，斩其节度使李师道以降。诏天下系囚死罪降从流，<br>流已下放。）臣闻肃杀之后，每致阳和；雷霆既施，必闻膏泽。伏惟陛下体乾刚<br>以运行，协坤元之翕挌。（《易》：至哉坤元。又曰：坤，其静也翕，其动也辟，<br>是以广生焉。）百灵受职，六合从风。（天地四方曰六合。）阻兵怙乱者，（<br>《左氏传》云：州吁阻兵而安忍。阻，恃也。）必就枭擒；怀忠抱义者，无不甄<br>录。（甄，居延切。陶甄也。）激其效顺，特加旄节之荣；（是月，以悟为义成<br>军节度使。）宠以元功，遂兼鼎铉之任。（癸丑，魏博节度使田弘正加检校司徒、<br>同中书门下平章事。弘正亦讨师道者，故有是命。《易》曰：鼎玉铉。铉，胡犬<br>切。扛鼎耳也。）戎行穷赏赍之重，（行，胡刚切。）死事极褒恤之优，劫胁之<br>役尽除，聚敛之名皆去。伤痍受煦，老疾加恩，丰财已复其征徭，（复其征徭，<br>谓复除徭役也。）赐种更盈于种种。（《诗》：黍稷种稑。先种后熟曰种，后种<br>先熟曰稑，种，音童。稑，音陆。）严山川之祀，神必有依；申义烈之家，物无<br>不感。周王推忠厚之化，（《诗》：周家忠厚，仁及草木。）汉帝惭恺悌之风，<br>太平之德，斯为至盛。（一作“太平之业既崇，中兴之德斯至”。）然则虞巡可<br>复，告成将庆于岱宗；（《书》：岁二月东巡守，至于岱宗，柴。岱宗在兖州，<br>而兖属淄青，今兖州既复，故及之。）汉典方行。（汉武帝元封元年，登封太山，<br>应劭云：功成治定，告成于天。汉典谓此也。）讲礼再荣于阙里。（汉章帝元和<br>二年，东巡守，过鲁，幸阙里，以太牢祠孔子。兖州，鲁地。）臣谬膺重寄，获<br>睹大和，抃蹈之诚，倍万恒品。谨已施行郡邑，宣示军戎，莫不动地欢呼，若醉<br>千锺之酒；（孔融《与魏武书》曰：尧非千钟，无以建太平；孔非百觚，无以堪<br>上圣。）腾天鼓舞，如闻九奏之音。（《周礼·锺师》注云：王出入，奏王夏；<br>尸出入，秦肆夏；牲出入，奏昭夏；四方宾来，奏纳夏；臣有功，奏章夏；夫人<br>祭，奏齐夏；族人侍，奏族夏；客醉而出，奏陔夏；公出入，奏骜夏。是为九奏。<br>《史记》，钧天广乐，九奏万舞。）无任庆贺踊跃之至。<br>○柳州贺破东平表<br>臣某言：即日被观察使牒。（桂管观察使牒也，）李师道以月日克就枭戮者。<br>帝德广运，唐命惟新，（《诗》：周虽旧邦，其命惟新。）霾曀廓清，（《诗》，<br>终风且霾。终风且曀。霾，雨土。曀，阴而风也。霾，音埋，又莫拜切。曀，音<br>翳。）天地贞观，（《易》：天地之道，贞观者也。）率土臣庶，庆抃无涯。<br>伏惟睿圣文武皇帝陛下，威使百神，德消六沴。（《五行传》云：凡六沴之<br>作。说曰：气之相伤谓之沴。六沴，六事之沴也。沴，音戾。俗作沵。）天降<br>宝运，时归太平。自克夏擒吴。（夏，谓夏绥银节度使杨惠琳。吴，谓镇海节度<br>使李锜。）剪蜀平蔡，（蜀，谓西川节度留后刘辟。蔡，谓淮西节度吴元济。）<br>殊类稽颡，群疑革心。唯此凶妖，尚闻悖慢，庭议既得，庙谟必臧。（“谟”，<br>一作“谋”。）旌旗烛耀于洪河，金鼓震惊于灵岳。（灵岳，太山。）郓城自溃，<br>宁同莒、鲁之争；（《左传》昭元年，莒鲁争郓，为日久矣。二十九年十月，郓<br>溃。子厚盖谓师道初治郓州城堑，修守备，而其将刘悟，乃与诸军卷旗束甲，还<br>取郓州，以求效顺故也。）齐地悉平，无俟耿、陈之战。（汉光武初兴，时长安<br>政乱，张步起琅邪。五年，帝乃遣耿弇率刘歆陈俊二将军讨之，战於临淄，步众<br>大败，步乃斩苏茂以降。弇复引兵至城阳，降五校余党，齐地悉平。琅邪、临淄，<br>即青、沂海二州之属邑也。）五兵永戢，（《周礼》：司兵掌五兵五盾。）七德<br>无亏，（《左传》：武有七德，我无一焉。）含生比尧、舜之仁，（董仲舒《策》：<br>尧、舜行德，则民仁寿。）率土陋成、康之俗。（晏本更有“伏以舜念克勤，禹<br>思受益。无疆惟恤，既闻致理之方；靡不有初，愿献持盈之诫”六句。）介丘雾<br>息，已望翠华之来；（介丘，太山。《选·南都赋》：望翠华之葳蕤。注：翠华，<br>车盖也。）沂水风生，更起舞雩之咏。（沂水，属沂州，亦淄、青十二州之一也。<br>《论语》：浴乎沂，风乎舞雩，咏而归。）千岁之统，（司马迁《自序》曰：今<br>天子接千岁之统，封太山，而余不得从行。）实在于斯，臣守在蛮荒，获承大庆，<br>抃蹈之至，倍万恒情。<br>○代裴中丞贺分淄青为三道节度表<br>臣某言：伏见某月日制，分淄青诸州为三道节度、都团练、观察等使者。<br>（元和十四年二月，命户部侍郎杨於陵为淄青宣抚使，令分师道所管十二州为三<br>道。於陵按图籍，视土地远近，计士马众寡，校仓库虚实，使之适均，以郓、曹、<br>濮为一道，淄、青、齐、登、莱为一道，兖、海、沂、密为一道，此三道之所以<br>分也。）蛇豕之穴，（《左传》：吴为封豕长蛇，荐食上国。）忽为乐郊，（<br>《诗》：适彼乐郊。）氛沴之余，尽成和气。<br>伏惟皇帝陛下，天付昌期，神开宝历，复升平之土宇，拔妖孽之根源。自西<br>自东，不违于指顾；我疆我理，（《诗》：我疆我理，南东其亩。）咸得其区分。<br>山川备临制之形，道途适征徭之便，俾侯既定，（《诗》：俾侯于鲁，大启尔宇。）<br>赐履以宁。（《左传》僖四年，管仲曰：“昔召康公命我先君太公曰：五侯九伯，<br>汝实征之，以夹辅周室，赐我先君履，东至于海，西至于河，南至于穆陵，北至<br>于无棣。”）异青、兖之封，爰从古制；解曹、卫之地，实契雅谋。（《左传》<br>僖二十八年，晋文公分曹卫之地以畀宋人。一作“新谋”）车甲永藏，马牛勿用，<br>俗被雍熙之化，代知仁寿之期。农事载盛于耨芟，儒风重兴于俎豆。足使季札观<br>鲁，更陈南籥之仪；（《左传》襄公二十九年，吴季札聘鲁，请观周乐。见舞象<br>箾南籥者，曰：“美哉！犹有憾。”按注云：南籥，以籥舞也，文王之乐。此言<br>鲁地自是有礼之可观也。）山甫徂齐，复正东方之赋。（《诗·烝民》：王命仲<br>山甫，城彼东方。仲山甫徂齐，式遄其归。注：东方，齐也。盖去薄姑而迁于临<br>淄。临淄，已见上注。）臣总戎远地，不获陪贺阙庭。（云云。）<br>○为韦侍郎贺布衣窦群除右拾遗表（《新、旧史》皆云擢群为左拾遗，而诸<br>本皆题云右拾遗，未知孰是。据《窦群传》，韦夏卿为京兆尹时荐群。《夏卿传》，<br>先为吏部侍郎，后转京兆尹太子宾客以至于卒。恐不当作韦侍郎，公时为集贤正<br>字。）<br>臣某伏见今月日制，除布衣窦群右拾遗者。（群，字丹列，京兆金城人。以<br>处士隐于毗陵，苏州刺史韦夏卿荐之朝，并表其所为书数十篇，不召。贞元十六<br>年十一月，夏卿为京兆尹，复言之。十八年三月，召群为左拾遗。按《群传》云：<br>陛下即位二十年，始自草茅擢臣为拾遗。盖自大历十四年己未，至贞元十四年戊<br>寅，德宗即位，为二十年。）臣闻直道之行，（《论语》：三代之所以直道而行<br>也。）四方向德，逸人是举，天下归心。（《论语》：举逸民，天下之民归心焉。）<br>臣伏以窦群肥遁居贞，（《易》：肥遁无不利。又曰：遁，亨，小利贞。肥，<br>优也。）包蒙养正，（《易》：包蒙吉。又曰：蒙以养正，圣功也。）学术精果，<br>操行坚明，赞咏道真，以求其志。臣顷守藩服，（谓在苏州。）特所委知，及归<br>朝廷，辄有闻荐。庶逃窃位之责。（孔子曰：“臧文仲其窃位者欤？知柳下惠之<br>贤而不与立也。”）以塞旷官之尤。（《书》：无旷庶官。旷，废也。）岂谓天<br>听曲从，瞽言无废，况谏诤之职，政化是参。擢於布衣，久无其比，周行庆抃。<br>（《诗》：嗟我怀人，置彼周行。周行，列位也。）林薮震惊。晦迹宁虑于遗贤，<br>怀才尽思于展效。臣以性本庸疏，动无裨益，唯思进拔，以报恩荣。区区恳诚，<br>实贯金石。言而不废，（孔子曰：“君子不以言举人，不以人废言。”）微臣敢<br>窃于荐雄；（《扬雄传赞》：雄年四十余，自蜀来京师。大司马车骑将军王音奇<br>其文雅，召以为门下吏，荐雄待诏。）德必有邻，（《论语》：德不孤，必有邻。）<br>圣代式光于尊隗。（《史记》：燕昭王欲厚币以招贤者，谓郭隗曰：“诚欲得贤<br>士与共国，以雪先王之耻。”隗曰：“王必欲致士，先从隗始。况贤于隗者，岂<br>远千里哉！”“代”，一作“政”。）自群受命，冀复面陈，迫以疾病，接于休<br>假。注心蓄念，寤寐兢惶。无任喜跃屏营之至。<br>○为樊左丞让官表（樊左丞，或作韦左丞，其名字年月未详，然当在京师时<br>作。附次贞元十五、六年之文后。）<br>臣某言：伏奉今月二十八日制，除臣尚书左丞。宠命俯临，惭颜自失。泛大<br>鲸之海，但觉魂摇，戴巨鳌之山，（《列子》：渤海之东，有无底之谷，其中有<br>五山焉，常随潮波上下，带恐流于西极，乃命禺彊，使巨鳌十五举首而戴之，五<br>山始峙而不动。）未如恩重。<br>臣闻尚书百揆，翊亮万机，故天上尊北斗中枢，（天上，作太上。）陛下有<br>南宫左辖。（李固《策》曰：陛下之有尚书，犹天之有北斗也。北斗为天喉舌，<br>尚书亦为陛下喉舌。左辖，即左丞。）晋升孔坦，谅直当时；（孔坦，字君平。<br>咸和初，为尚书左丞，深为台中之所敬惮。卒赠光禄勋，谥曰简谅。）汉拜杨乔，<br>闲练故事。（后汉杨乔，桓帝时为尚书，后以党锢坐狱。窦武上疏曰：“尚书郎<br>杨乔等，文质彬彬，建明国典。陛下乃委任近习，专任饕餮，宜以次贬黜，信任<br>忠良。”于是帝意稍解。）庶得百僚有惮于会府，诸侯取法于京师。臣实謏才，<br>（謏，先乌切。小也。《礼记》：足以謏闻。）谬登清贯。握兰起草，（<br>《汉官仪》：尚书郎主作文书起草，直于建礼门内，怀香握兰，趋走于丹墀。）<br>昔紊朝经；剖竹颁条，（汉文帝初与郡守为竹使符。以竹箭五枚，长五寸，镌刻<br>篆书第一至第五。各分其半，右留京师，左以与之，故云剖竹。又武帝初置部刺<br>史，掌奉诏六条察州。）近贻人瘼。备历中外，无闻声彩。版图再缉，贡赋未均<br>于九州；（谓为户部尚书。）铜印更操，威仪不检于三署。（蔡质《汉仪》曰：<br>尚书郎初从三署试，初上台称守尚书郎中，岁满称尚书郎，三年称侍郎。又汉中<br>郎将分掌三署郎，有议郎中郎比六百石，侍郎比三百石，郎中比二百石。）次郎<br>补阙，岂易其人？圣主求才，宜难此受。窃谓旁求俊乂，（《书》：旁求俊乂，<br>启迪后人。）侧访瑰奇，（瑰，古回切。）必使德合准绳，言成纲纪，兴化致理，<br>时无间言。况安上必在于荐贤，危身莫逾于旷职。倘蒙垂收紫涣，（旧传武都紫<br>泥用封玺，故诏有紫泥之名。今阶州故武都山水皆赤，为泥正紫色。然泥安能作<br>封？当是用为印色耳。涣者，取《易》“涣汗其大号”之意。今本作“紫绶”，<br>非。）俯矜丹诚，愚臣保陈力之言，（孔子曰：“陈力就列，不能者止。”）圣<br>鉴有责成之地。无任靦冒惶悚之极。（靦，他典切。）谨诣朝堂，奉表陈让以闻。<br>臣所让人，别状封进。<br>○为王户部荐李谅表（贞元二十一年五月，以王叔文为户部侍郎，职如故，<br>表是时作。）<br>臣某言：臣闻知贤必进，忠臣之大方；择善而居，（一作“举”。）明主之<br>要道。况臣特受恩遇，超绝古今，报国之诚，寤寐深切。（“深”，一作“斯”。）<br>是敢竭愚臣之微分，助陛下之至明，恢张羽仪，弘辅治化。（“治”，一作“理”。）<br>臣某诚惶诚恐，顿首顿首。<br>窃见新授某官李谅，清明直方，柔惠端信，强以有礼，敏而甚文，（“敏”，<br>一作“干”。）求之后来，略无其比。臣自任度支等副使，（贞元二十一年三月，<br>以叔文为度支、盐铁副使。）以谅为巡官，未及荐闻，至某月日荆南奏官敕下赴<br>本道。谅实国器，合在朝行，臣之所知，尤惜其去。伏望天恩授以谏官，使备献<br>纳，冀它日公卿之任，斯焉取斯。则圣朝无乏士之名，微臣缓蔽贤之罚。（汉武<br>帝诏：进贤受上赏，蔽贤蒙显戮。）无任诚恳屏营之至。<br>○为户部王叔文陈情表（叔文本传，言叔文母死，匿丧不发，置酒翰林，自<br>称亲疾病，今当请急。左右窃语曰：“母死已腐，方留此，将何为？”此表即为<br>叔文请急也。）<br>臣某言：臣母刘氏，今月十三日，（贞元二十一年六月庚戌。）忽患瘖风发<br>动，（“瘖”，一作“喑”。）状候非常，今虽似退，犹甚虚惙。（都活切。）<br>惊惶忧苦，不知所图。臣唯一身，更无兄弟，侍疾尝药，难阙须臾。伏乞圣恩，<br>停臣所职。今臣见在家扶侍，其官吏等并已发遣讫。<br>臣以庸微，特承顾遇，拔自卑品，委以剧司。夙夜兢惶，唯思答效，至诚至<br>恳，天睠所知。岂虑未效涓尘，遽迫方寸，（蜀先主南奔，诸葛亮、徐庶并从，<br>为曹公所追，获庶母。庶辞先主而指其心曰：“本欲与将军共图伯业者，以此方<br>寸之地也。今失老母，方寸乱矣。”）以开塞重轻之务，（谓为度支、盐铁转运<br>副使。）加焦劳忧灼之怀，虽欲徇公，无由枉志。况忠孝同道，臣子之心，许国<br>诚切于死生，报亲忍忘于顾复？（《诗》：顾我复我。）进退穷蹙，昧死上陈。<br>候母刘氏疾疢小瘳，冀微臣驽蹇再效。（一本无此两句。）无任惶惧恳倒呜咽之<br>至。（是月丁巳，叔文以母丧去位。）<br>○代裴中丞谢讨黄少卿贼表（按史：贞元十年，黄洞首领黄少卿攻邕管等州，<br>经略使孙公器请发岭南兵讨之，德宗不许。元和间，曰黄承庆，曰黄少度，曰黄<br>昌沔昌瓘，皆迭起为患。桂管观察使裴行立与容管经略使阳旻争欲攻讨，宪宗许<br>之，实元和十四年也，表是时作。《新史·行立传》谓黄家洞贼叛，行立讨平之。<br>而《资治通鉴》则曰行立、旻竟无功。其抵牾如此。韩文公尝有《论黄家贼事宜<br>状》，其别白利害，正罪裴阳之轻用兵，诚得之矣。）<br>臣某（云云：）既日奏事官米兰回伏奉手诏（云云）者。（元和十四年，诏<br>桂管观察使裴行立讨黄洞蛮黄少卿。）臣闻肤革即平，虽疥癣而必去；（《国语》：<br>伍胥谏吴王夫差曰：“今王非越是图，而齐、鲁以为忧。夫齐、鲁譬诸疾，疥癣<br>也。”）豺狼已毙，在狐鼠而宜除。（《汉书·孙宝传》：侯文曰：“豺狼当道，<br>安问狐狸。”）臣某。（中谢。）<br>伏惟元和圣文神武法天应道皇帝陛下，受命上玄，底宁下土，凶渠尽殄，威<br>武载扬。蠢尔腥膻，尚闻凌暴，灵旗斜指，（汉武帝为伐南越，告祷太一，以牡<br>荆画幡日月北斗登龙，以象天一三星，为泰一锋，名曰灵旗。为兵祷，则太史奉<br>以指所伐国。）铜兽俯临。（汉文帝二年，初与郡国为铜虎符第一至第五。国家<br>当发兵遣使者至郡合符，符合，乃听受之。）三军知必胜之方，万姓喜永清之路，<br>（《书》曰：永清四海。）微臣忝司戎律，亲列颜行，（《汉·严助传》：如使<br>越人蒙死徼幸，以逆执事之颜行。注云：颜行，犹雁行，在前行，故曰颜也。行，<br>户郎切。）蹑伏波之旧规，（汉光武建武十八年，遣伏波将军马援击交趾贼徵侧<br>等。）乘下濑之故事。（汉武征南越、东瓯，有伏波、楼船、下濑、横海之号。<br>元鼎五年，遣伏波将军路博德出桂阳，下湟水。甲为下濑将军，下苍梧。服虔曰：<br>甲，故越人归汉者也。臣瓒曰：濑，湍也，吴、越谓之濑。桂阳、苍梧皆隶岭南，<br>所谓黄贼，正为患于岭南耳。）尽瘁事国，（《诗》：或燕燕居息，或尽瘁事国。）<br>期毕命于戈矛；不宿于家，思奋身于原野。即以今日某时出师就道，便披榛蹶石，<br>摩垒陷坚，（《左传》宣十二年：楚许伯曰：“吾闻致师者，御靡旌，摩垒而还。”<br>注云：摩，近也。）荡清海隅，永息边徼。（吉吊切，境也。）窃以材非充国，<br>敢自赞于无逾；（汉神爵元年，西羌犯塞，时充国年七十余，上老之，使御史大<br>夫邴吉问谁可将者。充国曰：“无逾于老臣者矣。”）志慕孟公，庶追纵于不伐。<br>（《论语》：孟之反不伐，奔而殿。注：鲁大夫孟之侧与齐战，军大败。不自伐<br>其功，故独殿后也。）谬承重委，寤寐兢惶。无任感恩陨越之至。<br>○为裴中丞举人自代伐黄贼表<br>伏以某官器宇端方，风姿详雅，谦虚内敏，筹略共推。前佐湖南，悉心匡佐；<br>后历郡掾，深负政声。惠爱在人，奸邪屏息，勤劳已著，幹蛊无伦。（蛊，事也。<br>《易》：幹父之蛊。）今黄贼尚据荒陬，犬巢未覆，倘以某代某之任，必能扫荡<br>氛祲。（子鸩切。妖气也。）廓清海滨，窃惟斯人，雅堪厥职。（云云。）<br>○为崔中丞请朝觐表（代桂管观察崔咏作也。或本以为崔能，非是。据《能<br>传》，元和六年，为黔中观察使。长庆四年，为岭南节度使。初不为临桂，而长<br>庆初，则公已死矣。当是崔咏无疑。元和十一年作也。）<br>臣历刺三州，（咏累迁邓州刺史咏）连总二府，（《旧史》：宪宗元和五年<br>八月，以邓州刺史崔咏为邕管经略使。八年十二月，复自邕管移桂管。）外任逾<br>纪，入觐无阶，就日望云，魂飞心注。<br>伏惟睿圣文武皇帝陛下覆载无私，迩遐同致，复升平之故事，继前圣之高踪，<br>中外践更，出入迭用。臣以虚薄，叨受恩荣，徒竭夙夜之心，未申朝夕之敬。<br>（传曰：朝不废朝，暮不废夕。）天威咫尺，（《左传》僖九年：王使宰孔赐齐<br>侯胙。孔曰：“天子以伯舅耋老，无下拜。”对曰：“天威不违颜咫尺，小白余<br>敢贪天子之命，无下拜？”）诚寤寐而无违；云汉昭回，（《诗》：倬彼云汉，<br>昭回于天。）固瞻仰而何及。是以前在朗宁，（朗宁，邕州。）封章累上，及移<br>临桂，（临桂，桂州。）星纪屡周。（下卷有《代上中书门下状》云：理戎典郡，<br>十有四年。顷在邕州，累陈诚恳。又云：自领桂管，又逾再周。即谓此也。盖自<br>八年十二月至十年是月，为再周矣。）微衷尚隔于戴盆，（《司马迁书》云：仆<br>以为戴盆何以望天。）积望徒悬于窥管，（《庄子》：用管窥天，用锥指地。<br>《东方朔传》：以管窥天，以蠡测海。）葵藿之诚弥切，犬马之恋逾深。人欲天<br>从，于兹未验，下情上达，终冀不诬。敢黩宸严，罄陈丹恳。伏乞赐臣除替，许<br>至阙庭，厕蹈舞于群僚，备班行于散地，足趋中禁，目睹大明。俾成九族之荣，<br>以尽百生之幸。非敢窃国宾五献之礼，希康侯三接之恩，（《易》：晋康侯，用<br>锡马蕃庶，昼日三接也。）一觌龙颜，万死为足。无任恳迫激切之至。（至十一<br>年，方以裴行立代咏为桂管观察使。）<br>○代柳公绰谢上任表（公绰，字起之，京兆华原人，史有传。元和六年作。）<br>肃恭休命，晨夜趋程，祗荷宠私，不遑寝食，以月日到所部上讫。（宪宗元<br>和六年六月，公绰自御史中丞为潭州刺史，兼御史中丞，充湖南观察使。）<br>臣闻古之制爵禄者，爵以居有德，禄以养有功。臣本书生，（贞元元年四月，<br>公绰再中贤良方正直言极谏科。）官不期达，值某皇帝，（睿圣文武皇帝。）文<br>明抚运，大阐玄猷，搜采众材，幸忝甄录。（甄，居延切。察也。）历践中外，<br>星霜屡移，曾无涓尘，上答鸿造。忘其薄陋，委以雄藩。顾无绥驭之能，谬忝澄<br>清之寄，（公绰先为西川节度判官，召为吏部郎中，逾月拜御史中丞。今又兼中<br>丞，为观察，故云。）将何以敷宣皇泽，普谕天慈？唯当察慝以为防，视俗而为<br>教，蠲除细故，务安黎献，庶几清静无扰，以慰远人。臣不胜忝冒荷恩之至。<br>○代李愬襄州谢上任表（愬，陇右临洮人。元和十二年，夜入蔡州，擒吴元<br>济。十一月。有诏进检校尚书右仆射，为襄州刺史、山南东道节度使。然襄州与<br>岭表辽绝，而公自柳州为作谢上表，恐非公之文。）<br>捧对丝纶，（《礼记》：王言如丝，其出如纶。）惭悸无地，拜命兢悚，不<br>知所裁。臣凡贱琐材，智略无取，幸赖先臣绪业，（愬即西平王晟之子。晟有大<br>功于唐。）累忝国恩。天泽曲流，遂司节制，（元和十一年十二月，愬自宫苑闲<br>厩使，拜检校左散骑常侍兼邓州刺史，充随唐邓节度使。）寄深分阃，任重专征。<br>顾无将领之才，谬处众人之上。岂谓宸私轸念，仁育为心，霈泽无涯，德音屡降，<br>士众感悦，咸思竭忠，遂得潜师，暗入贼境，不意凶渠就戮。此皆圣谟，岂敢叨<br>天以为己力？（《左传》僖二十四年：介之推曰：“窃人之财，犹谓之盗。况贪<br>天之功以为己力乎？”）仰荷殊造，重于丘山。臣以月日上讫。谨当敷宣皇化，<br>普谕圣慈，绥抚三军，乂安百姓。冀以尘露，上答鸿私。臣（云云。）<br>○代节使谢迁镇表（节使不可考，表谓“率励远人”。此在永州作，次元和<br>九年文后。）<br>鸿私曲临，独越夷等，祗荷明命，寤寐不遑。臣才非器能，谬膺仕进，虽竭<br>尽驽劣，力效忠勤，冀寡愆尤，敢望宦达？某宗皇帝（德宗。）不以臣儒术浅薄，<br>超授礼官，寻迁正郎，遂忝符郡。某皇帝（顺宗。）不遗臣小善，擢处谏曹，叨<br>承厚恩，备职藩翰。顾惟琐劣，多惭负恩。伏遇陛下（宪宗。）德绍唐、虞，无<br>私庶政。臣尸素岁久，谴谪宜加，岂冀褒升，更迁重镇？再忝澄清之寄，仍同献<br>替之荣，将何以上答天慈，下安氓庶？臣当务修农稼，率励远人，锄其奸慝，以<br>副勤恤。无任（云云。）<br>○为刘同州谢上表（刘同州未详。德宗贞元十八年，以同州刺史刘公济为鄜<br>州刺史、鄜坊丹延节度使。岂即此人耶？当在京师时作，次贞元十六年文后。）<br>臣某言：伏奉某月日制，除臣同州刺史兼本州防御、营田、长春宫使，某月<br>日到州上任讫。臣初奉纶言，震抃无极，及临所部，惊惧逾深。投躯莫报于乾坤，<br>陈力无稗于造化。臣某诚惶诚恐，顿首顿首。<br>臣出自诸生，不习为吏，有恇懦之质，（恇，音匡。懦，弱也。）无区<br>处之能。托恇儒门，乏仲弓南面之德；（《论语》：雍也可使南面。雍，字仲<br>弓。）委身郎署，阙冯唐论将之对。（《汉书》：冯唐以孝著，为郎中署长。文<br>帝曰：“吾居代时，吾尚食监高祛数为我言赵将李齐之贤，战于钜鹿下。吾每饮<br>食，未尝不在钜鹿也。父老知之乎？”唐曰：“齐尚不如廉颇、李牧之为将也。”<br>云云。）尝惧叨冒清列，芜秽圣朝。岂意天听忽临，鸿恩荐及，八命作牧，（<br>《周礼》：一命受职，再命受服，三命受位，四命受器，五命赐则，六命赐官，<br>七命赐国，八命作牧，九命作伯。）一麾出守。（颜延之《五君咏》曰：屡荐不<br>入官，一麾乃出守。）拔自下位，寄之雄藩，非臣庸琐，所宜膺据。况冯翊密迩<br>王都，古称三辅，（汉世左冯翊、右扶风、京兆，谓之三辅。冯翊，即同州郡名。）<br>爰自近代，命秩逾崇。有兵食之虞，有宫室之制，（同州防御、长春宫使，同州<br>刺史领之。）皆公卿将相出入由之。仰征甲令，（《汉书·吴芮赞》：著于甲令<br>而称忠也。注：甲者，令篇之次也。）俯窥图记，跼蹐无地，以兢以惶，恩重命<br>轻，不知所效。庶当刻精运力，（一本作“刓精毕力”。）夙夜祗勤，上奉雍<br>熙，旁流恺悌。以日击月。倘或有成，庶几之心，懔懔增惕。徒望云而就日，<br>（《史记》：放勋其仁如天，其智如神。就之如日，望之如云。）喜近帝乡；<br>（《后汉》：南阳帝乡，多近亲。）将击壤以成风，共歌尧代。天威咫尺，敢布<br>丹诚。无任悃恳屏营之至。<br>○代裴行立谢移镇表（行立移镇，在公卒后，表盖他人之文，误编在此。）<br>星言即驾，（《诗》：星言夙驾。）便道之藩，祗荷宠荣，不敢宁息。臣某<br>爰自弱龄，即忝推择，阶缘试吏，累忝清资。先圣以臣粗知兵要，俾统师徒。交<br>蛮俶扰，黄贼不驯，奉诏俾臣，扑灭氛祲。（元和八年八月。以蕲州刺史裴行立<br>为安南都护。安南，汉交趾郡也。十二年，迁桂管观察使。十四年，令行立讨黄<br>少卿。）士众贾勇，（《左氏传》：高固曰：“欲勇者贾予余勇。”）思酬渥恩，<br>冀因此时，得立微效。岂谓时多疫疠，不副忧勤。知臣特深，复洗瑕责。夙夜感<br>戴。捐躯有期；徒增愤勇，力未从愿。微臣不幸，衅故重重，泣血摧肝，载崩载<br>咽。陛下龙兴御极，（元和十五年正月庚子，宪宗崩。闰月丙午，穆宗即位。）<br>寰海永清，道畅八埏，（地有八埏。八埏，八际也。相如《封禅书》曰：上畅九<br>垓，下溯八埏。埏，音延。）威加九域，鸿和普洽，靡不周泰。伏蒙累垂休命，<br>遂越等夷，循省何人，过膺抽擢。（是岁二月，行立自桂管复徙安南。）况臣比<br>临此镇，备更夷险，故材旧壤，宛在目前。（盖言前为安南经略，今复为都护也。）<br>虽则殊乡，还同衣锦。量巨鳌之力，未足负恩；犹蚊蚋之微，焉能报德！将何以<br>宣扬圣造，抚慰疲羸？唯当遵守诏条，贬弃奸慝，平匀徭赋，示以义方；持清静<br>以临人，守无私以奉国；重修前志，再砺戈矛，展驽骀之效，申鹰犬之用。庶荒<br>陬夷獠，尽沐皇风；率土生灵，备闻斯庆。微臣之志也。限以（云云。）<br>○代韦永州谢上表（公谪佐永州，州刺史之见本集者六人：元和元年，刺史<br>韦公，见《贺改元表》二；三年，刺史冯公，见《修净土院记》；元和五年以前，<br>刺史崔君敏，见《南池宴集序》及《墓后志》；又有刺史崔简，未上，被罪，见<br>《简墓志》集文等篇；元和七年八月，刺史即此所谓韦永州也。表云“旷牧守于<br>再秋”，正言简以罪去后无其人耳。表当作于七年云。）<br>臣某言：伏奉月日制书，除臣永州刺史，以月日到州上讫。（“州”，一作<br>“任”。）受命若惊，临职弥惧。<br>臣以无能，累更事任，神州赤县，（《史记》：邹衍：“中国名曰赤县神州。<br>赤县神州内自有九州，禹之序九州是也，不得为州数。中国外如赤县神州者九，<br>乃所谓九州也。”神、赤，皆美言之。）实所备尝，过量逾涯，每深兢惕。不谓<br>圣恩推择，滥驾朱轮。（《汉志》：中二千石、二千石，皆皂盖两朱幡。）禄秩<br>徒增，讵施乳哺之惠；服命虚受，宁兴襦袴之谣？况此州地极三湘，俗参百越，<br>左衽居椎髻之半，（孔子曰：“微管仲，吾其被发左衽矣。”陆贾使南越，南越<br>王尉佗魋结箕倨见贾。魋，即“椎”。结，即“髻”。古字通用耳。）可垦乃石<br>田之余。（《左传》哀十一年：子胥曰：“得志于齐，犹石田，无所用之。”）<br>旷牧守于再秋，弥骄犷俗；（犷，古猛切。）代征赋于三郡，重困疲人。分灾本<br>出于一时，（《左传》：凡侯伯，救患、分灾、讨罪，礼也。）积弊遂逾于十稔。<br>抚安未易，知法出而奸生。（董仲舒《策》曰：法出而奸生，令下而诈起。）子<br>育诚难，惧力劳而功寡。夙夜忧切，不敢遑宁。庶当宣布天慈，奉扬神化。以日<br>系月，倘或有成，少裨恺悌之风，用答生成之造。无任感恩陨越之至。<br>○谢除柳州刺史表（诸本表首云：“伏奉三月十三日制，除臣使持节柳州诸<br>军事、守柳州刺史，六月二十七日到任上讫。”惟《通鉴》云：三月乙酉除命，<br>而长历乙酉为十四日，此云十三日，字误。）<br>早以文律，参于士林，德宗选于众流，擢列御史。（贞元十九年。为监察御<br>史。）陛下嗣登宝位，微臣官在礼司。（宪宗即位时，为礼部郎官。）百寮称贺，<br>皆臣草奏。臣以不慎交友，旋及祸诬，圣恩弘贷，谪在善地。累更大赦，获奉诏<br>追，违离十年，一见宫阙。亲受朝命，牧人远方，渐轻不宥之辜，特奉分忧之寄。<br>铭心镂骨，无报上天，谨当宣布诏条，竭尽驽蹇，皇风不异于遐迩，圣泽无间于<br>华夷，庶答鸿私，以塞余罪。（云云。）<br>○柳州谢上表（贞元中代人作。此表恐伪。）<br>臣某言：伏奉诏书，授臣柳州刺史，以今月二日至部上讫。<br>臣前岁以久停官秩，去年蒙圣恩除替，便欲裂裳裹足，趋赴京师。（公为柳<br>州，正月已召至京师，三月方出。表谓“蒙恩除替”，乃在去年，非公作明矣。）<br>以旧疾所婴，弥年未愈，逮及今夏，始就归途。襄阳节度使于頔，（贞元十四年<br>九月，以頔为襄阳节度使。）与臣早岁同官，见臣当暑在道，恳留在馆，寻假职<br>名。意欲厚臣，非臣所愿。伏惟陛下光被之德，道已洽于区中；忧济之勤，心每<br>遍于天下。常以万邦共理，必藉于循良；一物不遗，尚延于愚藐。（莫角切。远<br>也。痡，病也。“痡”，一作“痛”。）某皇帝以某威惠茂著，自某州刺史俾之<br>抚临。（是月，宪宗以唐州刺史桂仲武为安南都护。）夙夜经行，尽除兵器，贼<br>徒识恩，党种归义，炎荒之俗，靡不底宁。（仲武至安南，杨清距境不纳。清用<br>刑惨虐，其下离心，仲武遣人说其酋豪，数月间，降者相继，得兵七千余人。）<br>后改镇容州，（长庆二年十一月，以仲武为容管经略使。）勋效弥显，澄清庶类，<br>迈德前修，深负能名，合迁重镇。臣自惟凡懦，不逮前人。伏乞天恩回授某，非<br>惟旌德，是亦饰能。庶微臣免尸禄之忧，某获无私之举。<br>○奏荐从事表<br>某绩茂戎轩，才优管记。操刀必割，（《贾谊传》：日中必{篲火}，操刀必<br>割。）岂谢剸犀？（王褒《圣主得贤臣颂》曰：巧冶铸干将之朴，清水焠其锋，<br>越砥敛其咢。水断蛟龙，陆剸犀革。王粲《刀铭》云：陆剸犀兕，水截鲸鲵。）<br>落笔不休，（傅毅，字武仲，为文下笔不休。）宁惭倚马？（《世说》：桓宣武<br>北征，袁虎从行，时被责免。会草露布文，唤袁倚马前令作，手不辍笔，俄得七<br>纸，殊可观。李白《与韩荆州书》：请日试万言，倚马可待。）况早登科选，夙<br>洽时谭。匪惟词艺双美，抑亦器能多适。比于流辈，颇为滞淹。辄敢荐陈，伏希<br>奖录。<br>○代广南节度使谢出镇表（《郑絪传》：初拜中书侍郎、加集贤殿大学士，<br>转门下侍郎。宪宗初，励精求理，絪与杜黄裳同当国柄。黄裳多所关决，首建议<br>诛惠琳，斩刘辟，及它制置。絪谦默多无所事，由是出为岭南节度观察使、广州<br>刺史。）<br>鸿霈曲临，惶骇交集，捧对纶綍，（音绋。）不知所图。<br>臣闻萧、曹佐汉，六合为家；奭、望匡周，万方同轨。（《记》曰：书同文，<br>车同轨。）臣幸以刍贱，累忝殊荣。天德荐临，遂加台政。不能翊宣明圣，增日<br>月之光，俾凶渠剿绝，（《书》：天用剿绝其命。剿，子小切。）人用康宁。实<br>由臣不称职，使此艰患。（“使”，一作“役”。）《伐檀》兴议，（《诗·伐<br>檀》，刺贪也。在位贪鄙，无功而受禄，君子不得进仕耳。）负乘招讥，（《易》<br>曰：负且乘，致寇至。负也者，小人之事也。乘也者，君子之器也。小人而乘君<br>子之器，盗斯夺之矣。）常怀覆餗之虞，（《易》：鼎折足，覆公餗。餗，<br>鼎实也。餗，音速。）敢望专征之寄。（元和四年二月。絪罢为太子宾客。五<br>年二月，除岭南。）<br>献俘未远，展效有期，希此微功，上答殊造。无任。（云云。）<br>为杨湖南谢设表（德宗贞元十八年九月，以太常少卿杨凭为潭州刺史、湖南<br>观察使。癸亥，宴群臣于马璘山池，上赋《九日赐宴诗》六韵，赐之敕设。岂亦<br>此时耶？）<br>臣某言：中使某乙至，奉宣圣旨，赐臣长乐驿设者。恩荣特殊，宴饮斯及，<br>顾兹厚礼，猥集微躬。臣某诚欢诚庆，顿首顿首。<br>臣以多幸，属此昌时，任重方隅，职忝文武。甘受素餐之刺，（《诗》：彼<br>君子兮，不素餐兮。“餐”，一作“飡”。）知无肉食之谋，（《左传》庄十<br>年：齐师伐我，庄公将战，曹刿请见，其乡人曰：“肉食者谋之，又何间焉？”<br>刿曰：“肉食者鄙，未能远谋。”）以忧以惶，寤寐无措。岂谓鸿恩继至，丰膳<br>爰来，陆海兼陈，（陆海，即水陆也。）饴醴皆设。（饴，米蘖煎也。醴，酒名。<br>饴，音怡。一作“酒”。）庶当奉扬圣泽，覃布远人，流恺悌于皇风，均乳哺于<br>赤子。少陈微效，上答殊私。无任感恩欣跃之至。<br>○为武中丞谢赐樱桃表（武元衡，贞元二十年迁御史中丞。公集有《诸使兼<br>御史中丞壁记》，曰“武公以厚德在位，甚宜其职”。遂命其属书之。明年二月，<br>公已迁礼部，元衡亦罢为右庶子。此表当在二十年夏作。）<br>臣某言：中使某乙至，奉宣圣旨，赐臣樱桃若干者。天睠特深，时珍荐降，<br>宠惊里巷，恩溢圆方。（圆方。谓俎豆。）臣某诚喜诚惧，顿首顿首。<br>伏以含桃之羞，时令攸贵，（《礼记·月令》：仲夏之月，天子羞以含桃，<br>先荐寝庙。）况今采因御苑，分自天厨。使发九霄，集繁星而积耀；味调六气，<br>承湛露而不晞。（《诗》：湛湛露斯，匪阳不晞。晞，乾也。）盈眦而外被恩光，<br>（眦，疾智、才诣二切。目也。）适口而中含渥泽。顾惭素食，（《诗》：彼君<br>子兮，不素食兮。）弥切自公，（《诗》：委蛇委蛇，自公退食。）岂图君子所<br>先，遂厌小人之腹。（《左传》昭二十八年：愿以小人之腹，为君子之心，属厌<br>而已。）无任。（云云。）<br>○谢赐时服表（此表代人作。当是在京师时也。）<br>祗荷宠私，启处无地。（《诗》：不遑启处。）臣久忝朝行，历职无效，荏<br>苒星纪，偷荣岁时。不能少益圣猷，以副深奇，致使贼遗君父，（《后汉》耿弇<br>征张步，帝在鲁，闻弇为步所攻，自往救之。未至，副将陈俊谓弇曰：“剧虏兵<br>盛，可且闭营休士，以须上来。”弇曰：“乘舆且到，臣子当击牛酾酒以待百官，<br>反欲以贼虏遗君父耶？”）艰难未息，合处严宪，以正国章。伏以陛下恢天覆之<br>恩，广地载之厚，不循彝典，俾同冕绂，重剧丘山。捧戴以入闺门，空知夕惕，<br>（《易》：夕惕若厉。）裁缝而为衣服，固可昼行。（项羽曰：“富贵不归故乡，<br>如衣锦夜行。”）内省疲驽，将何答效。<br>○谢赐端午绫帛衣服表（公在柳州。亦代它人作，）<br>纶言曲临，宠服荐至。跪捧殊锡，庆耀交并。臣谬典方州，效微涓滴，叨承<br>大贶，荣重丘山，非才忝恩，俯伏惭荷。朱明启节，（《尔雅》：夏为朱明。）<br>御府赐衣，沐圣泽而溟海方深，被仙衣而鹤龟齐寿。驰心向阙。跼影望天，惭分<br>五岭之忧，（裴氏《广州记》云：大庾、始安、临贺、桂阳、揭阳，是为五岭。<br>五岭者，西自衡山之南，东穷于海，一山之限耳，而别标名，则自五焉。）莫副<br>九重之诏。臣无任。（云云。）<br><hr>
