<h4>《集部·柳宗元集·卷三十三  书》<b class="x">作者：柳宗元</b></h4>
<br>○与杨诲之书（一云“与杨诲之再说车敦勉用和书”。诲之。凭之子也。公<br>集有与凭书。此元和五年作。）<br>足下幼时，（公杨氏婿，故识诲之幼时。）未有以异于众童，仆未始知足下。<br>及至潭州，（贞元十八年九月，以太常卿杨凭为潭州刺史、湖南观察使。）乃见<br>足下气益和，业益专，端重而少言，私心乃喜，（永贞元年九月，公贬邵州刺史，<br>十一月，再贬永州司马，过潭州，见诲之。）知舜之陶器不苦窳为信然。（《史<br>记》：舜陶河滨，器皆不苦窳。窳，音庾。病也。）然而舜之德，可以及土泥，<br>而不化其子，（《孟子》：舜之子亦不肖。）何哉？是又不可信也。则足下本有<br>异质，而开发之不早耳。然开发之要在陶煦，（呼句切。温也。）然后不失其道。<br>则足下亦教谕之至，固其进如此也，自今者再见足下，文益奇，艺益工，而气质<br>不更于潭州时，乃信知其良也。中之正不惑于外，君子之道也。然而显然翘然，<br>秉其正以抗于世，世必为敌仇，何也？善人少，不善人多，故爱足下者少，而害<br>足下者多。吾固欲其方其中，圆其外，今为足下作《说车》，（《说》在集中。）<br>可详观之。车之说，其有益乎行于世也。<br>足下所持韩生《毛颖传》来，仆甚奇其书，恐世人非之，今作数百言，知前<br>圣不必罪俳也。（公有题《毛颖传》。）及贺州，所未有者文又三篇。（元和四<br>年七月，凭自京兆尹贬临贺尉。）此言皆不欲出于世者，足下默观之，藏焉，无<br>或传焉，吾望之至也。<br>今日有北人来，示将籍田敕。（按《宪宗纪》：元和五年十月，诏以来年正<br>月十六日东郊籍田。）是举数十年之坠典，必有大恩泽。丈人之冤闻于朝，（先<br>是御史中丞李夷简弹凭为江西观察使时赃罪，以是贬。）今是举也，必复大任，<br>丑正者莫敢肆其吻矣。甚贺甚贺！仆罪大不得与于恩泽，然其喜不减之足下者，<br>（“然”下，无“其”字，“减”下，无“之”字。）何也？喜圣朝举数十年坠<br>典，太平之路果辟，（音辟。）则吾之昧昧之罪。（“吾”下，无“之”字。）<br>亦将有时而明也。方筑愚溪东南为室，耕野田，圃堂下，以咏至理，吾有足乐也。<br>（一无吾字。）足下过今年，当侍从北下，仆得扫溪上，设肴酒，以俟趋拜。足<br>下发南州，当先示仆，得与猎夫渔老，上下水陆，择味以给膳羞，虽不得久，亦<br>一时之大愿也。过是无可道。<br>福来辞行急，（福来，诲之之隶。）不可留。言不尽所发，不具。宗元顿首。<br>○与杨诲之第二书（一云“与杨诲之疏解车义第二书”。此元和六年作。）<br>张操来，致足下四月十八日书，始复去年十一月书，（复前书也。）言《说<br>车》之说及亲戚相知之道。是二道，吾于足下固具焉不疑，又何逾岁时而乃克也？<br>（一无“而”字。）徒亲戚，不过欲其勤读书，决科求仕，不为大过，如斯已矣。<br>告之而不更则忧，忧则思复之；（“思”，一作“冀”。）复之而又不更则悲，<br>悲则怜之。何也？戚也。安有以尧、舜、孔子所传者而往责焉者哉？徒相知，则<br>思责以尧、舜、孔子所传者，就其道，施于物，斯已矣。告之而不更则疑，疑则<br>思复之，复之而又不更，则去之。何也？外也。安有以忧悲且怜之之志而强役焉<br>者哉？吾于足下固具是二道，（公娶凭弟凝之女。）虽百复之亦将不已，况一二<br>敢怠于言乎？<br>仆之言车也，以内可以守，外可以行其道。今子之说曰“柔外刚中”，子何<br>取于车之疏耶？果为车柔外刚中，则未必不为弊车；（“弊”，一作“败”。）<br>果为人柔外刚中，则未必不为恒人。夫刚柔无恒位，皆宜存乎中，有召焉者在外，<br>则出应之。应之咸宜，谓之时中，（《记·中庸》曰：君子而时中。）然后得名<br>为君子。必曰外恒柔，则遭夹谷武子之台。（《左传》定公十年，公会齐侯于夹<br>谷，孔子相。齐侯使莱人以兵劫鲁侯。孔丘以公退，曰：“士兵之。两君合好，<br>而裔夷之俘以兵乱之，非齐君所以命诸侯也。”齐侯闻之，遽避之。又十二年，<br>仲由为季氏宰，将堕三都，公山不狃、叔孙辄帅费人以袭鲁。公与三子入于季氏<br>之宫，登武子之台。仲尼命申句须、乐颀下伐之，费人北，二子奔齐。）及为蹇<br>蹇匪躬，（《易》：王臣蹇蹇，匪躬之故。）以革君心之非。（《孟子》：大人<br>格君心之非。）庄以莅乎人，（《语》：知及之，仁能守之，不庄以莅之，则民<br>不敬。）君子其不克欤？中恒刚，则当下气怡色，（《礼记》：子事父母，妇事<br>舅姑，下气怡声。）济济切切。（《礼记·祭义》：子之言祭，济济漆漆然。今<br>子之祭，无济济漆漆，何也？注：漆漆，读如“朋友切切”。济济、切切，皆容<br>貌。）哀矜、淑问之事，（《书》：皇帝哀矜，庶戮之不辜。《诗》：淑问如皋<br>陶。）君子其卒病欤？吾以为刚柔同体，应变若化，然后能志乎道也。今子之意<br>近是也，其号非也。（号，名也。）内可以守，外可以行其道，吾以为至矣，而<br>子不欲焉，是吾所以惕惕然忧且疑也。<br>今将申告子以古圣人之道：“（圣”，一作“贤”。）《书》之言尧，曰<br>“允恭克让”；言舜，曰“温恭允塞”；禹闻善言则拜；（出《孟子》。）汤乃<br>改过不吝；（与吝同。）高宗曰，启乃心，沃朕心”；惟此文王，小心翼翼，<br>（《诗·大明》之文。翼翼，恭谨貌。）日昃不暇食，（《书》：文王自朝至于<br>日中昃，不遑暇食。）坐以待旦；（《孟子》：周公思兼三王，以施四事，仰而<br>思之，夜以继日，幸而得之，坐以待旦。）武王引天下诛纣，而代之位，其意宜<br>肆，而曰“予小子，不敢荒宁”；（《书》：高宗谅阴，三年不言；言乃雍，不<br>敢荒宁。非武王也。）周公践天子之位，捉发吐哺；孔子曰，“言忠信，行笃敬”；<br>其弟子言曰：“夫子温良恭俭让以得之。”今吾子曰：“自度不可能也。”然则<br>自尧、舜以下，与子果异类耶？乐放弛而愁检局，虽圣人与子同。圣人能求诸中，<br>以厉乎己，久则安乐之矣，子则肆之。其所以异乎圣者，（一作“圣人者”。）<br>在是决也。若果以圣与我异类，则自尧、舜以下，皆宜纵目卬骞鼻，（纵目，谓<br>非横目。卬鼻，谓鼻向上。“卬”，即“仰”字。又五刚切。）四手八足，鳞毛<br>羽鬛，飞走变化，然后乃可。苟不为是，则亦人耳，而子举将外之耶？若然者，<br>圣自圣，贤自贤，众人自众人，咸任其意，又何以作言语立道理，千百年天下传<br>道之？是皆无益于世，（一有“间”字。）独遗好事者藻缋文字，以矜世取誉，<br>圣人不足重也。（“重”，一作“道”。）故曰：“中人以上，可以语上，唯上<br>智与下愚不移。”吾以子近上智，今其言曰“自度不可能也”，则子果不能为中<br>人以上耶？吾之忧且疑者以此。<br>凡儒者之所取，大莫尚孔子。孔子七十而纵心。彼其纵之也，度不逾矩而后<br>纵之。今子年有几？自度果能不逾矩乎？而遽乐于纵也！傅说曰：“惟狂克念作<br>圣。”（《书·多方》之辞，非傅说之言也。）今夫狙猴之处山，叫呼跳梁，其<br>轻躁狠戾异甚，然得而絷之，未半日则定坐求食，唯人之为制。其或优人得之，<br>加鞭箠，狎而扰焉，跪起趋走，咸能为人所为者。未有一焉，狂奔掣顿，（掣，<br>尺列切。）踣弊自绝，（踣，满北切，仆也）故吾信夫狂之为圣也。（一无“故”<br>字。）今子有贤人之资，反不肯为狂之克念者，而曰我不能我不能。（一本无下<br>三字。）舍子其孰能乎？是孟子之所谓不为也，非不能也。<br>凡吾之致书，为《说车》，皆圣道也。今子曰：“我不能为车之说，但当则<br>法圣道而内无愧，乃可长久。”呜呼！吾车之说，果不能为圣道耶？吾以内可以<br>守，外可以行其道告子。今子曰：“我不能翦翦拘拘，以同世取荣。”吾岂教子<br>为翦翦拘拘者哉？子何考吾车说之不详也？吾之所云者，其道自尧、舜、禹、汤、<br>高宗、文王、武王、周公、孔子皆由之，而子不谓圣道，抑以吾为与世同波，工<br>为翦翦拘拘者？（一无“者”字。）以是教己，固迷吾文，而悬定吾意，甚不然<br>也。圣人不以人废言。吾虽少时与世同波，然未尝翦翦拘拘也。又子自言“处众<br>中偪侧扰攘，欲弃去不敢，犹勉强与之居。”苟能是，何以不克为车之说耶？<br>（一无“克”字。）忍污杂嚣哗，尚可恭其体貌，（“可”，一作“能”。）逊<br>其言辞，何故不可吾之说？吾未尝为佞且伪，其旨在于恭宽退让，以售圣人之道，<br>及乎人，（一作“及乎生人”。）如斯而已矣。尧、舜之让，禹、汤、高宗之戒，<br>文王之小心，武王之不敢荒宁，周公之吐握，孔子之六十九未尝纵心，彼七八圣<br>人者所为若是，岂恒愧于心乎？慢其貌，肆其志，（一作“支”。）茫洋而后言，<br>偃蹇而后行，道人是非，不顾齿类，人皆心非之，曰“是礼不足者”，甚且见骂。<br>如是而心反不愧耶？圣人之礼让，其且为伪乎？为佞乎？<br>今子又以行险为车之罪。夫车之为道，岂乐行于险耶？度不得已而至乎险，<br>期勿败而已耳。（一作“矣”。）夫君子亦然，不求险而利也，故曰“危邦不入，<br>乱邦不居”。“国无道，其默足以容”。（《礼记·中庸》之文。）不幸而及于<br>危乱，期勿祸而已耳。且子以及物行道为是耶，非耶？伊尹以生人为己任，（<br>《孟子》：伊尹曰：“天之生斯民也，使先知觉后知，使先觉觉后觉，予天民之<br>先觉者也。”孟子曰：“其自任以天下之重如此。”）管仲<imgheight=32width=32border=0src=/bzk/Z074.bmp>浴以伯济天下，<br>（“<imgheight=32width=32border=0src=/bzk/Z074.bmp>”，通作“衅”。《国语》：齐桓公使人请管仲于鲁，比至，三衅三浴之。<br>注云：以香涂身曰衅。《论语》：管仲相桓公，伯诸侯，一匡天下。）孔子仁之。<br>（《论语》：桓公九合诸侯，不以兵车，管仲之力也。如其仁，如其仁。）凡君<br>子为道，舍是宜无以为大者也。今子之书数千言，（“子”下一无“之”字，）<br>皆未及此，则学古道，为古辞。尨然而措于世，其卒果何为乎？是之不为，而甘<br>罗、终军以为慕，弃大而录小，贱本而贵末，夸世而钓奇，苟求知于后世，以圣<br>人之道为不若二子，仆以为过矣。彼甘罗者，左右反覆，得利弃信，使秦背燕之<br>亲己而反与赵合，以致危于燕。（《史记》：甘罗年十二，事秦相文信侯吕不韦。<br>时燕王喜使太子丹入质于秦，秦使张唐往相燕，欲与燕共伐赵以广河间之地。甘<br>罗使赵，说赵王曰：“王闻燕太子入质秦欤？”曰：“闻之。”曰：“闻张唐相<br>燕欤？”曰：“闻之”。“燕太子丹入秦，张唐相燕者，燕、秦不相欺也；燕、<br>秦不相欺者，伐赵危矣。王不如赍臣五城，以广河间，请归燕太子，与强赵攻弱<br>燕。”赵王立割五城以广河间。秦归燕太子。赵攻燕，得上谷三十城，令秦有十<br>一。）天下以是益知秦无礼不信，视函谷关若虎豹之窟，罗之徒实使然也。子而<br>慕之，非夸世欤？彼终军者，（《汉书》：终军，字子云，济南人，武帝时为谏<br>议大夫。）诞谲险薄，（谲，古穴切。）不能以道匡汉主好战之志，视天下之劳，<br>若观蚁之移穴，玩而不戚；人之死于胡越者，赫然千里，不能谏而又耸踊之。<br>（纵踊，奖劝也。）己则决起奋怒，掉强越，挟淫夫，以媒老妇，（初，南越文<br>王遣其太子婴齐入宿卫，取邯郸樛氏女，生子兴。文王卒，婴齐立。婴齐卒，兴<br>立，尊其母为太后。太后自未为婴齐姬时，尝与霸陵人安国少季通。元鼎四年，<br>武帝使少季往谕兴，令入朝，比内诸侯，而令终军等宣其辞，勇士魏臣等辅其决。<br>少季往，复与太后私通。国人多不附太后。五年，南越相吕嘉反，攻杀兴、太后<br>及军等。）欲蛊夺人之国，智不能断，而俱死焉。是无异卢狗之遇嗾，（卢，田<br>犬。《诗》有《卢令》是也。冀、陇间谓使犬曰嗾。《左传》宣二年，公嗾夫獒，<br>音叟。）呀呀而走，不顾险阻，唯嗾者之从，何无已之心也？子而慕之，非钓奇<br>欤？二小子之道，吾不欲吾子言之。孔子曰：“是闻也，非达也。”使二小子及<br>孔子氏，（一孔下无“氏”字。）曾不得与于琴张、牧皮狂者之列，（《孟子》：<br>“敢问何如斯可谓狂矣？”曰：“如琴张、曾皙、牧皮者，孔子之所谓狂矣。”<br>琴张，琴牢也。）是固不宜以为的也。<br>且吾子之要于世者，处耶，出耶？主上以明圣，（一作“圣明”。一无“以”<br>字。）进有道，兴大化，枯槁伏匿缧锢之士，（缧，伦追切。）皆思踊跃洗沐，<br>期辅尧、舜。万一有所不及，丈人方用德艺达于邦家，为大官，以立于天下。吾<br>子虽欲为处，何可得也？则固出而已矣。将出于世而仕，（一无“而仕”二字。）<br>未二十而任其心，吾为子不取也。冯妇好搏虎，卒为善士；（《孟子》：晋人有<br>冯妇者，善搏虎，卒为善士。）周处狂横，一旦改节，（《晋书》：周处，字子<br>隐，义兴人，纵情肆欲，州里患之。处自知为人所恶，谓父老曰：“何苦不乐？”<br>父老曰：“三害未除。”处曰：“何也？”答曰：“南山白额虎，长桥下蛟，并<br>子为三矣。”处乃入山射猛虎，投水搏蛟，励志好学，志存义烈克己。期年，州<br>府交辟。）皆老而自克。今子素善士，年又甚少，血气未定，而忽欲为阮咸、嵇<br>康之所为，守而不化，不肯入尧、舜之道，此甚未可也。<br>吾意足下所以云云者，恶佞之尤，而不悦于恭耳。观过而知仁，弥见吾子之<br>方其中也，其乏者独外之圆耳。屈子曰：“惩于羹者而吹齑。”（屈原《九章》：<br>惩于羹者而吹齑兮，何不变此之志也。）吾子其类是欤？佞之恶而恭反得罪。圣<br>人所贵乎中者，能时其时也。苟不适其道，则肆与佞同。山虽高，水虽下，其为<br>险而害也，要之不异。足下当取吾《说车》申而复之，非为佞而利于险也明矣。<br>吾子恶乎佞，而恭且不欲，今吾又以圆告子，则圆之为号，固子之所宜甚恶。方<br>于恭也，又将千百焉。（“千”，一作“十”。）然吾所谓圆者，不如世之突梯<br>苟冒，（屈原《卜居》：突梯滑稽。王逸云：转随俗也。）以矜利乎己者也。<br>（“矜”，一作“务”。）固若轮焉：非特于可进也，锐而不滞，亦将于可退也，<br>安而不挫；欲如循环之无穷，不欲如转丸之走下也。乾健而运，离丽而行，夫岂<br>不以圆克乎？而恶之也？<br>吾年十七（贞元五年，公年十七。）求进士，四年乃得举。（贞元九年，公<br>中进士第。）二十四求博学宏词科，（贞元十二年，公年二十四。）二年乃得仕。<br>（贞元十四年，公得集贤正字。）其间与常人为群辈数十百人。当时志气类足下，<br>时遭讪骂诟辱，不为之面，则为之背。积八九年，日思摧其形，锄其气，虽甚自<br>折挫，然已得号为狂疏人矣。及为蓝田尉，留府庭，旦暮走谒于大官堂下，与卒<br>伍无别。居曹则俗吏满前，更说买卖，商算赢缩，又二年为此，度不能去，益学<br>《老子》，（一无老子二字。）“和其光，同其尘”，虽自以为得，然已得号为<br>轻薄人矣。及为御史郎官，自以登朝廷，利害益大，愈恐惧，思欲不失色于人。<br>虽戒励加切，然卒不免为连累废逐。犹以前时遭狂疏轻薄之号既闻于人，为恭让<br>未洽，故罪至而无所明之。至永州七年矣，（“至”，一作“到”。）早夜惶惶，<br>追思咎过，往来甚熟，讲尧、舜、孔子之道亦熟，益知出于世者之难自任也。今<br>足下未为仆向所陈者，宜乎欲任己之志，此与仆少时何异？然循吾向所陈者而由<br>之，然后知难耳。今吾先尽陈者，不欲足下如吾更讪辱，被称号，已不信于世，<br>而后知慕中道，费力而多害，故勤勤焉云尔而不已也。子其详之熟之，无徒为烦<br>言往复，幸甚！<br>又所言书意有不可者，令仆专专为掩匿覆盖之，慎勿与不知者道，此又非也。<br>凡吾与子往复，皆为言道。道固公物，非可私而有。假令子之言非是，则子当自<br>求暴扬之，（一无“扬”字。）使人皆得刺列，（一无“得”字。）卒采其可者，<br>以正乎己，然后道可显达也。（一无“可”字。）今乃专欲覆盖掩匿，是固自任<br>其志，而不求益者之为也。士传言，庶人谤于道，（《左传》襄十四年所载师旷<br>之言。）子产之乡校不毁，（《左传》襄三十一年，郑人游于乡校，以论执政。<br>然明曰：“毁乡校何如？”子产曰：“何为？夫人朝夕退而游焉，以议执政之善<br>否，其所善者吾则行之，其所恶者吾则改之，是吾师也，若之何毁之？”）独何<br>如哉？君子之过，如日月之蚀，又何盖乎？是事，吾不能奉子之教矣！幸悉之。<br>足下所为书，言文章极正，其辞奥雅，后来之驰于是道者，吾子且为蒲捎、<br>駃騠，（《史记》：武帝伐大宛，得千里马，号蒲捎。《汉书》：苏秦相燕，<br>人恶之燕王，燕王食以駃騠。孟康云：骏马也，生七日而超其母。捎，所交<br>切。駃騠，音决题。）何可当也？其说韩愈处甚好。其他但用《庄子》、<br>《国语》文字太多，反累正气，果能遗是，则大善矣。<br>忧悯废锢，悼籍田之罢，（元和五年十一月九日，敕罢来岁籍田。）意思恳<br>恳，诚爱我厚者，吾自度罪大，敢以是为欣且戚耶？但当把锄荷锸，（一本作<br>“臿”，同“锹”也。）决溪泉为圃以给茹，其隟（与“隙”同。）则浚沟池，<br>艺树木，行歌坐钓，望青天白云，以此为适，亦足老死无戚戚者。时时读书，不<br>忘圣人之道，己不能用，有我信者，则以告之。朝廷更宰相来，（元和六年正月，<br>以李吉甫为相。）政令益修。丈人日夕还北阙，吾待子郭南亭上，期口言不久矣。<br>至是，当尽吾说。今因道人行，粗道大旨如此。宗元白。<br>○答贡士沈起书（沈不详其何所人，所谓见于兴化里，当是贞元末年在京时<br>作。）<br>九月，某白：沈侯足下无恙。苍头至，（《萧望之传》：出入从苍头庐儿。<br>颜师古曰：官府给贱役者也。）得所来问，志气盈牍，博我以风赋比兴之旨。<br>（《论语》：谓“博我以文”也。一有“甚厚”二字。）仆之朴騃专鲁，（朴，<br>音朴。騃，语骇切。）而当惠施、钟期之位。（《庄子》：惠施多方，其书五车。<br>《列子》：伯牙鼓琴，意在山。钟子期曰：“巍巍乎。”意在水。子期曰：“汤<br>汤乎。”子期死，伯牙遂绝弦，以世无知言也。）深自恧也。（恧，女六切。）<br>又览所著文，宏博中正，富我以琳琅珪璧之宝甚厚。仆之狭陋蚩鄙，而膺东阿、<br>昭明之任，（《魏志》：曹植，字子建，武帝第三子，初封东阿王。左太冲《魏<br>都赋》：才若东阿。昭明，谓梁昭明太子统，梁武帝之子，尝集《文选》三十卷。<br>东阿、昭明，皆善论文。）又自惧也。乌可取识者欢笑，以为知己羞？进越高视，<br>仆所不敢。然特枉将命，猥承厚贶，岂得固拒雅志默默而已哉！谨以所示，布露<br>于闻人，罗列乎坐隅，（“乎”，一作“于”。）使识者动目，闻者倾耳，几于<br>万一，用以为报也。<br>嗟乎！仆尝病兴寄之作，堙郁于世，辞有枝叶。（《礼记》：天下有道，行<br>有枝叶；天下无道，辞有枝叶，）荡而成风，益用慨然。（慨，口盖切。）间岁<br>兴化里萧氏之庐，睹足下《咏怀》五篇，仆乃拊掌惬心，吟玩为娱。告之能者，<br>诚亦响应。今乃有五十篇之赠，其数相什，（与“十”同。）其功相百。览者叹<br>息，谓予知文。此又足下之赐也，幸甚幸甚！勉懋厥志，以取荣盛时。若夫古今<br>相变之道，质文相生之本，高下丰约之所自，长短小大之所出，子之言云又何讯<br>焉？<br>来使告遽，不获申尽，辄奉草具，以备还答。不悉。宗元白。<br>○贺进士王参元失火书（王参元，史不得而祥。书云“吴武陵谪永”，在元<br>和四年。此书当四年后永州作。）<br>得杨八书，知足下遇火灾，家无余储。仆始闻而骇，中而疑，终乃大喜，盖<br>将吊而更以贺也。（《左传》：其可吊也而又贺之。公采其语。）道远言略，犹<br>未能究知其状，若果荡焉泯焉，（一无“泯焉”字。）而悉无有，乃吾所以尤贺<br>者也。<br>足下勤奉养，宁朝夕，唯恬安无事是望也。（“望”下，一无“也”字。）<br>乃今有焚炀赫烈之虞，（炀，音漾。暴也。）以震骇左右，（一无“骇”字。）<br>而脂膏滫氵随之具。（滫、氵随以滑之，脂、膏以膏之。见《礼记·内则篇》。<br>滫，息有切。氵随，息委切。）或以不给，吾是以始而骇也。凡人之言，皆曰<br>盈虚倚伏，（《老子》：祸兮福所倚，福兮祸所伏。）去来之不可常。或将大有<br>为也，乃始厄困震悸，于是有水火之孽，（衣服歌谣草木之怪谓之妖，禽兽虫蝗<br>之怪谓之孽。孽，鱼列切。）有群小之愠，（《诗》：忧心悄悄，愠於群小。）<br>劳苦变动，而后能光明，古之人皆然。斯道辽阔诞漫，虽圣人不能以是必信，是<br>故中而疑也。以足下读古人书，为文章，善小学，其为多能若是，而进不能出群<br>士之上，以取显贵者，无他故焉。京城人多言足下家有积货，士之好廉名者，皆<br>畏忌，不敢道足下之善，独自得之，心蓄之，衔忍而不出诸口，以公道之难明，<br>而世之多嫌也。一出口，则嗤嗤者以为得重赂。（嗤，音蚩。）仆自贞元十五年<br>见足下之文章，蓄之者盖六七年未尝言。是仆私一身而负公道久矣，（“身”，<br>一作“己”。）非特负足下也。及为御史尚书郎，自以幸为天子近臣，得奋其舌，<br>思以发明天下之郁塞。然时称道于行列，犹有顾视而窃笑者，仆良恨修己之不亮，<br>素誉之不立，而为世嫌之所加，常与孟几道言而痛之。（几道，名简。）乃今幸<br>为天火之所涤{汤皿}，（音荡。“天”，一作“大”。）凡众之疑虑，（“疑”，<br>一作“所”。）举为灰埃。黔其庐，（黔，音钤。）赭其垣，（“赭”，一作<br>“赫”。）以示其无有，而足下之才能乃可显白而不污。（“可”下，一有“以”<br>字。）其实出矣，是祝融回录之相吾子也。（《左传》：昭二十九年，颛顼氏有<br>子黎，为祝融，是为火正。又十八年，禳火于玄冥、回录。注：回录，火神。）<br>则仆与几道十年之相知，（一无“相”字。）不若兹火一夕之为足下誉也。宥而<br>彰之，使夫蓄于心者，咸得开其喙，（许秽切。）发策决科者，（《扬子》：须<br>以发策决科。汉之明经，必为问难疑义，书之于策，量其大小，署为甲乙之科，<br>列而置之，不使彰显。有欲射之，随其所取得而释之。故云。）授子而不栗，虽<br>欲如向之蓄缩受侮，其可得乎？于兹吾有望乎尔！（一作“于子”。）是以终乃<br>大喜也。古者列国有灾，同位者皆相吊；许不吊灾，君子恶之。（《左传》昭十<br>八年：宋、卫、陈、郑灾，陈不救火，许不吊灾，君子是以知陈、许之亡也。）<br>今吾之所陈若是，有以异乎古，故将吊而更以贺也。（元和二年，参元中第。<br>“更”下一无“以”字。）颜、曾之养，其为乐也大矣，又何阙焉？<br>足下前章要仆文章古书，（一本，“文章”二字作“学”字。）极不忘，候<br>得数十篇乃并往耳。吴二十一武陵来，言足下为《醉赋》及《对问》，大善，可<br>寄一本。仆近亦好作文，（一无亦字。）与在京城时颇异。思与足下辈言之，桎<br>梏甚固，未可得也。因人南来，致书访死生。不悉。宗元白。<br><hr>
