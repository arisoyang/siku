<h4>《集部·柳宗元集·外集  补遗》<b class="x">作者：柳宗元</b></h4>
<br>○万年县丞柳君墓志（并序。《史·表》载：虬，后周中书侍郎美阳孝公，<br>与志稍戾，岂史误耶？万年公，贞元十二年卒，是年葬，志是时作。）<br>惟贞元十二年龙集景子（景龙太岁也。）三月日，前万年县丞柳君，终于长<br>安升平里之私第，享年五十。长子弘礼，承家当位，次曰传礼，幼曰好礼，奉夫<br>人洎仲父之命，考时定制，动合古道，三日而殡，三月而葬。（《礼记·王制》：<br>大夫、士、庶人三日而殡，三月而葬。）粤五月十九日甲子，克开长安县高阳原，<br>祔于先茔，礼也。先时撰辰酌礼，（撰，择也。）称义备物，外姻毕至，（《左<br>氏传》云：士逾月，外姻至。）宗人来会。从弟宗元受族属之教，泣涕濡翰，书<br>辞纪行。曰：<br>君讳元方，字某，解人也。系自周、鲁，后得柳姓。（《鲁世家》：孝公子<br>展之孙，以王父字为谥，至展禽食采于柳下，因为氏。鲁为楚灭，柳氏入楚。楚<br>为秦灭，柳氏迁晋之解县。故柳氏为河东解人。）七代祖虬，后魏中书令，封美<br>阳公。（虬，字仲盘，西魏大统中，为中书侍郎。）四叶至皇考惇，皇朝散大夫，<br>资阳令。祖初，延州司马。考颐，宣州宁国丞。济德克绍厥类，藏聪晦明，粹为<br>淑和。少孤，季父建，（颐有三子：长曰元方，季即建。建为金部郎中。）抚字<br>训道，通《左氏春秋》，贯历代史，旨画罗列，接在视听，嗜为文章，辞富理精。<br>以门荫出身，调补宣州溧水尉。纲簿贡赋，入于天府，特授同州冯翊尉。改京兆<br>府云阳主簿，转长安主簿，迁万年丞。端靖守贞，处剧不挠。秩满，居养，素食<br>贫，常好竺乾之道，自搌尘昏之外，（搌，音展，极也。“外”，一作“表”。）<br>泊如也。既而婴被沉疾，不克永寿。姻戚动怀，朋友道伤，佥曰：“天之报施善<br>人，何如哉！”<br>君前娶河南独孤氏，左司郎中缅之女，（缅之子三人：寔、寂、密也。）无<br>子，早世。继室以裴夫人，谏议大夫虬之女，（虬，河东人。代宗时，擢为谏议<br>大夫。）阴教内则，著于闺闱，有女三人焉。呜呼，铭志之来古矣，是不可阙，<br>遂勒玄石，措于阴堂。（阴堂，谓圹中也。）铭曰：<br>振振吾宗，德之宅耶？惟君之德，至其赜耶？德而不寿，命既厄耶？松柏苍<br>耶？不朽石耶？<br>○处士段弘古墓志（并序御史中丞，崔公能也。时为永州刺史。公元和九年<br>尚在永州，故荐弘古于崔；迨其死，崔犹为经纪其丧，可谓贤矣。公正集有《祭<br>弘古文》，当其丧过永州时作，志亦作于是时也。）<br>段处士弘古，读纵横书，（《汉·志》：有纵横十二家。盖战国苏秦、张仪<br>之书也。）刚峭少合，尤濩落，（濩落，大貌。《庄子》作为“瓠落”，意与<br>“濩落”同。）不事产。人或交之，度非义，辄去，以故年五十，不就禄。尝以<br>法家言，（《汉·志》有法家者流之言。）抵御史大夫何士干，延以上座，将用<br>之。会士干死，闻襄阳节度使于頔爱人大言，遂干以兵画，一见喜甚。居月余，<br>视頔终不可与立功，又遁去。（頔之字曰允元。贞元十四年九月，以頔为襄州刺<br>史、山南东道节度使。）陇西李景俭、（景俭之字曰致用。）东平吕温，（温之<br>字曰化光。）高气节，尚道艺，闻其名，求见，大欢。留门下，或一岁，或半岁，<br>与言，不知日出。温卒，（温卒于元和六年。）景俭逐，（元和三年十月，景俭<br>贬黜为江陵户曹参军。）前右拾遗张宿（一作“道”。）与然诺，南见中山刘禹<br>锡、河东柳宗元，二人者言于御史中丞崔公。公时降治永州，知其信贤，徼其去。<br>（徼，音邀，通遮也。）又南抵好义容州扶风窦群，（是时元和八年四月，以群<br>为容管经略使。）途过桂，桂守旧知君，拒不为礼。君愤怒，发病，不肯治，曰：<br>“平生见大人，未尝相下。今穷于此，年加老，接接无所容入也，益困于俗笑，<br>吾安用生为？埋道边耳！”居六月，死逆旅中。崔公为出涕，命特赠赙，致其丧<br>来永州，哭为祭之。与丧具道里费，归葬澧州安乡县黄山南麓上。君之死，元和<br>九年八月十六日，后某月日葬。祖某官。父某官，妻彭城刘氏。子知微、知章，<br>皆未冠。铭曰：<br>廉不贪，直不倚。困者吾之，（困者，盖谓己及刘禹锡之属皆穷困也。）通<br>者不以。（以，用也。言通达者则不用也。）不惩其踬，卒以亢死。观游非类，<br>有贱非鄙。何以葬之？黄山南趾。<br>○潞州兵马曹柳君墓志（志云贞元二十一年七月葬，志当是时作。）<br>柳氏子某为平陆丞，王父母之丧，寓于外，贞元二十一年，始葬于虢之阌乡。<br>窆（《说文》：窆，葬下棺也。窆，保验切。）墨遇食，乃贻书其族尚书礼部员<br>外郎宗元，使为其志。且曰：“吾之先，自魏已来，为宰相者累世。（庆为魏之<br>侍中。自后四世为宰相，）我高祖讳万齿，为伊阙令，袭其先河间郡公曾祖讳某，<br>浙州刺史，咸有懿德。洎于兵曹府君讳某，勤身惠志，好义能让而同，故交者固；<br>直而敬，故亲者睦。凡举明经者四，皆获美仕。初为陆浑主簿，次吴县尉，次上<br>党丞，次潞州兵曹参军。其勾稽摘发，毗赞关决，无不胜职，加朝散大夫。某年<br>月日，终于官次，殡于州若干里。会世多难，家又贫窭，故不及夫事。呜呼！我<br>曾祖、王父葬于颍阳，我伯祖、叔祖洎伯父皆葬阌乡皇天原望寿里。颍阳北临涧，<br>其地阴狭，岸又数坏，大惧不克久安神居。是以从他兆于兹，卜用七月六日甲子，<br>将以具于玄堂之下，固故有望乎尔也。”于是删其书为文，置于邮中，俾移于石<br>上。<br>○永州司功参军谭随亡母毛氏志文（年月志皆不载，据题云永州，公在永时<br>作。）<br>毛氏夫人，父曰仪禹，丰州别驾。祖弘义，济州户曹。夫人归谭氏，曰损，<br>为邓州司仓参军。损父昌，为常州录事参军。祖曰元爱，为左羽林大将军、弘农<br>男。惟谭洎毛氏，于周咸为诸侯，谭入于莒，毛及魏为后族，千岁复合。<br>夫人生丈夫子曰随。随谨愿好礼。始克于裴、柳为姻。随娶裴氏，今中书舍<br>人次元之族弟也。女子嫁柳氏，曰从肇，曰余族兄也。余早承族兄之教，闻夫人<br>之德，且曰随之所以能立，洎吾嫂之所以令，皆夫人之训。则宜有以文其声诗，<br>刻而措诸墓。夫人讳某，寿若干，某年月日终，某月日祔于此，志曰：<br>周之列国，谭子、毛伯。合是二姓，从其匹敌。夫人有训，乃策厥族。惟时<br>善良，不享丰福。懿厥子姓，追号宪德。内言不出，孰表贞节。愿垂休铭，永志<br>幽谷。<br>○上宰相启<br>宗元启：自古遭时立功，事或容易；至于今日，尤见其难。<br>伏惟相公秉钧见以觉群迷，杓持操以祛众惑，横议雷动，执心弥坚。虽石柱<br>之当洪流，烛龙之照朔土，未足以为喻也。自天宝之乱，六十余年，侯伯多继代<br>之人，卒伍有要君之志，累圣含育，未议削平。夙居相位，动逾百数，各务固守，<br>以保安宁。藏疾日滋，稔祸弥长，四海之内，敢望清夷？阁下奋忠勇之诚，挺贞<br>明之志，以中兴为己任，视群寇为私仇。五年之间，六合无事。不图至是，获睹<br>太平。<br>某罪责未明，拘守荒服，庆抃徒至，称贺无阶。将尽力于缣，冀流芳于<br>遐迩。报效之至，舍此无由。无任感激欣跃之至。<br>宋乾道本《柳柳州外集》<br>○上裴桂州状<br>使持节柳州诸军事守柳州刺史柳宗元。<br>右宗元伏事旌棨恭守，条章安清，因酒喧呼，吐于和协，辄敢尘黩，惶惧伏<br>深。伏蒙仁恩，特赐处置下情，不任悚戴屏营之至。限以守官，不获奔走拜谢，<br>伏增战越。谨状。<br>同上<br>○送元暠师诗<br>侯门辞必服，忍位取悲增。去鲁心犹在，从周力未能。家山余五柳，人世遍<br>千灯。莫让金钱施，无生道自弘。<br>同上<br>○永字八法颂<br>侧不愧卧，勒常患平。努过直而力败，趯宜峻而势生。策仰收而暗揭，掠左<br>出而锋轻。啄仓皇而疾罨，磔<走历>以开撑。<br>《全唐文》卷五八三<br>○扬子新注（五则）（《扬子》，汉扬雄所著《法言》也。序云：诸子各以<br>其知舛驰，是非颇谬于经，故人时有问雄者，常用圣人之法应之。撰以为十三卷，<br>象《论语》，号曰《法言》。蒋之翘按：《法言》，东晋李轨已为之注，甚略。<br>子厚删定，虽增释一二，而亦不能尽补其亡误。故宋咸云：中有义易决者反疏之<br>理，尚秘者则虚焉，阙文者弗能正，譌字者乃无辨，至于言不诂而事不属，议<br>失旨而举失类，则其言无足取也。但以为旧本所存，又果为子厚之笔，姑存之。<br>乃或者谓昌黎旧有《论语笔解》，而集亦弗录，此注不可以己矣乎？盖《论语》<br>诸解，大略亦见《韩集·遗文·答侯生书》中，故不赘。弗可例也。）<br>○学行篇<br>如将复驾其所说，则莫若使诸儒金口而木舌。<br>注云：金口木舌，铎也。使诸儒驾孔子之说如木铎也。（铎所以宣教令者也。<br>文事木铎，武事金铎。《法言》之意，犹言使诸儒扬宣之尔。）<br>○修身篇<br>荧魂旷枯，糟莩旷沈。擿埴索涂，冥行而已矣。<br>注云：荧，明也。荧魂，司目之用者也。“糟”当为“精”，莩如葭莩之莩，<br>目精之表也。言魂之荧明，旷久则枯；精之轻浮，旷久则沈。不目日月，目之用<br>废矣，以至于索涂冥行而已矣。（司马光曰：修身而不由圣人，则为弃人矣；视<br>物而不见日月，则为弃目矣。）<br>又云：“糟”当为“精”，言盲矇之患，神光久旷则枯，目精久旷则沈，<br>于是以杖擿地而求路，冥冥然行矣。（此即面墙之论。）<br>○孝至篇<br>勤劳则过于阿衡。<br>注云：阿衡之事，不可过也。过则反。（谓王莽。）<br>汉兴二百一十载，而中天其庶矣乎！<br>注云：扬子极阴阳之数，此言知汉祚之方半耳。（宋咸曰：柳子之论非也。<br>盖子云观新莽之强篡而立，复暴桀如是，天下思汉未已，知刘氏之运未去，必有<br>中兴而王者。言庶几乎近也。）<br>明蒋之翘本《柳河东集·遗文》<br><hr>
