<h4>《集部·柳宗元集·卷十七  传》<b class="x">作者：柳宗元</b></h4>
○宋清传（公此文，当在谪永州后作，盖有激云。）宋清，长安西部药市人也。居善药。（居，谓积也。）有自山泽来者，必归宋清氏，清优主之。长安医工得清药辅其方，辄易雠，（音售，卖也。易，以豉切。）咸誉清。疾病疕疡者。（疕，卑履切，一本作“咸誉清，信能疗病，故病者”。）亦皆乐就清求药，冀速已。清皆乐然响应。（“皆”，一作“咸”。）虽不持钱者，皆与善药，积券如山，未尝诣取直。或不识遥与券，清不为辞。岁终，度不能报，辄焚券，（《汉高纪》折券注：以简牍为契券。《战国策》：冯驩使吏召诸民悉来合券，券遍合，因烧其券。）终不复言。市人以其异，皆笑之，曰：“清，蚩妄人也。”或曰：“清其有道者欤？”清闻之曰：“清逐利以活妻子耳，非有道也，然谓我蚩妄者亦谬。”清居药四十年，所焚券者百数十人，或至大官，或连数州，受俸博，其馈遗清者，相属于户。虽不能立报，而以赊死者千百，（“赊”，一作“贱”。）不害清之为富也。清之取利远，远故大，岂若小市人哉？一不得直，则怫然怒，（怫，音佛。）再则骂而仇耳。（“耳”，一作“取”。）彼之为利，不亦翦翦乎！（翦，子贱切。）吾见蚩之有在也。清诚以是得大利，又不为妄，执其道不废，卒以富。求者益众，其应益广。或斥弃沉废，亲与交；视之落然者，清不以怠遇其人，必与善药如故。一旦复柄用，益厚报清。其远取利皆类此。吾观今之交乎人者，炎而附，寒而弃，鲜有能类清之为者。世之言，徒曰“市道交”。呜呼！清，市人也，今之交有能望报如清之远者乎？幸而庶几，则天下之穷困废辱得不死亡者众矣，“市道交”岂可少耶？或曰：“清，非市道人也。”柳先生曰：“清居市不为市之道，然而居朝廷、居官府、居庠塾乡党以士大夫自名者，反争为之不已，悲夫，然则清非独异于市人也。”○种树郭橐驼传（驼，马类也。背肉似橐，故以名之。橐，音托。驼，徒何切。）郭橐驼，不知始何名。（《史记》：荆王刘贾，诸刘者不知其何属。《汉史》：荆王刘贾，不知其初起时。刘屈氂，不知其始所以进。公文法本此。）病瘘，（陇主切，伛疾也，一作“偻”。）隆然伏行，有类橐驼者，故乡人号之“驼”。驼闻之曰：“甚善，名我固当。”（《史记》：陈胜败固当，见《项羽本纪》。《汉书》亦同。公语法本此。）因舍其名，亦自谓橐驼云。其乡曰丰乐乡，在长安西。驼业种树，凡长安豪富人（“豪”下一有“家”字。）为观游及卖果者，皆争迎取养。视驼所种树，或移徙，无不活，且硕茂蚤实以蕃。他植者虽窥伺效慕，莫能如也。有问之，对曰：“橐驼非能使木寿且孳也，（《汉书》：万物孳萌于子。孳，音兹。一有“以”字。）能顺木之天，以致其性焉尔。凡植木之性，其本欲舒，其培欲平，其土欲故，其筑欲密。既然已，勿动勿虑，去不复顾。（去，一作“亦”。）其莳也若子，（莳，音侍，种也。）其置也若弃，则其天者全而其性得矣。故吾不害其长而已，非有能硕茂之也；不抑耗其实而已，非有能蚤而蕃之也。他植者则不然，根拳而土易，其培之也，若不过焉则不及。（一有“焉”字。）苟有能反是者，则又爱之太殷，忧之太勤，旦视而暮抚，已去而复顾。甚者爪其肤以验其生枯，摇其本以观其疏密，而木之性日以离矣。虽曰爱之，其实害之；虽曰忧之，其实仇之，故不我若也。吾又何能为哉！”（一本作“矣哉”。）问者曰：“以子之道，移之官理可乎？”驼曰：“我知种树而已，理非吾业也。然吾居乡，（“吾”，一作“而”。）见长人者好烦其令，若甚怜焉，而卒以祸。旦暮吏来而呼曰：‘官命促尔耕，勖尔植，（勖，呼玉切，勉也。）督尔获。蚤缫而绪，（缫，谓绎茧为丝。缫，苏曹切。）蚤织而缕，字而幼孩，遂而鸡豚。’鸣鼓而聚之，击木而召之。吾小人辍飧饔以劳吏者，（“辍”，一作“具”，一无“者”字。）且不得暇，又何以蕃吾生而安吾性耶？故病且怠。若是，则与吾业者其亦有类乎？”问者嘻：曰：（“嘻”，一作“喜”。）不亦善夫！吾问养树，得养人术。”传其事以为官戒。（一有“也”字。）○童区寄传（其文曰“桂部从事为余言之”，当在柳州作。东坡有《刘丑厮诗》曰：“此可名区寄，追配郴之荛；恨我非柳子，击节为尔谣。”谓此。）柳先生曰：越人少恩，生男女，必货视之。（“必”，一作“以”。）自毁齿已上，（《说文》：男八月齿生，八岁而齿乚，女七月齿生，七岁而齿乚。齿乚，毁齿也。）父兄鬻卖，（鬻，音育。）以觊其利。不足，则取他室，（“则”下有“盗”字。）束缚钳梏之。（钳者，以铁束之。梏，手械。钳，其廉切。梏，姑沃切。）至有须鬛者，（鬛，音猎，长须也。）力不胜，皆屈为僮。当道相贼杀以为俗。幸得壮大，则缚取么弱者。（么，小也。）汉官因以为己利，苟得僮，恣所为不问。以是越中户口滋耗。少得自脱，惟童区寄以十一岁胜，斯亦奇矣。（此用太史公《与任安书》斯已奇矣语法，公凡数用之。）桂部从事杜周士（周士贞元十七年第进士，元和中，从事桂管。）为余言之。童寄者，柳州荛牧儿也。行牧且荛，（荛，采薪也。）二豪贼劫持反接，布囊其口，去逾四十里之虚所卖之。（南越中谓野市曰虚。）寄伪儿啼，恐慓为儿恒状。贼易之，对饮，酒醉。一人去为市，一人卧，植刃道上。童微伺其睡，以缚背刃，力下上，得绝，因取刃杀之。逃未及远，市者还，得童大骇。将杀童，遽曰：“为两郎僮，孰若为一郎僮耶？彼不我恩也。郎诚见完与恩，无所不可。”市者良久计曰：“与其杀是僮，孰若卖之；与其卖而分，孰若吾得专焉。（一有“然”字。）幸而杀彼，甚善。”即藏其尸，持童抵主人所，愈束缚牢甚。夜半，童自转，以缚即炉火烧绝之，虽疮手勿惮，复取刃杀市者。因大号，一虚皆惊。童曰：“我区氏儿也，不当为僮。贼二人得我，我幸皆杀之矣，愿以闻于官。”虚吏白州，州白大府，大府召视，儿幼愿耳。刺史颜证奇之，（证，杲卿之孙，元和初为桂管刺史观察使。证，音征，又之盛切。）留为小吏，不肯。与衣裳，吏护还之乡。乡之行劫缚者，侧目莫敢过其门。皆曰：“是儿少秦武阳二岁，（《战国策》：燕太子丹欲以匕首刺秦王，燕国有勇士秦武阳，年十三，杀人，人不敢忤视，乃令为荆轲副而往。《史记》作舞阳。）而讨杀二豪，（“讨”一作“计”。）岂可近耶！”○梓人传（王承福，杇者，而得传于韩。杨潜，梓人，而得传于柳。）裴封叔之第，（名墐，公之姊夫。）在光德里。有梓人款其门，愿佣隟宇而处焉。（《说文》：隟，厄塞也，当作“隙”，写转作“隟”，去逆切，详注第九卷。）所职寻引、规矩、绳墨，（寻八尺。引，十丈。寻引，所以度长短也。）家不居砻斫之器。（砻，音聋。斫，音卓。）问其能，曰：“吾善度材，视栋宇之制，高深、圆方、短长之宜，吾指使而群工役焉。舍我，众莫能就一宇，故食于官府，吾受禄三倍；作于私家，吾收其直太半焉。”他日，入其室，其床阙足而不能理，曰：“将求他工。”余甚笑之，谓其无能而贪禄嗜货者。其后京兆尹将饰官署，余往过焉。委群材，会众工。或执斧斤，或执刀锯，皆环立向之。梓人左持引、右执杖而中处焉。量栋宇之任，视木之能，举挥其杖曰：“斧彼！”（或曰“斧”为句绝。）执斧者奔而右；顾而指曰：“锯彼”！（或曰“锯”为句绝。）执锯者趋而左。俄而斤者斫，刀者削，皆视其色，俟其言，莫敢自断者。其不胜任者，怒而退之，亦莫敢愠焉。画宫于堵，盈尺而曲尽其制，计其毫厘而构大厦，无进退焉。既成，书于上栋，（《易》：上栋下宇，以避风雨。）曰“某年某月某日某建”，则其姓字也。凡执用之工不在列。余圜视大骇，（《贾谊传》：天下圜视而起。注云：惊愕也。）然后知其术之工大矣。继而叹曰：彼将舍其手艺，专其心智，而能知体要者欤？吾闻劳心者役人，劳力者役于人，彼其劳心者欤？能者用而智者谋，彼其智者欤？是足为佐天子、相天下法矣！物莫近乎此也。彼为天下者本于人。其执役者，为徒隶，为乡师、里胥；（徒隶，给徭役者。乡师，一乡之长。里胥，一里之长。胥，有才智者，平上二声通。）其上为下士；又其上为中士、为上士；又其上为大夫、为卿、为公。离而为六职，判而为百役。外薄四海，有方伯、连率。（《记·王制》：千里之外设方伯。又曰：十国以为连，连有帅。二百一十国以为州，州有伯。“帅”，与“率”同。）郡有守，邑有宰，皆有佐政。其下有胥吏，又其下皆有啬夫、版尹，（汉制：乡小者，置啬夫一人。版尹，掌户版者。）以就役焉，犹众工之各有执伎以食力也。彼佐天子相天下者，举而加焉，指而使焉，条其纲纪而盈缩焉，齐其法制而整顿焉，犹梓人之有规矩、绳墨以定制也。择天下之士，使称其职；居天下之人，使安其业。视都知野，视野知国，视国知天下，其远迩细大，可手据其图而究焉，犹梓人画宫于堵而绩于成也。能者进而由之，使无所德；不能者退而休之，亦莫敢愠。不炫能，（炫，音县，行且卖也。）不矜名，不亲小劳，不侵众官，日与天下之英材讨论其大经，犹梓人之善运众工而不伐艺也。夫然后相道得而万国理矣。相道既得，万国既理，天下举首而望曰：“吾相之功也。”后之人循迹而慕曰：“彼相之才也。”士或谈殷、周之理者，曰伊、傅、周、召，其百执事之勤劳而不得纪焉，犹梓人自名其功而执用者不列也。大哉相乎！通是道者，所谓相而已矣。其不知体要者反此：以恪勤为公，以簿书为尊，炫能矜名，亲小劳，侵众官，窃取六职百役之事，听听于府廷，（听，鱼隐切，笑也。）而遗其大者远者焉，所谓不通是道者也。犹梓人而不知绳墨之曲直、规矩之方圆、寻引之短长，姑夺众工之斧斤刀锯以佐其艺，又不能备其工，以至败绩用而无所成也。不亦谬欤？或曰：“彼主为室者，傥或发其私智，牵制梓人之虑，夺其世守而道谋是用，（《诗·小旻》：如彼筑室于道谋。）虽不能成功，岂其罪耶？亦在任之而已。”余曰：不然。夫绳墨诚陈，规矩诚设，高者不可抑而下也，狭者不可张而广也。由我则固，不由我则圮。（部鄙切，毁也。）彼将乐去固而就圮也，则卷其术，默其智，悠尔而去，不屈吾道，是诚良梓人耳。其或嗜其货利，忍而不能舍也，丧其制量，屈而不能守也，栋挠屋坏，则曰“非我罪也”，可乎哉，可乎哉？余谓梓人之道类于相，故书而藏之。梓人，盖古之审曲面势者，（《周礼·考工记》之文。）今谓之都料匠云。余所遇者，杨氏，潜其名。○李赤传（赤自谓歌诗类李白，而赤其名，狂士也。其所养可知。司马长卿名相如，以名慕蔺相如者也。不效其全璧之高风，而佞谀之辞有蔺氏所不为。牛僧孺字思黯，以字慕汲黯者也。不效其好谏之高节，而市人之行有汲直所不齿。李太白以神仙风姿，布衣入翰苑，使高力士脱靴，眼空四海。而李赤惑于妖鬼，以世为溷，以溷为帝居清都，白固如是耶？）李赤，江湖浪人也。尝曰：“吾善为歌诗，诗类李白。”故自号曰李赤。游宣州，州人馆之。（一本，无“州人”二字。）其友与俱游者有姻焉。间累日，乃从之馆。赤方与妇人言，其友戏之。赤曰：“是媒我也，吾将娶乎是。”友大骇，曰：“足下妻固无恙，（《汉书·李陵传》：霍与上官无恙乎。师古注：恙，忧病也。）太夫人在堂，安得有是？岂狂易病惑耶？”（易，音亦。）取绛雪饵之，赤不肯。有间，妇人至，又与赤言，即取巾经其脰。（音豆，项也。经，缢也。）赤两手助之，舌尽出。其友号而救之，妇人解其巾走去。赤怒曰：“汝无道，吾将从吾妻，汝何为者？”赤乃就牖间为书，辗而圆封之。（卧不阖口曰辗。音展，又尼展、女箭二切。）又为书，博封之。讫，如厕。久，（一有“而”字。）其友从之，见赤轩厕抱瓮诡笑而侧视，势且下。入，乃倒曳得之。又大怒曰：“吾已升堂面吾妻。吾妻之容，世固无有，堂之饰，宏大富丽，椒兰之气，油然而起。顾视汝之世犹溷厕也，（溷，胡困切。）而吾妻之居，与帝居钧天、清都无以异（《史记》：赵简子梦游钧天、广乐。）若何苦余至此哉？”然后其友知赤之所遭，乃厕鬼也。聚仆谋曰：“亟去是厕。”遂行宿三十里。夜，赤又如厕。久，从之，且复入矣。持出，洗其污，众环之以至旦。去抵他县，县之吏方宴，赤拜揖跪起无异者。酒行，友未及言，已饮而顾赤，则已去矣。走从之。赤入厕，举其床捍门，门坚不可入，其友叫且言之。众发墙以入，赤之面陷不洁者半矣，又出洗之。县之吏更召巫师善咒术者守赤，赤自若也。夜半，守者怠，皆睡。及觉，更呼而求之，见其足于厕外，赤死久矣，独得尸归其家。取其所为书读之，盖与其母妻诀，其言辞犹人也。柳先生曰，李赤之传不诬矣。是其病心而为是耶？抑固有厕鬼耶？赤之名闻江湖间，其始为士，无以异于人也。一惑于怪，而所为若是，乃反以世为溷，溷为帝居清都，其属意明白。今世皆知笑赤之惑也，及至是非取与向背决不为赤者，几何人耶？反修而身，无以欲利好恶迁其神而不返，则幸矣，（一作“耳”。）又何暇赤之笑哉？（东坡有《李赤诗》并题跋，见本集。）○蝜蝂传（公之所言，盖指当时用事贪取滋甚者。蝜，音负，又扶缶切。蝂，音板。）蝜蝂者，（蝜蝂，《尔雅》作负版。）善负小虫也。行遇物，辄持取，卬其首负之。（卬，音昂，亦作“仰”。）背愈重，虽困剧不止也。其背甚涩，物积因不散，（“因”，一作“固”。）卒踬仆不能起。（踬，知利切。搢，音赴，又音匐。）人或怜之，为去其负。苟能行，又持取如故。又好上高，极其力不已，至坠地死。今世之嗜取者，遇货不避，以厚其室，不知为己累也，唯恐其不积。及其怠而踬也，黜弃之，迁徙之，亦以病矣。苟能起，又不艾。日思高其位，大其禄，而贪取滋甚，以近于危坠，观前之死亡（一本有“曾”也。）不知戒。虽其形魁然大者也，其名人也，而智则小虫也。亦足哀夫！（“哀”，一作“悲”。）○曹文洽韦道安传（元阙）（曹文洽，本义成军牙将也。贞元十六年，监军薛盈珍遣小吏程务盈诬奏节度使姚南仲罪，文洽亦奏事长安，知之，追及务盈于长乐驿，中夜杀之，沉盈珍表于厕中，自作表雪南仲之冤，且首专杀之罪，亦作状白南仲，遂自杀。明旦，门不启，驿吏排之入，得表状于文洽尸旁。上闻而异之。又是岁五月庚戌，徐州节度使张建封卒。壬子，军乱，杀判官郑通诚，建封子愔知军事，以抗王命，韦道安死之。二公传，诸本皆阙，然集中有《韦道安》诗，言其事甚详。观其诗，则传之意可见矣。题云《曹文洽韦道安传》，则事必相关，岂诗所谓自言故刺史者耶？或与道安同救刺史之急者也。）<hr>
