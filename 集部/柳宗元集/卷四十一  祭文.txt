<h4>《集部·柳宗元集·卷四十一  祭文》<b class="x">作者：柳宗元</b></h4>
○舜庙祈晴文（《史记》：舜南巡狩，崩于苍梧之野，葬于江南，是为零陵。零陵，永州治也。公在永州代其州刺史作。）年月日，某官某，敢用牲牢之奠，昭祭于虞帝之神。帝入大麓，雷雨不迷。（《书》：纳于大麓，烈风雷雨弗迷。《说文》云：林属于山为麓。）帝在璿玑，七政以齐。（《书》：在璿玑玉衡，以齐七政。注云：在，察也。玑、衡，王者正天文之器。七政，日月五星。）九泽既陂，锡禹玄圭，（《禹贡》：九泽，谓九州之泽。陂，障也。又曰：禹锡玄圭，告厥成功。注云：禹功加于四海，故尧锡之玄圭以彰闻之。）至德神化，后谁与稽？勤事南巡，祀典以跻，此焉告终，（见题注。）宜福遗黎。庙貌如在，精诚不睽。今阳德愆候，有渰凄凄，（《诗·大田》：有渰凄凄。渰，云兴貌。）降是水潦，混为涂泥。岸有善崩，（《史记·河渠书》：自征引洛水至商颜下，岸善崩。注云：善崩，喜崩也。）流或断堤，泛滥畴陇，陂陁圃畦。恒雨获戾，（陂，读与“坡”同。）循咎增凄，忍兹嘉生，（《楚语》：神降之嘉生。注云：嘉生，善物。）均彼蓬藜？敢望诛黑蜧，（《淮南子》：黑蜧神虬，潜泉中而居，天将雨则跃。蜧，音戾。一本作“蜦”。）抶阴蜺（《春秋元命包》云：虹蜺，阴阳之精。又《月令章句》云：阴阳不和，即生此气。蜺见有青赤色，常依阴云而昼见于日冲。抶，击也。抶，音秩。）式乾后土，（宋玉《九辨》：皇天淫溢而秋霖兮，后土何时兮得乾。）以廓天倪。（字出《庄子》。）粢盛不害，（桓六年《左传》：奉盛以告曰，洁粢丰盛。谓其三时不害，而民和年丰也。）余粮可栖，（栖，犹委也。）或簸或溲，（《诗·生民》：诞我祀如何？或舂或揄，或簸或蹂，释之叟叟，烝之浮浮。叟叟，声也。）为酒为■Ａ５０。（即醯字。）鎗々笙镛，（《书》：笙镛以间，鸟兽跄跄。）坎坎鼓鼙，（坎坎，鼓声。鼙，小鼓也。）百代祀德，（《左氏传》曰：盛德必百世祀。）甿心不携。（携，贰也。）岂触苹藻，征诸涧溪？（《左传》：涧溪沼沚之毛，苹蘩蕴藻之菜，可荐于鬼神，可羞于王公。）帝其听之，无作神羞！○雷塘祷雨文（公集有《弟宗直殡志》，谓元和十年十月，公至柳州数日，同其弟宗直谒雨雷塘，故有此文。或载之于韩《集》，非是。事见志中。）惟神之居，为坎为雷，（坎，北方。震，东方。雷，即震也。震为雷。）专此二象。（一作“状”。）宅于岩隈。风马云车，（“马”，一作“軿”。）肃焉徘徊，（“焉”，一作“然”。）能泽地产，（“泽”，润泽也。《周礼》：以地产作阴德。泽，一作“宅”。）以祛人灾。（“祛”，一作“抶”。）神惟智知，（一作“诚为致敬”。）我以诚往。（“我”，一作“敬”。）钦兹有灵，爰以庙飨。（“飨”，一作“享”。一本，“神惟智知”二句在此下。）苟失其应，人将安仰？（“将”。一作“神”。）岁既旱暵，（暵，音罕，又音汉，乾也。）害兹生长，敢用昭告，期于肹蚃。（肹蚃，犹冥漠也。《说文》：知声虫。肹，黑乙切。又许讫切。蚃，音享。）某自朝受命，（“朝”，一作“从”。）临兹裔壤。莅政方初，（或作“一方”。）庶无淫枉。廉洁自持，忠信是仗。（“是”，一作“犹”。）苟有获戾，神其可罔！擢擢嘉生，（嘉生，见上注。）惟天之养。岂使粢盛，夷于草莽！腾波通气，（《易》：山泽通气。）出地奋响。（《易》：雷出地奋豫。）钦若成功，（“成”，一作“神”。）惟神是奖。○祭纛文（元和十四年，裴中丞行立讨黄贼时，公代之作。纛，音道，又音毒。）维年月日，某官以牲牢之奠，祭于纛神。（纛，羽葆幢也，军行则有之。纛，以旄牛尾为之，在左騑马首。）惟昔沣有大特，（沣，音丰。）化为巨梓，秦人凭神，乃建茸头，（《史记》：秦文公二十七年，伐南山大梓，丰大特。徐广曰：今武都故道有怒特祠。图大牛，上生树本，有牛从木中出，后见于丰水之中。《列异传》曰：秦文公时，梓树化为牛。以骑击之，不胜。或堕地发解，被发，牛畏之，入水。故秦因是置旄头骑以先驱。与公所记，少有不同，未知孰是。旄头，即纛也。《汉官仪》曰：旧选羽林为旄头，被发先驱，盖起于此。茸，谓厖茸，乱也。）是为兵主，用以行师。汉宗蚩尤，（《史记》：高帝立为沛公，祠黄帝、祭蚩尤于沛庭。应劭曰：蚩尤，古天子，好五兵，故祠祭之，求福祥也。）亦作灵旗。（《史记》：汉武帝为伐南越，以牡荆画幡日月北斗登龙，以象天一三星，为太一锋，名曰“灵旗”。为兵祷，则太史奉以指所伐国。）既类既祃，（《诗·皇矣》曰：是类是祃，是致是附。《礼·王制》曰：天子将出征，类于上帝，祃于所征之地。类，祭天。祃，师祭也。祃，音骂。）指于有罪，北面诏盟，抗侯以射。（《诗》：宾之初筵，大侯既抗。注：抗，举也。举鹄而栖之于侯也。）虽有古典，今弃不用，惟兹之制，神实守祀。有蠢黄孽，（蠢，动也。黄，谓黄少卿。孽，妖孽也。）保固虐人。（固，险固也。）俾兹太平，犹用戎律。天子有命，施威于下，惟守臣某，（桂管观察使裴行立也。）董众抚师。（董，督也。）秉羽先刃，（《庄子》：叔孙敖甘寝秉羽，而郢人投兵。或云：羽，翣也。）出用兹日，敢修外事，（《礼记》：外事以刚日。外事，即谓兵事。）爰荐求牛。（《周礼·牛人》：祭祀供其享牛求牛。求牛者，祷祀求福之牛。）庶无留行，以殄有罪，国有祀典，属于神明。伤夷大命，（伤夷大命，谓死也。）无敢私顾，惟克胜敌，以全天兵。去兹蟊蠈，（《诗》：去其螟螣，及其蟊贼。《尔雅》云：食苗心曰螟，食叶曰螣，食节曰蟊，食根曰蟊。皆食禾之虫也。蟊，音矛。蠈，音贼。）达我涵育，收厥<imgheight=32width=32border=0src=/bzk/W231.bmp>圉，（<imgheight=32width=32border=0src=/bzk/W231.bmp>，奴隶。《左氏传》：马有圉，牛有牧。圉，养马者也。）役于校人。（《周礼》：校人掌王之马政，言收黄孽以养马者也。）海隅黎献，永底于理。无或顿刃，（顿，徒困切，《左传》襄公五年，甲兵不顿。注：顿，壤也。）以为神耻。急急如律令。○祃牙文（与前篇同作。）维年月日，某官某以清酌少牢之奠，祃于军牙之神。（祃，师祭也。《周官》：典瑞掌牙璋以起军旅，以治兵守。注云：牙璋，瑑以为牙。牙齿，兵象，故以牙璋起兵。又《兵书》曰：牙旗者，将军之精。凡始坚牙，必以刚日。刚日者，谓上克也。兵牙之日，吉气来应，大胜之征。）秦定百越，（《史记》：秦始皇三十三年，取百越之地，以为南海、桂林、象郡。）汉开九郡。（《汉书》：武帝元鼎六年定越地，以为南海、苍梧、郁林、合浦、交趾、九真、日南、朱崖、儋耳郡。）自兹编列，同于诸华。天宝兆乱，北方荐役，惟是南方，（方，一作“荒”。）久稽讨伐。藩蛮怙险，乳字生聚，悖傲威命，虐夷齐人。黄姓陋孽，（孽，鱼列切，“蠥”，通用。）实恣盗暴，僮壮杀老，掠敓使臣，（敓，古“夺”字。）枭视洞窟，以逃大戮。今皇帝受天景命，（《诗》：景命有仆。明命也。）敷于有仁，凡百凶毒，罔不震伐。齐、鲁谊殄，（或作“青、齐既殄”。《书》：我乃劓殄灭之。绝也。齐、鲁，谓东平李师道。一作“齐、青”。）赵、魏显化。（“显”，或作“亦”。赵，谓成德节度使王承宗，以德、棣二州归于有司。魏，谓魏博节度使田弘正，以所管六州归于有司。故云显化。）溥天之下，咸顺帝理。唯是琐眇，（小貌。）尚恣昏顽，致天震怒，命底于罚。（《书》：底商之罚。底，致也。）官臣某（“官”，一作“守”。襄十八年《左传》：官臣偃实先后之。注云：官臣，守官之臣也。）钦率邦典，统戎于征。（于，往也。）惟尔有神，懋扬乃职。敢告无纵诡类，（《诗》：无纵诡随。诡类，谓凶丑。）无刘我徒。（刘，克也，杀也。）镞刃锋锷，（镞，《说文》：矢末也。锷，剑也。镞，作木切。）毕集于凶躬；铠甲干盾，（铠，可亥切，亦甲也。盾，亦干也。）咸完于义躯。焚炀荡沃，往如行虚。俾人怀于安，以靖离之隅，（离，南方之卦。）在是举也。往，钦哉！无作神羞。急急如律令。○祭井文（元和十一年，刺柳州作，公集有《井铭》，必同时也。）致祭于水土之神。惟神蓄是玄德，（玄，幽也。）演为人用，（演，溢也。《国语》曰：夫水土演而民用也。）不穷之养，（《易·井》彖曰：井养而不穷也。）功齐乳湩。（湩，睹勇切，又多贡切，乳汗也。）惟古有制，八家所共。（《孟子》曰：方里而井，井九百亩。其中为公田，八家皆私百亩。是八家共一井也。）是邦阙焉，官守斯恐。蕴利滋久，閟灵则深，爰告有神，惟测我心。卜兹利兆，于彼城阴，神斯有仁，是鉴是临。惟昔善崩，（善崩，见上注。）今则坚好，惟昔递石，（“递”，一作“匝”。）今则顺道。终古所无，聿从心祷，非神是与，人力焉保？发自玄冥，（水神号曰玄冥。）成于富媪。（《礼乐志》：后土富媪。张晏注云：媪，老母称也。坤为母，故称媪。）克长厥灵，不爱其宝。敬修报礼，式荐苹藻。○禜门文（《周礼·鬯人》：禜门用瓢赍。注云：禜谓营赞阝所祭。门，国门也。《春秋传》曰：日月星辰之神，则雪霜风雨之不时，于是乎禜之。山川之神，则水旱疠疫之不时，于是乎禜之。《礼记》：雩酂，祭水旱也。酂，音咏。）酂于城门之神。惟神配阴含德，司其翕辟，能收水沴，（沴，音戾，妖也。）以佑成绩。淫雨斯降，害于麰麦。（《左传》：天作淫雨，害于粢盛。麰，亦麦也。）野夫兴忧，官守增惕。诸阴既闭，（《汉书》：董仲舒治国，以《春秋》灾异之变，推阴阳所以错行。故求雨闭诸阳，纵诸阴，其止雨反是。谓若闭南门禁举火，及开北门水洒人之类。）休征未获，（《洪范》：八庶征，曰休征。）敬用瓢齐，（事见题注。瓢齐者，谓取甘瓠割去柢以齐为尊。瓢，婢遥切。齐，在西切，或音咨。）以展周索。（定四年《左传》：疆以周索。索，法也。）纳其云气，复我川泽。惟神是依，式伫来格。○祭六伯母文（清河令从裕子二人：察躬为德清令，某为临邛令。六伯母，临邛之夫人李氏也。）维贞元十七年，岁次辛巳，二月癸巳朔，二十五日丁巳，侄男华州华阴县主簿纁，（公叔父四，纁居其次。）谨以清酌庶羞之奠，敬祭于六伯母之灵。伏惟天锡寿考，（贞元十六年六月二十九日，李氏卒，年八十一。）神资淑德，高明而和，柔惠且直。敬长慈幼，宗姻仰则，不偕贵位。（“偕”，一作“阶”。）孰不凄恻？呜呼哀哉！移天夙丧，丁此闵凶，（移天，谓夫也。言临邛令早卒。《左传》云：少遭闵凶。）主器继夭，莫承于宗。（《易》：主器者莫若长子。李氏子终于宣州旌德尉。）懿彼贤女，（“懿”，一作“粲”。）孝诚自中，温温良人，竟扬德风。承顺必敬，滑甘则丰，致养有荣，其道克终。（李氏三女，皆得良婿。陇西李伯和为杨子丞，太原王纾为右补阙，颍川陈苌为校书郎、渭南尉。贞元十六年，王氏女定省扶侍，自扬州至于京师，道路遇疾，遂馆于陈氏。以诸婿之良，诸女之养，无不得志焉。）天祸弊族，远承哀讣，缠牵官事，（“缠”，一作“仕”，一作“纆”。）奔哭无路。亦既请告，聿来京师，以号以呼，祗拜堂帷。子姓凋落，（郑玄注《礼记》：姓，子姓也，谓众孙。）宗门日衰，托于外姻，陈此灵仪。（李氏卒于平康里陈氏之第。自小敛至于大敛，二婿实参主之。有孙二人，长曰曹郎，奉之以縗而正于位。）幼女号恋，（幼女，即陈苌之室也。）誓言固之，仁贤见容，曲遂其私。内顾孱眇，祗益摧悲，诚愧于人，岂曰得宜。今岁调选，获参士林，主其簿书，于华之阴。受禄虽微，莫遂曩心。夙驾东征，（谓纁将往于华阴也。）祖軷将临。（軷，音跋，道祭也。）朔望是违，哀怀岂任？呜呼哀哉！○祭独孤氏丈母文（注具本篇，）维年月日，（元和年。）某以清酌之奠，祭于独孤氏丈母之灵。惟灵育德涵仁，克生贤子，生而不淑，未壮而死。（独孤申叔，字子重。贞元十八年四月五日卒，年二十七。）名播九围，（九围，九州。）望高群士，虽微禄位，人羡其美。在抱无孙，（《汉书》：于今抱孙焉。）承家乏祀，孝女良婿，式遵燕喜。（《诗》：鲁侯燕喜。）某曩与子重，道契义均，知心为贵，实在斯人。奉养宜继，将致其勤，（公言将致其勤于独孤母也。）竟罹祸谪，逾纪漂沦。（公谪永、柳二州，自贞元乙酉谪官，至元和十一年丙申，为一纪矣。）夙志斯阻，微衷莫申，冀荣末路，私愿获陈。遽此承讣，天乎不仁？呜呼哀哉！昔也高堂，世悲其独。今兹玄室，孝道当复。（言申叔将孝于地下也。）神感昭融，不疾而速，灵识逾濬，承欢载穆。式致其安，宁填其毒！愿言有知，以慰幽躅。○祭从兄文（公从兄名宽，字存谅。唐济、房、兰、廓四州刺史楷，生夏县令绎，绎生司议郎遗爱，遗爱生御史开。开葬邓州。生宽。公尝作《大理评事柳君墓志》，即宽也。）呜呼！我姓婵嫣，（扬雄《赋》：有周氏之婵嫣。注云：婵嫣，连也。婵，音婵。嫣，于连切。）由古而蕃，锺鼎世绍，圭茅并分。至于有国，爵列加尊，联事尚书，十有八人。中遭诸武，抑压仇冤，踣弊不振，（踣，蒲北切。）数逾百年。近者纷纷，稍出能贤，族属旍耀，（旍，与“旌”同。旌，旗也。耀，与“曜”同，照耀光也。）期复于前。君修其辞，楚越犹传。从事诸侯，假乎郡藩。（假乎，疑作“假守”。）人谣吏畏，威惠咸宣。神乎我欺，命返不延，（并见《墓志》。）兴起之望，是越是愆。岁首去我，将滨海堧，留游欢娱，涉月弥旬。夜爇膏炬，昼凌风烟，理策岖嵚，（岖嵚，高险貌。岖，音区。嵚，音钦。）縻舟潺湲。（潺湲，流水貌。上鉏山切，下于权切。）将辞又醉，既往而旋。今者之来，徒御凄然，垂帷襜襜，（襜，蚩占切，垂貌。又衣蔽前也。）飞旐翻翻。升拜无形，合哭谁闻？（“合”，一作“洽”。）逝归从祔，于邓之原。铭墓有词，发我狂言，祗陈其悲，匪暇于文。觞有旨酒，豆有犭屯肩，（犭屯，音豚。《礼记》：晏子豚肩不掩豆。）伊奠之菲，而诚孔繁。灵耶罔邪？有涕涟涟。○祭弟宗直文（公同祖弟宗直，字正夫。集有《志宗直殡》云，元和十年七月卒。祭文亦同是时作。）维年月日。（维元和十年七月二十四日。）八哥以清酌之奠，祭于亡弟十郎之灵。吾门凋丧，岁月已久，（“已”，一作“自”。）但见祸谪，未闻昌延，使尔有志，不得存立。延陵已上，四房子姓，各为单孑，（一作“各有单绪”。）慥慥早夭，（慥，七到切。）汝又继终，两房祭祀，今已无主。吾又未有男子，尔曹则虽有如无。一门嗣续，不绝如线。仁义正直，天竟不知，理极道乖，无所告诉。汝生有志气，好善嫉邪，勤学成癖，攻文致病，年才三十，不禄命尽。（并见墓志，一作“年过三十，不挂命书”。）苍天苍天，岂有真宰？如汝德业，尚早合出身，由吾被谤年深，使汝负才自弃。志愿不就，罪非他人，死丧之中，益复为愧。汝墨法绝代，知音尚稀，（一本云“识者尚希”。）及所著文，不令沉没，吾皆收录，以授知音。《文类》之功，更亦广布，使传于世人，（并见《墓志》。）以慰汝灵。知在永州，私有孕妇，吾专优恤，以俟其期。男为小宗，女亦当爱，延子长大，必使有归。抚育教示，使如己子，吾身未死，如汝存焉。炎荒万里，毒瘴充塞，汝已久病，来此伴吾。到未数日，自云小差，雷塘灵泉，言笑如故。一寐不觉，便为古人。（见志。）茫茫上天，岂知此痛！郡城之隅，佛寺之北，饰以殡纼，（注见上《祭吕敬叔文》。）寄于高原。死生同归，誓不相弃，庶几有灵，知我哀恳。○祭姊夫崔使君简文（简，字子敬，博陵安平人，中书令仁师五世孙。娶柳氏，公之伯姊也。公集有《永州刺史流配驩州崔君权厝志》，即简志也。元和七年作。）永州刺史博陵崔公之灵。天之生人，或哲或愚，君取其英，爰曜于初。誉动京邑，（事具志中。）施于方隅，密勿书奏，元侯是俞。（《诗》：密勿从事。密勿书奏。即谓为掌书记。俞，允也。）蜀寇内侮，祸联羌髳。（音矛。）君出显画，披攘其徒，南平剑门，西获戎俘。（《书》曰：及庸、蜀、羌、髳、微、卢、彭、濮人。注云：羌在西蜀，髳在巴，皆夷狄名。）超受刑曹，留总南都，移刺连州，下民其苏。道不可常，病惑中途，悍石是饵，元精以渝。雷谤爰兴，按验增诬，始虽进律，终以论辜。（以上并见墓志。）溟海浩浩，而君是逾；嵩山茫茫，（“嵩山”，当作“崇山”。《书》曰：放驩兜于崇山。在驩州界。）而君是居。厥弟抗愤，叫于康衢，（四达为衢，五达为康，六达为庄。）天子悯焉，讯以文书。御史既斥，连帅是除，期复中壤，遽沦别区。（元和七年正月二十六日，死于驩州。）丧还大浸，又溺二孤，（《庄子》：大浸稽天而不没。大浸，谓涨潦也。）痛毒荐仍，振古所无。何谪于天，降此翦屠？柩不及归，寓葬荒墟，（简柩至永州，八月甲子，宗元藁葬于社之北四百步。）将葺将就，誓还里闾。呜呼哀哉！君之子姓，惟自我出，母仪先亏，父训又失。■Ａ５２■Ａ５２相视，（■Ａ５２，渠营切，忧也。与“惸”同。）抚掉增恤，咸冀其才，以大家室。惟昔与君，年殊志匹，书咨夕讨，期正文律。实契师友，岂伊亲昵，谁谓斯人，变易成疾。良志莫践，乖离永诀，呜呼哀哉！永山之西，湘水之东，殡纼以出，斧屋爰封。（殡纼、斧屋，注并见上。）神非久留，息驾于中，书石为志，世德斯崇。（见题注。）手<imgheight=32width=32border=0src=/bzk/Z060.bmp>以酹，（<imgheight=32width=32border=0src=/bzk/Z060.bmp>，音拘，挹也，酌也。）涕出焉穷！○又祭崔简旅榇归上都文（据简元和七年藁葬于永，公谓三年将复故葬。自七年至十年为三年，然公十年正月已召至京，而此文谓“我生而留”，则当是九年作。一本无“旅榇归上都”字。）嘻乎崔公之柩！嘻乎崔公！楚之南，其土不可以室。或坋而颓，（坋，扶吻切。）或确而崒。（确，音悫，山多大石也。崒，昨没切，又昨律切。）阴流泄漏，瀸没渝溢。（《尔雅》：泉一见一否为瀸。瀸，思廉切。）硕鼠大蚁，傍穿侧出，亏疏脆薄，久乃自窒。不如君之乡，式坚且密。嘻乎崔公！楚之南，其鬼不可与友，躁戾佻险，（佻，音超，媮也。）睒眒欺苟，（睒，音闪，暂视也。眒，书刃切，张目。）脞贱暗{勿目}，（脞，坐果切。{勿目}，古文“忽”字。）轻嚚妄走，（嚚，音银。）不思己类，好是群丑。不如君之乡，式和且偶。日月甚良，子姓甚勤。（子姓，见前注。）具是舟轝，（轝，音预，舁车也。）宁君之神。去尔夷方，返尔故邻，（简归葬长安少陵北。）奕奕其归，宜乐且欣。君死而还，我生而留，远矣殊世，曷从之游？酹觞于座，与涕俱流。○祭崔氏外甥文（崔氏外甥，即简之子处道、守讷也。奉简丧，逾海水，遇暴风溺死，详见上注。一本作《崔君筵侧祭二甥文》。）年月日，八舅、十舅以酒肉之奠，敬祭外甥韦六、小卿之魂。（一本，无此上文。）呜呼！生有孝姿，淑且茂兮。谓吉其终，道克就兮。胡典而丧？（典，主也。）离厥咎兮。蹈道而违，死谁祐兮？岂汝之昧，不能究兮？将夺之鉴，使昏霿兮？（霿，武赋切，与“雾”同。）反复搅予，哀何救兮？骨肉无从，魂焉覯兮？庶几来归，馂以侑兮。（馂，熟食。食余曰馂，言祭简之余以祭二甥也。）酒实于觞，肉盈豆兮。岂伊异人？余所授兮。来耶否耶？歆气臭兮。○祭崔氏外甥女文（崔氏，即简之女，讳媛，嫁朗州员外司户河东薛巽，元和十二年六月二十八日卒。公集有志。）叔舅宗元祭于二十六娘子之灵。（一作“维年月日，叔舅宗元以酒肉之奠，祭于蔡氏妇崔氏二十六娘子之灵”。）凡我诸甥，惟尔为首，甥于我氏，（“甥”，一作生。）恩顾弥厚。惠明贞淑，仁爱孝友，女德之全，素风斯守，播于族属，芬馨自久。（“芬”，一作“棻”。）恭惟伯姊，（崔氏之母，子厚姊也。）道茂行高，上承下训，克敬能劳。夙有仪则，刑于汝曹，虽云性善，抑自良陶。汝之先君，以文诲我，周流辩论，有疑必果。恒革其非，以成其可，孰云具美，易以生祸！汝及诸弟，流离莫从，幸获我依，以慰困穷。归之令族，有蔚其容，方冀荣寿，遽罹灾凶。呜呼哀哉！汝自艰酷，二弟继终，海门之哀，今古罕同。骈也英文，敷畅洽通，实期振耀，弘我儒风。又兹夭阏，（夭，于表切。阏，音遏。《庄子》：莫之夭阏。此谓崔氏二子溺死，骈亦死也。）神理何蒙？盛德余庆，宜福其丰，胡然降戾，惟祸之逢。呜呼哀哉！前岁诏追，廷授远牧，（元和十年三月十三日，以公为柳州刺史。）武陵便道，往来信宿，（武陵，朗州。去柳最近。）幸兹再见，缓我心曲。犹且轻别，瞻程务速，孰知自此，遂间幽躅？（躅，除玉切。）临视无路，溯风恸哭，怛焉自中，如刃之触。邙阜有位，（墓在北邙山南，洛水东。）青乌载卜，（《相冢书》曰：青乌子称，山三重相连，名莲华山，葬出二千石。）道途尚艰，岁月逾蹙。方俟归纼，（棺索也。）再期奠沃，寄哀斯文，心焉往复。呜呼哀哉！○祭外甥崔骈文（骈，疑是处道、守讷之昆弟。此在永时作。）祭于卿郎之魂。呜呼！天■Ａ４７灵奇，（■Ａ４７，音吝。）取不可贪，既睿又力，神谁以堪？汝不是思，而纵其志。盗其管籥，褰其箧匮，抽深抉密，担重揭贵。（“担”，都甘切。或作襜，蚩占切。重或平声。揭，丘桀切。举也，负也。）守吏失职，诉帝行事。果殄尔躬，以宁其位，岂不信耶？不然，无鬼诛之行，（鬼诛字出《庄子》，见上注。）而中道夭死；有拔萃之材，而三见废委。仁充其躯，毒中骨髓，其何以为累也？兄弟逾十，我出惟八，（《左传》成十四年：我之自出。注：外甥也。谓柳氏所生八子。）既孤数祀，中分存没。我为汝舅，汝为我甥，求仁具得，为艺继成。天下莫伦，古罕并行，人而思之，几不欲生，呜呼哀哉！（一本无“哀哉”字。）既致其爱，祗极其哀，秦、越万里，（秦，长安。）心魂徘徊。念与汝别，桓公之台，顾余犹壮，视尔如孩。戏抽佛筴，（与“策”同。）前次沲隈，（沲隈，水曲也。沲，徒何切。隈，乌回切。）笑颔即路，鸣鞘不回。（鞘，音筲，鞭也。）岂云古今，自此而乖！孰为鬼神，忍是阴诛？得疾之日，兄弟莫在，谒医问巫，卒以幽昧。葬之东野，谁赗谁会？（《谷梁传》：车马曰赗。）既虞以奠，（虞，祭名。《礼记》：岂若速反而虞乎？疏曰：葬既已竟，神灵须安，岂若速反虞祭安神乎？）谁主谁酹？孤魂冥冥，何托何逝？呜呼哀哉！刑曹继之，以病告余，衔忧驱使，裹药操书。虽惊状剧，犹恃神扶，岂知所赖，终以误吾。我自得罪，无望还都。想尔新墓，少陵之隅，何时归祔，圮土下呼。（圮，被美切，毁也。）渍泪彻圹，以沾以涂，此心未慊，祗益摧纡。累见于梦，宁知有无？寄之哀辞，惟俎及壶。呜呼哀哉！<hr>
