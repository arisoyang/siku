<h4>《集部·柳宗元集·卷十五  问答》<b class="x">作者：柳宗元</b></h4>
○晋问（公晋人，实以尧之故都为重，故设武陵之问，而悉以晋之名物对。一曰晋之山河，表里而险固；二曰晋之金铁，甲坚而刃利；三曰晋之名马，其强可恃；四曰晋之北山，其材可取；五曰晋之河鱼，可为伟观；六曰晋之盐宝，可以利民；七又先言文公霸业之盛，而后以尧之遗风终焉，其为文可谓工矣。晁无咎尝取此文附续《楚词》，其系有曰：枚乘《七发》，盖以微讽吴王濞毋反；《晋问》亦七，盖效《七发》以讽时君薄事役而隆道实云。）吴子问于柳先生曰：（吴子，武陵。）“先生晋人也，（公河东人。）晋之故宜知之。”（“故”下，一有“封”字。）曰：“然。”“然则吾愿闻之，可乎？”曰：“可。晋之故封，太行掎之，（太行，在泽州晋城县。一云在怀州修武县西北。则此山当在二州之界也。《汉·地理志》：太行山在河内山阳县西北。掎，谓掎角也。掎，举绮切。）首阳起之，（首阳山，在河东蒲阪县，华山之北，河曲之中。）黄河迤之，（黄河之源，出自昆仑，循雍州北徼达华阴，至于德州而入于海。晋地盖当河之曲也。迤，邪行也。迤，移尔切。）大陆靡之。（《书》：大陆既作。《汉·地理志》：在钜鹿北，泽名也。按《通典》：在赵州昭庆县，即隋大陆县，地有大陆泽。又云：深州有陆泽县，大陆亦在此。则此泽当在二州之界也。靡，曼也。）或巍而高，或呀而渊。（呀，虚加切，张口也。）景霍、汾、浍，（《晋语》：景霍以为城，汾、河、涑、浍以为渊。注云；景，大也。景霍，谓霍太山，在河东彘县。汾、河、涑、浍，四水名。）以经其壖。（如缘切。城下田也。）若化若迁，钩婴蝉联，然后融为平川，而侯之都居，（晋侯之国。）大夫之邑建焉。其高壮，则腾突撑拒。（撑，袤柱也。拒，捍也。撑，抽庚切。拒，音巨。）聱岈郁怒，（聱，语不入也。<山谷>岈，山深貌。聱，五交切。岈，许加切。一本有“焉”字。）若熊罴之咆、（熊，音雄。罴，音碑。咆，音庖，嗥也。）虎豹之嗥，（音豪。）终古而不去；攫秦搏齐，（攫，厥缚切，持也。）当者失据，燕狄惴怯，若卵就压，（若泰山之压累卵。“就”，一作“砖”。）振振业业，觑关蹀户，（觑，伺视也。蹀，蹈也。觑，七虑切。蹀，达协切。）惕若仆妾。其按衍则平盈旋缘，纡徐夷延，若飞<imgheight=32width=32border=0src=/bzk/QI54.bmp>之翔舞，（<imgheight=32width=32border=0src=/bzk/QI54.bmp>，余专切，与“鸢”同。）洄水之容与；（洄，音回，逆流而上。）以稼则硕，以植则茂，以牧则蕃，以畜则庶，而人用是富，而邦以之阜。其河则濬源昆仑，入于天渊，（黄河，见上注。）出乎无门，行乎无垠，自匈奴而南，以界西鄙，（匈奴单于，在晋西北。）冲奔太华，（太华，即华岳也。在晋之西。）运肘东指；混溃后土，（混，音浑。溃，胡对切，散也。）濆浊糜沸，（濆，音汾。又房吻切，涌也。）鼋鼍诡怪，（鼋，似鳖而大。鼍，水虫，力至猛，能攻陷河岸。鼋，音元。鼍，徒河切。）于于汨汨，腾倒<马失>越，（<马失>，音佚，马足疾貌。）委泊涯涘，（涘，水涯。）呀呷喝纳，（呀，张口也。呷，吸呷也。喝，大歠也。呀，虚加切。呷，呼甲切。喝，呼合切。）摧杂失坠。其所荡激，则连山参差，广野坏裂，轰雷努风，（轰，呼宏切。）撼<含鸟>干<山戛>；（撼，户感切，摇也。<含鸟>字，诸韵无之。一本作“颔”。释云：颐下也，音憾。<山戛>，音戛。）崩石之所转跃，大木之所擢拔，漰泙洞踏者，（漰，水激有声。泙，亦水鸣声。漰，披朋切。泙，白明切。与“并”通。踏，音沓。）弥数千里，若万夫之斩伐。而其轴轳之所负，（轳，船前刺棹处。轴，船后施柁处。又汉律名：船方长为轴轳。二字皆当从舟，音逐卢。）橦樯之所御，（橦，传江切。樯，音墙，船桅也。）鳞川林壑，隳云遁雨，瞬目而下者，（瞬，音舜，摇目也。）榛榛氵云氵云，（榛，音蓁。一本作“溱”，音同。氵云，音云。）百舍一赴，若是何如？”吴子曰：“先生之言丰厚险固，诚晋之美矣。然晋人之言表里山河者，（僖二十六年《左传》：子犯曰：“若其不捷，表裹山河，必无害也。”）备败而已，非以为荣观显大也。吴起所谓“在德不在险”，（《史记》：，魏武侯浮西河而下，谓吴起曰：“美哉山河之固，此魏国之宝也。”起曰：“在德不在险。”）此晋人之藉也。（藉，或作“籍”，云籍记也。）愿闻其他。”先生曰：“太卤之金，（太卤，太原晋阳县。卤，音鲁。）棠谿之工，（棠谿，属蔡州。《史记》：苏秦说韩宣惠王曰：“韩卒之剑戟，皆出于冥山棠谿。”徐广曰：汝南吴房有棠谿亭。）火化水淬，（取内切，灭火也。）器备以充。为棘（棘，即戟也。）为矛，（前矛也。建于兵车，长二丈。）为铩（音杀，长矛曰铩。）为钩，为镝（箭镞。）为镞，（晏本少一字，宣献本无“为镞为”三字。）为鍭，（音侯，矢金镞，翦羽曰鍭。）出太白，（太白，星名。注：《西汉志》：太白，兵象也。）征蓐收，（昭二十九年《左传》：少昊氏之子曰该，为蓐收。西方之神。）召招摇，（招遥，北斗七星也。《春秋运斗枢》云：北斗七星，第一天枢，第二璇，第三机，第四权，第五衡，第六开阳，第七摇光。摇光，即招摇也。《晋志》：招摇主胡兵。）伏蚩尤，（汉武帝建元六年，蚩尤之旗见，其长亘天。蚩尤，彗星。《隋志》：旋星散为蚩尤旗，见则王者征伐四方。）肃肃褷褷。（山宜切。一本作祁祁。）合众灵而成之。博者狭者，曲者直者，岐者劲者，长者短者，攒之如星，奋之如霆，运之如萦。浩浩弈弈，淋淋涤涤，（淋，以水沃也。涤，洒也。淋，音林。涤，音迪。）荧荧的的，（荧，音萤。）若雪山冰谷之积。观者胆掉，（徒吊切。）目出寒液。（液，泪也。）当空发耀，英精互绕，晃荡洞射，天气尽白，日规为小，铄云破霄。（铄，式灼切。）跕坠飞鸟。（《汉书》：飞鸢跕跕堕水中。《释文》：跕跕，堕落也。跕，都牒切，又它协切。）弓人之弓，函人之甲，胶角百选，犀兕七属。（《周礼》：弓人为弓，取六材必以其时。角也者，以为疾也。胶也者，以为和也。函人为甲，犀甲七属，兕甲六属。属音注。）乃使跟超掖夹之伦，（跟，音根，足踵。夹，音挟。）服而持之，南瞰诸华，（瞰，苦滥切。远视也。）北詟群夷，（詟，质涉切。失气言也。）技击节制，（《荀子》：齐之技击，不可以遇魏之武卒；魏之武卒，不可以当桓文之节制。）闻于天下，是为善师。延目而望之，固以拳拘喘汗，免胄肉袒，（《左传》：郑伯肉袒牵羊以逆。）进不敢降，退不敢窜。若是何如？”○吴子曰：“夫兵之用，由德则吉，由暴则凶，是又不可为美观也。先轸曰：‘师直为壮，曲为老。’（僖二十八年《左传》：子犯曰：“师直为壮，曲为老。”此云先轸言，恐误。）况徒以坚甲利刃之为上哉！”先生曰：“晋国多马，屈焉是产。（僖二年《左传》：晋荀息请以屈产之乘，假道于虞以伐虢。杜预注：屈，晋地名，生良马。）土寒气劲，崖坼谷裂，草木短缩，鸟兽坠匿，而马蕃焉。师师兟兟，（音诜，进也。）溶溶纭纭，轠轠辚辚，（上音雷，下音邻。）或赤或黄，或玄或苍，或醇或駹，（莫江切，杂也。）黭然而阴，（黭，音掩，黑色也。）炳然而阳，若旌旃旗帜之煌煌。（帜，音炽。）乍进乍止，乍伏乍起，乍奔乍踬，（音致。）若江、汉之水，疾风驱涛，击山荡壑，（荡，音荡，又它浪切。）云沸而不止。群饮源槁，（源槁，水竭。）回食野赭，（音者，赤色。）浴川蹙浪，喷震播洒，（喷，普问切。洒，音洒。）溃溃焉，若海神驾雪而来下。观其四散惝怳，（惝怳，狂貌，上齿两切。本作“敞”，下许往切。）开合万状，喜者鹊厉，怒者人搏，决然坌跃，（坌，蒲闷切。）千里相角，风騣雾鬛，（騣，祖红切。鬛，音猎。）劚山抉壑，（劚，音烛，斫也。）耳摇层云，腹捎众木，寂寥远游，不夕而复。攫地跳梁，坚骨兰筋，交颈互啮，（倪结切。）斗目相驯，聚溲更嘘，昂首张龂。其小者则连牵缴绕，（上古了切。下尔沼切。）仰乳俯龁，（下没切，啮也。）蚁杂螽集，（螽，音终，蝗也。）啾啾潗潗。（《上林赋》：潗湁鼎沸。注：谓水激也。啾，即由切。潗，七立切。）旅走丛立。其材之可者，收敛攻教，掉手飞縻，指毛命物，百步就羁。牵以荀息，（见僖二年《谷梁传》。）御以王良，（哀二年《左传》：邮良曰：“我两靷将绝，吾能止之，我御之上也。”）超以范鞅，（襄二十三年《左传》：范鞅逆魏舒，请骖乘，持带，遂超乘。）轩以栾鍼。（成十六年《左传》：步毅御晋厉公，栾鍼为右，掀公以出于淖。已上四子，皆晋之臣。栾，音鸾。鍼，音针。）以佃以戎，兽获敌摧。若是何如？”吴子曰：“‘恃险与马’者，子不闻乎？故曰：‘冀之北土，马之所生’。‘是不一姓’。（昭四年《左传》：司马侯曰：“恃险与马而虞邻国之难，是三殆也。九州之险，是不一姓。冀之北土，马之所生，无兴国焉。恃险与马不可以为固也。”冀北，即冀州之北。）请置此而新其说。”先生曰：“晋之北山有异材，梓匠工师之为宫室求大木者，天下皆归焉。仲冬既至，（《周礼》：仲冬斩阳木。）寒气凝成，外凋内贞，沈液不行。（《左传》：犹拾沈也。《说文》：沈，汁也。液，津液也。沈，音审。液，音亦。）乃坚乃良。万工举斧以入，必求诸岩崖之欹倾，涧壑之纡萦，凌巑之杪颠，（巑，山锐貌。杪，《说文》云：木标末也。即枝上端。巑，徂丸切。岏，五官切。杪，音眇。）漱泉源之淦瀯。（淦，沈也。瀯，水回貌。淦，古南切。瀯，音营。）根绞怪石，不土而植，千寻百围，与石同色。罗列而伐者，头抗河汉，刃披虹霓，声振连峦，秭填层谿。（秭，削木札朴也。陈、楚谓椟为秭者。秭，方废切。）丁丁登登，（《诗》曰：伐木丁丁。丁，侧更切。）硠々棱棱，（硠，石声，一曰硠硠，坚也。棱，四方木也，硠，吕唐切。棱，卢登切。）若兵车之乘凌。其响之所应，则溃溃漰々，汹汹薨薨，（汹，涌也。一曰汹涌，水声。汹，许拱切。薨，呼肱切。）若骞若崩，若螭龙之斗，风霆相腾。其殊而下者，札<山戛>捎杀，（<山戛>，音戛戛。）摧崒坱圠。（<山卒>，山峻貌。坱，尘也。圠，山曲也。贾谊《赋》：坱紥无垠。崒，作没、作律二切。坱，乌朗切。圠，音轧。）霞披电裂，又似共工，触不周而天柱折。（《列子·汤问篇》：共工氏与颛顼争为帝，怒而触不周之山，折天柱，绝地维。张湛注：不周山在西北之极。）鹍鹳鹙鸧。（《尔雅》：鸡三尺为鹍。鹳，似鹊而巢树者为白鹳，曲颈为黑鹳。《说文》：鹙，秃鸩也。鸧，麋鸹也。关西呼为鸹，山东谓之鸽。四字音昆、灌、秋、仓。）号鸣飞翔，貙豻虎兕。（貙，刘也。似狸，能捕兽祭天。豻，胡地犬也。貙，敕俱切。豻，音岸。）奔触詟栗，伏无所入，遁无所脱。然后断度收罗，（《鲁颂》：是断是度。断，音短。）捎危颠，芟繁柯，乘水潦之波，以入于河而流焉。荡突硉兀。（硉兀，危石也。硉，郎兀切。）转腾冒没，类秦神驱石以梁大海；（《三齐略记》曰：秦始皇作石梁，欲过海观日出处。于时有神人能驱石下海，城阳一山石尽起立，嶷嶷东倾，状似相随而去。云石去不速，神人辄鞭之，尽流血，石莫不悉赤，至今犹尔。）抵曲鳞蹙，汇流雷解，（汇，音会，水合流。）前者汨越，后者迫隘，乃下龙门之悬水。（下字下或有“夫”字。）摺拉颓踏，（摺，败也。拉，摧也。摺，质涉切。拉，落合切，亦通作摺。）捽首轩尾。（捽，持头发也。《汉·贡禹》：捽草爬土。捽，昨没切。）澒入重渊。（澒，大水濛澒也。澒，胡动切。）不知其几百里也。涛波之旋，滔山触天，既渟既平，弥望悠焉。良久，乃始昂屹涌溢，挺拔而出，林立峰<山卒>，穿云蔽日，涣然自挠，复就行列，浑浑而去，以至其所。唯良工之指顾，丛台、阿房，（六国时，赵王故台，在邯郸城中，连聚非一，故名丛台。《史记》：秦始皇三十五年，营作朝宫渭南上林苑中，先作前殿阿房。张衡《东京赋》云：赵建丛台于后。注：赵武灵王起。又云：秦政利觜长距，乃构阿房。房，音旁。）长乐、未央，（《汉宫阙名》曰：长安有长乐宫、未央宫。）建章、昭阳之隆丽诡特，（武帝太初元年，起建章宫，在未央宫西。昭阳，亦殿名。）皆是之自出，若是何如？”吴子曰：“吾闻君子患无德，不患无土；患无土，不患无人；患无人，不患无宫室；患无宫室，不患材之不己有。先生之所陈，四累之下也。且褫祁既成，诸侯叛之。”（昭公八年《左传》：晋侯方筑褫祁之宫，至昭十三年，晋成褫祁，诸侯朝而归者皆有贰心。杜预注：褫祁，地名，在绛西四十里，临汾水。褫，音斯，亦作虒。祁，巨之切。）先生曰：“河鱼之大，（河，当是黄河也。）上迎涛波，（秦始皇八年，河鱼大上，轻车重马东就食。）罗壅津涯，（一无“罗”字。）千里雷驰，重马轻车，遂以君命，矢而纵观焉。（矢，陈也。隐五年《左传》：隐公矢鱼于棠。《汉·高纪》：纵观秦皇帝。观，工唤反。）大罟断流，修网亘山。罩罶罣{罒鹿}，（《诗》：丞然罩罩。罩，陟教切。罶，力久切。《诗》：鱼丽于罶。注：罶，曲梁也。张衡《西京赋》曰：设罣{罒鹿}。注云：鱼网，音独鹿。按《唐韵》，罣，古卖切，又胡卦切，皆不说是鱼网。今上文四物皆是鱼网，当音独鹿。）织纴其间。巨舟轩昂，仡仡回环，水师更呼，声裂商颜。（商，山名，在商州。商颜，商山之颜。见《河渠书》。）于是鼓噪沓集而从之，扼龙吭，（居郎切。）拔鲸鳍，（鲸，大鱼。鳍，鱼脊上骨。鲸，巨京切。鳍，音耆。）戮白鼋，（音凶，似鳖而大。）逐毒螭，（螭，如龙而黄无角。“毒”，一作“素”。螭，抽知切。）叱冯夷，（《清泠传》曰：冯夷，华阴潼乡隄首人也，服八石，得水仙，是为河伯。）立水湄。搜搅流离，（搅，古巧切。）掬缩推移，梁会网蹙，腾天弥围，掉躃拥踊，（躃，人不能行也。踊，跳也。躃，音壁。踊，音勇。）以登夫历山之垂。（历山，在河东。）如川之归，如山之摧。（一作“崔”，亦音摧。）如云之披。其有乘化会神，振拔涟沦，（水成纹曰涟，小波为沦。涟，音连。沦，音伦。）摛奇文，（摛，丑知切。）出怪鳞，腾飞涛而上逸，生电雷于龙门者，犹仰纶飞缴，（音灼，生丝缕，亦作“{敫系}”。）顿踏而取之，（“踏”，一作“踣”。）莫不脱角裂翼，呀吓匍匐，（呀，张口。吓，怒也。亦云口拒人。呀，虚加切，吓，音赫。）复就脔切。（脔，力兖切。）莫保龙籍，具糅五味，（糅，汝救切，杂也。“具”，一作“甘”。）布列雕俎，风云失势，沮散远去。若夫魦、鲿、鲔、鲤，鰋、鳢、鲂、鱮之琐屑蔑裂者，（魦，音沙。鲿，音尝。鲔，音洧。鲤，音里。鰋，音偃。鳢，音礼。鲂，音防。鱮，音叙，上声。义并见《设渔者对智伯》注。“鲿”，一作“鲻”，音缁。）夫固不足悉数，漏脱绂目，养之水府，而三河之人，则已填溢餍饫，腥膏舄卤，闻鲙炙之美，则掩鼻蹙頞，（阿葛切。）贱甚粪土而莫愿者也。若是何如？”吴子曰：“一时之观，不足以夸后世；口舌之味，不足以利百姓。姑欲闻其上者。”先生曰：“猗氏之盐，（猗氏县，属河中。猗氏之盐，即河中两池也。猗，于宜切。）晋宝之大者也，人之赖之与五谷同，化若神造，非人力之功也。但至其所，则见沟■Ａ３８畦畹之交错轮囷，（■Ａ３８，稻中畦。又，田五十亩曰畦，三十亩曰畹。■Ａ３８，音承。畹，音宛。）若稼若圃，敞兮匀匀，涣兮鳞鳞，逦弥纷属，（逦，力纸切。弥，音弥。）不知其垠。俄然决源酾流，（酾，山宜切，又所绮切。）交灌互澍，（互，差互也。澍，《说文》：澍生万物。互，音濩。字一作“驘”。澍，音注，又音树。）若枝若股，委屈延布，（“屈”，一作“曲”。）脉写膏浸，{淮木}湿滑汩。（湁{淮木}，水貌。滑，利也。渠，即入切。滑，户八切。汩，音骨，又越笔切。）弥高掩庳，（与卑通。）漫垅冒块，（垅，田中高处。漫，平声。）决决没没，远近混会，抵值堤防，瀴瀛霈濊，（瀴溟，水绝远貌。濊，水声。或曰，碍流也。瀴，伊盈切。濊，呼括切。）偃然成渊，漭然成川。（沆漭，大水貌。漭，音莽。）观之者徒见浩浩之水，而莫知其以及。神液阴漉，（音鹿。）甘卤密起，（卤，咸水。）孕灵富媪，（《汉·礼乐志》：后土富媪。媪，女老称也。坤为母，故称媪。媪，乌皓切。）不爱其美。（《礼记》：地不爱其宝。）无声无形，熛结迅诡，（熛，卑遥切，火飞也。）回眸一瞬，积雪百里。皛皛幂幂。（皛，胡了、胡约二切，明也。幂，音觅，一作“幕幕”。）奋偾离析，（偾，方问切，僵也。）锻圭椎璧，（锻，小冶。圭、璧，皆言盐之状。锻，丁贯切。椎，音槌。）眩转的皪，（眩，音县。）乍似陨星及地，明灭相射，（“灭”，一作“激”。）冰裂雹碎，巃嵸增益。（巃嵸，山貌。《上林赋》：上力孔切、下子孔切，）大者印累。（《汉书》：印何累累。）小者珠剖，涌者如坻，（音墀，又典礼切。水渚。）坳者如缶，日晶熠煜，（晶，音精。熠，羊入切。煜，音育，燿也。）萤骇电走，亘走盈车，方尺数斗。于是裒敛合集，举而堆之，皓皓乎县圃之巍巍，（县圃，在昆仑上。巍，音危。）皦乎溔，狂山太白之淋漓。（皦，白也。溔，大水貌。太白，山名，在扶风。皦，古了切。溔，弋沼切。）骇化变之神奇，卒不可推也。然后驴驘牛马之运，（“驘”，与“骡”同。）西出秦、陇，南过樊、邓，（樊，即樊城县，今襄州临汉县也。邓，即邓州也。）北极燕、代，东逾周、宋。家获作咸之利，（《书》：润下作咸。）人被六气之用，和钧兵食，以征以贡。（征，税也。）其赍天下也，（赍，利也。）与海分功，（与海盐分功也。）可谓有济矣。若是何如？”吴子曰：“魏绛之言曰‘近宝则公室乃贫’，（成七年《左传》：晋人谋去故绛，诸大夫皆曰：“必居郇瑕氏之地，沃饶而近盐。”韩献子曰：“山泽林盐，国之宝也。近宝，公室乃贫。”《说文》：盐，河东盐池，袤五十一里，广七里，周总百一十六里。）岂谓是耶？虽然，此可以利民矣，而未为民利也。”先生曰：“愿闻民利。”吴子曰：“安其常而得所欲，服其教而便于己，百货通行而不知所自来，老幼亲戚相保而无德之者，不苦兵刑，不疾赋力。所谓民利，民自利者是也。”先生曰：“文公之霸也，援秦破楚，囊括齐、宋。（贾生《过秦论》曰：囊括四海。括，结囊也。）曹、卫解裂，（僖二十七年《左传》：楚子及诸侯围宋，晋文公率齐、秦救之。狐突曰：“楚始得曹，而新昏于卫，若伐曹、卫，楚必救之，则齐、宋免矣。”文公于是分曹、卫之田以畀宋。）鲁、郑震恐。（僖三十年，晋侯围郑，以其无礼于晋。）定周于温，（僖二十四年，周襄王避昭叔之难，居于郑地。二十五年，文公取昭叔于温，杀之于隰城，迎王于郑。四月，王入于王城。）奉册受锡，夹辅纠逖，以为侯伯，（二十八年，王命尹氏策命晋侯为侯伯，赐之大辂之服、戎辂之服、彤弓一、彤矢百、玈弓矢千、秬鬯一卣，虎贲三百人。曰：“王谓叔父，敬服王命，以绥四国，纠逖王慝。”）齐盟践土，（僖二十八年五月，鲁侯、晋侯、齐侯、宋公、蔡侯、郑伯、卫子、莒子盟于践土。践土，郑地。）低昂玉帛。天子恃焉，以有诸侯；诸侯恃焉，以有其国；百姓恃焉，以有其妻子而食其力。叛者力取，附者仁抚；推德义，立信让；示必行，明所向；达禁止，一好尚。《春秋》之事，（谓朝聘之事也。）公侯大夫，策文马，（文九年《左传》：宋人以文马百乘赎华元于郑。注云：文马，画马为文。）驰轩车，出入环连，贯于国都，则有五筵之堂，九几之室，（《周礼》：室中度以几，堂上度以筵。筵八尺，几三尺也。）大小定位，左右有秩，禽牢饩馈，（《周礼·掌客》：诸侯之礼，上公乘禽日九十双，饔饩九牢；诸侯乘禽日七十双，饔饩七牢；子男乘禽日五十双，饔饩五牢。）交错文质，飨有嘉乐，（定十年《左传》：孔子曰：“犠象不出门，嘉乐不野合。”注：嘉乐，钟磬。）宴有庭实。（庄二十二年《左传》：庭实旅百。）登降好赋，（谓赋诗以见志。）犠象毕出，（犠、象，皆樽名。犠，素何切。）犒劳赠贿。（赏勚劝功曰劳。贿，货贿也。劳，郎到切。贿，呼罪切。）率礼无失。六卿理兵，大戎小戎，（戎，兵车也。）钟鼓丁宁，（宣四年《左传》：伯棼射王汰辀，及鼓跗，著于丁宁。注云：丁宁，钲也。）以讨不恭。车埒万乘。（埒，音劣，侔也。）卒半天下，鼓之则震，旆之则畏。（平丘之会，八月辛未，治兵，建而不旆。壬申，复旆之，诸侯畏之。）其号令之动，若水之源，若轮之旋，莫不如志。当此之时，咸能欢娱以奉其上，故其民至于今，好义而任力。此以民力自固，假仁义而用天下，（一作“此以力假仁义而用天下”。）其遗风尚有存者。若是可以为民利也乎？”吴子曰：“近之矣，然犹未也。彼霸者之为心也，引大利以自向，而搂他人之力以自为固。（取孟子搂诸侯以伐诸侯之意。）而民乃后焉。非不知而化，不令而一，异乎吾向之陈者，故曰近之矣，犹未也。”先生曰：“三河，古帝王之更都焉，（三河，河东、河南、河北道也。盖河东道之河中府蒲阪县，舜所都，绛州夏县，禹所都。河南道之陈郡，伏羲、神农所都，一云，伏羲又都曲阜，黄帝都于郑州，而少昊都于穷桑，即今之兖州曲阜县，则又皆隶河南道也。而河北道之涿鹿山，则黄帝之都耳。《汉书·货殖传》：唐人都河东，殷人都河内，周人都河南。三河，王者所更居也。）而平阳，尧之所理也，（尧都平阳，舜都蒲阪。平阳，今之晋州。）有茅茨、采椽、土型之度，（尧、舜采椽不刮，茅茨不翦，饭土塯，啜土型。土塯，饭器。土型，羹器。皆以瓦为之。型，音刑。）故其人至于今俭啬；有温恭克让之德，（《书》曰：允恭克让。）故其人至于今善让；有师锡、佥曰、畴咨之道，故其人至于今好谋而深；有百兽率舞、凤凰来仪、於变时雍之美，（於，音乌。）故其人至于今和而不怒；有昌言、儆戒之训，（儆，居影切。）故其人至于今忧思而畏祸；（《诗》：此晋也，而谓之唐，本其风俗，忧深思远。）有无为、不言、垂衣裳之化。（《易系》：尧、舜垂衣裳而天下治。晏本去“裳”字。）故其人至于今恬以愉，此尧之遗风也。愿以闻于子何如？”吴子离席而立，拱而言曰：“美矣善矣，其蔑有加矣。此固吾之所欲闻也。（一有“凡”字。）夫俭则人用足而不淫，让则遵分而进善，其道不斗，（分，谓分守也。分，扶问切。）谋则通于远而周于事，和则仁之质，戒则义之实，恬以愉则安，而久于其道也。至乎哉！今主上方致太平，动以尧为准，先生之言，道之奥者，若果有贡于上，则吾知其易易焉也。（《礼记》：吾观于乡，知王道之易易也。）举晋国之风以一诸天下，如斯而已矣。”敬再拜受赐。○答问（公永贞元年九月，自监察御史坐王叔文党，黜为邵州刺史。十一月，改永州司马。当是到永后作。）有问柳先生者曰：“先生貌类学古者，然遭有道，不能奋厥志，独被罪辜，废斥伏匿。交游解散，羞与为戚，生平向慕，毁书灭迹。他人有恶，指诱增益，身居下流，为谤薮泽。骂先生者不忌，陵先生者无谪。遇揖目动，闻言心惕，时行草野，不知何适。独何劣耶？观今之贤智，莫不舒翘扬英，（翘，高也。）推类援朋，叠足天庭，魁礨恢张。（《汉书·鲍宣传》：朝臣无有大儒魁礨之士。魁礨，壮貌。魁，口贿切，礨，音磊。“张”，一作“能”。）群驱连行。奇谋高论，左右抗声，出入翕忽，拥门填扃，一言出口，流光垂荣。岂非伟耶？先生虽读古人书，自谓知理道，识事机，而其施为若是其悖也！狼狈摈僇，（狼，音郎。狈，音贝。僇，音戮。）何以自表于今之世乎？”先生答曰：“敬闻命。然客言仆知理道、识事机，过矣。仆懵夫屈伸去就，（懵，母亘切，不明也。又莫红、目总二切。）触罪受辱，幸得联支体、完肌肤，犹食人之食，衣人之衣。（二衣字，上去声，下如字。）用人之货，无耕织居贩，然而活给羞愧恐栗之不暇，今客又推当世贤智以深致诮责，（诮，才肖切。）吾缧囚也。（《论语》注：缧，黑索也。缧，伦追切。）逃山林入江海无路，其何以容吾躯乎？愿客少假声气，使得详其心次其论。”客曰：“何取？”（“取”，一作“敢”。）先生曰：“仆少尝学问，不根师说，心信古书，以为凡事皆易，不折之以当世急务，徒知开口而言，闭目而息，挺而行，踬而伏。（踬，音致，跲也，与疐通。）不穷喜怒，不究曲直，冲罗陷阱，不知颠踣，（蒲北切。）愚蠢狂悖，若是甚矣。又何以恭客之教而承厚德哉？今之世工拙不欺，贤不肖明白。其显进者，语其德，则皆茫洋深闳，端贞鲠亮，苞并涵养，与道俱往。而仆乃蹇浅窄僻，跳浮嚄唶。（二字出《史记·信陵君传》：晋鄙嚄唶。嚄，乌百切，大呼也。唶，庄白切，叹声也。从《史记》音总，言多言也。）抵瑕陷厄，固不足以趑趄批捩而追其迹。（趑趄，行不进貌。趑，千咨切。趄，千余切。批，蒲结切。捩，力结切。）举其理，则皆谟明渊沉，剖微穷深，（剖，普后切。）劈析是非，（劈，音僻。）校度古今。而仆乃缄钳默塞，（钳，其廉切。）耗眊窒惑，（眊，音冒。）抉异探怪，（抉，挑也。）起幽作匿，攸攸恤恤，（昭十二年《左传》：恤恤乎，湫乎攸乎。注：攸，悬危貌。恤，忧患也。）卒自■Ａ４０贼，（■Ａ４０，与祸同。）固不足以睢盱激昂而效其则。（睢，仰目。盱，张目。睢，翾规切。盱，匈于切。）言其学，则皆总揽罗络，横竖杂博，（竖，上声，立也。）天旋地缩，鬼神交错。而仆乃单庸撇莩，（撇，匹蔑切。正作撆，击也。）离疏空虚，窃听道途，颛嚚蒙愚，（颛，与专同。）不知所如，固不足以抗颜摇舌而与之俱。称其文，则皆汗漫辉煌，呼嘘阴阳，（“嘘”，一作“噏”。）轇轕三光，（轇轕，长远貌，一曰杂乱也。二字音交葛。）陶镕帝皇。而仆乃朴鄙艰涩，培塿{淮木}湁，（《博雅》：，培塿，冢也。襄二十四年《左传》云：部娄无松柏，即培塿也，而字不从土。《说文》：{淮木}湁，水貌。培，薄口切。塿，郎口切。{淮木}，子入、七立二切。湁，丑入切。培字或作“赔”。）毫联缕缉，尘出坱入，（坱，于朗切。）固不足以摅摛踊跃而涉其级。兹四者悬判，虽庸童小女，皆知其不及，而又裹以罪恶，缠以羁絷，（上居宜切，下涉立切。）客从而挤之，（挤，笺西、子计二切，排也。）不亦忍乎？且夫白羲、騄耳之得康庄也，（《列子》：周穆王命驾八骏之乘，左服骅骝而右騄耳，右骖赤骥而左白羲。《释言》云：五达谓之康，六达谓之庄。康庄，大道也。“羲”字，晏本作“蚁”。《史记》作“犠”。）逐奔星，先飘风，而跛驴不出泥滓。黄钟、元间之登清庙也，（《国语》有六间：元间大吕，二间夹钟，三间中吕，四间林钟，五间南吕，六间黄钟。元间如字，又间厕之间。《国语》：元间大吕，助宣物也。注：阴系于阳，以黄钟为主，故曰元间。）铿天地，动神祇，而呜呜咬哇，（《史记》：李斯曰：“击瓮叩缻，弹筝搏髀，而歌呼呜呜，真秦之声也。”呜呜，当是秦曲名。咬哇，邪声。咬，五巧切。哇，於佳切，又乌瓜切。）不入里耳。（《庄子》：大声不入于里耳。）西子毛嫱之蹈后宫也，（《孟子》曰：西子蒙不洁。西子，西施，越女。《庄子》曰：毛嫱丽姬，人之所美也。毛嫱，盖越王嬖姬。）皦朝日，焕浮云，而无盐逐于乡里。（《列女传》：无盐，齐女。）蛟龙之腾于天渊也，弥六合，泽万物，而虾与蛭不离尺水。（蛭，音质，水虫。）卓诡倜傥之士之遇明世也，（倜，他历切。傥，他党切，不羁也。）用智能，显功烈，而么眇连蹇，（么，目果切，细也。连，卢蹇切。）颠顿披靡，固其所也。客又何怪哉？且夫一涉险厄惩而不再者，烈士之志也；知其不可而速已者，君子之事也。吾将窃取之以没吾世，不亦可乎？乃歌曰：“尧、舜之修兮，禹、益之忧兮。能者任而愚者休兮，跹跹蓬藋，（跹跹，相得貌。藋，释云堇草。跹，音仙。藋，徒吊切。）乐吾囚兮。（“吾”，一作“夫”。）文墨之彬彬，（一本作“申申”。）足以舒吾愁兮。已乎已乎，曷之求乎！”客乃笑而去。○起废答（亦永州未召时作。）柳先生既会州刺史，即治事，还游于愚溪之上。溪上聚黧老壮齿，（黧音黎。黑而黄色。）十有一人，谡足以进。（谡，山六切，起也。）列植以庆。（《庄子》：坏植散群。植，行列也。植，音值。）卒事，相顾加进而言曰：“今兹是州，起废者二焉，先生其闻而知之欤？”答曰：“谁也？”曰：“东祠躄浮图，（躄，人不能行也。躄，必益切。亦书作“蹶”。）中厩病颡之驹。”（厩，音究，马舍。颡，写曩切。驹，音拘。）曰：“若是何哉？”曰：“凡为浮图道者，都邑之会必有师，师善为律，以敕戒，始学者与女释者，甚尊严，且优游。躄浮图有师道，少而病躄愈以剧，居东祠十年，扶服舆曳，（“扶服”，与“匍匐”同。）未尝及人，侧匿愧恐殊甚。（一无“殊”字。）今年，他有师道者悉以故去，始学者与女释者伥伥无所师，（伥，丑良切，无见貌。又音枨，独立也。）遂相与出躄浮图以为师，盥濯之，（盥，古缓、古玩二切。濯，澡也。）扶持之，壮者执舆，幼者前驱，被以其衣，导以其旗，怵惕疾视，引且翼之。（《诗》：以引以翼。）躄浮图不得已，凡师数百生。（一本作“人”，一又作“人生”。）日馈饮食，时献巾帨，洋洋也，举莫敢逾其制。中厩病颡之驹，颡之病亦且十年，色玄不厖，无异技，硿然大耳。（硿，苦东、户宋二切。）然以其病，不得齿他马。食斥弃异皂，恒少食，屏立摈辱，掣顿异甚，（掣，尺制、尺列二切。）垂首披耳，悬涎属地，凡厩之马，无肯为伍。会今刺史以御史中丞来莅吾邦，（贞元九年，御史中丞崔公来莅永州。）屏弃群驷，舟以溯江，将至，无以为乘。厩人咸曰：‘病颡驹大而不厖，可秣饰焉；他马巴、僰庳狭，（巴、僰，地名。僰，蒲墨切。）无可当吾刺史者。于是众牵驹上燥土大庑下，（庑，音武，堂下周屋。）荐之席，縻之丝，浴剔蚤鬋。（《礼记》：乘髦马，不蚤鬋。蚤，谓除爪也。鬋谓翦鬛也。蚤，音爪。鬋，子浅切。《庄子》：为天子之诸御不爪剪。）刮恶除洟；（刮，古刹切。）莝以雕胡，（莝，音挫，斩刍也。雕胡，草名，菰也。）秣以香萁；（音基，豆茎。秣，音末。）错贝鳞纕，（音襄，马腹带。）凿金文羁；络以和铃，（《左传》：锡鸾和铃，昭其声也。注：和在衡，铃在旂。）缨以朱绥；（缨，音婴。绥，儒佳切。）或膏其鬛，（音猎。）或劘其脽；（劘，音磨。平声，削也。脽，音谁，尻也。）御夫尽饰，然后敢持。除道履石，立之水涯；（音沂。）幢旟前罗。（幢，旌旗属。《周礼》：鸟隼为旟。幢，传江切。旟，音舆。）杠盖后随；（杠，音江，旗竿。《汉书·甘泉赋》注：郅偈竿杠之状。）千夫翼卫，当道上驰；抗首出臆，（音亿。）震奋遨嬉。（遨，音敖。）当是时，若有知也，岂不曰宜乎？”先生曰：“是则然矣。叟将何以教我？”黧老进曰：“今先生来吾州亦十年，（公永贞元年十一月，自邵州刺史改永州司马。明年，即改元元和。留永既久，至元和十年正月，方召至京。）足轶疾风，（轶，徒结切，车相过也。又音逸。）鼻知膻香，（膻，尸连切，与羶同。）腹溢儒书，口盈宪章，包今统古，进退齐良，然而一废不复，曾不若躄足涎颡之犹有遭也。朽人不识，敢以其惑，愿质之先生。”先生笑且答曰：“叟过矣！彼之病，病乎足与颡也；吾之病，病乎德也。又彼之遭，遭其无耳。今朝廷洎四方，豪杰林立，谋猷川行，群谈角智，列坐争英，披华发辉，挥喝雷霆，老者育德，少者驰声，丱角羁贯，（丱，古患切，束发也。）排厕鳞征，一位暂缺，百事交并，骈倚悬足，（骈，蒲眠切。）曾不得逞，（丑郢切。）不若是州之乏释师大马也。而吾以德病伏焉，岂躄足涎颡之可望哉？叟之言过昭昭矣，无重召罪！”于是黧老壮齿，相视以喜，且吁曰：“谕之矣！”拱揖而旋，为先生病焉。<hr>
