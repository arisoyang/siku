<h4>《集部·柳宗元集·卷四十二  古今诗》<b class="x">作者：柳宗元</b></h4>
<br>○同刘二十八院长述旧言怀感时书事奉寄澧州张员外使君五十二韵之作因其<br>韵增至八十通赠二君子（刘二十八，禹锡也。初与公同为监察御史，故曰院长。<br>张员外，署也。贞元十九年，与韩吏部、李方叔三人为幸臣所谗，俱为县令南方，<br>后至澧州刺史。公此诗贞元二十一年贬永州司马后作也。）<br>弱岁游玄圃，（东方朔《十洲记》曰：昆仑山有三角，一角正西北，名玄圃<br>台。弱岁，谓弱冠也。增城、悬圃、阆风，昆仑之山三重也。县圃出美玉，以喻<br>京城多贤才也。）先容幸弃瑕。（《汉·邹阳传》：以左右先为之容也。容，文<br>采也。《礼记》：瑜不掩瑕。）名劳长者记，（陈平门多长者车。）文许后生夸。<br>鷃翼尝披隼，（《庄子》曰：斥鷃，小鸟也。《说文》云：隼，祝鸠也。《传》<br>云：鷃披隼翼。鷃，音晏。隼，息尹切。）蓬心类倚麻。（《庄子》：夫子犹有<br>蓬之心也夫！注云：蓬非直达者也。《荀子·劝学篇》：蓬生麻中，不扶而直。）<br>继酬天禄署，（天禄，阁名。汉世以藏秘书。天禄，兽也，因以为名。张署贞元<br>中举进士博学宏词，为校书郎。公亦为集贤殿正字。酬，当作雠，谓校雠也。扬<br>雄校雠天禄阁。）俱尉甸侯家。（甸侯，谓甸服、侯服也。署为京兆武功尉，公<br>亦为蓝田悬尉。）宪府初收迹。（《晋书》：汉官尚书为中台，御史为宪台，谒<br>者为外台，是为三台。又御史所居之地，汉谓之御史府。署至武功，拜监察御史。<br>公亦自集贤殿正字为监察御史。）丹墀共拜嘉。（张衡《西京赋》：青琐丹墀。<br>注：丹墀，阶也，以丹涂之。《左传》云：敢不拜嘉。）分行参瑞兽，（参，间<br>也。瑞兽，獬豸。）传点乱宫鸦。执简宁循枉，（《左传》：齐南史闻太史尽死，<br>执简以往。简，谓简策。任昉为御史中丞，弹曹景宗，亦云：谨奉白简。又崔篆<br>《御史箴》曰：简上霜凝。盖御史劾奏以简也。）持书每去邪。（汉有治书侍御<br>史，后曰持书。《后汉书》：蔡邕举高第，补侍御史，又转持书御史，迁尚书。<br>持书，亦御史职也。）鸾凰标魏阙，（《周礼》：乃县治象之法于象魏。郑司农<br>注云：象魏，阙也。《庄子》：身在江湖之上，心游魏阙之下。）熊武负崇牙。<br>（《诗》：设业设虡，崇牙树羽。注：崇牙上饰。《周礼》：臝者以为笋虡，注：<br>臝，虎属，唐讳虎，改作武。）辨色宜相顾，倾心自不哗。金炉仄流月，紫殿启<br>晨赮。（赮，赤色，谓晓起日光射殿宇也。《汉纪》云：神光降集紫殿。<br>言金炉之仄，如流月之状；紫殿之启，如晨赮之色。赮，音遐。自“弱<br>岁游玄圃”至此，皆叙其与张历仕及同为御史之意。）未竟迁乔乐，（未竟，未<br>终也。《诗》曰：迁于乔木。）俄成失路嗟。（贞元十九年，署自监察御史贬为<br>郴州临武县令。）还如渡辽水，（李白诗：屈平憔悴滞江潭，亭伯流离放辽海。）<br>更似谪长沙。（汉贾谊事文帝，为绛、灌、冯敬之属妒害之，谪长沙王太傅。）<br>别怨秦城暮，（言别于长安。）途穷越岭斜。（越岭，即谓郴州。）讼庭闲枳棘，<br>（后汉仇香为考城主簿，县令王涣谓曰：“枳棘非鸾凰所栖，百里岂大贤之路。”）<br>候吏逐麋。（，音加，牝鹿。麋，音眉。一作麏，麏，居云切，獐也。）<br>三载皇恩畅，千年圣历遐。（张自贞元十九年癸未贬官，至元和元年乙酉宪宗即<br>位，为三年矣，故云。）朝宗延架海，（“朝宗”字见《禹贡》。驾海，犹航海<br>也。）师役罢梁溠。（溠，水名。庄四年《左传》：楚令尹斗祁除道梁溠，<br>营军临随。梁溠，作桥于溠水上。溠，侧加切。）京邑搜贞干，（署自临<br>武量移江陵掾，自江陵掾入为京兆府司录参军。）南宫步渥洼。（署自司录迁尚<br>书刑部员外郎。汉武帝元鼎四年秋，马生渥洼水中，因以名马。洼，音蛙。）世<br>推材是梓，（梓，良木。《书》：若作梓材。一本作“是杼”。）人仰骥中骅。<br>（骅谓骅骝，骏马也。）欻刺苗人地，仍逾赣石崖。（署自员外出为虔州刺史，<br>虔属江南道，古三苗之地。赣，县名，属虔州。有章、贡二水合流，有三百里赣<br>石。赣，音绀。）礼容垂<王毕>琫，（《诗》：<王毕>琫容刀。<王毕>，佩刀下饰。<br>琫，上饰。<王毕>，音必。琫，莫孔切。一作<王并>琫，玉也。<王并>，必郢切。）<br>戍备响铔锻。（《说文》云：铔锻，头铠也。铔，音鸦。锻，音遐。）宠即郎官<br>旧，威从太守加。（张以刑曹为郡守。）建旟翻鸷鸟，（《周礼·司常》云：州<br>里建旟。又云：鸟隼为旟。剥鸟皮毛置之竿头为之也。鸷鸟，即谓鸟隼也。署为<br>州刺史，故建；旟。旟音余。）负弩绕文蛇。（《汉书》：司马相如奉使西南夷，<br>至蜀，县令负弩矢先驱。文蛇，谓画为蛇文也。）册府荣八命，（八，一作三。<br>《周礼·宗伯》：以九仪正邦国，八命作牧。注：谓侯伯有功者，加命得专征伐<br>于诸侯。郑司农云：一州之牧。王之三公亦八命。）中闱盛六珈。（《诗》云：<br>君子偕老，副笄六珈。珈，妇人首饰之盛者也。韩吏部作《张公墓志》云：娶河<br>东柳氏子。则公盖与张为亲，故言及中闱也。珈，音加。闱，一作阑字。）肯随<br>胡质矫，（《晋阳秋》曰：胡质为荆州刺史，其子威自京都来省之。告归，质赐<br>其绢一疋，威跪曰：“大人清白，不审于何得此绢？”质曰：“是吾俸禄之余，<br>以为汝资耳。”其父子清慎如此。）方恶马融奢。（后汉马融，达生任性，不拘<br>儒者之节。居宇器服，多存侈饰。常坐高堂，施绛纱帐，前授生徒，后列女乐。<br>为南郡太守，大将军梁冀奏融在郡贪浊，免官。）褒德符新换，（汉文帝二年九<br>月，初与郡守为铜虎符、竹使符。师古曰：与郡守为符者，谓各分其半，右留京<br>师，左以与之。今郡守多用分符、合符事，谓此。署自虔州迁澧州刺史，故曰<br>“符新换”。）怀仁道并遮。（寇恂尝为颍川太守，后从车驾击颍川贼，既平，<br>百姓遮道曰：“愿复借寇君一年。”乃留恂。谓署赴澧州，虔人怀其仁惠，遮道<br>留之。）俗嫌龙节晚，（《周礼·掌节》：凡邦国之使节，山国用虎节，土国用<br>人节，泽国用龙节，皆以金为之。使节者，卿大夫聘于天子诸侯，行道所执之信<br>也。）朝讶介圭赊。（《诗》：以其介圭，入觐于王。介圭，大圭也。赊，远也。<br>言其入觐之晚。）禹贡输苞匦，（《禹贡》：苞匦菁茅。苞，橘柚也。匦，匣也。<br>荆州所贡。澧属山南道，即荆州之地。）周官赋秉秅。（《周礼·秋官·掌客》：<br>凡诸侯之礼，上公，车米眡生牢，牢十车，车秉有五籔。车禾眡死牢，<br>牢十车，车三秅。注引《聘礼》曰：十斗曰斛，十六斗曰籔，十籔曰<br>秉。秉有五籔，则二十四斛也。四秉曰筥，十筥曰稯，十稯曰秅。每<br>车三秅，则三十稯。秅，宅加切。）雄风吞七泽，（《楚词》：宋玉曰：<br>“此特大王之雄风也。”司马相如《子虚赋》：楚有七泽，尝见其一曰云梦。）<br>异产控三巴。（《华阳国志》曰：武王克商，封其子宗姬于巴，故汉末益州牧刘<br>璋以垫江以上为巴郡，江州至临江为永宁郡，朐<月忍>至鱼复为固陵郡，巴遂分矣。<br>璋复改永宁为巴郡，以固陵为巴东郡，徙庞羲为巴西太守，是为三巴。又乐史<br>《寰宇记》于《渝州记》云：阆、白二水东西流，三曲如“巴”字，是谓三巴。<br>其说不同。然诗意则谓张所治澧州属山南东道，而刘璋所分三巴之地，属山南西<br>道及剑南道，山南、剑南二道相接，故曰控三巴也。）即事观农稼，因时展物华。<br>秋原被兰叶，春渚涨桃花。令肃军无扰，程悬市禁贳。（程，法也。贳，音奢，<br>贷也。）不应虞竭泽，（《史记》：孔子曰：“竭泽涸鱼，则蛟龙不合阴阳。”<br>虞，防也。）宁复叹栖苴。（《诗》：如彼岁旱，草不溃茂，如彼栖苴。注云：<br>苴，水中浮草。言天下之人，如旱岁之草，皆枯槁无润泽，如树上之栖苴。苴，<br>鉏加切，今作“蒩”字。）蹀躞驺先驾，（蹀躞，马行貌。《说文》云：驺，<br>厩御。蹀，音牒。躞，音燮。驺，音邹。）笼铜鼓报衙。（笼铜，鼓声。）染毫<br>东国素，（韦诞：非纨素不下笔。素，帛也。）濡印锦溪砂。（砂，丹砂也。<br>《本草》：丹砂多出蛮洞锦州界。）货积舟难泊，人归山倍畲。（畲，音赊，火<br>种田也。）吴歈工折柳。（《梁元帝纂要》曰：齐歌曰讴，吴歌曰歈。宋玉<br>《招魂》云：吴歈蔡讴，秦大吕。古乐府有《折杨柳》曲。桓伊善笛，撰《折<br>杨柳》，尤为奇妙，后人不能尽传其指诀。歈音俞。）楚舞旧传芭。（《文选》：<br>越艳楚舞。后汉傅毅《舞赋》云：宋玉曰：《激楚·结风》，阳阿之舞，材人之<br>穷观，天下之至艺。《楚辞·礼魂》曰：盛礼兮会鼓，传芭兮代舞。芭，巫者所<br>持香草。）隐几松为曲。（《孟子》：隐几而卧。隐，据也。松为曲者，以松为<br>曲几。隐，於靳切。）倾樽石作汙。（《礼记》：汙樽而杯饮。凿地曰汙，石作<br>汙者，以石为汙樽也。汙，音蛙。今作“窊”字。）寒初荣橘柚。（橘小者曰柚。）<br>夏首荐枇杷，祀变荆巫祷，（《史记·封禅书》：荆巫，祠堂下、巫先、司命、<br>施糜之属。盖荆楚之俗好巫也。）风移鲁妇髽。（《礼记·檀弓》：鲁妇人之髽<br>而吊也，自败于台骀始也。鲁襄公四年《左传》：邾人伐鄫，臧纥救鄫，侵<br>邾，败于狐骀。国人逆丧者皆髽，鲁于是乎始髽。《说文》云：髽，丧髻也。髽，<br>侧瓜切。）已闻施恺悌，还睹正奇■Ａ１２。（《周礼》：比长各掌其比之治，<br>视有罪奇■Ａ１２则相及。注：■Ａ１２，犹恶也。音邪。自“未竟迁乔乐”至<br>此，皆叙张出为南方令及改刺二州之意。）慕友惭连璧。（《晋书》：夏侯湛幼<br>有盛才而美容观，与潘岳友善。每行止，同舆接茵，京都谓之连璧。）言姻喜附<br>葭。（《汉书·中山靖王传》：今群臣非有葭莩之亲。颜师古曰：葭，芦也。莩<br>者，其筩中白皮至薄者也。张婿于柳氏，见前“中闱盛六珈”注。）沉埋全死地，<br>流落半生涯，入郡腰恒折。（陶潜曰：吾不能为五斗米折腰，拳拳事乡里小人。）<br>逢人手尽叉。（《马援传》曰：岂有知其无成，而但萎腇咋舌叉手从戮乎。）<br>敢辞亲耻污，唯恐长疵瘕。（瘕，古牙切。病也。）善幻迷冰火。（幻，怪也。<br>《列子》：穷数达变因形移易者，谓之化，谓之幻。幻，胡办切。）《齐谐》笑<br>柏涂。（《庄子》：《齐谐》者，志怪者也。注云：齐国俳谐之书。《东方朔传》：<br>时有幸倡郭舍人问朔隐语，有曰“老柏涂”。朔曰：老者，人所敬也；柏者，鬼<br>之庭也；涂者，渐沮径也。涂，音荼。）东门牛屡饭。（王逸《楚辞注》云：甯<br>戚修德不用，退而商贾齐东门外。桓公夜出，甯戚方饭牛，叩角而商歌。桓公闻<br>之，知其贤，举为客卿。出《淮南子》。）中散虱空爬。（晋嵇康为中散大夫，<br>山涛为吏部郎，举康自代。康遗涛《绝交书》曰：性复多虱，爬搔无已。）逸戏<br>看猿斗，殊音辨马挝。（马挝，马箠也。《左传》：绕朝赠士会以策。注，挝也。<br>挝，张瓜切。）渚行狐作孽。（孽，妖孽，《说文》：鱼兽虫蝗之怪谓之孽。<br>《庄子》：孽狐为之祥。孽，鱼列切。）林宿鸟为<歹差>。（<歹差>，音嗟。本作瘥，<br>病也。）同病忧能老，新声厉似姱。（姱，苦瓜切。好貌。）岂知千刃坠，<br>只为一毫差。守道甘长绝，明心欲自亚刂。（自亚刂，自刎也，见《吴语》。亚刂，<br>音鸦。）贮悉听夜雨，隔泪数残葩。枭族音常聒，（枭，坚尧切，妖鸟也。）豺<br>群喙竞呀。（呀，虚牙切。张口貌。一本“喙”作“啄”。）岸芦翻毒蜃，磎<br>竹斗狂麻。（麻牛，兽名。重千斤，出巴中。磎，音奚。）野鹜行看弋，江鱼<br>或共扠。瘴氛恒积润，（氛，祥气。）讹火亟生煆。（讹火，野火也。煆，<br>虚加切，火气。）耳静烦喧蚁。（《晋·殷仲堪传》：父师尝患耳聪，闻床下蚁<br>动，谓之牛斗。）魂惊怯怒蛙。（《韩非子》：越王伐吴。欲人之轻死也，出见<br>怒蛙，乃为之式。从者曰：“奚钦于此？”王曰：“为其有气故也。”）风枝散<br>陈叶，霜蔓綖寒瓜。（“綖”，一作“缒”。）雾密前山桂，冰枯曲沼蕸。<br>（蕸，荷叶。《尔雅》：芙渠，其叶蕸。蕸，音遐。）思乡比庄舄，<br>（《史记·陈轸传》：越人庄舄仕楚执圭，有顷而病。楚王曰：舄故越人，今<br>仕楚执圭，富贵矣，亦思越不？”中谢对曰：“凡人之思故，在其病也。彼思越<br>则越声。”使人往听之，犹尚越声也。）遁世遇眭夸。（《北史·隐逸传》：眭<br>夸，赵郡高邑人，高尚不仕，寄情丘壑。眭，息随切。“遇”，一作“慕”。）<br>渔舍茨荒章，（茨，覆也。）村桥卧古槎。（槎，鉏加切，水中浮木。）御寒衾<br>用罽。（《说文》云：罽，西胡毳布，盖毡类也，织毛为之。罽，音计。）挹水<br>勺仍椰。（挹，酌也。《异物志》云：椰子，木名，出交州。树高五六丈，无枝<br>条，其叶如东蒲，背面相似。在其上，实如瓠，横破之可作椀。或微长如括蒌<br>子，从破之可为爵。椰，于遮切。）窗蠹惟潜蝎，甍涎竞缀蜗。（甍，莫耕切。<br>屋栋。）引泉开故窦，护药插新笆。（笆，音巴，竹篱也。）树怪花因槲，（木<br>槲花，南方所有，多生于古树朽壤中。槲，胡谷切。）虫怜目待虾。（《岭表录<br>异》：海镜，蟹为腹。水母，暇为目。水母者，闽人谓之蛇。浑然凝洁，大如覆<br>帽，腹如悬絮，有口而无目。常有虾随之，食其涎，浮涎水上。人或取之，则欻<br>然而没。乃虾有所见耳。）骤歌喉易嗄，（嗄，声败也。《老子》曰：号而不嗄。<br>所嫁、於介二切。）饶醉鼻成皻。（皻，音查，鼻上疱也。）曳捶牵羸<br>马，（捶，即箠也。）垂蓑牧艾猳。（《左氏传》：盍归吾艾猳。猳，音<br>加，豕也。）已看能类鳖，（《尔雅》：鳖三足曰能。能，奴来切。）犹讶雉为<br>鷨。（鷨，音华。鸟名，似雉。）谁采中原菽，（《诗》：中原有菽，庶民<br>采之。）徒巾下泽车。（《周礼》有《巾车》。《陶渊明词》：或命巾车。《马<br>援传》曰：吾从弟少游，尝哀吾多大志，曰：“士生一世，但取衣食裁足，乘下<br>泽车，驭款叚马。”注：车人为车，行泽者欲短毂，短毂则利也。）俚儿供苦笋，<br>伧父馈酸樝。（伧父，楚人别种也。又《晋阳秋》有云：楚人谓中国人为伧。<br>樝，果也。《说文》云：似梨而酢。伧，士行切。樝，音查。）劝策扶危杖，<br>邀持当酒茶。道流征裋褐，禅客会袈裟。香饭舂菰米，（菰，草名。《广雅》<br>云：蒋菰，其米谓之雕胡，可炊以为饭。菰，音孤。）珍蔬折五茄。（五茄，药<br>名。《本草》云：叶可作蔬菜食。补注，《笔墨闲录》云：子厚长韵，属对最精。<br>如以“死地”对“生涯”，“中原菽”对“下泽车”，“右言”对“左辖”，皆<br>的对。至于“香饭炊菰米，珍蔬折五茄”，假“菰”为孤独之“孤”，以对“五”<br>也。）方期饮甘露。（《宋录》曰：新安王子鸾、豫章王子尚诣昙济道人于八公<br>山。济设茶茗，尚味之，曰：“此甘露也，何言茶茗？”）更欲吸流霞。（《抱<br>朴子》：项曼都修道山中，忽游紫府，饮流霞一杯。忽思家，为上帝所斥，河东<br>呼为斥仙人。）屋鼠从穿穴，林狙任攫拏。（狙，七余切。猿狙也。）春衫裁白<br>纻，朝帽挂乌纱。屡叹恢恢网，（《老子》：天网恢恢。恢，音魁。）频摇肃肃<br>罝。（罝，亦网也。《诗》：肃肃兔罝。）衰荣困蓂荚，（《帝王世纪》曰：尧<br>时有草，夹阶而生，每月朔日生一荚。至望日落一荚，月小则余一荚，王者以是<br>占历，名曰蓂荚。）盈缺几虾蟆。（《礼记·礼运》曰：月三五而盈，三五而缺。<br>《五经通义》曰：月中有兔与蟾蜍。蟾蜍，即虾蟆也。）路识沟边柳，城闻陇上<br>笳。（茄，谓卷芦叶吹之。）共思捐珮处，（《楚辞·湘君》篇曰：捐余玦兮江<br>中，遗余珮兮澧浦。王逸注云：屈原既放逐，常思念君，设欲远去，犹捐玦珮置<br>于水涯，冀君求己，示有还意。澧浦，今澧州也。署为其州刺史，故及之。）千<br>骑拥青绶。（绶，绶也。东郭先生拜二千石，佩青绶，出宫门，行谢主人。绶，<br>古华切。自“慕友惭联璧”至此，皆自叙其贬黜之意。）<br>○弘农公以硕德伟材屈于诬枉左官三岁复为大僚天监昭明人心感悦宗元窜伏<br>湘浦拜贺末由谨献诗五十韵以毕微志（弘农公，杨凭也，字虚受，一字嗣仁，虢<br>州弘农人。先是御史中丞李夷简弹凭前为江西观察贪污僣侈，贬临贺尉。其后自<br>外入为<br>王傅。公是时为永州司马，作诗以献之。）<br>知命儒为贵，时中圣所臧。（《礼记》：君子之中庸也，君子而时中。臧，<br>善也。）处心齐宠辱，遇物任行藏。关识新安地，（《汉·武帝纪》：元鼎三年<br>冬，徙函谷关于新安。应劭曰：时楼船将军杨仆，数有大功，耻为关外民，上书<br>乞徙东关，以家财给其用度。武帝亦好广阔，于是徙关于新安，去弘农三百里。）<br>封传临晋乡。（《杨氏谱》：杨朗为秦将，有功，封临晋君。临晋县属河中府。）<br>挺生推豹蔚，（《易》：君子豹变，其文蔚也。蔚然有文章貌。）遐步仰龙骧。<br>（《魏书》：陈琳曰：“今将军龙骧虎步，高下在心。”骧，跃也。）榦有千寻<br>竦，精闻百炼钢。（钢，坚铁也。《文选》：谁知百炼钢，化作绕指柔。）茂功<br>期舜、禹。（《书》：时乃功，懋哉。“懋”，与“茂”同。）高韵状羲、黄。<br>（“状”，一作“上”，又作“抶”。）足逸诗书囿，锋摇翰墨场。雅歌张仲<br>德，（《诗》：侯谁在矣，张仲孝友。）颂祝鲁侯昌。（《鲁颂》四篇，皆颂僖<br>公也，其《必宫》云：俾尔炽而昌。俾尔昌而炽。俾尔昌而大。）宪府初腾价，<br>（贞元中，凭为监察御史，故云。）神州转耀铓。（神州，谓京师也。）右言盈<br>简策，（起居舍人一曰右史，即《礼记》所谓“言则右史书之”者也。唐制，起<br>居郎掌录天子起居法度。天子御正殿，则郎居左，舍人居右，有命，俯陛以听，<br>退而书之，季终以授史官。此言凭尝为起居舍人也。）左辖备条纲。（唐制，左<br>丞掌管辖诸司，纠正省内，通判都省事。左司员外，掌副左丞所管诸司事者也。<br>故亦称左辖。此谓凭尝为左司员外郎也。）响切晨趋佩，烟浓近侍香。司仪六礼<br>洽，（《周礼》：司徒修六礼以节民性。此谓凭尝为礼部郎中。）论将七兵扬。<br>（《周礼》：司徒掌五兵。至魏，置五兵尚书，谓中兵、外兵、骑兵、别兵、都<br>兵为五。晋太康中，乃分中兵、外兵各为左右，与旧五兵为七曹。后魏遂为七兵<br>尚书。此谓凭尝为兵部郎中。）合乐来仪凤，（《书》：箫韵九成，凤凰来仪。<br>仪，匹也。）尊祠重饩羊。（《论语》：子贡欲去告朔之饩羊。二句皆以谓凭尝<br>为太常少卿。）卿材优柱石，（襄二十六年《左传》：晋卿不如楚，其大夫则贤，<br>皆卿材也。）公器擅岩廓。（见《汉书》。晋灼曰：岩廊，岩峻之廓。）峻节临<br>衡峤。（贞元十八年九月，凭自太常少卿为湖南观察使。衡峤，衡山也。）和风<br>满豫章。（永贞元年十一月，凭自湖南迁江西观察使。江西观察使治洪州。）人<br>归父母育，郡得股肱良。（《汉书·季布传》：河东，吾股肱郡，故特召君尔。）<br>细故谁留念？烦言肯过防。（《左传》：啧有烦言。）璧非真盗客，（《史记》：<br>张仪尝从楚相饮，已而楚相亡璧，门下意张仪，曰：“仪贫无行，必此盗相君之<br>璧。”共执仪，掠笞数百，不服，释之。）金有误持郎。（《史记》：直不疑为<br>郎，事文帝。其同舍有告归，误持同舍郎金去。已而金主觉，妄意不疑。不疑谢<br>有之，买金偿。后告归者至而归金，亡金郎大惭，凭性素简傲，接下脱略，人多<br>怨之。及历二镇，尤事奢侈。）龟虎休前寄，（龟，印也。卫宏《汉旧仪》：列<br>侯、丞相、将军，皆黄金印、龟钮。中二千石，亦银印、龟钮。虎，符也。汉文<br>帝初与郡守为铜虎符。曰“休前寄”者，谓凭解江西观察使。）貂蝉冠旧行。<br>（貂蝉，冠也。晋太始中，通直散骑常侍亦武冠。右貂蝉二句，谓凭元和初解江<br>西观察使，召还为左散骑常侍也。）训刑方命吕，（谓凭自散骑为刑部侍郎也。<br>《周书·吕刑》：穆王训夏赎刑，作《吕刑》。）理剧复推张。（谓凭元和四年<br>自刑部为京兆尹也。张谓张敞，汉宣帝时为京兆尹。京兆典京师，长安中浩穰，<br>于三辅尤为剧，入守者皆以罪过罢，唯赵广汉及敞为久任。）直用明销恶，还将<br>道胜刚。敬逾齐国社，（《史记》：汉石庆为齐相，齐国慕其家行，大治，为立<br>石相社。）恩比《召南》棠。（《诗·甘棠》，盖国人被其德，故思其人而爱其<br>树也。）希怨犹逢怒，（《论语》：怨是用希。《诗》：逢彼之怒。谓凭虽能希<br>怨，而犹不免逢人之怒。）多容竞忤强。火炎侵琬琰，（《书》：火炎昆冈。琬<br>琰，圭名也。）鹰击谬鸾凰。（言凭误遭弹击也。凭为京尹，其年七月，御史中<br>丞李夷简奏凭前在江西日赃罪及他不法事。诏刑部尚书李鄘、大理卿赵昌即台参<br>讯，贬临贺尉。先是夷简自御史出，官在巡属，凭颇疏纵，不顾接之，夷简切齿。<br>及凭归朝，修第于永宁里，功作并兴，又广畜妓妾于永乐里之别宅。谤议颇讙，<br>故夷简举劾，将欲杀之。及下狱，置对数日，未得其事。夷简持之益急，上闻之，<br>且贬焉。）刻木终难对，（《汉书·路温舒传》：俗语曰：画地为狱议不入，刻<br>木为吏期不对。颜师古注曰：画狱木吏尚不入对，况真实乎。又司马迁《报任少<br>卿书》曰：士有画地为牢誓不入，刻木为吏议不对，定计于鲜也。）焚芝未改芳。<br>（《抱朴子》曰：虑巫山之失火，恐芝艾之并焚。）远迁逾桂岭。（谓凭自京尹<br>贬临贺尉也。临贺属贺州，隶广南道。桂岭，贺州山名。）中徙滞余杭，（谓凭<br>继徙余杭长史也。杭州，为余杭郡。）顾土虽怀赵，（《史记》，廉颇一为楚将<br>无功，曰：“我思用赵人。”廉颇本赵将故也。）知天讵畏匡。（《论语》：子<br>畏于匡。曰：“天之未丧斯文也，匡人其如予何？”）论嫌《齐物》诞，（《庄<br>子》有《齐物篇》。）骚爱《远游》伤。（《楚词》有《远游章》。）丽泽周群<br>品，（《易》：丽泽兑。注：丽，犹连也。泽，谓德泽。）重明照万方。（《易》：<br>重明以丽乎正。篇首题云“三岁复为大僚”。盖凭自元和四年己丑贬，至七年壬<br>辰为三岁。是岁立遂王宥为皇太子，肆赦。故此又有“重明照万方”之句。）斗<br>间收紫气，（《晋书》：吴之未灭也，斗、牛之间常有紫气。吴平之后，紫气愈<br>明。豫章人雷焕曰：“此实剑之精，上彻于天耳。在豫章丰城。”焕为丰城令，<br>掘狱中，果得双剑。）台上挂清光。（清光，镜也。）福为深仁集，妖从盛德禳。<br>秦民啼畎亩，（谓秦民思之也。）周士舞康庄。（康庄，大道。《尔雅》：四达<br>谓之衢，五达谓之康，六达谓之庄。）采绶还垂艾，（晋灼注《汉书》：“盭绶”。<br>盭，草名，出琅邪平昌县。似艾，可染绿，因以为绶名。又据焦赣《易林》曰：<br>二千石官，白艾绶也。）华簪更截肪。（魏文帝《与钟繇书》曰：窃见玉书，称<br>美玉白如截肪。谓以玉为簪也。肪，音方。）高居迁鼎邑，（《左氏》：武王克<br>商，迁九鼎于洛邑。“迁鼎邑”，即谓洛阳也。）遥傅好书王。（《史记》：贾<br>谊为梁怀王太傅。梁怀王，文帝之少子，爱而好书，故令贾谊傅之。又《汉书》：<br>景帝子河间献王，修学好古，实事求是。从民得善书，必为好写与之，留其真。<br>故得书与汉朝等。是时，淮南王安亦好书。二句谓凭自杭州召还，迁诸王傅，居<br>洛阳也。集有《祭凭文》云：“入傅王国，嘉声聿兴。”谓此。）碧树环金谷，<br>（《晋书》：石崇有别馆在河阳之金谷。）丹霞映上阳。（上阳，宫名。）留欢<br>唱容与，要醉对清凉。（谓凭为王傅，“留欢”、“要醉”，与之为好也。）故<br>友仍同里，常僚每合堂。渊龙过许劭，冰鲤吊王祥。（公自注云：许侍郎尹河南，<br>许司业分司东都，王舍人居忧在洛，皆弘农公平生亲友。后汉许邵，汝南平舆人。<br>兄虔，亦知名。汝南人称平舆渊有二龙焉。此喻许孟容及许司业也。《晋书》：<br>王祥性至孝。后母朱氏，尝欲生鱼，时天寒冰冻，祥解衣割冰求之，冰忽自解，<br>双鲤跃出，持之以归。此以谓王仲舒也。）玉漏天门静，（张衡《漏水转浑天仪<br>制》云：以铜为器，再叠差置。实以清水，下各开孔，以玉虬吐漏，水入两壶，<br>左为昼，右为夜。）铜驼御路荒。（华延隽《洛阳记》曰：两铜驼在宫之南街，<br>东西相同，高九尺，洛阳谓之铜驼陌。又据《笔墨闲录》云：此对妙同于老杜矣。）<br>涧瀍秋潋滟，（《书》：我乃卜涧水东瀍水西。潋，力验切。滟，音艳。水动貌。）<br>嵩少暮微茫。（戴延之《西征记》曰：嵩山，其东谓太室，西谓少室。嵩，其总<br>名，即中岳也，在洛州界。）遵渚徒云乐，（《诗》：鸿飞遵渚。注云：鸿，大<br>鸟，不宜与凫鹥之属飞而遵渚。以谓周公今与凡人处东都之邑，失其所也。凭今<br>亦居东都，故公又引此诗以喻之。）冲天自不遑。（淳于髡说齐威王曰：“国中<br>有大鸟，三年不飞又不鸣。”王曰：“此鸟不飞则已，一飞冲天。”）降神终入<br>辅，（《诗》：维岳降神，生甫及申。）种德会明易攵。（《书》：皋陶迈种德。<br>又曰：明明扬侧陋。“扬”，亦作易攵。）独弃伧人国，（伧人，注见前诗。）<br>难窥夫子墙。（《论语》：夫子之墙数仞。）通家殊孔李，（后汉孔融，年十岁，<br>随父诣京师。时河南尹李膺，以简重自居，不妄接士，敕外非通家不得白。融造<br>门，语门者曰：“我是李君通家子弟。”膺见之，问曰：“高明祖父尝与仆有恩<br>旧乎？”融曰：“先君孔子与公先人李老君，同德比义而相师友，则融与君累世<br>通家。”众坐莫不叹息。）旧好即潘杨。（潘岳《怀旧赋》曰：余十二而获见于<br>父友东武戴侯杨君，始见知名，遂申之以姻好。杨君名肇，以女妻岳。公娶凭弟<br>凝之女，故及之。）世议排张挚，（《史记》：张挚，字长公，释之之子，官至<br>大夫，免。以不能取容当世，故终身不仕。）时情弃仲翔。（《吴志》：虞翻，<br>字仲翔，孙权以为骑都尉。数犯颜谏诤，权不悦。又性不协俗，多见谤毁，坐徙<br>丹阳县尉。）不言缧绁枉，（《论语》：虽在缧绁之中，非其罪也。）徒恨纆<br>牵长。（纆牵长，出《战国策》。一本以“牵”为“徽”，非。）贾赋愁单阏，<br>（贾谊贬长沙，作《鵩赋》曰：单阏之岁，鵩集予舍。单阏，太岁在卯也。阏，<br>乌曷切。）邹书怯大梁。（邹阳事梁孝王，介于羊胜、公孙诡之间。胜等疾阳，<br>恶之，孝王怒，下阳吏，将杀之。阳乃从狱中上书，梁王立出之。）炯心那自是？<br>昭世懒佯狂。（《史记》：箕子乃佯狂为奴。）鸣玉机全息，（玉，谓佩也。）<br>怀沙事不忘。（屈原既放逐，乃作《怀沙》之赋，自投汨罗而死。）恋恩何敢死？<br>垂泪对清湘。（公在永州，州有湘水。自“独弃伧人国”已下，皆公自叙己意。）<br>○酬韶州裴曹长使君寄道州吕八大使因以见示二十韵一首（并序裴韶州，名<br>字未详。题云曹长，必尝与公同在礼部者。吕道州名温，字化光，元和三年十月，<br>自御史知杂贬均州刺史，再贬道州刺史。公此诗永州作。《笔墨闲录》云：《酬<br>韶州裴使君二十韵》尤见奇险之功，盖“山”字不比“遐”字之多也。）<br>韶州幸以诗见及，往复奇丽，邈不可慕，用韵尤为高绝，余因拾其余韵酬焉。<br>凡为韶州所用者置不取，其声律言数如之。<br>金马尝齐入，（汉武时，有东门京者，善相马，铸作铜马法献之。有诏立于<br>鲁班门外，因号曰金马门，贤才待诏于此。）铜鱼亦共颁。（《唐·志》云：高<br>祖入长安，罢隋竹使符，颁银菟符，其后改为铜鱼符，易守令则给之。共颁，言<br>温与裴同出为刺史也。）疑山看积翠，（疑山，谓九疑山也。在道州。）浈水想<br>澄湾。（浈，水名。《说文》：水出南海龙川，西入溱。在今韶州界。湾，水曲<br>也。浈，涉盈切。）标榜同惊俗，（《后汉书》：海内希风之流，共相标榜。注<br>云：标榜，犹相称扬也。）清明两照奸。乘轺参孔仅，（公自注曰：韶州尝随潘<br>户部出征赋。《汉书·食货志》：孔仅，南阳大冶。武帝时，郑当时进言之，为<br>大农丞。贞元二十一年七月，以户部侍郎潘孟阳为度支盐铁副使，以裴为属。孔<br>仅以喻孟阳也。）按节服侯犭册。（公自注云：道州昔使绝域，遂无猾夏之虞。<br>按节，持节也。节以竹为之，柄长八尺，以髦牛尾为眊三重，取象竹节，因以<br>为名。《汉书·匈奴传》：虚闾权渠单于子稽侯犭册号呼韩邪单于。贞元二十年<br>五月，以史馆修撰秘书监张荐入为吐蕃吊祭使，以温为副。犭册，所奸切。）贾<br>傅辞宁切，（贾谊为长沙王太傅，过湘水，以文吊屈原。）虞童发未{髟般}。<br>（虞童，虞翻也。翻年十二，客有候其兄，不过翻，翻追与之书，客奇之。{髟般}，<br>音班。发半白也。）秉心方的的，腾口任<口颜>々。（韩子云：其斗<口颜>々。<br><口颜>，音颜。争貌。）圣理高悬象，（《易》：悬象著明，莫大乎日月。）爰书<br>降罚鍰。（《史记》：张汤掘熏得鼠及余肉，劾鼠掠治，传爰书，讯鞫论报。注<br>云：爰，换也。谓以文书代换其口词。《书》：其罚百鍰。注云：六两曰鍰。鍰，<br>黄铁也，一曰钱也。谓温得罪贬斥。）德风流海外，和气满人寰。御魅恩犹贷，<br>（《左传》：投之四裔，以御魑魅。“恩犹代”，公自言虽被窜谪，犹未至死，<br>是为宽贷也。）思贤泪自潸。（思贤，谓思裴吕也。《诗》：潸然出涕。潸，所<br>班切。泪流貌。）存亡均寂寞，零落间惸鳏。（惸，独也。《孟子》：老而无妻<br>曰鳏。惸，渠云切。鳏，姑顽切。）夙志随忧尽，残饥触瘴■Ａ５３。（■Ａ５<br>３，五还切，痹也。）月光摇浅濑，（“月”，一作“日”。）风韵碎枯菅。<br>（菅，茅也。）海俗衣犹卉，（《书》：岛夷卉服，注：南海岛夷草服，葛越，<br>南方布名。）山夷髻不鬟。（鬟，谓曲发为髻也。）泥沙潜虺蜮，（《诗》：为<br>鬼为蜮。蜮，水弩。）榛莽斗豺獌。（獌，音蛮。狼属，似狸。）循省诚知<br>惧，安排祗自忄闲。（《说文》云：忄闲，愉也。忄闲，音闲。）食贫甘莽卤，<br>（《诗》：自我徂尔，三岁食贫。）被褐谢斓斒。（斓斒，色不纯貌。《后汉书》：<br>“衣裳阑班，语言侏离”是也。斓，逋闲切，斒，离闲切。）远物裁青罽，（罽，<br>居丽切，织毛为之。）时珍馔白鹇。长捐楚客珮，（见前诗注。）未赐大夫环。<br>（《说文》云：环，璧也。肉好若一谓之环。宣二年《谷梁传》注：礼三谏不听<br>则去，待放于境。三年，君赐之环则还，赐之玦则往。《荀子》：召人以瑗，绝<br>人以玦，反绝以环。注亦云：古者臣有罪，待放于境，三年不敢去。与之环则还，<br>与之玦则绝。）异政徒云仰，高纵不可攀。空劳慰鹪<卒鸟>，妍唱剧妖娴。（妖娴，<br>谓闲雅。娴，音闲。）<br>○酬娄秀才将之淮南见赠之什（娄秀才，图南也，侍中师德之后。集有送其<br>之淮南序。二诗与序，当同时作。）<br>远弃甘幽独，（公自言得罪迁斥也。）谁言值故人？好音怜铩羽，（《诗》：<br>载好其音。又：怀我好音。铩，残也。《选》：铩翮由时至。好音以喻图南，铩<br>羽以自喻。铩，音杀。又所介切。）濡沫慰穷鳞。（《庄子》：鱼相与处于陆，<br>相煦以湿，相濡以沫。）困志情惟旧，（“困”，一作“同”。）相知乐更新。<br>（《楚辞·九歌》：乐莫乐兮新相知。）浪游轻费日，醉舞讵伤春？风月欢宁间，<br>星霜分益亲。已将名是患，还用道为邻。机事齐飘瓦，（《庄子》：有机事者，<br>必有机心。又曰：虽有忮心，不怨飘瓦。）嫌猜比拾尘。（《家语》：孔子穷于<br>陈、蔡之间，颜回得米而爨之。孔子望见回攫甑中饭而食之。饭熟，进孔子。孔<br>子曰：“今梦见先君，食洁欲馈。”回曰：“不可。向者炱煤入甑中，弃食不祥，<br>因攫而食之。”孔子叹曰：“所信者目，所恃者心。今以目不足信而恃矣。”煤，<br>烟尘也。因拾烟尘，孔子疑惑也。）高冠余肯赋。（《楚词》：高余冠之岌岌兮，<br>长余珮之陆离。）长铗子忘贫。（《史记》：冯讙闻孟尝君好士，蹑屩而归之。<br>孟尝置传舍，十日，问传舍长曰：“客何为？”长答曰：“冯先生甚贫，犹有一<br>剑耳，又蒯缑。弹其剑而歌曰：长铗归来乎，食无鱼。”铗，古协切。）晼晚惊<br>移律，（晼晚，日昳。晼，音宛。）睽携忽此辰。开颜时不再，绊足去何因？<br>（绊，音半，羁绊也。）海上销魂别，（江淹《赋》；黯然销魂，惟别而已。）<br>天边吊影身。只应西涧水，（西涧，永州水名。）寂寞但垂纶。<br>○酬娄秀才寓居开元寺早秋月夜病中见寄<br>客有故园思，（客谓秀才图南也。）潇湘生夜愁。（萧、湘，二水名，在永<br>州界。）病依居士室，（维摩居士丈室。）梦绕羽人丘。（《楚词·远游》云：<br>仍羽人於丹丘兮，留不死之旧乡，注云：《山海经》曰：有羽人之国，不死之民。<br>或人得道身生羽毛也。丹丘，昼夜常明。）味道怜知止，（《老子》：知足不辱，<br>知止不殆。）遗名得自求。壁空残月曙，（曙，音树。“署”同。）门掩候虫秋。<br>（张文潜尝论公此联为集中第一。洪驹父则云：明月江山夜，候虫天地秋，最为<br>奇警。）谬委双金重，（《文选·拟四愁》曰：美人遗我绿绮琴，何以赠之双南<br>金。）难征杂珮酬。（《诗》：知子之好之，杂珮以报之。注：杂佩，珩、璜、<br>琚、瑀、冲牙之属。）碧霄无枉路，（“枉”，一作“往”。孙曰：枉路，犹径<br>路也。）徒此助离忧。<br>○初秋夜坐赠吴武陵（武陵，永州流人，来永州在元和三年。公有此赠，下<br>又有《简武陵诗》。）<br>稍稍雨侵竹，翻翻鹊惊丛。美人隔湘浦，（美人，谓吴武陵。）一夕生秋风。<br>积雾杳难极，沧波浩无穷。相思岂云远，即席莫与同。若人抱奇音，朱弦縆枯桐。<br>（《礼记》：清庙之瑟，朱弦而疏越。朱弦，谓以朱丝为纟玄也。《楚词》：縆<br>瑟兮交鼓。縆，急张也。枯桐，谓瑟也。縆，古邓切。亦作絙。）清商激《西<br>颢》，泛滟凌长空。自得本无作，天成谅非功。希声閟大朴，（《老子》：大音<br>希声。）聋俗何由聪！<br>○晨诣超师院读禅经（《诗眼》云：子厚《晨诣超师院读禅经》诗，一段至<br>诚洁清之意，参然在前。“真源了无取，妄迹世所逐。遗言冀可冥，缮性何由熟”，<br>真妄以喻佛理，言行以尽熏修，外此亦无词矣。“道人庭宇静，苔色连深竹”，<br>盖远胜“竹迳通幽处，禅房花木深”。“日出雾露余，青松如膏沐”。予家旧有<br>大松，偶见露洗而雾披，真如洗沐未乾，染以翠色，然后知此语能传造化之妙。<br>“澹然离言说，悟悦心自足”，盖言因指而见月，遗经而得道，于是终焉。其本<br>末立意遣词，可谓曲尽其妙，无毫发遗恨耳。）<br>汲井漱寒齿，清心拂尘服。闲持贝叶书，（西域有贝多树，国人以其叶写经。）<br>步出东斋读。真源了无取，妄迹世所逐。遗言冀可冥，（“遗”，一作“遣”。）<br>缮性何由熟？（《庄子》：缮性于俗。注云：缮，治也。）道人庭宇静，（道人，<br>即谓超师。）苔色连深竹。（《笔墨闲录》云：山谷学徒笔此诗于扇，作“翠色<br>连深竹”。“翠色”语好，而“苔色”义是。）日出雾露余，青松如膏沐。（<br>《诗》：岂无膏沐，谁适为容？）澹然离言说，悟悦心自足。<br>○赠江华长老（江华，道州县名。）<br>老僧道机熟，默语心皆寂。去岁别舂陵，沿流此投迹。（道州，即古舂陵。）<br>室空无侍者，巾屦唯挂壁。一饭不愿余，跏趺便终夕。风窗疏竹响，露井寒松滴。<br>偶地即安居，满庭芳草积。<br>○巽上人以竹间自采新茶见赠酬之以诗（巽上人，重巽也，时居永州龙兴寺。<br>此诗公在永州作。）<br>芳丛翳湘竹，（芳丛，茶树也。）零露凝清华。复此雪山客，晨朝掇灵芽。<br>（掇，丁活切，采也。）蒸烟俯石濑，（濑，音赖。水流石上也。“石”，一作<br>“古”。）咫尺凌丹崖。圆方丽奇色，圭璧无纤瑕。（“璧”，一作“玉”。）<br>呼儿爨金鼎，余馥延幽遐。涤虑发真照，还源荡昏邪。犹同甘露饭，佛事薰毗耶。<br>（《维摩诘经》：时化菩萨以满钵饭与维摩诘，饭香普薰毗耶离城，及三千大千<br>世界。时维摩诘语舍利弗等，诸大声闻仁者可食如来甘露味饭。大悲所薰，无以<br>限意食之，使不消也。）咄此蓬瀛侣，（蓬莱、方丈、瀛洲，海中三神山。蓬瀛<br>侣，谓仙人也。）无乃贵流霞。（流霞事见前第一诗注矣。）<br>○零陵赠李卿元侍御简吴武陵（吴武陵，公前有诗赠之矣。集又有《小丘记》<br>云：李深源、元克己同游。深源、克己，李卿、元侍御也。时在元和四年九月。<br>此诗有“朔云”、“穷秋”之语，意亦是时作矣。）<br>理世固轻士，弃捐湘之湄。阳光竟四溟，（阳光，谓日。竟，满也。“竟”，<br>一作“竞”。）敲石安所施？（敲石，击石出火也。《选》潘安仁诗：欻如敲石<br>火，瞥若截道飙。敲，口交切。飙，音标。）铩羽集枯榦，低昂互鸣悲。朔云吐<br>风寒，寂历穷秋时。君子尚容与，小人守兢危。惨凄日相视，离忧坐自滋。樽酒<br>聊可酌，放歌谅徒为！惜无协律者，窈眇弦吾诗。（窈眇，琴声。）<br>○界围岩水帘（公自永州召还，经岩下作。《笔墨闲录》云：此诗奇丽工壮，<br>始言水帘之状，但发二语云“忽如朝玉皇，天冕垂前旒”，简而工矣。）<br>界围汇湘曲。（汇，胡对切，又上声，回也。）青壁环澄流。（《选·琴赋》：<br>丹崖险巇，青壁万寻。）悬泉粲成帘，罗注无时休。韵磬叩疑碧，锵锵彻岩幽。<br>丹霞冠其巅，想像凌虚游。灵境不可状，鬼工谅难求。忽如朝玉皇，天冕垂前旒。<br>（言水帘之状，如冕旒之垂。）楚臣昔南逐，有意仍丹丘。（《楚词》屈原《远<br>游章》：仍羽人于丹丘。）今我始北旋，新诏释缧囚。（元和十年，诏追公等赴<br>上都。）采真诚眷恋，（《庄子》：古者谓是采真之游。）许国无淹留。再来寄<br>幽梦，遗贮催行舟。<br>○古东门行（鲍明远乐府诗尝有《东门行》。东门，谓长安城门也。观诗意，<br>盖以讽当时盗<br>杀武元衡事。元衡为相，宅在京师静安里。元和十年六月，将朝，出里东门，<br>有贼自暗中突出射之，从者散走，遂遇害。详本篇注。）<br>汉家三十六将军，（汉景帝三年，七国反。上乃拜中尉周亚夫为太尉，将三<br>十六将军往击吴、楚。）东方雷动横阵云。（《史记·天官书》：阵云如立垣。<br>先是王承宗拒命，上怒，削其官爵，讨之。会淄青、卢龙数表请赦，乃诏浣雪，<br>畀以故地。及元济反，承宗与李师道上书请宥，使人白事中书，元衡叱去。承宗<br>怒，与师道谋杀元衡。故此诗首引七国事，谓元衡之变亦起于削地也。）鸡鸣函<br>谷客如雾，（《史记》：孟尝君夜半至函谷关，关法，鸡鸣而出客。孟尝君恐秦<br>追至，客有为鸡鸣而鸡尽鸣，遂得出。函谷，秦关也。）貌同心异不可数。赤丸<br>夜语飞电光，（《前汉·尹赏传》：长安中奸猾浸多，闾里少年群辈杀吏，受赃<br>报仇。相与探丸为弹，得赤丸者斫武吏，得黑者斫文吏，白者主治丧。）徼巡司<br>隶眠如羊。（《汉·百官表》：中尉掌徼巡。注云：徼，遮徼。司隶，谓司隶校<br>尉，掌察三辅徼巡。司隶不举职而眠如羊，故不知有变。四皓谓“太子将兵，无<br>异以羊将狼。”盖弱不能以敌强，况又眠耶？此谓元衡入朝，出靖安里第，夜漏<br>未尽，贼乘暗呼曰：“灭烛！”射杀元衡，而逻司传噪，莫知主名也。“眠”，<br>一作“眼”，一作“很”，皆非是。）当街一叱百吏走，冯敬胸中函匕首。（<br>《贾谊传》：陛下之臣，虽有悍如冯敬者，适启其口，匕首已陷其胸中矣。如淳<br>云：冯敬，无择子，名忠直，为御史大夫，奏淮南厉王诛之。《通俗文》曰，匕<br>首，剑属。此谓贼始一呼，而徒御格斗不胜，皆骇走，遂害元衡也。）凶徒侧耳<br>潜惬心，悍臣破胆皆吐口。魏王卧内藏兵符，（《史记》：魏安厘王使将军晋鄙<br>将十万众救赵，实持两端。王弟信陵君无忌之客侯生曰：“嬴闻晋鄙之兵符在王<br>卧内，而如姬最幸，力能窃之。公子诚一开口请如姬，如姬必许诺，则得虎符，<br>夺晋鄙军，北救赵而西却秦，此五伯之伐也。”“臣客朱亥，力士，可与俱。晋<br>鄙不听，可使击杀之。”）子西掩袂真无辜。（《左传》哀十六年，白公杀子西、<br>子期于朝而劫惠王，子西以袂掩面而死。此谓盗杀武元衡，而朝堂不知也。）羌<br>胡毂下一朝起，（司马相如谏疏曰：陛下好陵阻险，射猛兽，卒然遇轶材之兽，<br>骇不存之地，是胡越起于毂下，而羌夷接轸也。）敌国舟中非所拟。（吴起谏武<br>侯曰：“君不修德，舟中之人尽为敌国也。”）安陵谁辨削砺功？（《史记·袁<br>盎传》：梁孝王欲求为嗣，袁盎进说，其后语塞。以此怨盎，使人刺盎安陵郭门<br>外。《梁孝王世家》：太史公曰：王使人杀盎刺之。刺者置其剑，剑著身。视其<br>剑，新治。问长安中削砺工，工曰：“梁孝王子某来治此剑。”以此知而发觉之。<br>“功”，当作“工”。）韩国讵明深井里？（《史记·刺客传》：聂政，河内轵<br>县深井里人。严仲子事韩哀侯，与韩相侠累有郤，请政为之报仇。政刺杀侠累，<br>因自皮面抉眼，自屠出肠。韩取尸暴于市而问，莫知谁子。其姊嫈闻而往哭之，<br>曰：“是轵深井里聂政也。以妾在，自刑以绝从，妾奈何畏殁身之诛，终灭贤弟<br>之名。”遂死于尸旁。此谓当时元衡为贼所杀，初不知主名，吏卒不敢穷捕。后<br>下诏积钱东西市以募告者，而王士则、王士平始以贼闻也。）绝<月襄>断骨那下补，<br>（秦、晋谓肌曰<月襄>，“下”字一作“可”，“可”，一作“暇”。<月襄>音穰。<br>或作“臙”，《唐韵》作“咽”，项也。）万金宠赠不如土。<br>○寄韦珩（珩，正卿之子。集有《答珩示韩愈相推以文墨事书》。）<br>初拜柳州出东郊，道旁相送皆贤豪。回眸炫晃别群玉，（群玉，群贤也。）<br>独赴异域穿蓬蒿。炎烟六月咽口鼻，胸鸣肩举不可逃。桂州西南又千里，漓水斗<br>石麻兰高。（漓水，水名。出阳海山，即桂江也。兰麻，山名，在今桂州理定县，<br>今本“麻兰”恐误，漓，音离。）阴森野葛交蔽日，悬蛇结虺如蒲萄。到官数宿<br>贼满野，缚壮杀老啼且号。饥行夜坐设方略，笼铜枹鼓手所操。（笼铜，鼓声。<br>枹，音肤，击鼓杖也。）奇疮钉骨状如箭，（“奇”，一作“剜”。）鬼手脱<br>命争纤毫。今年噬毒得霍疾，（谓霍乱。）支心搅腹戟与刀。迩来气少筋骨露，<br>苍白瀄汨盈颠毛。（瀄汨，水流貌。《国语》：班序颠毛，以为民统纪。注<br>云：颠，顶。毛，发也。瀄，则瑟切。汩，越笔切。）君今矻矻又窜逐，（矻，<br>口黠切，又口骨切。《尔雅》：固也，石坚也。）辞赋已复穷诗骚。神兵庙略频<br>破虏，（时用兵讨淮蔡，故云。）四溟不日清风涛。圣恩傥忽念行苇，十年践踏<br>久已劳。（《诗》：敦彼行苇，牛羊勿践履。注云：行，道也。公得罪至是十余<br>年矣。）幸因解网入鸟兽，（《史记》：汤出，见野张网四面。祝曰：“自天下<br>四方皆入吾网。”汤曰：“嘻，尽之矣！”乃去其三面。《庄子》曰：入鸟不乱<br>群，入兽不乱行。）毕命江海终游遨。愿言未果身益老，起望东北心滔滔。（东<br>北，珩所谪处。）<br>○奉和杨尚书郴州追和故李中书夏日登北楼十韵之作依本诗韵次用（尚书，<br>名於陵，字达夫，元和十一年四月，自户部侍郎判度支贬郴州刺史，坐供军有阙<br>也。先是贞元中，李吉甫为郴州刺史，有《北楼诗十韵》，至是于陵和之，公亦<br>和焉。郴，音琛。）<br>郡楼有遗唱，新和敌南金。（《选》诗：美人赠我绿绮琴，何以报之双南金。<br>南金，良金也。）境以道情得，人期幽梦寻。层轩隔炎暑，迥野恣窥临。凤去徽<br>音续，（徽，美也。）芝焚芳意深。（芝焚，见上《献弘农公诗》注。所谓凤去，<br>以比吉甫，芝焚，以比杨尚书也。）游鳞出陷浦，唳鹤绕仙岑。风起三湘浪，云<br>生万里阴。宏规齐德宇，丽藻竞词林。静契分忧术，闲同迟客心。（迟，除吏切。<br>待也。）骅骝当远步，鶗鴂莫相侵。（《离骚》曰：恐鹈鴂之先鸣兮，使夫百草<br>为之不芳。“鹈”，一作“鶗”。“鶗鴂”，一曰“杜鹃”，常以立夏鸣，鸣则<br>众芳皆歇。张平子《思玄赋》云：恃己知而华予兮，鶗鴂鸣而不芳。谓恃己之芳<br>华，冀时知我，而鶗鴂之鸣，使众草不芳，犹谗邪所蔽不得进也。鶗，音题。又<br>火系切。鴂，古穴切。）今日登高处，还闻《梁父吟》。（陆士衡《杂拟诗》：<br>齐僮《梁父吟》。注：《梁父吟》，乐府曲名也。诸葛亮躬耕陇亩，好为《梁父<br>吟》。）<br>○杨尚书寄郴笔知是小生本样令更商榷使尽其功辄献长句<br>截玉銛锥作妙形，（截玉銛锥，谓锥之可截玉者。銛，音纤，利也。）贮云<br>含雾到南溟。尚书旧用裁天诏，（本注：汉以尚书郎作诏文。《汉官仪》曰：尚<br>书郎主作文书起草，夜更直五日于建礼门内。）内使新将写《道经》。（《晋书》：<br>王羲之为会稽内史，山阴有道士好养鹅，羲之往观，意甚悦，固求市之。道士云：<br>“为写《道德经》，当举群相赠。”羲之欣然写毕，笼鹅而归。）曲艺岂能裨损<br>益，（曲艺，小艺，谓书学也。）微辞只欲播芳馨。（芳馨，谓杨尚书治行。）<br>桂阳卿月光辉遍，毫末应传顾兔灵。（《楚词》：夜光何德，死则又育。厥利维<br>何，而顾兔在腹。言月中有兔，居月之腹。顾，望也。诗意谓此笔当是顾兔之毫。）<br>○南省转牒欲具江国图令尽通风俗故事（“江”字，一本作“注”。）<br>圣代提封尽海壖，（《汉书·食货志》：提封万井。李奇注曰：提，举也。<br>举四封之内也。海壖者，海边地。壖，而缘切。）狼荒犹得纪山川。（狼荒，荒<br>远之境。）《华夷图》上应初录，《风土记》中殊未传。（《晋书》：周处有<br>《风土记》十卷。）椎髻老人难借问，（《前汉书·西南夷传》：自滇以北，此<br>皆椎髻。注：谓髻如椎之形也。椎，直追切。）黄茆深峒敢留连？（峒，山穴也。<br>下有《柳州峒氓》诗，盖柳州之民多有居岩峒间者。）南宫有意求遗俗，（南宫，<br>南省也。）试检《周书·王会篇》。（周武王时，远国归款，周史集其事为《王<br>会篇》。见今《汲冢周书》第五十九篇。）<br>○与浩初上人同看山寄京华亲故（浩初，潭州人，龙安海禅师弟子，自临贺<br>至柳州谒公。集又有《浩初上人欲登仙人山》诗及《送浩初序》。）<br>海畔尖山似剑铓，秋来处处割愁肠。（东坡曰：退之诗：水作青罗带，山为<br>碧玉簪。子厚诗：海畔尖山似剑铓，秋来处处割愁肠。陆道士云：二公当时不相<br>计，会好做成一属对。子瞻为之对曰：系懑岂无罗带水，割愁还有剑铓山。又曰：<br>仆自东武适文登，并海行数日，道傍诸峰真若剑铓。诵子厚诗，知海山多奇峰也。）<br>若为化得身千亿，散上峰头望故乡。<br>○再至界围岩水帘遂宿岩下<br>发春念长违，中夏欣再睹。（公元和十年春正月，自永召还，过岩下，故云<br>“发春念长违”。是年三月，出刺柳州，五月复经从，故云“中夏欣再睹”。）<br>是时植物秀，杳若临玄圃。（东方朔《十洲记》：昆仑有三角，一角正西北，名<br>玄圃台。层城、阆风、玄圃皆在昆仑。）歊阳讶垂冰，（歊，许骄切。热气出貌。）<br>白日惊雷雨。笙簧潭际起，鹳鹤云间舞。（《诗》：鹳鸣于垤。鹳鹤，水鸟，皆<br>见此水帘而舞。鹳，古玩切。）古苔凝青枝，阴草湿翠羽。蔽空素彩列，激浪寒<br>光聚。的皪沉珠渊，（的皪，白貌，班孟坚《东都赋》：贱奇丽而不珍，捐金于<br>山，沉珠于渊。的，丁历切。皪，音历。）锵鸣捐佩浦。（《楚词》：捐余佩兮<br>澧浦。）幽岩画屏倚，新月玉钩吐。夜凉星满川，忽疑眠洞府。（一本作“恍惚<br>迷洞府”。）<br>○诏追赴都回寄零陵亲故（自此篇下至《灞亭上》诗，皆元和十年北还道中<br>作。）<br>每忆纤鳞游尺泽，翻愁弱羽上丹霄。岸傍古堠应无数，次第行看别路遥。<br>○过衡山见新花开却寄弟<br>故国名园久别离，今朝楚树发南枝。（大庾岭上梅，南枝落，北枝开。）晴<br>天归路好相逐，正是峰前回雁时。（衡山有五峰，紫盖、天柱、芙蓉、石廪、祝<br>融等。孔安国《尚书注》：鸿雁之属，九月而南，正月而北。左思《蜀都赋》曰：<br>木落南翔，冰泮北徂。）<br>○汨罗遇风（《说文》云：长沙汨罗渊，屈平所沉之水。汨，莫历切。）<br>南来不作楚臣悲，（屈原投汨罗而死。公方召回，故云“不作楚臣悲。”）<br>重入修门自有期。（《楚词·招魂》曰：魂兮来归，入修门些。注云：修门，郢<br>城门。）为报春风汨罗道，莫将波浪枉明时。<br>○朗州窦常员外寄刘二十八诗见促行骑走笔酬赠（窦常，字中行，元和七年<br>冬，自水部员外郎为朗州刺史。先是刘禹锡与公同贬，今例召至京师，常有此寄，<br>公因酬赠。吕本有“因以奉呈”四字。）<br>投荒垂一纪，（公自永贞元年谪永州司马，至是元和十年为十一年，故云<br>“垂一纪”。）新诏下荆扉。疑比庄周梦，（庄周梦为胡蝶。栩栩然胡蝶也，自<br>喻适志而不知周也，俄然觉，则蘧蘧然周也。不知周之梦为胡蝶与？胡蝶之梦为<br>周与？）情如苏武归。（苏武使匈奴，留十九年不遣，至昭帝立，乃得归。）赐<br>环留逸响，（赐环，见上《酬裴韶州诗》注。）五马助征騑。（《墨客挥犀》云：<br>世谓太守为五马，或云《诗》曰：“素丝组之，良马五之。”郑注谓《周礼》<br>“州长建旟。”汉太守比州长，法御五马，故云。或曰：古乘驷马车，至汉太守<br>出，则增一马，见《汉官仪》也。又《古今风俗通》曰：王逸少出守永嘉，庭列<br>五马，绣鞍金勒，出则控之，故永嘉有五马坊。《古乐府》：使君从南来，五马<br>立踟蹰。五马，言常也。騑、骖，旁马也。助征騑，即谓促其行骑。音非。）不<br>羡衡阳雁，春来前后飞。<br>○离觞不醉至驿却寄相送诸公<br>无限居人送独醒，（《楚词》：屈原曰：众人皆醉而我独醒。）可怜寂寞到<br>长亭。（庾子山《江南赋》：十里五里，长亭短亭。五里一短亭，十里一长亭也。<br>长亭短亭，传舍也。）荆州不遇高阳侣，（《汉书》：郦食其曰：吾高阳酒徒也，<br>非儒人也。）一夜春寒满下厅。（下厅，犹下舍也。）<br>○北还登汉阳北原题临川驿（汉阳，在唐属郢州。）<br>驱车方向阙，回首一临川。多垒非余耻，（《礼记》：四郊多垒，卿大夫之<br>辱也。）无谋终自怜。乱松知野寺，余雪记山田。惆怅樵渔事，今还又落然。<br>○题淳于（刘禹锡）<br>生为齐赘婿，死作楚先贤。应以客卿葬，故临官道边。寓言本多兴，放意能<br>合权。我有一石酒，置君坟树前。<br>○善谑驿和刘梦得酹淳于先生（驿在襄州之南，即淳于髡放鹄之所，今讹为<br>善谑驿。）<br>水上鹄已去，（《史记》：齐王使淳于髡献鹄于楚。出邑门，道飞其鹄，徒<br>揭空笼，造诈成词，往见楚王曰：“齐王使臣来献鹄，过水上，不忍鹄之渴，出<br>而饮之，去我飞亡。吾欲刺腹而死，恐人议王以鸟兽之故令士自杀。吾欲买而代<br>之，是不信而欺吾王也。”楚王曰：“齐有信士若此哉。”厚赐之，财倍鹄在也。）<br>亭中鸟又鸣。（《史记》又曰：齐威王喜隐，髡说之以隐曰：“国中有大鸟，止<br>王之庭，三年不飞又不鸣。王知此鸟何也？”王曰：“不飞则已，一飞冲天；不<br>鸣则已，一鸣惊人。”）辞因使楚重，（见上注。）名为救齐成。（威王八年，<br>楚大发兵加齐。齐王使髡之赵请救。赵王与之精兵十万，革车千乘，楚闻之，夜<br>引兵而去。）荒垅遽千古，羽觞难再倾。（宋玉《招魂》：瑶浆蜜酌实羽觞。注：<br>觞，酒器也。插羽于其上。）刘伶今日意，（刘伶以譬禹锡。）异代是同声。<br>（《易》：同声相应。）<br>○诏追赴都二月至灞亭上（灞水在京城之左。此将入京时作也。灞，音霸。）<br>十一年前南渡客，四千里外北归人。诏书许逐阳和至，驿路开花处处新。<br>○李西川荐琴石（元和八年正月，以山南东道节度使李夷简为西川节度使。<br>荐，藉也。）<br>远师驺忌鼓鸣琴，（《史记·田敬仲世家》：“驺忌子以鼓琴见威王。）去<br>和《南风》惬舜心。（《家语》：舜作五弦之琴以歌《南风》。《文中子》曰：<br>子骤而歌《南风》。钓者云：噫！非今日事也。其有虞氏之心乎。）从此他山千<br>古重，殷勤曾是奉徽音。（徽音，美音也。）<br>○同刘二十八哭吕衡州兼寄江陵李元二侍御（元和六年九月，衡州刺史吕温<br>卒。元侍御名稹，是时稹自东台监察御史，贬江陵士曹参军。或云李、元二侍御，<br>即前李深源、元克己也。）<br>衡岳新摧天柱峰，（衡山，南岳也。天柱，乃衡山诸峰之一。公意借以喻衡<br>州也。）士林憔顇泣相逢。只令文字传青简，（上古以竹简写书。《后汉·吴祐<br>传》，祐父恢欲杀青简写经书。注云：杀青简者，以火炙简令汗，盖取其易书，<br>复不蠹，谓之杀青，亦谓之汗简。）不使功名上景钟。（《周礼》：凫氏为钟，<br>钟带谓之篆，篆间谓之枚，枚谓之景。景钟，大钟也。襄十九年《左传》，季武<br>子“作林钟而铭鲁功”是也。）三亩空留悬罄室，（僖二十六年《左传》：齐侯<br>谓展喜曰：室如悬罄。）九原犹寄若堂封。（《礼记·檀弓》：文子曰：“武也<br>得从先大夫于九原。”注：晋卿大夫之墓地在九原。又夫子曰：“吾见封之有若<br>堂者矣。”注：封，筑士为垄，堂形，四方而高。）遥想荆州人物论，几回中夜<br>惜元龙。（《魏志》：陈登，字元龙，为广陵太守，年三十九卒。后许汜、刘备<br>并在荆州牧刘表坐，表与共论天下人。汜曰：“陈元龙，湖海之士，豪气不除。”<br>备曰：“元龙文武胆志，当求之于古耳，造次难得此也。”时李、元二侍御皆在<br>江陵，故用此事。）<br>○刘二十八诗<br>一夜霜风凋玉芝，苍生望绝士林悲。空怀济世安人略，不见男婚女嫁时。遗<br>草一函归太史，旅坟三尺近要离。朔方徙岁行将满，欲为君刊第二碑。<br>○奉酬杨侍郎丈因送八叔拾遗戏赠诏追南来诸宾二首（杨侍郎，名於陵。）<br>贞一来时送彩笺，（彩笺，即杨侍郎戏赠之什也。）一行归雁慰惊弦。（一<br>行归雁，以况南来诸宾。惊弦，言初自迁谪而归。）翰林寂寞谁为主，（潘岳诗：<br>如彼翰林鸟，双飞一朝只。翰林，鸟栖之林。）鸣凤应须早上天。（鸣凤，以喻<br>杨侍郎，言早上天为翰林众鸟之主。）<br>○六言<br>一生判却归休，谓著南冠到头。（《左传》：有南冠而絷者谁欤。南冠，楚<br>冠也。坡翁尝用此。）冶长虽解缧绁，（《论语》：子谓公冶长可妻也，虽在缧<br>绁之中，非其罪也。）无由得见东周。（见，犹至也。东周，洛阳也。言不得至<br>洛阳也。）<br>○商山临路有孤松往来斫以为明好事者怜之编竹成援遂其生植感而赋诗（公<br>赴柳州道中作，盖有自况之意。援，音爰，篱也。）<br>孤松停翠盖，托根临广路。不以险自防，遂为明所误。幸逢仁惠意，重此藩<br>篱护。犹有半心存，时将承雨露。<br>○衡阳与梦得分路赠别（《刘梦得集》，有《重至衡阳伤柳仪曹》诗，引云：<br>元和乙未岁，与故人柳子厚临湘水为别，柳浮舟适柳州，余登陆赴连州。后五年，<br>予从故道出桂岭，至前别处，而君殁于南中，因赋诗以投吊。诗云：忆昔与故人，<br>湘江岸头别。我马映林嘶，君帆转山灭。马嘶循故道，帆灭如流电。千里江蓠春，<br>故人今不见。元和乙未，即十年也。）<br>十年憔悴到秦京，谁料翻为岭外行。（元和十年二月，公召至京师，三月，<br>出为柳州刺史。）伏波故道风烟在，（《汉武帝纪》：南越相吕嘉反，遣伏波将<br>军路博德出桂阳，下湟水。公适柳，刘适连，皆过桂岭而去。故所经乃伏波故道。<br>《后汉》：伏波将军马援南征交趾。）翁仲遗墟草树平。（《魏志》：明帝铸铜<br>人二，号曰翁仲。又《水经注》：鄗南千秋亭坛庙之东，枕道有两石翁仲，南<br>北相对。此言翁仲，谓墓前石人也。）直以慵疏招物议，休将文字占时名。今朝<br>不用临河别，垂泪千行便濯缨。（《孟子》：沧浪之水清兮，可以濯我缨。）<br>○再授连州至衡阳酬赠别（公前有《衡阳与梦得分路赠别》诗，此梦得所以<br>酬之。）刘梦得<br>去国十年同赴召，渡湘千里又分岐。重临事异黄丞相，（《汉书》：黄霸为<br>颍川太守，征守京兆尹。坐发民治驰道乏军兴，有诏归颍川太守官。梦得初贬连<br>州，今又出刺连州，故曰重临。）三黜名惭柳士师。（《论语》：柳下惠为士师，<br>三黜。禹锡初贬连州刺史，再贬朗州司马，又除连州，是为三黜耳。）归目并随<br>回雁尽，愁肠正遇断猿时。桂江东过连山下，（桂江，即汉时号漓水，在柳州城<br>外。连山，即连州。）相望长吟有所思。（《选》诗有《君子有所思》篇。）<br>○重别梦得（此公再与梦得别诗。）<br>二十年来万事同，（贞元九年，公与禹锡同举进士，其后出处略同，至是二<br>十三年矣。）今朝岐路忽西东。皇恩若许归田去，晚岁当为邻舍翁。<br>○答（此梦得答公前诗。）刘梦得<br>弱冠同怀长者忧，临岐回想尽悠悠。耦耕若便遗身世，（《论语》“长沮桀<br>溺耦而耕”，并耕也。）黄发相看万事休。<br>○三赠刘员外（此公复赠梦得。）<br>信书成自误，经事渐知非。今日临岐别，（一作“临湘别”。）何年待汝归。<br>○答（此梦得答公前诗。）刘梦得<br>年方伯玉早，（蘧瑗，字伯玉。《庄子》曰：蘧伯玉行年六十而六十化。）<br>恨比《四愁》多。（张衡出为河间相，郁郁不得志，为《四愁诗》。诗见《文选》。）<br>会待休车骑，（《文选》谢朓《休沐重还道中诗》曰：还邛歌赋似，休汝车骑非。）<br>相随出罻罗。（《礼记·王制》：鸠化为鹰，然后设罻罗。注：罻，小网。）<br>○再上湘江（湘水出零陵阳海山，至巴丘入江。）<br>好在湘江水，今朝又上来。不知从此去，更遣几年回？<br>○青水驿丛竹天水赵云（吕本云作公。）余手种一十二茎（别本此诗次《善<br>谑驿》后。）<br>檐下疏篁十二茎，襄阳从事寄幽情。（襄阳从事，即谓天水赵也。）只应更<br>使伶伦见，写尽雌雄双凤鸣。（《汉书·律历志》：黄帝使伶伦取竹嶰谷，制十<br>二筩，以听凤之鸣。其雄鸣为六，其雌鸣亦六。）<br>○长沙驿前南楼感旧（公自注云：昔与德公别于此。）<br>海鹤一为别。（海鹤，以譬德公。）存亡三十秋。（贞元初至此。）今来数<br>行泪，独上驿南楼。<br>○桂州北望秦驿手开竹迳至钓矶留待徐容州（《旧史》：元和十年，以长安<br>令徐俊为容管经略使。公是年三月出为柳州，而徐之除在公后。故公先至桂州，<br>留诗以待之。）<br>幽径为谁开？美人城北来。（美人，谓徐容州。）王程倘余暇，（王程，王<br>事也。）一上子陵台。（《后汉》：严光，字子陵，隐于钓台。今严州，后人名<br>其钓处为严陵濑焉。）<br>○登柳州城楼寄漳汀封连四州（永贞元年，公与韩泰、韩晔、刘禹锡、陈谏、<br>凌准、程异、韦执谊，皆以附王叔文贬，号八司马。凌准、执谊皆卒贬所，异先<br>用。余四人，元和十年与公皆例召至京师，又皆出为刺史。公为柳州，泰为漳州，<br>晔为汀州，禹锡为连州，谏为封州。公六月到柳州，此诗是年夏所寄也。）<br>城上高楼接大荒，（《山海经》有《大荒经》。）海天愁思正茫茫。惊风乱<br>飐芙蓉水，（芙蓉，荷花。飐，式冉切。）密雨斜侵薜荔墙。（《楚辞》：贯薜<br>荔之落蕊。注云：薜荔，香草也，缘木而生。薜，莆计切。荔，郎计切。）岭树<br>重遮千里月，（“月”，一作“目”。）江流曲似九回肠。（司马迁《与任安书》：<br>肠一日而九回。刘亻闲云：一本作“云駃去如千里马，江流曲似九回肠。”未<br>知孰是。）共来百越文身地，（《庄子》：越人断发文身。《越世家》：文身断<br>发，披草莱而邑焉。）犹自音书滞一乡。<br>○柳州寄丈人周韶州<br>越绝孤城千万峰，（《越绝》，书名。言越之绝境。）空斋不语坐高舂。<br>（《淮南子》曰：经于泉隅，是谓高舂；损于连石，是谓小舂。高舂，日晏也。<br>《淮南子·天文训》曰：日出于晹谷，至于渊隅，是谓高舂。注：渊隅，地名。<br>高舂，时加戍民碓舂时也。）印文生绿经旬合，砚匣留尘尽日封。（“留”，吕<br>本作“流”。）梅岭寒烟藏翡翠，（梅岭，今大庾岭是也。）桂江秋水露鰅鳙。<br>（《楚词·大招》曰：鰅鳙短狐，王虺骞只。《说文》云：状如犁牛。鰅，<br>音娱，鱼皮有文。鳙，音庸，鱼名。）丈人本自忘机事，（《庄子》：汉阴丈人<br>曰：有机事者，必有机心。）为想年来憔悴容。<br>○登柳州峨山（峨山，山名，见公柳州山水诸记。一本作“岷山”，非是。）<br>荒山秋日午，独上意悠悠。如何望乡处，西北是融州。<br>○得卢衡州书因以诗寄<br>临蒸且莫叹炎方，（临蒸，衡州县名，后改为衡阳。）为报秋来雁几行。林<br>邑东回山似戟，（林邑，汉象林县，马援铸铜柱处。）牂牁南下水如汤。（牂牁，<br>系船<木戈>也。《华阳国志》云：楚顷襄王时，遣庄蹻伐夜郎，至且兰，椓船于<br>岸而步战。既灭夜郎，以且兰有椓船牂牁处，乃改其名曰牂牁。《史记》云：牂<br>牁江广数里，出番禺城下。）蒹葭淅沥含秋雾，（《诗》：蒹葭苍苍，白露为霜。<br>陆机《草木疏》云：蒹，水草。葭，芦苇。）橘柚玲珑透夕阳。非是白苹州畔客，<br>（《南史》：柳惲为吴兴太守，尝为《江南曲》云：汀洲采白苹，落日江南春。）<br>还将远意问潇湘。<br>○答刘连州邦字（连州刺史刘禹锡。）<br>连璧本难双，（潘岳、夏侯湛，号为连璧。详见上诗注。）分符刺小邦。崩<br>云下漓水，（漓水出零陵。）劈箭上浔江。（柳州州治，在浔江北。）负弩啼寒<br>狖，（《汉·司马相如传》：县令负弩矢先驱。狖，兽名，似猿。狖，鼠属，善<br>旋。狖，余救切。）鸣枹惊夜犭尨。（枹，击鼓杖。《说文》云：犭尨，犬<br>多毛也。枹，音肤。犭尨，音厖。）遥怜郡山好，谢守但临窗。<br>○岭南江行<br>瘴江南去入云烟，望尽黄茆是海边。山腹雨晴添象迹，潭心日暖长蛟涎。射<br>工巧伺游人影，（《博物志》：江南有射工虫，长一二寸，有弩形，气射人，不<br>治则杀人。《毛诗》：为鬼为蜮。陆机疏云：蜮，一名射影。南人将入水，先以<br>瓦石投水中令水浊，然后入。又《春秋》庄公十八年，有蜮。疏云：含沙射人影<br>也。）飓母偏惊旅客船。（《岭表志》云：南海秋风云物有晕如虹者，谓之飓母，<br>必有飓风。《岭南录异记》云：岭峤夏秋雄风曰飓，发日，午至夜半止，仆屋僵<br>树，屋瓦若飞蝶。累年一发，或一岁再三。飓，音具。）从此忧来非一事，岂容<br>华发待流年。<br>○柳州峒氓<br>郡城南下接通津，异服殊音不可亲。青箬裹盐归峒客，（楚人谓竹皮曰箬，<br>可以茨舟。峒，山穴也。箬，而灼切。）绿荷包饭趁虚人。（岭南人呼市为虚。<br>盖市之所在，有人则满，无人则虚。而岭南村市满时少，虚时多，故谓之虚。出<br>《青箱纪录》。）鹅毛御腊缝山罽，（邕管溪洞，不产丝纩，民多以木绵、茆花、<br>鹅毛为被，家家养鹅，二月至十月擘取耎毳，积以御寒。罽，居例切。）鸡骨占<br>年拜水神。（《汉书·郊祀志》：粤祠鸡卜自此始。李奇曰：持鸡骨如鼠卜。）<br>愁向公庭问重译，（《前汉·纪》：越裳氏重译献白雉。译，音亦。）欲投章甫<br>作文身。（《礼记·儒行》：孔子居鲁，冠章甫之冠。《庄子》：宋人资章甫而<br>适越，越人断发文身，无所用之。）<br>○酬徐二中丞普宁郡内池馆即事见寄（徐中丞，即前《望秦驿》诗云徐容州<br>者也。按《地理志》，容州普宁郡防御经略。而徐俊为容管经略，当是俊也。然<br>题云“中丞”，考之史不载。）<br>鹓鸿念旧行，（鹓鸿，公自喻。）虚馆对芳塘。（“芳”，一作“方”。）<br>落日明朱槛，繁花照羽觞。（羽觞，见上诗注。）泉归沧海近，树入楚山长。荣<br>贱俱为累，相期在故乡。<br>○酬贾鹏山人郡内新栽松寓兴见赠二首（郡内，谓柳州也）<br>芳朽自为别，（朽，枯也。别，异也。言芳朽各异耳。）无心乃玄功。（玄<br>功，天功。）夭夭日放花，（《诗》：桃之夭夭。）荣耀将安穷？青松遗涧底，<br>（《文选》古诗：离离山上苗，郁郁涧底松。）擢莳兹庭中。（莳，时吏切，别<br>种也。）积雪表明秀，寒花助葱茏。（葱茏，翠色。茏，力工切。）幽贞夙有慕，<br>（《易》：幽人贞吉。《文选》颜延年诗：幼壮困孤介，末暮谢幽贞。谓幽静贞<br>吉之道也。夙，素也。）持以延清风。<br>无能常闭阁，偶以静见名。奇姿来远山，（奇姿，谓所栽松。）忽似人家生。<br>劲色不改旧，芳心与谁荣？喧卑岂所安，任物非我情。清韵动竽瑟，谐此风中声。<br>○种柳戏题<br>柳州柳刺史，种柳柳江边。谈笑为故事，推移成昔年。垂荫当覆地，耸干会<br>参天。好作思人树，（定九年《左传》：思其人犹爱其树。）惭无惠化传。<br>○柳州二月榕叶落尽偶题（《艺苑雌黄》云：闽广有木名榕。子厚集有《柳<br>州二月榕叶落尽》诗云：“榕叶满庭莺乱啼。”坡诗“卧闻榕叶响长廊”，又云<br>“即今榕叶下亭皋”，即此木也。其木大而多阴，可蔽百牛，故字书有“宽庇广<br>容”之说。）<br>宦情羁思共凄凄，春半如秋意转迷。山城过雨百花尽，榕叶满庭莺乱啼。<br>（《岭物录异》：榕树，叶如冬青，秋冬不凋，根须缭绕，枝干屈盘。）<br>○浩初上人见贻绝句欲登仙人山因以酬之（仙人山，在柳州。）<br>珠树玲珑隔翠微，（珠树，亦言树木之美耳。）病来方外事多违。（方外，<br>谓游方之外。）仙山不属分符客，一任凌空锡杖飞。<br>○雨中赠仙人山贾山人（贾山人，即前贾鹏也。此山在柳州。）<br>寒江夜雨声潺潺，（鉏山切，流水声。）晓云遮尽仙人山。遥知玄豹在深处，<br>（《列女传》：陶答子妻曰：南山有玄豹，雾雨十日不下食。）下笑羁绊泥涂间。<br>○别舍弟宗一（公之从兄弟见于集者，有宗一、宗玄、宗直。）<br>零落残魂倍黯然，（江淹赋曰：黯然销魂，唯别而已。）双垂别泪越江边。<br>一身去国六千里，万死投荒十二年。（自永贞元年乙酉，至元和十一年丙申也。）<br>桂岭瘴来云似墨，洞庭春尽水如天。欲知此后相思梦，长在荆门郢树烟。（荆郢，<br>宗一将游之处。）<br>○奉和周二十二丈酬郴州侍郎衡江夜泊得韶州书并附当州生黄茶一封率然成<br>篇代意之作（郴州侍郎，杨於陵也。韶州，即周二十二丈。）<br>丘山仰德耀，天路下征騑。（马行貌。）梦喜三刀近，（《晋书》：王濬为<br>广汉太守，梦悬三刀于其屋梁上，惊觉，意甚恶之。主簿李毅曰：“三刀为州字，<br>明府其临州乎？”）书嫌五载违。凝情江月落，属思岭云飞。会入司徒府，还邀<br>周掾归。（后汉袁安为司徒，辟周荣为掾。）<br>○殷贤戏批书后寄刘连州并示孟仑二童（公自注云：家有右军书，每纸背庾<br>翼题云：王会稽六纸，二月三十日。按《晋书》：王羲之字逸少，咸康中为右军<br>将军、会稽内史。庚翼为安西将军。《因话录》云：柳柳州书，后生多师效，就<br>中尤长于章草，为时所宝，湖湘以南童稚悉学其书，颇有能者。以此观之，盖有<br>之矣。公与梦得闻问最数，殷贤戏题其书后，故举庾翼事为寄。盖刘家子弟当有<br>学其书者。孟、仑二童必梦得之子。殷贤虽不能详，亦必梦得家子弟也。）<br>书成欲寄庾安西，纸背应劳手自题。闻道近来诸子弟，临池寻已厌家鸡。<br>（王羲之曾与人书云：张芝临池书，池水尽黑，使人耽之若是，未必后之也。王<br>僧虔论书云：庾征西翼书，少时与右军齐名，右军后进，庚犹不分。在荆州，与<br>都下人书曰：小儿辈贱家鸡，皆学逸少书，须吾还叱之。后山亦尝用此事作诗云：<br>不解征西诸子弟，却怜野鹜厌家鸡。）<br>○酬家鸡之赠（此梦得酬公前寄刘连州并示孟、仑二童诗也。）刘梦得<br>日日临池弄小雏，（喻孟、仑也。）还思写论付官奴。（褚遂良撰《右军书<br>目》正书五卷，第一《乐毅论》四十四行，书赐官奴。行书五十八卷，其第十九<br>有与官奴小女书。官奴，羲之女。是时柳未有子，故梦得以此戏之。）柳家新样<br>元和脚，（柳公权，元和间有书名。“元和脚”者，指公权也。补注：《复斋漫<br>录》云：梦得此句，人竟不晓。高子勉举以问山谷，山谷曰：取其制字之新。昔<br>元丰中，晁无咎诗文极有声，陈无己戏之曰：闻道新词能入样，相州红襭鄂州<br>花。盖相州襭鄂州花也。则柳家新样元和脚者，其亦类此。）且尽姜芽敛手徒。<br>○重赠二首（此篇公答禹锡前所酬诗也。）<br>闻道将雏向墨池，刘家还有异同词。（《汉书》：刘向父子俱好古，博见强<br>志，过绝于人。歆以为左丘明亲见夫子，而《公羊》、《谷梁》在七十子后，传<br>闻之与亲见，其详略不同。歆数以难向，向不能非间也。）如今试遣隈墙问，已<br>道世人那得知。（《晋史》：谢安问王献之曰：“君书何如君家尊？”答曰：<br>“固当不同。”安曰：“外论不尔。”答曰：“人那得知。”）<br>世上悠悠不识真，姜芽尽是捧心人。（《庄子》：西施病心而矉其里，其<br>里之丑人见而美之，归亦捧其心而矉其里。里之富人见之，闭门而不出。矉，<br>扶真切，蹙頞也。）若道柳家无子弟，往年何事乞西宾？（班固《西都赋》：有<br>西都宾问于东都主人。）<br>○答前篇（此梦得答公前诗也。）刘梦得<br>小儿弄笔不能嗔，涴壁书窗且赏勤。（羲之为会稽内史，子敬七八岁，羲之<br>从后掣其笔不脱，叹曰：“此儿书后当有大名。”子敬出戏，见北馆新白土壁白<br>净，子敬取帚沾泥汁，书方丈二字，观者如堵。涴壁事本此，涴，乌卧切。）闻<br>彼梦熊犹未兆，（《诗》：维熊维罴，男子之祥。）女中谁是卫夫人？（卫夫人，<br>名铄，字茂猗，隶书尤善。右军少师之，在书法入妙品。按公墓志云：子男二人，<br>长曰周六，始四岁。盖生于元和十一年。此诗作于周六未生时，柳未有子，故梦<br>得又戏之以卫夫人也。）<br>○答后篇（刘梦得）<br>昔日慵工记姓名，（项籍少时，学书不成，季父梁怒之。籍曰：“书足以记<br>姓名而已。”）远劳辛苦写《西京》。（谓写班固《西都赋》也。）近来渐有临<br>池兴，（临池事见上。）为报元常欲抗行。（王右军云：“吾书比之钟繇，当抗<br>行。比张芝，犹雁行也。”繇，字元常。）<br>○叠前（公又答梦得前所答二诗也。吕、韩本叠前作“重答”。）<br>小学新翻墨沼波，羡君琼树散枝柯。（琼树枝柯，意以喻梦得子弟。）在家<br>弄土唯娇女，（左思《娇女》诗曰：吾家有娇女，皎皎颇白皙。握笔刊彤管，篆<br>刻未期益。执书爱绨素，诵习矜所获。）空觉庭前鸟迹多。（苍颉观鸟迹，因而<br>遂滋，则谓之字。诗意谓小女学书，其纸散落庭中，觉鸟迹之多也。）<br>○叠后<br>事业无成耻艺成，（《礼记》：德成而上，艺成而下。）南宫起草旧连名。<br>（公与梦得尝同为礼部员外郎。）劝君火急添功用，趁取当时二妙声。（《晋书》：<br>卫瓘为尚书令，与尚书郎索靖俱善草书，时人号为一台二妙。“时”字，一本作<br>“初”。）<br>○铜鱼使赴都寄亲友（公自注云：岭南支郡无纲官，考典帐典等，悉附都府<br>至京。柳州作。）<br>行尽关山万里余，到时闾井是荒墟。附庸唯有铜鱼使，（《礼记·王制》注：<br>附庸，小城也。附庸者，以国事附于大国。唐武德初，改太守为刺史，加号为使<br>持节，而实无节，但颁铜鱼而已。）此后无因寄远书。<br>○韩漳州书报彻上人亡因寄二绝（韩漳州，名泰。灵彻，字澄源，会稽人。<br>贞元中游京师，名振辇下。缁流疾之，造飞语，因得罪，贬汀州。会赦归东越，<br>吴、楚间诸侯多宾礼招延之。）<br>早岁京华听越吟，（越吟事始见上注。刘梦得尝为《灵彻文集序》，纪其行<br>曰：好篇什，从越客严维学为诗。）闻君江海分逾深。他时若写兰亭会，莫画高<br>僧支道林。（王羲之为会稽内史，会稽有佳山水，名士多居之。孙绰、李充、许<br>询、支遁等皆以文义冠世，并筑室东土，与羲之同好。道林，支遁字也。兰亭在<br>会稽山阴县。兰亭修禊，遁与焉，故后人写《修禊图》，遁亦在其列。）<br>频把琼书出袖中，（《选》诗：置之怀袖中，三岁字不灭。）独吟遗句立秋<br>风。（遗句，谓灵彻诗。）桂江日夜流千里，挥泪何时到甬东。（甬东，地名，<br>在会稽句章县东海洲中。）<br>○柳州城西北隅种甘树<br>手种黄甘二百株，春秋新叶遍城隅。（“新”，一本作“枝”。）方同楚客<br>怜皇树，（《楚词》，屈原《橘颂》：后皇嘉树，橘来服兮；受命不迁，生南国<br>兮。王逸注云：言皇天后土，生美橘树，异于众木。来服习南土，便其性也。屈<br>原自喻材德如橘树，亦异于众也。）不学荆门利木奴。（襄阳李衡，种甘橘千株。<br>临死，敕儿曰：“汝母恶吾治家，故穷，然吾州里有千头木奴，不责汝衣食，岁<br>止一匹绢，亦可足用尔。”吴末橘成，岁得绢数千匹。）几岁开花闻喷雪，何人<br>摘实见垂珠？若教坐待成林日，滋味还堪养老夫。<br>○闻彻上人亡寄侍郎杨丈（彻上人，灵彻也。见上《韩漳州报彻上人亡》诗<br>题注。杨侍郎，於陵也。）<br>东越高僧还姓汤，（《文选》，惠休上人姓汤。今灵彻亦姓汤，故云还姓汤<br>也。）几时琼珮触鸣榼。空花一散不知处，谁采金英与侍郎。（休上人赠鲍照侍<br>郎诗曰：玳枝兮金英，绿叶兮紫茎。不入金玉杯，低采还自荣。想君不相艳，酒<br>上视尘生。当令芳意重，无使盛年倾。）<br>○段九秀才处见亡友吕衡州书迹（吕衡州，名温。集有《吕衡州诔》云：元<br>和六年八月卒。段九秀才，弘古也。《吕衡州集》亦有《赠段九秀才》诗。公集<br>又有《祭段弘古文》及《墓志》，亦云与吕温游，一本止题作段秀才云云。）<br>交侣平生意最亲，衡阳往事似分身。袖中忽见三行字，（《选》诗：“置之<br>怀袖中，三岁字不灭。”）拭泪相看是故人。<br>○柳州寄京中亲故<br>林邑山联瘴海秋，牂牁水向郡前流。（林邑、牂牁，并见上注。）劳君远问<br>龙城地，（龙城，柳州郡名。）正北三千到锦州。（锦州，属江南西道，至长安<br>三千五百里。）<br>○种木槲花<br>上苑年年重物华，飘零今日在天涯。只应长作龙城守，剩种庭前木槲花。<br>○摘樱桃赠元居士时在望仙亭南楼与朱道士同处（韩、吕、谢本“时在”已<br>下，并作小字注写。）<br>海上朱樱赠所思，（《古乐府》有《君子有所思》篇。）楼居况是望仙时。<br>（《史记·封禅书》：公孙卿曰：“仙人好楼居。”“是”吕作“植”。）蓬莱<br>羽客如相访，（蓬莱、方丈、瀛洲，海中三山，仙人居之。）不是偷桃一小儿。<br>（《汉武帝内传》：帝好长生，七夕，西王母降其宫。有顷，索桃七枚，以四枚<br>与帝，自食三枚。时东方朔从殿东厢朱鸟牖中窥母，母谓帝曰：“此窥牖儿尝三<br>来偷吾桃者。”《汉武故事》又云：东都郡献短人。帝呼东方朔，朔至，短人相<br>朔，谓上曰：“西王母种桃，三千年一着子，此儿不良，已三过偷之矣。”言仙<br>人若访元、朱二士，见此樱桃，固非如东方朔偷桃者也。）<br>○酬曹侍御过象县见寄（象县，柳州县名。）<br>破额山前碧玉流，骚人遥驻木兰舟。春风无限潇湘意，欲采苹花不自由。<br>（柳惲诗：汀洲采白苹。）<br><hr>
