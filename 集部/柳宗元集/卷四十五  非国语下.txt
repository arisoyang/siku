<h4>《集部·柳宗元集·卷四十五  非国语下》<b class="x">作者：柳宗元</b></h4>
◎非国语下（三十六篇）○狐偃里克既杀卓子，使屠岸夷告重耳曰：“子盍入乎？”（屠岸夷，晋大夫也。）舅犯曰：“不可。”（云云。）秦穆公使公子絷吊重耳曰：“时不可失。”舅犯曰：“不可。”（云云。）非曰：狐偃之为重耳谋者，亦迂矣。国虚而不知入，以纵夷吾之昏殆，而社稷几丧。徒为多言，无足采者。且重耳，兄也；夷吾，弟也。重耳，贤也；夷吾，昧也。弟而昧，入犹可终也；兄而贤者，又何栗焉？（“栗”一作“怯”。）使晋国不顺而多败，百姓之不蒙福，兄弟为豺狼以相避于天下，由偃之策失也。而重耳乃始伥伥焉游诸侯，（伥，丑良切。）阴蓄重利，以幸其弟死，独何心欤？仅能入，而国以霸，斯福偶然耳，（“偶”，一作“祸”。）非计之得也。若重耳早从里克、秦伯之言而入，则国可以无向者之祸，而兄弟之爱可全，而有分定焉故也。夫如是，（一有“足”字。）以为诸侯之孝，又何戮笑于天下哉？（初，里克及秦穆公既告重耳，又使告公子夷吾于梁。重耳以舅犯之言不入，夷吾以冀芮之言而入，是为惠公。惠公之恶，后篇可见矣。）○舆人诵惠公入而背内外之赂。舆人诵之曰：“（云云。）得之而狃，（音纽。）终逢其咎；丧田不惩，祸乱其兴。”既，里、<imgheight=32width=32border=0src=/bzk/Z004.bmp>死，（<imgheight=32width=32border=0src=/bzk/Z004.bmp>，音丕。一云“死祸”。）公陨于韩。郭偃曰：“善哉！夫众口，祸福之门也。”非曰：惠公、里、<imgheight=32width=32border=0src=/bzk/Z004.bmp>之为也，则宜咎祸及之矣，又何以神众口哉？其曰“祸福之门”，则愈陋矣。○葬恭世子惠公出恭世子而改葬之，臰达于外。（“臰”，与“臭”同。）国人颂之曰：“（云云。）岁之二七，其靡有征兮。（一作“无有征者”。）若翟公子，吾是之依兮；安抚国家，为王妃兮。”郭偃曰：“十四年，君之冢嗣其替乎？其数告于人矣。公子重耳其入乎？其魄兆于人矣。若入，必霸于诸侯，其光耿于民矣。”（恭世子，申生也。翟公子，重耳也。“翟”与“狄”同。耿，犹照也。耿，古迥切，与“炯”同。）非曰：众人者言政之善恶，则有可采者，以其利害也，又何以知君嗣二七之数与重耳之伯？是好事者追而为之，未必偃能征之也，况以是故发耶！（“是”，一作“臭”。）○杀里克惠公既杀里克而悔之，曰：“芮也使寡人过杀社稷之镇。”（芮，冀芮也。镇者，重也。）郭偃闻之曰：“不谋而谏者，冀芮也，不图而杀者，君也。不谋而谏不忠，不图而杀不祥。不忠受君之罚，不祥罹天之祸。受君之罚死戮，罹天之祸无后。”（文公杀怀公于高梁。秦人杀冀芮而施之。）非曰：芮之陷杀克也，其不祥宜大于惠公。而异其辞，以配君罚天祸，皆所谓迁就而附益之者也。○获晋侯秦穆公归，至于王城，（晋惠公五年，秦帅师伐晋，获晋侯以归。王城，秦地。）合大夫而谋曰：“杀晋君与逐出之，与以归与复之，孰利？”公子絷曰：“杀之利。”（絷，丁立切。）公孙枝曰：“不可。”公子絷曰：“吾将以重耳代之。晋君之无道莫不闻，重耳之仁莫不知。杀无道，立有道，仁也。”公孙枝曰：“耻一国之士，又曰‘余纳有道以临汝’，无乃不可乎？不若以归，要晋国之成，复其君而质其嫡子，（质，脂利切。）使父子代处秦，国可以无害。”非曰：秦伯之不霸天下也，以枝之言也。且曰“纳有道以临汝”，何故不可？絷之言杀之也，则果而不仁；其言立重耳，则义而顺。当是时，天下之人君莫能宗周，而能宗周者则大国之霸基也。向使穆公既执晋侯，以告于王曰：“晋夷吾之无道莫不闻，重耳之仁莫不知，且又不顺，既讨而执之矣。”于是以王命黜夷吾而立重耳，咸告于诸侯曰：“吾讨恶而进仁，既得命于天子矣，吾将达公道于天下。”则天下诸侯无道者畏，有德者莫不皆知严恭欣戴而霸秦矣。（“莫不”，一本作“慕”字。）周室虽卑，犹是王命，命穆公以为侯伯，则谁敢不服？夫如是，秦之所耻者亦大矣。（“耻”，一作“集”。）弃至公之道。（一作“至公大中之道”。）而不知求，姑欲离人父子，而要河东之赂。（是役也，秦取晋河东之地而置官司。）其舍大务小、违义从利也甚矣。霸之不能也以是夫。○庆郑丁丑，斩庆郑，乃入绛。（初，秦侵晋，晋师溃，惠公号庆郑曰：“载我。”庆郑曰：“忘善而背德，又废吉卜，何我之载？”君遂止于秦。秦既归惠公，惠公归，故斩之。止，获也。）非曰：庆郑误止公，罪死可也，而其志有可用者。坐以待刑，而能舍之，（惠公未至，蛾晢谓庆郑曰：“君之止，子之罪也。今君将来，子何俟？”庆郑曰：“君若来，将待刑以快君志。”及惠公入，蛾晢欲舍之，惠公不可。）则获其用亦大矣。晋君不能由是道也，悲夫！若夷吾者，又何诛焉？○乞食于野人文公在狄十二年，将适齐，行过五鹿，（五鹿，卫邑。）野人举块以与之。公子怒，欲鞭之。子犯曰：“天赐也。人以土服，又何求焉？十有二年，必获此土。有此其以戊申云乎？”（“人”，《国语》作“民”。）非曰：是非子犯之言也，后之好事者为之。若五鹿之人献块，十二年以有卫土，则涓人畴枕楚子以块，（《吴语》：楚灵王彷徨于山林之中，乃见其涓人畴，王枕其股以寝于地。王寐，畴枕王以块而去之。）后十二年其复得楚乎？何没而不云也，而独载乎是？戊申之云，尤足怪乎！○怀赢秦伯归女五人，怀赢与焉。（晋文公重耳过秦，而秦归之女也。怀赢，故子圉妻。子圉，惠公夷吾子也，质于秦，逃归而立为怀公，故曰怀赢。）非曰：重耳之受怀赢，不得已也。其志将以守宗庙社稷，阻焉，则惧其不克也。其取者大，故容为权可也。秦伯以大国行仁义交诸侯，而乃行非礼以强乎人，岂习西戎之遗风欤？○筮公子亲筮之，曰：“尚有晋国。”得贞《屯》、悔《豫》皆八。筮史占之，皆曰：“不吉。”司空季子曰：“吉。”（云云。）非曰：重耳虽在外，晋国固戴而君焉；又况夷吾死，圉也童昏以守内，秦、楚之大以翼之，大夫之强族皆启之，而又筮焉是问，则末矣。季子博而多言，皆不及道者也，又何载焉！○董因董因迎公于河，公问焉，曰：“吾其济乎？”对曰：“岁在大梁。”（云云。）非曰：晋侯之入，取于人事备矣，因之云可略也。大火、实沈之说赘矣。（大梁、大火，实沈，皆星名也。）○命官胥、籍、狐、箕、栾、郄、柏、先、羊舌、韩，实掌近官。（十一族，晋之旧姓近官朝廷者。）诸姬之良，掌其中官。（诸姬，同姓。中官，内官。）异姓之能，掌其远官。（远官，县鄙也。）非曰：官之命，宜以材耶？抑以姓乎？文公将行霸，而不知变是弊俗，以登天下之士，而举族以命乎远近，则陋矣。若将军、大夫必出旧族，或无可焉，犹用之耶？必不出乎异族，或有可焉，犹弃之耶？则晋国之政可见矣。○仓葛周襄王避昭叔之难，居于郑地汜。晋文公迎王入于成周，遂定之于郏。王赐公南阳阳樊、温、原、州、陉、絺、鉏、攒、茅之田。阳人不服，公围之，将残其民。仓葛呼曰：“君补王阙，以顺礼也。阳人未狎君德而未敢承命，君将残之，无乃非礼乎？”公曰：“是君子之言也。”乃出阳人。（自“周襄王”至“之田”，自“君补”以下，新附。）非曰：于《周语》既言之矣，又辱再告而异其文，抑有异旨耶？其无乎，则耄者乎？○观状文公诛观状以伐郑。郑人以名宝行成，公弗许。郑人以瞻与晋。（瞻，郑卿叔詹伯也。）晋人将烹之，瞻曰：“天降祸郑，使淫观状，弃礼遗亲。”（云云。晋文公过曹，曹共公不礼焉。闻其骈胁，欲观其状。则观状是曹，非郑也。而注云：郑复效曹观公骈胁之状，故伐之。是又从而为之辞也，此公所以非之。）非曰：观晋侯之状者，曹也。今于郑胡言之，则是多为诬者且耄，故以至乎是。其说者云“郑效曹也”，是乃私为之辞，不足以盖其误。○救饥晋饥，公问于箕郑曰：“救饥何以？”对曰：“信。”公曰：“安信？”对曰：“信于君心，信于名，信于令，信于事。”非曰：信，政之常，不可须臾去之也，奚独救饥耶？其言则远矣。夫人之困在朝夕之内，而信之行在岁月之外。是道之常，非知变之权也。其曰“藏出如入”则可矣，（郑又云：“于是乎民知君心，贫而不惧，藏出如入，何匮之有？”）而致之言若是远焉，何哉？或曰：“时之信未洽，故云以激之也。信之速于置邮，子何远之耶？”曰：夫大信去令，故曰信如四时恒也，恒固在久。若为一切之信，则所谓未孚者也。彼有激乎则可也，而以为救饥之道，则未尽乎术。○赵宣子赵宣子言韩献子于灵公。（“献子”，诸本多误作“宣子”。）以为司马。河曲之役，赵孟使人以其乘车干行，献子执而戮之。（宣子，赵衰之子宣孟盾也。韩献子，韩厥也。干行，犯其军列也。赵孟，即宣子。一作“宣子执而戮之”，据《国语》，献子是。）非曰：赵宣子不怒韩献子而又褒其能也，诚当。然而使人以其乘车干行，陷而至乎戮，是轻人之死甚矣！彼何罪而获是讨也？孟子曰：“杀一不辜而得天下，君子不为。”是所谓无辜也欤？或曰：“戮，辱也，非必为死。”曰：虽就为辱，犹不可以为君子之道。舍是其无以观乎？吾惧司马之以死讨也。○伐宋宋人杀昭公，赵宣子请师以伐宋。（云云。）曰：“是反天地而逆民则也，天必诛焉。晋为盟主而不修天罚，将惧及焉。”非曰：盟主之讨杀君也，宜矣。若乃天者，则吾焉知其好恶而暇征之耶？古之杀夺有大于宋人者，而寿考佚乐不可胜道，天之诛何如也？宣子之事则是矣，而其言无可用者。○鉏麑（旧本此篇“贤可书乎”之后，有“今左氏多为文辞”一节，尝怪其意不相属。以别本考，乃脱《祈死》、《长鱼矫》二篇。而“左氏多为文辞”者，乃公非《长鱼矫》后辞也。益此二篇，然后公六十七篇文方足矣。）灵公虐，赵宣子骤谏。公患之，使鉏麑贼之。（鉏麑，力士也。贼，杀也。）晨往，则寝门辟矣，盛服将朝，早而假寐。麑退而叹曰：“赵孟敬哉！夫不忘恭敬，社稷之镇也。贼国之镇不忠，受命而废之不信。”触庭之槐而死。非曰：麑之死善矣。然而赵宣子为政之良，谏君之直，其为社稷之卫也久矣，麑胡不闻之，乃以假寐为贤耶？不知其大而贤其小欤！（一有“向”字。）使不及其假寐也，则固以杀之矣。是宣子大德不见赦，而以小敬免也。麑固贼之悔过者，贤可书乎？（一本其下更有二十六字云：“今左氏多为文辞以著其言而征其效，若曰矫知机者然，则惑甚也。”）○祈死及自鄢，范文子请其宗祝曰：“君骄泰而有烈，吾恐及焉。凡吾宗祝为我祈死，先难为免。”七年夏，范文子卒。（自“君骄”而下，新附，范文子，范燮也。鄢之役，晋伐郑，楚救之，大夫欲战，文子不欲。栾武不听，遂与战，大胜之。此文子自鄢归，惧难而祈其死。）非曰：死之长短而在宗祝，则谁不择良宗祝而祈寿焉？文子祈死而得，亦妄之大者。○长鱼矫长鱼矫既杀三郤，乃胁栾、中行，（云云。）公曰：“一旦而尸三卿，不可益也。”对曰：“乱在内为宄，在外为奸。御宄以德，御奸以刑。今治政而内乱，不可谓德；除鲠而避强，不可谓刑。德刑不立，奸宄并至。臣脆弱，不能忍俟也。”乃奔狄。三月，厉公杀。（自“对曰”至“不忍俟也”，新附。三郤，郤至、郤锜、郤犨也。栾，栾书。中行，中行偃也。）非曰：厉公，乱君也；矫，乱臣也。假如杀栾书、中行偃，则厉公之敌益众，其尤可尽乎？今左氏多为文辞，以著其言而征其效，若曰矫知几者然，则惑甚也。○戮仆晋悼公四年，会诸侯于鸡丘。魏绛为中军司马。公子扬干乱行于曲梁，魏绛斩其仆。（自“晋悼”至“司马”，新附。扬干，悼公弟也。）非曰：仆，禀命者也。乱行之罪在公子。公子贵，（一无“贵”字，一无“公子贵”三字，而作两“贡”字，非是。）不能讨，而禀命者死，非能刑也。使后世多为是以害无罪，问之，则曰魏绛故事，不亦甚乎！然则绛宜奈何？止公子以请君之命。（“止”，一作“正”，非是；当作“止”，止，执也。）○叔鱼生叔鱼生，其母视之曰：“（云云。）必以贿死。”杨食我生，（食，音异。我，音俄。）叔向之母闻其号也，曰：“终灭羊舌氏之宗。”非曰：君子之于人也，听其言而观其行，犹不足以言其祸福，以其有幸有不幸也。今取赤子之形声，以命其死亡，则何耶？或者以其鬼事知之乎？则知之未必贤也。是不足书以示后世。○逐栾盈平公六年，箕遗及黄渊、嘉父作乱，不克而死，公遂逐群贼。（云云。）阳毕曰：“君抡贤人之后。（抡，择也。）有常位于国者而立之；亦抡逞志亏君以乱国者之后而去之”。（云云。去，羌吕切。）使祁午、阳毕适曲沃，逐栾盈。（箕遗、黄渊、嘉父，皆晋大夫，栾盈之党。栾盈，黡之子，书之孙也。栾书，厉公十年弑厉公，即立悼公，故阳毕以盈为乱国者之后而去之。毕者，大夫也。）非曰：当其时不能讨，后之人何罪？盈之始，良大夫也，有功焉，而无所获其罪。阳毕以其父杀君而罪其宗，一朝而逐之，激而使至乎乱也。且君将惧祸惩乱耶？则增其德而修其政，贼斯顺矣。反是，顺斯贼矣，况其胤之无罪乎？○新声平公说新声，师旷曰：“公室其将卑乎？君之明兆于衰矣。”非曰：耳之于声也，犹口之余味也。苟说新味，亦将卑乎？乐之说，吾于《无射》既言之矣。○射鷃（射，食亦切，鷃，于谏切。）平公射鷃不死，使竖襄搏之，失。公怒，拘将杀之。叔向曰：“君必杀之。昔吾先君唐叔射兕于徒林，殪，以为大甲。今君嗣吾先君，射鷃不死，搏之不得，是扬吾君之耻者也。君其必速杀之，勿令远闻。”君忸怩于颜，乃趣舍之。（自“昔吾先君”至“杀之”，新附。叔向，羊舌肸也。趣，音娶。）非曰：羊舌子以其君明暗何如哉？若果暗也，则从其言，斯杀人矣。明者固可以理谕，胡乃反征先君以耻之耶？是使平公滋不欲人谏己也。○赵文子秦后子来奔，赵文子曰：“公子辱于敝邑，必避不道也？”对曰：“有焉。”文子曰：“犹可以久乎？”对曰：“国无道而年谷和熟，鲜不五稔。”文子视日，曰：“朝不及夕，谁能俟五？”后子曰：“赵孟将死矣。怠偷甚矣。（偷，苟也。）非死逮之，必有大咎。”（自“秦后子”至“五稔”，新附。）非曰，死与大咎，非偷之能必乎尔也。偷者自偷，死者自死，若夫大咎者，非有罪恶，则不幸及之，偷不与也。左氏于《内传》曰：“人主偷必死。”亦陋矣。○医和平公有疾，秦景公使医和视之。赵文子曰：“医及国家乎？”对曰：“上医医国，其次疾人，固医官也。”文子曰：“君其几何？”对曰：“若诸侯服，不过三年；不服，不过十年。过是，晋之殃也。”（自“平公”至“视之”，自“文子曰君其几何”已下，新附。）非曰，和，妄人也。非诊视攻熨之专，而苟及国家，去其守以施大言，诚不足闻也。其言晋君曰：“诸侯服，不过三年；不服，不过十年。”凡医之所取，在荣卫合脉理也，然则诸侯服，则荣卫离、脉理乱，以速其死；不服，则荣卫和、脉理平，以延其年耶？○黄熊晋侯梦黄熊入于寝门，子产曰：“鮌殛于羽山，化为黄熊以入于羽渊，实为夏郊。（云云。）非曰：鮌之为夏郊也，禹之父也，非为熊也。熊之说，好事者为之。凡人之疾，魄动而气荡，视听离散，于是寐而有怪梦，罔不为也，夫何神奇之有？○韩宣子忧贫韩宣子忧贫，叔向贺之曰：“栾武子无一卒之田，（云云，上大夫一卒之田。）行刑不疚，以免于难。及桓子骄泰奢侈。（云云。）宜及于难，而赖武子之德，以没其身。及怀子改桓之行，修武子之德，而离桓子之罪，以亡于楚。（云云。”）非曰：叔向言贫之可以安，则诚然；其言栾书之德，则悖而不信。以下逆上，亦可谓行刑耶？（谓栾书杀厉公也。）前之言曰：栾书“杀厉公以厚其家”，今而曰：“无一卒之田”；前之言曰：“栾氏之诬晋国久矣”，用书之罪以逐盈，今而曰：“离桓之罪，以亡于楚”，则吾恶乎信？且人之善恶，咸系其先人，己无可力者，以是存乎简策，是替教也！○围鼓中行穆子（中行穆子，荀吴也。）帅师伐翟，围鼓。鼓人或请以城畔，穆子不受，曰：“夫以城来者，必将求利于我。夫守而二心，奸之大者也。”（自“以城来”以下，新附。鼓，白翟别邑。）非曰：城之畔而归己者有三：有逃暴而附德者，有力屈而爱死者，有反常以求利者。逃暴而附德者庥之，曰：德能致之也；力屈而爱死者，与之以不死，曰：力能加之也。皆受之。反常以求利者，德力无及焉，君子不受也。穆子曰：“夫以城来者，必将求利于我。”是焉知非向之二者耶？○具敖范献子聘于鲁。（范献子，士鞅也。）问具山、敖山，鲁人以其乡对。曰：“不为具、敖乎？”曰：“先君献、武之讳也。”（献公名具，伯禽之曾孙。武公名敖，献公之子。）献子归，曰：“人不可以不学。吾适鲁而名其二讳，为笑焉，唯不学也。”非曰：诸侯之讳，国有数十焉，尚不行于其国，他国之大夫名之，无惭焉可也。鲁有大夫公孙敖，鲁之君臣莫罪而更也，又何鄙野之不云具、敖？○董安于下邑之役。（下邑，晋之邑也。）董安于多。简子赏之，辞曰：“（云云。）今一旦为狂疾，而曰必赏汝，是以狂疾赏也，不如亡。”趣而出，乃释之。（战功曰多，安于，赵简子家臣。）非曰，功之受赏也，可传继之道也。君子虽不欲，亦必将受之。今乃遁逃以自洁也，则受赏者必耻。受赏者耻，则立功者怠，国斯弱矣。君子之为也，动以谋国。吾固不悦董子之洁也。其言若怼焉，则滋不可。（怼，徒对、杜罪二切。）○祝融（已下《郑语》。）史伯曰：“夫黎，为高辛氏火正，以淳耀敦大，天明地德，光照四海，故命之曰祝融。其功大矣！夫成天地之大功者，其子孙未尝不彰，虞、夏、商、周是也。其后皆为王公侯伯。祝融亦能昭显天地之光明，以生柔嘉材者也。其后八姓，于周未有侯伯。佐制物于前代者，昆吾为夏伯矣，（昆吾，祝融之孙。陆终第一子名樊，为己姓，封于昆吾。昆吾，卫也。夏衰，昆吾为夏伯。）大彭、豕韦为商伯矣。（大彭，陆终第三子，曰篯，为彭姓，封于大彭，谓之彭祖。豕韦，彭姓之别封豕韦彭者也。商衰，二国相继为商伯。）当周未有，融之兴者，其在羋姓乎？”（羋，音弭，楚姓也。史伯，周太史也。自“黎为高辛”至“功大矣”，自“虞夏商周”已下，新附。）非曰：以虞、舜之至也，又重之以幕，能听协风以成乐物生，（《左氏》：“自幕至于瞽瞍无违命。”注：幕，舜之先，与《国语》不同。《郑语》：“虞幕能听协风以成乐生物。”注：虞幕，舜后。虞，思也。协，和也。）而其后卒以殄灭，武王继之以陈，覆坠之不暇。尧之时，祝融无闻焉。祝融之后，昆吾、大彭、豕韦，世伯夏、商。今史伯又曰：“于周未有侯伯”，必在楚也。则尧、舜反不足祐耶？故凡言盛之及后嗣者皆勿取。○褒神桓公曰：“周其弊乎？”史伯对曰：“殆于必弊者也。（《国语》与坊本“殆于共弊”。）今王弃高明昭显，而好谗慝暗昧，恶角犀丰盈，而近顽童穷固。（云云。）训语有之，曰：‘夏之衰也，褒人之神化为二龙，以伺于王庭。（云云。）天之生此久矣，其为毒也大矣。申、缯、西戎方强，王欲杀太子以成伯服，必求之申，申人弗畀，必伐之。若伐申而缯与西戎会以伐周，周不守矣。（申，姜姓，太子宜臼之舅也。缯，姒姓。申之与国也。西戎亦党于申。王，幽王也。自“今王”已下，新附。缯，慈陵切。）非曰：史伯以幽王弃高明显昭，而好谗慝暗昧，近顽嚚穷固，黜太子以怒西戎、申、缯，于彼以取其必弊焉可也；而言褒神之流祸，是好怪者之为焉，非君子之所宜言也。○嗜芰（已下《楚语》。芰，音枝，菱也。一作“艾”，非是。）屈到嗜芰。（屈，居勿切。）将死，戒其宗老曰：（家臣曰老。宗老，为宗人者。）“苟祭我，必以芰。”及祥，宗老将荐芰，屈建命去之，（去，羌吕切。）曰：“国君有牛享，大夫有羊馈，士有豚犬之奠，庶人有鱼炙之荐。笾豆脯醢，则上下共之。不羞珍异，不陈庶侈，夫子其以私欲干国之典？”遂不用。（屈到，楚卿。屈建，到之子。自“国君”已下，新附。）非曰，门内之理恩掩义。父子，恩之至也，而芰之荐不为愆义。屈子以礼之末，忍绝其父将死之言，吾未敢贤乎尔也。苟荐其羊馈，而进芰于笾，是固不为非。《礼》之言斋也，曰：“思其所嗜。”屈建曾无思乎？且曰违而道，吾以为逆也。○祀王曰：“祀不可已乎？”对曰：“祀所以昭孝、息民、抚国家、定百姓，不可以已。夫民气纵则底，（底，著也。）底则滞，滞久不振，生乃不殖。”（王，楚昭王。对，楚平王之子子期之对也。）非曰：夫祀，先王所以佐教也，未必神之。今其曰“昭孝”焉，则可也；自“息民”以下，咸无足取焉尔。○左史倚相王孙圉聘于晋，定公飨之。赵简子鸣玉以相，问于王孙圉曰：“楚之白珩犹在乎？其为宝也几何矣？”对曰：“未尝为宝。楚之所宝者，曰观射父，又有左史倚相，能使上下说于鬼神，顺道其欲恶，使神无有怨痛于楚国。”（自“聘于晋”至“观射父”，新附。）非曰：圉之言楚国之宝，使知君子之贵于白珩可矣，而其云倚相之德者则何如哉？诚倚相之道若此，则觋之妄者，（女巫曰觋。）又何以为宝？非可以夸于敌国。○伍员（《吴语》。员，音云。）伍员伏剑而死。（鲁哀十一年死。伍员，伍奢之子子胥也，名员，事吴王夫差。夫差起师以伐越王勾践，勾践起师逆之，夫差将许越成，申胥谏之，不听。夫差乃大戒师伐齐。申胥又谏曰：“昔天以越授吴，而王弗受。今伐齐，越人恐来袭我。”不听，遂伐齐，败齐师于艾陵。既胜，乃讯申胥。申胥释剑而对曰：“员不忍称疾辟易，以见王之亲为越之擒也，员请先死。”遂自杀。其后越果灭吴。）非曰：伍子胥者，非吴之暱亲也。其始交阖闾以道，故由其谋。今于嗣君已不合，言见进则谗者胜，国无可救者。于是焉去之可也。出则以孥累于人，而又入以即死，是固非吾之所知也。然则员者果很人也欤？柳先生曰：“宋、卫、秦，皆诸侯之豪杰也。左氏忽弃不录其语，其谬耶？（谬耶，一作“何也”。）吴、越之事无他焉，举一国足以尽之，而反分为二篇，务以相乘，凡其繁芜曼衍者甚众，背理去道，以务富其语。凡读吾书者，可以类取之也。《越》之下篇尤奇峻，而其事多杂，盖非出于《左氏》。（“杂盖”字一本作“反盩”。）吾乃今知文之可以行于远也。以彼庸蔽奇怪之语，而黼黻之，金石之，用震曜后世之耳目，而读者莫之或非，反谓之近经，则知文者可不慎耶？呜呼！余黜其不臧，以救世之谬，凡六十七篇。（东坡报江季恭书云：《非国语》，鄙意不然之，但未暇著论耳。子厚之学，大率以礼乐为虚器，以天人为不相知云云。虽多，皆此类也。至于《时令》、《断刑》、《贞符》皆非是，予谓学者不可不知。）<hr>
