<h4>《集部·全唐诗·和刘补阙秋园寓兴六首》<b class="x">作者：雍陶</b></h4>
水木夕阴冷，池塘秋意多。庭风吹故叶，阶露净寒莎。愁燕窥灯语，情人见月过。砧声听已别，虫响复相和。晚花开为雨，残果落因风。独坐还吟酌，诗成酒已空。雀斗翻檐散，蝉惊出树飞。功成他日后，何必五湖归。引水新渠净，登台小径斜。人来多爱此，萧爽似仙家。晚日明丹枣，朝霜润紫梨。还因重风景，犹自有秋诗。山鸟宿檐树，水萤流洞门。无人见清景，林下自开尊。<hr>
