<h4>《集部·全唐诗·与从弟瑾同下第后出关言别》<b class="x">作者：卢纶</b></h4>
同作金门献赋人，二年悲见故园春。到阙不沾新雨露，还家空带旧风尘。杂花飞尽柳阴阴，官路逶迤绿草深。对酒已成千里客，望山空寄两乡心。出关愁暮一沾裳，满野蓬生古战场。孤村树色昏残雨，远寺钟声带夕阳。谁怜苦志已三冬，却欲躬耕学老农。流水白云寻不尽，期君何处得相逢。<hr>
