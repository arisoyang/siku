<h4>《集部·全唐诗·冬杪归陵阳别业五首》<b class="x">作者：许棠</b></h4>
无媒归别业，所向自乖心。闾里故人少，田园荒草深。浪翻全失岸，竹迸别成林。鸥鸟犹相识，时来听苦吟。冰封岩溜断，雪压砌松欹。骨肉嗟名晚，看归却泪垂。鸡犬唯随鹿，儿童只衣蓑。时因寻野叟，狂醉复狂歌。败苇迷荒径，寒蓑没坏舟。衡门终不掩，倚杖看波流。篱寒多啄雀，木落断浮烟。楚夜闻鸣雁，犹疑在塞天。<hr>
