<h4>《集部·全唐诗·同马太守听九思法师讲金刚经》<b class="x">作者：高適</b></h4>
吾师晋阳宝，杰出山河最。途经世谛间，心到空王外。鸣钟山虎伏，说法天龙会。了义同建瓴，梵法若吹籁。深知亿劫苦，善喻恒沙大。舍施割肌肤，攀缘去亲爱。招提何清净，良牧驻轻盖。露冕众香中，临人觉苑内。心持佛印久，标割魔军退。愿开初地因，永奉弥天对。<hr>
