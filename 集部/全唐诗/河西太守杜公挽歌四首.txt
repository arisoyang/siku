<h4>《集部·全唐诗·河西太守杜公挽歌四首》<b class="x">作者：岑参</b></h4>
蒙叟悲藏壑，殷宗惜济川。长安非旧日，京兆是新阡。黄霸官犹屈，苍生望已愆。唯馀卿月在，留向杜陵悬。蒿里埋双剑，松门闭万春。回瞻北堂上，金印已生尘。塞草迎军幕，边云拂使轩。至今闻陇外，戎虏尚亡魂。汲引窥兰室，招携入翰林。多君有令子，犹注世人心。<hr>
