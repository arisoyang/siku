<h4>《集部·全唐诗·岁暮自广江至新兴往复中题峡山寺四首》<b class="x">作者：许浑</b></h4>
夜醉晨方醒，孤吟恐失群。海鰌潮上见，江鹄雾中闻。未腊梅先实，经冬草自薰。树随山崦合，泉到石棱分。虎迹空林雨，猿声绝岭云。萧萧异乡鬓，明日共丝棼。水曲岩千叠，云重树百层。山风寒殿磬，溪雨夜船灯。滩涨危槎没，泉冲怪石崩。中台一襟泪，岁杪别良朋。松盖环清韵，榕根架绿阴。洞丁多斫石，蛮女半淘金。南浦惊春至，西楼送月沉。江流不过岭，何处寄归心。古木高生槲，阴池满种松。火探深洞燕，香送远潭龙。蓝坞寒先烧，禾堂晚并舂。更投何处宿，西峡隔云钟。<hr>
