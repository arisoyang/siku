<h4>《集部·全唐诗·初入峡有感》<b class="x">作者：白居易</b></h4>
上有万仞山，下有千丈水。苍苍两岸间，阔狭容一苇。瞿唐呀直泻，滟滪屹中峙。未夜黑岩昏，无风白浪起。大石如刀剑，小石如牙齿。一步不可行，况千三百里。苒箬竹蔑<img src=/i/g/QZDB.bmp>，欹危楫师趾。一跌无完舟，吾生系于此。常闻仗忠信，蛮貊可行矣。自古漂沉人，岂尽非君子。况吾时与命，蹇舛不足恃。常恐不才身，复作无名死。<hr>
