<h4>《集部·全唐诗·武功县中作三十首》<b class="x">作者：姚合</b></h4>
县去帝城远，为官与隐齐。马随山鹿放，鸡杂野禽栖。绕舍惟藤架，侵阶是药畦。更师嵇叔夜，不拟作书题。因病多收药，缘餐学钓鱼。养身成好事，此外更空虚。簿书销眼力，杯酒耗心神。早作归休计，深居养此身。移花兼蝶至，买石得云饶。且自心中乐，从他笑寂寥。读书多旋忘，赊酒数空还。长羡刘伶辈，高眠出世间。上山方觉老，过寺暂忘愁。三考千馀日，低腰不拟休。鬓发寒唯短，衣衫瘦渐长。自嫌多检束，不似旧来狂。野客嫌知印，家人笑买琴。只应随分过，已是错弥深。就架题书目，寻栏记药窠。到官无别事，种得满庭莎。竟日多无食，连宵不闭门。斋心调笔砚，唯写五千言。酒户愁偏长，诗情病不开。可曾衙小吏，恐谓踏青苔。野客教长醉，高僧劝早归。不知何计是，免与本心违。岐路荒城少，烟霞远岫多。同官数相引，下马上西坡。梦觉空堂月，诗成满砚冰。故人多得路，寂寞不相称。醉卧谁知叫，闲书不著行。人间长检束，与此岂相当。秋灯照树色，寒雨落池声。好是吟诗夜，披衣坐到明。还往嫌诗僻，亲情怪酒颠。谋身须上计，终久是归田。听琴知道性，寻药得诗题。谁更能骑马，闲行只杖藜。守官常卧病，学道别称名。小有洞中路，谁能引我行。惊禽时并起，闲客数相逢。旧国萧条思，青山隔几重。惊蝶遗花蕊，游蜂带蜜香。唯愁明早出，端坐吏人旁。净爱山僧饭，闲披野客衣。谁怜幽谷鸟，不解入城飞。从僧乞净水，凭客报闲书。白发谁能镊，年来四十馀。久贫还易老，多病懒能医。道友应相怪，休官日已迟。醉卧疑身病，贫居觉道宽。新诗久不写，自算少人看。道友怜蔬食，吏人嫌草书。须为长久事，归去自耕锄。饮酒多成病，吟诗易长愁。殷勤问渔者，暂借手中钩。点笔图云势，弹琴学鸟声。今朝知县印，梦里百忧生。印朱沾墨砚，户籍杂经书。月俸寻常请，无妨乏斗储。拜别登朝客，归依炼药翁。不知还往内，谁与此心同。<hr>
