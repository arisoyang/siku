<h4>《集部·全唐诗·峡哀》<b class="x">作者：孟郊</b></h4>
昔多相与笑，今谁相与哀。峡哀哭幽魂，噭噭风吹来。堕魄抱空月，出没难自裁。齑粉一闪间，春涛百丈雷。峡水声不平，碧沲牵清洄。沙棱箭箭急，波齿龂龂开。呀彼无底吮，待此不测灾。谷号相喷激，石怒争旋回。古醉有复乡，今缧多为能。字孤徒仿佛，衔雪犹惊猜。薄俗少直肠，交结须横财。黄金买相吊，幽泣无馀漼。我有古心意，为君空摧颓。花木叠宿春，风飙凝古秋。幽怪窟穴语，飞闻肸蚃流。沉哀日已深，衔诉将何求。破魂一两点，凝幽数百年。峡晖不停午，峡险多饥涎。树根锁枯棺，孤骨袅袅悬。树枝哭霜栖，哀韵杳杳鲜。逐客零落肠，到此汤火煎。性命如纺绩，道路随索缘。奠泪吊波灵，波灵将闪然。怪光闪众异，饿剑唯待人。老肠未曾饱，古齿崭岩嗔。嚼齿三峡泉，三峡声龂龂。既非皋陶吏，空食沉狱魂。潜怪何幽幽，魄说徒云云。峡听哀哭泉，峡吊鳏寡猿。峡声非人声，剑水相劈翻。斯谁士诸谢，奏此沉苦言。石齿嚼百泉，石风号千琴。幽哀莫能远，分雪何由寻。月魄高卓卓，峡窟清沉沉。衔诉何时明，抱痛已不禁。犀飞空波涛，裂石千嶔岑。潜石齿相锁，沉魂招莫归。恍惚清泉甲，斑斓碧石衣。饿咽潺湲号，涎似泓浤肥。峡青不可游，腥草生微微。巴谷蛟螭心，巴乡魍魉亲。啖生不问贤，至死独养身。腥语信者谁，拗歌欢非真。仄田无异稼，毒水多狞鳞。异类不可友，峡哀哀难伸。峡旅多窜官，峡氓多非良。滑心不可求，滑习积已长。漠漠涎雾起，龂龂涎水光。渴贤如之何，忽在水中央。骇智蹶众命，蕴腥布深萝。齿泉无底贫，锯涎在处多。仄树鸟不巢，踔<img src=/i/g/QEXZ.bmp>猿相过。峡哀不可听，峡怨其奈何。<hr>
