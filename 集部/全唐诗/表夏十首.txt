<h4>《集部·全唐诗·表夏十首》<b class="x">作者：元稹</b></h4>
夏风多暖暖，树木有繁阴。新笋紫长短，早樱红浅深。烟花云幕重，榴艳朝景侵。华实各自好，讵云芳意沉。僮儿拂巾箱，鸦轧深林井。心到物自闲，何劳远箕颍。露叶倾暗光，流星委馀素。但恐清夜徂，讵悲朝景暮。玉委有馀润，飙驰无去踪。何如捧云雨，喷毒随蛟龙。裁红起高焰，缀绿排新萼。凭此遣幽怀，非言念将谑。佳人不在此，恨望阶前立。忽厌夏景长，今春行已及。当时客自适，运去谁能矫。莫厌夏虫多，蜩螗定相扰。朝来各飞去，雄雌梁上呼。养子将备老，恶儿那胜无。正被黄牛旋，难期白帝下。我在平地行，翻忧济川者。逝者良自苦，今人反为欢。哀哉徇名士，没命求所难。<hr>
