<h4>《集部·全唐诗·和浔阳宰感旧绝句五首》<b class="x">作者：李中</b></h4>
追感古今情不已，竹轩闲取史书看。欲亲往哲无因见，空树临风襟袖寒。浔阳物景真难及，练泻澄江最好看。曾上虚楼吟倚槛，五峰擎雪照人寒。园林春媚千花发，烂熳如将画障看。惟爱松筠多冷淡，青青偏称雪霜寒。知君百里鸣琴处，公退千山尽日看。政化有同风偃草，更将馀力拯孤寒。昔岁寻芳忻得侣，江堤物景尽情看。就中吟恋垂杨下，撼起啼莺晚吹寒。<hr>
