<h4>《集部·全唐诗·遣兴十首》<b class="x">作者：元稹</b></h4>
始见梨花房，坐对梨花白。行看梨叶青，已复梨叶赤。严霜九月半，危蒂几时客。况有高高原，秋风四来迫。城中百万家，冤哀杂丝管。草没奉诚园，轩车昔曾满。严霜荡群秽，蓬断麻亦折。独立转亭亭，心期凤凰别。中有合欢蕊，池枯难遽呈。凉宵露华重，低徊当月明。炎夏火再伏，清商暗回飙。寄言抱志士，日月东西跳。人生负俊健，天意与光华。莫学蚯蚓辈，食泥近土涯。择才不求备，任物不过涯。用人如用己，理国如理家。里中无老少，唤作癫儿郎。一日风云会，横行归故乡。老人在南极，地远光不发。见则寿圣明，愿照高高阙。光阴本跳踯，功业劳苦辛。一到江陵郡，三年成去尘。<hr>
