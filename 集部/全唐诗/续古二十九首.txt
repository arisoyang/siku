<h4>《集部·全唐诗·续古二十九首》<b class="x">作者：陈陶</b></h4>
大尧登宝位，麟凤焕宸居。海曲沾恩泽，还生比目鱼。轩辕承化日，群凤戏池台。大朴衰丧后，仲尼生不来。矻矻蓬舍下，慕君麒麟阁。笑杀王子乔，寥天乘白鹤。吴洲采芳客，桂棹木兰船。日晚欲有寄，裴回春风前。南国珊瑚树，好裁天马鞭。鱼龙不解语，海曲空蝉娟。秦国饶罗网，中原绝麟凤。万乘巡海回，鲍鱼空相送。秦作东海桥，中州鬼辛苦。纵得跨蓬莱，群仙亦飞去。范子相句践，灭吴成大勋。虽然五湖去，终愧磻溪云。战地三尺骨，将军一身贵。自古若吊冤，落花少于泪。汉家三殿色，恩泽若飘风。今日黄金屋，明朝长信宫。山鸡理毛羽，自言胜乌鸢。一朝逢鸑鷟，羞死南海边。魏宫薛家女，秀色倾三殿。武帝鼎湖归，一身似秋扇。学古三十载，犹依白云居。每览班超传，令人慵读书。朝为杨柳色，暮作芙蓉好。春风若有情，江山相逐老。曾梦诸侯笑，康囚议脱枷。千根池底藕，一朵火中花。<hr>
