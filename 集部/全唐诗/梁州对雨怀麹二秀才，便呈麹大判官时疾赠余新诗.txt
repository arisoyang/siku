<h4>《集部·全唐诗·梁州对雨怀麹二秀才，便呈麹大判官时疾赠余新诗》<b class="x">作者：岑参</b></h4>
江上云气黑，<img src=/i/g/QGXG.bmp>山昨夜雷。水恶平明飞，雨从嶓冢来。濛濛随风过，萧飒鸣庭槐。隔帘湿衣巾，当暑凉幽斋。麹生住相近，言语阻且乖。卧疾不见人，午时门始开。终日看本草，药苗满前阶。兄弟早有名，甲科皆秀才。二人事慈母，不弱古老莱。昨叹携手迟，未尽平生怀。爱君有佳句，一日吟几回。<hr>
