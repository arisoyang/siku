<h4>《集部·全唐诗·步虚词十九首》<b class="x">作者：韦渠牟</b></h4>
玉简真人降，金书道箓通。烟霞方蔽日，云雨已生风。四极威仪异，三天使命同。那将人世恋，不去上清宫。镂玉留新诀，雕金得旧编。不知飞鸾鹤，更有几人仙。骑吏排龙虎，笙歌走凤凰。天高人不见，暗入白云乡。凤篆文初定，龙泥印已开。何须生羽翼，始得上瑶台。几处留丹灶，何时种玉田。一朝骑白虎，直上紫微天。扣齿风雷响，挑灯日月光。仙云在何处，仿佛满空堂。执节仙童小，烧香玉女春。应须绝岩内，委曲问皇人。召岳驰旌节，驱雷发吏兵。云车降何处，斋室有仙卿。凤曲凝犹吹，龙骖俨欲前。真文几时降，知在永和年。羽节分明授，霞衣整顿裁。应缘五云使，教上列仙来。九转风烟合，千年井灶馀。参差从太一，寿等混元初。一室心偏静，三天夜正春。灵官竟谁降，仙相有夫人。竞把琉璃盏，都倾白玉浆。霞衣最芬馥，苏合是灵香。暮雨裴回降，仙歌宛转听。谁逢玉妃辇，应检九真经。羽袖挥丹凤，霞巾曳彩虹。飘飖九霄外，下视望仙宫。雾縠笼绡带，云屏列锦霞。瑶台千万里，不觉往来赊。扣齿端金简，焚香检玉经。仙宫知不远，只近太微星。金化颜应驻，云飞鬓不秋。仍闻碧海上，更用玉为楼。酿玉当成酒，烧金且转丹。何妨五色绶，次第给仙官。<hr>
