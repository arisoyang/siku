<h4>《集部·全唐诗·倬彼我系》<b class="x">作者：王勃</b></h4>
倬彼我系，出自有周。分疆锡社，派别支流。居卫仕宋，臣嬴相刘。乃武乃文，或公或侯。礼丧贤隐，时屯道闭。王室如毁，生人多殪。田彼河曲，家乎汾浦。天未厌乱，吾将谁辅。欲及时也，夫岂愿焉。其位虽屈，其言则传。礼乐咸若，诗书具草。贻厥孙谋，永为家宝。思屏人事，克终前烈。于嗟代网，卒余来绁。夫岂不怀，高山仰止。愿言毓德，啜菽饮水。今我不养，岁月其滔。黾勉从役，岂敢告劳。名存实爽，负信愆义。静言遐思，中心是愧。<hr>
