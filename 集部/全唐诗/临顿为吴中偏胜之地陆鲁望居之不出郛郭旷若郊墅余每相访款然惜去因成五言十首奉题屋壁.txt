<h4>《集部·全唐诗·临顿为吴中偏胜之地陆鲁望居之不出郛郭旷若郊墅余每相访款然惜去因成五言十首奉题屋壁》<b class="x">作者：皮日休</b></h4>
一方萧洒地，之子独深居。绕屋亲栽竹，堆床手写书。高风翔砌鸟，暴雨失池鱼。暗识归山计，村边买鹿车。静窗悬雨笠，闲壁挂烟匏。支遁今无骨，谁为世外交。趁泉浇竹急，候雨种莲忙。更葺园中景，应为顾辟疆。坏堑生鱼沫，颓檐落燕儿。空将绿蕉叶，来往寄闲诗。鹤静共眠觉，鹭驯同钓归。生公石上月，何夕约谭微。诗任传渔客，衣从递酒家。知君秋晚事，白帻刈胡麻。玄想凝鹤扇，清斋拂鹿冠。梦魂无俗事，夜夜到金坛。倚杉闲把易，烧朮静论玄。赖有包山客，时时寄紫泉。薜蔓任遮壁，莲茎卧枕盆。明朝有忙事，召客斫桐孙。云态不知骤，鹤情非会徵。画臣谁奉诏，来此写姜肱。<hr>
