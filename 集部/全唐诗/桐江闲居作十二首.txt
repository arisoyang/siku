<h4>《集部·全唐诗·桐江闲居作十二首》<b class="x">作者：贯休</b></h4>
木落雨翛翛，桐江古岸头。拟归仙掌去，刚被谢公留。猛烧侵茶坞，残霞照角楼。坐来还有意，流水面前流。壁画连山润，仙钟扣月清。何须结西社，大道本无生。数只飞来鹤，成堆读了经。何妨似支遁，骑马入青冥。独自收槠叶，教童探柏瓤。王孙莫指笑，淡泊味还长。乳鼠穿荒壁，溪龟上净盆。因知无事贵，言外更无言。树叠藏仙洞，山蒸足爆雷。从他嫌复笑，门更不曾开。诸境教人认，荒榛引烧烧。吾皇礼金骨，谁□美南朝。浮藓侵蛩穴，微阳落鹤巢。还如山里日，门更绝人敲。珠翠笼金像，风泉洒玉琴。孰知吾所适，终不是心心。红泉香滴沥，丹桂冷扶疏。唯有西溪叟，时时到弊庐。水汲冰溪滑，钟撞雪阁危。从来多自省，不学拟何为。村童顽似铁，山菜硬如莎。唯有前山色，窗中无奈何。<hr>
