<h4>《集部·全唐诗·游长宁公主流杯池二十五首》<b class="x">作者：上官昭容</b></h4>
逐仙赏，展幽情，逾昆阆，迈蓬瀛。檀栾竹影，飙<img src=/i/g/QF52.bmp>松声。不烦歌吹，自足娱情。枝条郁郁，文质彬彬。山林作伴，松桂为邻。莫论圆峤，休说方壶。何如鲁馆，即是仙都。凿山便作室，凭树即为楹。公输与班尔，从此遂韬声。斗雪梅先吐，惊风柳未舒。直愁斜日落，不畏酒尊虚。跂石聊长啸，攀松乍短歌。除非物外者，谁就此经过。书引藤为架，人将薜作衣。此真攀玩所，临睨赏光辉。石画妆苔色，风梭织水文。山室何为贵，唯馀兰桂熏。渐觉心神逸，俄看云雾低。莫怪人题树，只为赏幽栖。携琴侍叔夜，负局访安期。不应题石壁，为记赏山时。岩壑恣登临，莹目复怡心。风篁类长笛，流水当鸣琴。暂游仁智所，萧然松桂情。寄言栖遁客，勿复访蓬瀛。傍池聊试笔，倚石旋题诗。豫弹山水调，终拟从钟期。沁水田园先自多，齐城楼观更无过。倩语张骞莫辛苦，人今从此识天河。参差碧岫耸莲花，潺湲绿水莹金沙。何须远访三山路，人今已到九仙家。凭高瞰险足怡心，菌阁桃源不暇寻。馀雪依林成玉树，残霙点岫即瑶岑。<hr>
