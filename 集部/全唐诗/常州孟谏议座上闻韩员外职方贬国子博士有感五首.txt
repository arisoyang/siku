<h4>《集部·全唐诗·常州孟谏议座上闻韩员外职方贬国子博士有感五首》<b class="x">作者：卢仝</b></h4>
忽见除书到，韩君又学官。死生纵有命，人事始知难。烈火先烧玉，庭芜不养兰。山夫与刺史，相对两巑岏。孤宦心肝直，天王苦死嗔。朝廷无谏议，谁是雪韩人。爵服何曾好，荷衣已惯缝。朝官莫相识，归去老岩松。禄位埋坑阱，康庄垒剑棱。公卿共惜取，莫遣玉山崩。功名生地狱，礼教死天囚。莫言耕种好，须避蒺藜秋。<hr>
