<h4>《集部·全唐诗·初冬从幸汉故青门应制》<b class="x">作者：沈佺期</b></h4>
汉王建都邑，渭水对青门。朝市俱东逝，坟陵共北原。荒凉萧相阙，芜没邵平园。全盛今何在，英雄难重论。故基仍岳立，遗堞尚云屯。当极土功壮，安知人力烦。天游戒东首，怀昔驻龙轩。何必金汤固，无如道德藩。微臣谅多幸，参乘偶殊恩。预此陈古事，敢奏兴亡言。<hr>
