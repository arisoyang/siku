<h4>《集部·全唐诗·山居八咏》<b class="x">作者：常达</b></h4>
身闲依祖寺，志僻性多慵。少室遗真旨，层楼起暮钟。啜茶思好水，对月数诸峰。有问山中趣，庭前是古松。远树猿长啸，层岩日乍明。更堪论的意，林下笋新生。溪浸山光冷，秋凋木叶黄。时提祖师意，欹石看斜阳。心闲怜水石，身老怯霜风。为报参玄者，山山月色同。汲水和烟酌，栽松带雪移。好听玄旨处，猿啸岭南枝。漏转寒更急，灯残冷焰微。太虚同万象，相谓话玄微。禅心清石室，蝶翅覆花英。好听谈玄处，乔松鹤数声。月满真如净，花开觉树芳。庭前莺啭处，时听语圆常。<hr>
