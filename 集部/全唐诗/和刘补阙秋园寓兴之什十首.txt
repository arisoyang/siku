<h4>《集部·全唐诗·和刘补阙秋园寓兴之什十首》<b class="x">作者：朱庆馀</b></h4>
闲园清气满，新兴日堪追。隔水蝉鸣后，当檐雁过时。雨馀槐穟重，霜近药苗衰。不以朝簪贵，多将野客期。深篱藏白菌，荒蔓露青匏。几见中宵月，清光坠树梢。静逢山鸟下，幽称野僧过。几许新开菊，闲从落叶和。墙高微见寺，林静远分山。吟足期相访，残阳自掩关。每因逢石坐，多见抱书行。入夜听疏杵，遥知耿此情。碧石当莎径，寒烟冒竹林。杯瓢闲寄咏，清绝是知音。石脉潜通井，松枝静离尘。残蔬得晴后，又见一番新。云从高处望，琴爱静时弹。正去重阳近，吟秋意未阑。积润苔纹厚，迎寒荠叶稠。闲来寻古画，未废执茶瓯。宿客论文静，闲灯落烬重。无穷林下意，真得古人风。<hr>
