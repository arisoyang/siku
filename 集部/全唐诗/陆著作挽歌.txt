<h4>《集部·全唐诗·陆著作挽歌》<b class="x">作者：储光羲</b></h4>
世业江湖侧，郊原休沐处。独言五日归，未道千秋去。乡亭春水绿，昌阁寒光暮。昔为昼锦游，今成逝川路。送客异他日，还舟殊昔年。华亭有明日，长向陇头悬。明道俟良佐，惟贤初薄游。生涯一朝尽，寂寞夜台幽。朝夕既论思，春秋仍书事。何言鲁声伯，忽下琼珠泪。寒水落南浦，月华虚北堂。松门一长想，仿佛见清扬。<hr>
