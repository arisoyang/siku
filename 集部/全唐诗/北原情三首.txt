<h4>《集部·全唐诗·北原情三首》<b class="x">作者：刘言史</b></h4>
错莫天色愁，挽歌出重闉。谁家白网车，送客入幽尘。铭旌下官道，葬舆去辚辚。萧条黄蒿中，奠酒花翠新。米雪晚霏微，墓成悄无人。乌鸢下空地，烟火残荒榛。生人更多苦，入户事盈身。营营日易深，却到不得频。寂寥孤隧头，草绿棠梨春。近来送葬人，亦去闻归声。岂能车轮疾，渐是墓侵城。城中人不绝，哀挽相次行。莫非北邙后，重向洛城生。叠叠葬相续，土乾草已绿。列纸泻壶浆，空向春云哭。<hr>
