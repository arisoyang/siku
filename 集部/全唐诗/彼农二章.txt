<h4>《集部·全唐诗·彼农二章》<b class="x">作者：陆龟蒙</b></h4>
世路浇险，淳风荡除。彼农家流，犹存厥初。藁焉而席，茨焉而居。首乱如葆，形枯若腒。大耋既鲐，童子未<img src=/i/g/QCDE.bmp>。以负以载，悉薅悉鉏，我慕圣道，我耽古书。小倦于学，时游汝庐。有饭一盛，莫盐莫蔬。有繻一缇，不襟不祛。所谓饥寒，汝何逭欤。野有遗穗。今夏南亩，旱气赤地。遭其丰凶，概敛无二。退输弗供，进诉弗视。号于旻天，以血为泪。孟子有言，王无罪岁。诗之穷辞，以嫉悍吏。<hr>
