<h4>《集部·全唐诗·终南幽居献苏侍郎三首时拜太祝未上》<b class="x">作者：储光羲</b></h4>
暮春天气和，登岭望层城。朝日悬清景，巍峨宫殿明。圣君常临朝，达士复悬衡。道近无艮足，归来卧山楹。灵阶曝仙书，深室炼金英。春岩松柏秀，晨路鹍鸡鸣。羽化既有言，无然悲不成。深林开一道，青嶂成四邻。平明去采薇，日入行刈薪。云归万壑暗，雪罢千崖春。始看玄鸟来，已见瑶华新。寄言搴芳者，无乃后时人。时有清风至，侧闻樵采音。凤凰鸣南冈，望望隔层岑。既言山路远，复道溪流深。偓佺空中游，虬龙水间吟。何当见轻翼，为我达远心。<hr>
