<h4>《集部·全唐诗·吊卢殷》<b class="x">作者：孟郊</b></h4>
诗人多清峭，饿死抱空山。白云既无主，飞出意等闲。久病床席尸，护丧童仆孱。故书穷鼠啮，狼藉一室间。君归新鬼乡，我面古玉颜。羞见入地时，无人叫追攀。百泉空相吊，日久哀潺潺。邙风噫孟郊，嵩秋葬卢殷。北邙前后客，相吊为埃尘。北邙棘针草，泪根生苦辛。烟火不自暖，筋力早已贫。幽荐一杯泣，泻之清洛滨。添为断肠声，愁杀长别人。哭弦多煎声，恨涕有馀摧。噫贫气已焚，噫死心更灰。梦世浮闪闪，泪波深洄洄。薤歌一以去，蒿闭不复开。可怜无子翁，蚍蜉缘病肌。挛卧岁时长，涟涟但幽噫。幽噫虎豹闻，此外相访稀。至亲唯有诗，抱心死有归。河南韩先生，后君作因依。磨一片嵌岩，书千古光辉。可惜千首文，闪如一朝花。零落难苦言，起坐空惊嗟。戆叟老壮气，感之为忧云。所忧唯一泣，古今相纷纷。平生与君说，逮此俱云云。醉啜二杯酿，名郁一县香。寺中摘梅花，园里翦浮芳。高嗜绿蔬羹，意轻肥腻羊。吟哦无滓韵，言语多古肠。白首忽然至，盛年如偷将。清浊俱莫追，何须骂沧浪。少年哭酒时，白发亦已侵。老年哭酒时，声韵随生沉。寄言哭酒宾，勿作登封音。登封徒放声，天地竟难寻。非子病无泪，非父念莫劳。如何裁亲疏，用礼如用刀。孤丧鲜匍匐，闭哀抱郁陶。烦他手中葬，诚信焉能褒。嗟嗟无子翁，死弃如脱毛。前古文可数，今人文亦灵。高名称谪仙，升降曾莫停。有文死更香，无文生亦腥。为君铿好辞，永传作谧宁。<hr>
