<h4>《集部·全唐诗·乐大夫挽词五首》<b class="x">作者：骆宾王</b></h4>
可叹浮生促，吁嗟此路难。丘陵一起恨，言笑几时欢。萧索郊埏晚，荒凉井径寒。谁当门下客，独见有任安。返照寒无影，穷泉冻不流。居然同物化，何处欲藏舟。城郭犹疑是，原陵稍觉非。九原如可作，千载与谁归。草露当春泣，松风向暮哀。宁知荒垄外，吊鹤自裴徊。华表迎千岁，幽扃送百年。独嗟流水引，长掩伯牙弦。<hr>
