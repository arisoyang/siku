<h4>《集部·全唐诗·三叹》<b class="x">作者：元稹</b></h4>
孤剑锋刃涩，犹能神彩生。有时雷雨过，暗吼阗阗声。主人閟灵宝，畏作升天行。淬砺当阳铁，刻为干镆名。远求鸊鹈莹，同用玉匣盛。颜色纵相类，利钝颇相倾。雄为光电烻，雌但深泓澄。龙怒有奇变，青蛇终不惊。飞驰岁云暮，感念雏在泥。顾影不自暖，寄尔蟠桃鸡。驯养岂无愧，类族安得齐。愿言成羽翼，奋翅凌丹梯。长恐绝遗类，不复蹑云霓。非无駉駉者，鹤意不在鸡。春来筋骨瘦，吊影心亦迷。自此渥洼种，应生浊水泥。<hr>
