<h4>《集部·全唐诗·文献太子挽歌词五首》<b class="x">作者：徐铉</b></h4>
国有承祧重，人知秉哲尊。清风来望苑，遗烈在东藩。此日升缑岭，何因到寝门。天高不可问，烟霭共昏昏。露泣承华月，风惊丽正尘。空馀商岭客，行泪下宜春。百揆方时叙，重离遂不融。故臣偏感咽，曾是叹三穷。盛烈传彝鼎，遗文被乐章。君臣知己分，零泪乱无行。楚客来何补，缑山去莫追。回瞻飞盖处，掩袂不胜悲。<hr>
