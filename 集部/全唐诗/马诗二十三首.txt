<h4>《集部·全唐诗·马诗二十三首》<b class="x">作者：李贺</b></h4>
龙脊贴连钱，银蹄白踏烟。无人织锦韂，谁为铸金鞭。忽忆周天子，驱车上玉山。鸣驺辞凤苑，赤骥最承恩。大漠山如雪，燕山月似钩。何当金络脑，快走踏清秋。西母酒将阑，东王饭已干。君王若燕去，谁为拽车辕。飂叔去匆匆，如今不豢龙。夜来霜压栈，骏骨折西风。内马赐宫人，银鞯刺骐驎。午时盐坂上，蹭蹬溘风尘。宝玦谁家子，长闻侠骨香。堆金买骏骨，将送楚襄王。不从桓公猎，何能伏虎威。一朝沟陇出，看取拂云飞。白铁剉青禾，砧间落细莎。世人怜小颈，金埒畏长牙。萧寺驮经马，元从竺国来。空知有善相，不解走章台。暂系腾黄马，仙人上彩楼。须鞭玉勒吏，何事谪高州。武帝爱神仙，烧金得紫烟。厩中皆肉马，不解上青天。<hr>
