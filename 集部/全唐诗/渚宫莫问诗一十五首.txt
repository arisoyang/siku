<h4>《集部·全唐诗·渚宫莫问诗一十五首》<b class="x">作者：齐己</b></h4>
莫问疏人事，王侯已任伊。不妨随野性，还似在山时。静入无声乐，狂抛正律诗。自为仍自爱，清净里寻思。梦外春桃李，心中旧薜萝。浮生此不悟，剃发竟如何。赤水珠何觅，寒山偈莫吟。谁同论此理，杜口少知音。迹绝为真隐，机忘是大还。终当学支遁，买取个青山。乐矣贤颜子，穷乎圣仲尼。已过知命岁，休把运行推。好鹤曾为客，真龙或作蛇。踌蹰自回首，日脚背楼斜。坏衲凉天拥，玄文静夜披。善哉温伯子，言望至公知。簪履三千外，形骸六十馀。旧峰呵练若，松径接匡庐。礼许无拘检，诗推异辈流。东林未归得，摇落楚江头。分已疏知旧，诗还得意新。多才碧云客，时或此相亲。四面苔围绿，孤窗雨洒斑。梦寻何处去，秋色水边山。夏□松边坐，秋光水畔行。更无时忌讳，容易得题成。句早逢名匠，禅曾见祖师。冥搜与真性，清外认扬眉。坐卧身多倦，经行骨渐疲。分明说此苦，珍重竺乾师。坐觉心心默，行思步步冰。终归石房里，一点夜深灯。<hr>
