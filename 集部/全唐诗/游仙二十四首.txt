<h4>《集部·全唐诗·游仙二十四首》<b class="x">作者：吴筠</b></h4>
启册观往载，摇怀考今情。终古已寂寂，举世何营营。悟彼众仙妙，超然含至精。凝神契冲玄，化服凌太清。心同宇宙广，体合云霞轻。翔风吹羽盖，庆霄拂霓旌。龙驾朝紫微，后天保令名。岂如寰中士，轩冕矜暂荣。吾方遗喧嚣，立节慕高举。解兹区中恋，结彼霄外侣。谁谓天路遐，感通自无阻。凌晨吸丹景，入夜饮黄月。百关弥调畅，方寸益清越。栖神合虚无，洞览周恍惚。不觉随玉皇，焚香诣金阙。体妙尘累隔，心微玄化并。一朝出天地，亿载犹童婴。使我齐浩劫，萧萧宴玉清。畴昔希道念，而今果天矜。岂非阴功著，乃致白日升。焉用过洞府，吾其越朱陵。结驾从之游，飘飘出天垂。不理人自化，神凝物无疵。因知至精感，足以和四时。霞液朝可饮，虹芝晚堪食。啸歌自忘心，腾举宁假翼。保寿同三光，安能纪千亿。海若宁洪涛，羲和止奔驭。五云结层阁，八景动飞舆。青霞正可挹，丹椹时一遇。留我宴玉堂，归轩不令遽。导我升绛府，长驱出天杪。阳灵赫重晖，四达何皎皎。为尔流飘风，群生遂无夭。若华拂流影，不使白日匿。倾曦复亭午，六合无暝色。道化随感迁，此理谁能测。依依远人寰，去去迩帝乡。上超星辰纪，下视日月光。倏已过太微，天居焕煌煌。鸿炉发灵香，广庑张钧天。玉醴洽中座，霞膏充四筵。良期无终极，俯仰移亿年。飞虬跃庆云，翔鹤抟灵风。郁彼玉京会，仙期六合同。结虚成万有，高妙咸可玩。玉山郁嵯峨，琅海杳无岸。暂赏过千椿，遐龄谁复算。灵幡七曜动，琼障九光开。凤舞龙璈奏，虬轩殊未回。灵风生太漠，习习吹人襟。体混希微广，神凝空洞深。萧然宇宙外，自得乾坤心。眇彼埃尘中，争奔声利途。百龄宠辱尽，万事皆为虚。自昔无成功，安能与尔俱。将期驾云景，超迹升天衢。羽服参烟霄，童颜皎冰雪。隐符千魔骇，鸣玉万帝悦。遂使区宇中，祅气永沦灭。烛龙发神曜，阴野弥焕炳。导达三气和，驱除六天静。玉楼互相晖，烟客何秀颖。一举流霞津，千年在俄顷。天人何济济，高会碧堂中。列侍奏云歌，真音满太空。千年紫柰熟，四劫灵瓜丰。斯乐异荒宴，陶陶殊未终。且盼蓬壶近，谁言昆阆遥。悠悠竟安适，仰赴三天朝。大空含常明，八外无隐障。鸾凤有逸翮，泠然恣飘飏。寥寥唯玄虚，至乐在神王。灵景何灼灼，祥风正寥寥。啸歌振长空，逸响清且柔。遨嬉无迹赏，顾眄皆真俦。不疾而自速，万天俄已周。变通有常性，合散无定质。不行迅飞电，隐曜光白日。玄栖忘玄深，无得固无失。<hr>
