<h4>《集部·全唐诗·塞外三首》<b class="x">作者：郑愔</b></h4>
塞外萧条望，征人此路赊。边声乱朔马，秋色引胡笳。遥嶂侵归日，长城带晚霞。断蓬飞古戍，连雁聚寒沙。海暗云无叶，山春雪作花。丈夫期报主，万里独辞家。戎旆霜旋重，边裘夜更轻。将军犹转战，都尉不成名。折柳悲春曲，吹笳断夜声。明年汉使返，须筑受降城。玉塞朔风起，金河秋月团。边声入鼓吹，霜气下旌竿。海外归书断，天涯旅鬓残。子卿犹奉使，常向节旄看。<hr>
