<h4>《集部·全唐诗·同乐天和微之深春二十首》<b class="x">作者：刘禹锡</b></h4>
何处深春好，春深万乘家。宫门皆映柳，辇路尽穿花。池色连天汉，城形象帝车。旌旗暖风里，猎猎向西斜。桥峻通星渚，楼暄近日车。层城十二阙，相对日西斜。玉馔堂交印，沙堤柱碍车。多门一已闭，直道更无斜。节院收衙队，球场簇看车。广筵歌舞散，书号夕阳斜。欲进宫人食，先薰命妇车。晚归长带酒，冠盖任倾斜。宾客珠成履，婴孩锦缚车。画堂帘幕外，来去燕飞斜。盗息无鸣鼓，朝回自走车。能令帝城外，不敢径由斜。傲客多凭酒，新姬苦上车。公门吏散后，风摆戟衣斜。云是淮王宅，风为列子车。古坛操简处，一径入林斜。醉酒一千日，贮书三十车。雉衣从露体，不敢有馀斜。国乐呼联辔，行厨载满车。归来看理曲，灯下宝钗斜。已臂鹰随马，连催妓上车。城南踏青处，村落逐原斜。饮馔开华幄，笙歌出钿车。兴酣樽易罄，连泻酒瓶斜。荐听诸侯乐，来随计吏车。杏园抛曲处，挥袖向风斜。追逐同游伴，平章贵价车。从来不堕马，故遣髻鬟斜。妆坏频临镜，身轻不占车。秋千争次第，牵拽彩绳斜。野径宜行乐，游人尽驻车。菜园篱落短，遥见桔槔斜。四字香书印，三乘壁画车。迟回听句偈，双树晚阴斜。栉比栽篱槿，咿哑转井车。可怜高处望，棋布不曾斜。笑击羊皮鼓，行牵犊颔车。中庭贪夜戏，不觉玉绳斜。<hr>
