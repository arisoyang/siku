<h4>《集部·全唐诗·闲居遣怀十首》<b class="x">作者：姚合</b></h4>
身外无徭役，开门百事闲。倚松听唳鹤，策杖望秋山。萍任连池绿，苔从匝地斑。料无车马客，何必扫柴关。情性僻难改，愁怀酒为除。谁能思此计，空备满床书。赊酒风前酌，留僧竹里棋。同人笑相问，羡我足闲时。道侣怜栽药，高人笑养鱼。优游随本性，甘被弃慵疏。看月嫌松密，垂纶爱水深。世间多少事，无事可关心。青云非失路，白发未相干。以此多携解，将心但自宽。演步怜山近，闲眠厌客频。市朝曾不到，长免满衣尘。懒拜腰肢硬，慵趋礼乐生。业文随日遣，不是为求名。好酒盈杯酌，闲诗任笔酬。凉风从入户，云水更宜秋。被酒长酣思，无愁可上颜。何言归去事，著处是青山。<hr>
