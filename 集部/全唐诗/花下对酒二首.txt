<h4>《集部·全唐诗·花下对酒二首》<b class="x">作者：白居易</b></h4>
蔼蔼江气春，南宾闰正月。梅樱与桃杏，次第城上发。红房烂簇火，素艳纷团雪。香惜委风飘，愁牵压枝折。楼中老太守，头上新白发。冷澹病心情，暄和好时节。故园音信断，远郡亲宾绝。欲问花前尊，依然为谁设。年芳与时景，顷刻犹衰变。况是血肉身，安能长强健。人心苦迷执，慕贵忧贫贱。愁色常在眉，欢容不上面。况吾头半白，把镜非不见。何必花下杯，更待他人劝。<hr>
