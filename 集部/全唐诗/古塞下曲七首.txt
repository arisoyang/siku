<h4>《集部·全唐诗·古塞下曲七首》<b class="x">作者：贯休</b></h4>
下营依遁甲，分帅把河隍。地使人心恶，风吹旗焰荒。搜山得探卒，放火猎黄羊。唯有南飞雁，声声断客肠。旗插蒸沙堡，枪担卓槊泉。萧条寒日落，号令彻穷边。汉月堂堂上，胡云惨惨微。黄河冰已合，犹未送征衣。风刮阴山薄，河推大岸斜。只应寒夜梦，时见故园花。铁岭全无土，豺群亦有狼。因思无战日，天子是陶唐。烧逐飞蓬死，沙生毒雾浓。谁能奏明主，功业已堪封。风落昆仑石，河崩苜蓿根。将军更移帐，日日近西蕃。<hr>
