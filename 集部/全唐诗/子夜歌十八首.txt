<h4>《集部·全唐诗·子夜歌十八首》<b class="x">作者：晁采</b></h4>
侬既剪云鬟，郎亦分丝发。觅向无人处，绾作同心结。何时得成匹，离恨不复牵。金针刺菡萏，夜夜得见莲。明窗弄玉指，指甲如水晶。剪之特寄郎，聊当携手行。良会终有时，劝郎莫得怒。姜蘖畏春蚕，要绵须辛苦。信使无虚日，玉酝寄盈觥。一年一日雨，底事太多晴。相思百馀日，相见苦无期。褰裳摘藕花，要莲敢恨池。花池多芳水，玉杯挹赠郎。避人藏袖里，湿却素罗裳。寒风响枯木，通夕不得卧。早起遣问郎，昨宵何以过。轻巾手自制，颜色烂含桃。先怀侬袖里，然后约郎腰。<hr>
