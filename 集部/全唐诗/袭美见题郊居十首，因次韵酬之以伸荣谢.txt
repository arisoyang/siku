<h4>《集部·全唐诗·袭美见题郊居十首，因次韵酬之以伸荣谢》<b class="x">作者：陆龟蒙</b></h4>
近来唯乐静，移傍故城居。闲打修琴料，时封谢药书。夜停江上鸟，晴晒箧中鱼。出亦图何事，无劳置栈车。简便书露竹，尊待破霜匏。日好林间坐，烟萝近欲交。池平鸥思喜，花尽蝶情忙。欲问新秋计，菱丝一亩强。病深怜灸客，炊晚信樵儿。谩欲陈风俗，周官未采诗。鸟破凉烟下，人冲暮雨归。故园秋草梦，犹记绿微微。说史评诸例，论兵到百家。明时如不用，归去种桑麻。白石堪为饭，青萝好作冠。几时当斗柄，同上步罡坛。莫问盐车骏，谁看酱瓿玄。黄金如可化，相近买云泉。迸鼠缘藤桁，饥乌立石盆。东吴虽不改，谁是武王孙。酒材经夏阙，诗债待秋征。只有君同癖，闲来对曲肱。<hr>
