<h4>《集部·全唐诗·顾十二况左迁过韦苏州房杭州韦睦州三使君皆有郡牛燕集诗辞章高丽鄙夫之所仰慕顾生既至留连笑语因亦成篇以继三君子之风焉》<b class="x">作者：刘太真</b></h4>
宠至乃不惊，罪及非无由。奔迸历畏途，缅邈赴偏陬。牧此凋弊甿，属当赋敛秋。夙兴谅无补，旬暇焉敢休。前日怀友生，独登城上楼。迢迢西北望，远思不可收。今日车骑来，旷然销人忧。晨迎东斋饭，晚度南溪游。以我碧流水，泊君青翰舟。莫将迁客程，不为胜境留。飞札谢三守，斯篇希见酬。<hr>
