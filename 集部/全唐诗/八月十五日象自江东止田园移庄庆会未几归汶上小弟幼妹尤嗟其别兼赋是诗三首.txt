<h4>《集部·全唐诗·八月十五日象自江东止田园移庄庆会未几归汶上小弟幼妹尤嗟其别兼赋是诗三首》<b class="x">作者：卢象</b></h4>
谢病始告归，依然入桑梓。家人皆伫立，相候衡门里。畴类皆长年，成人旧童子。上堂家庆毕，愿与亲姻迩。论旧或馀悲，思存且相喜。田园转芜没，但有寒泉水。衰柳日萧条，秋光清邑里。入门乍如客，休骑非便止。中饮顾王程，离忧从此始。念昔别时小，未知疏与亲。今来识离恨，掩泪方殷勤。宛作越人言，殊乡甘水食。别此最为难，泪尽有馀忆。<hr>
