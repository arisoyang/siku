<h4>《集部·全唐诗·叹老三首》<b class="x">作者：白居易</b></h4>
晨兴照青镜，形影两寂寞。少年辞我去，白发随梳落。万化成于渐，渐衰看不觉。但恐镜中颜，今朝老于昨。人年少满百，不得长欢乐。谁会天地心，千龄与龟鹤。吾闻善医者，今古称扁鹊。万病皆可治，唯无治老药。匣中有旧镜，欲照先叹息。自从头白来，不欲明磨拭。鸦头与鹤颈，至老常如墨。独有人鬓毛，不得终身黑。但惊物长成，不觉身衰暮。去矣欲何如，少年留不住。因书今日意，遍寄诸亲故。壮岁不欢娱，长年当悔悟。<hr>
