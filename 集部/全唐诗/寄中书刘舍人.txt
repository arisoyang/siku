<h4>《集部·全唐诗·寄中书刘舍人》<b class="x">作者：韦应物</b></h4>
云霄路竟别，中年迹暂同。比翼趋丹陛，连骑下南宫。佳咏邀清月，幽赏滞芳丛。迨予一出守，与子限西东。晨露方怆怆，离抱更忡忡。忽睹九天诏，秉纶归国工。玉座浮香气，秋禁散凉风。应向横门度，环珮杳玲珑。光辉恨未瞩，归思坐难通。苍苍松桂姿，想在掖垣中。<hr>
