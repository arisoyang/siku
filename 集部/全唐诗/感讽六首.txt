<h4>《集部·全唐诗·感讽六首》<b class="x">作者：李贺</b></h4>
人间春荡荡，帐暖香扬扬。飞光染幽红，夸娇来洞房。舞席泥金蛇，桐竹罗花床。眼逐春瞑醉，粉随泪色黄。王子下马来，曲沼鸣鸳鸯。焉知肠车转，一夕巡九方。蜀书秋信断，黑水朝波咽。娇魂从回风，死处悬乡月。妇人携汉卒，箭箙囊巾帼。不惭金印重，踉跄腰鞬力。恂恂乡门老，昨夜试锋镝。走马遣书勋，谁能分粉墨。去去走犬归，来来坐烹羔。千金不了馔，狢肉称盘臊。试问谁家子，乃老能佩刀。西山白盖下，贤俊寒萧萧。本无辞辇意，岂见入空宫。腰衱珮珠断，灰蝶生阴松。调歌送风转，杯池白鱼小。水宴截香腴，菱科映青罩。<img src=/i/g/QZXV.bmp>蒙梨花满，春昏弄长啸。唯愁苦花落，不悟世衰到。抚旧唯销魂，南山坐悲峭。<hr>
