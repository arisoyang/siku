<h4>《集部·全唐诗·秋末入匡山船行八首》<b class="x">作者：贯休</b></h4>
楚国茱萸月，吴吟梨栗船。远游无定所，高卧是何年。浪卷纷纷叶，樯冲澹澹烟。去心还自喜，庐岳倚青天。石獭衔鱼白，汀茅浸浪黄。等闲千万里，道在亦无妨。担浪浇秋芋，缘滩取净苔。回头深自愧，旧业本蒿莱。水庙寒鸦集，沙村夕照多。谁如垂钓者，孤坐鬓皤皤。地峻湖无□，潮寒蚌有珠。东西无定所，何用问前途。鼍惊入窟月，烧到系船桩。谩有归乡梦，前头是楚邦。莽莽蒹葭赤，微微蜃蛤腥。因思范蠡辈，未免亦飘零。野水畬田黑，荒汀独鸟痴。如今是清世，谁道出山迟。<hr>
