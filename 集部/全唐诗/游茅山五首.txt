<h4>《集部·全唐诗·游茅山五首》<b class="x">作者：储光羲</b></h4>
十年别乡县，西云入皇州。此意在观国，不言空远游。九衢平若水，利往无轻舟。北洛反初路，东江还故丘。春山多秀木，碧涧尽清流。不见子桑扈，当从方外求。家近华阳洞，早年深此情。巾车云路入，理棹瑶溪行。天地朝光满，江山春色明。王庭有轩冕，此日方知轻。兹山在人境，灵贶久传闻。远势一峰出，近形千嶂分。冬春有茂草，朝暮多鲜云。此去亦何极，但言西日曛。垂纶非钓国，好学异希颜。落日登高屿，悠然望远山。溪流碧水去，云带清阴还。想见中林士，岩扉长不关。南极见朝采，西潭闻夜渔。远心尚云宿，浪迹出林居。为己存实际，忘形同化初。此行良已矣，不乐复何如。<hr>
