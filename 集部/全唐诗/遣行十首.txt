<h4>《集部·全唐诗·遣行十首》<b class="x">作者：元稹</b></h4>
惨切风雨夕，沉吟离别情。燕辞前日社，蝉是每年声。暗泪深相感，危心亦自惊。不如元不识，俱作路人行。射叶杨才破，闻弓雁已惊。小年辛苦学，求得苦辛行。就枕回转数，闻鸡撩乱惊。一家同草草，排比送君行。白发年年剩，秋蓬处处惊。不堪身渐老，频送异乡行。遇适尤兼恨，闻书喜复惊。唯应遥料得，知我伴君行。犬吠穿篱出，鸥眠起水惊。愁君明月夜，独自入山行。寻觅诗章在，思量岁月惊。更悲西塞别，终夜绕池行。云水兴方远，风波心已惊。可怜皆老大，不得自由行。迎候人应少，平安火莫惊。每逢危栈处，须作贯鱼行。羌妇梳头紧，蕃牛护尾惊。怜君闲闷极，只傍白江行。<hr>
