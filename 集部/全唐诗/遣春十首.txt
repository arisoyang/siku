<h4>《集部·全唐诗·遣春十首》<b class="x">作者：元稹</b></h4>
晓月笼云影，莺声馀雾中。暗芳飘露气，轻寒生柳风。冉冉一趋府，未为劳我躬。因兹得晨起，但觉情兴隆。百草短长出，众禽高下鸣。春阳各有分，予亦澹无情。岸柳好阴影，风裾遗垢氛。悠然送春目，八荒谁与群。雪鹭远近飞，渚牙浅深出。江流复浩荡，相为坐纡郁。梅芳勿自早，菊秀勿自赊。各将一时意，终年无再华。俯怜雏化卵，仰愧鹏无窠。巢栋与巢幕，秋风俱奈何。酒杯沉易过，世事纷何已。莫倚颜似花，君看岁如水。善恶徒自分，波流尽东注。胡然不饮酒，坐落桐花树。葛巾竹稍挂，书卷琴上阁。沽酒过此生，狂歌眼前乐。三杯面上热，万事心中去。我意风散云，何劳问行处。<hr>
