<h4>《集部·全唐诗·曲龙山歌》<b class="x">作者：顾况</b></h4>
曲龙丈人冠藕花，其颜色映光明砂。玉绳金枝有通籍，五岳三山如一家。遥指丛霄沓灵岛，岛中晔晔无凡草。九仙傲倪折五芝，翠凤白麟回异道。石台石镜月长明，石洞石桥连上清。人间妻子见不识，拍云挥手升天行。摩天截汉何潇洒，四石五云更上下。下方小兆更拜焉，愿得骑云作车马。曲龙何在在海中。石室玉堂窅玲珑，其下琛怪之所产，其上灵栖复无限。无风浪顶高屋脊，有风天晴翻海眼。愿逐刚风骑吏旋，起居按摩参寥天。凤凰颊骨流珠佩，孔雀尾毛张翠盖。下看人界等虫沙，夜宿层城阿母家。<hr>
