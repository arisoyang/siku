<h4>《集部·全唐诗·拟古诗十二首》<b class="x">作者：韦应物</b></h4>
辞君远行迈，饮此长恨端。已谓道里远，如何中险艰。流水赴大壑，孤云还暮山。无情尚有归，行子何独难。驱车背乡园，朔风卷行迹。严冬霜断肌，日入不遑息。忧欢容发变，寒暑人事易。中心君讵知，冰玉徒贞白。娟娟双青娥，微微启玉齿。自惜桃李年，误身游侠子。无事久离别，不知今生死。百金非所重，厚意良难得。旨酒亲与朋，芳年乐京国。京城繁华地，轩盖凌晨出。垂杨十二衢，隐映金张室。汉宫南北对，飞观齐白日。游泳属芳时，平生自云毕。玉颜上哀啭，绝耳非世有。但感离恨情，不知谁家妇。孤云忽无色，边马为回首。曲绝碧天高，馀声散秋草。徘徊帷中意，独夜不堪守。思逐朔风翔，一去千里道。路长信难越，惜此芳时歇。孤鸟去不还，缄情向天末。寒蛩悲洞房，好鸟无遗音。商飙一夕至，独宿怀重衾。旧交日千里，隔我浮与沉。人生岂草木，寒暑移此心。兰蕙虽可怀，芳香与时息。岂如凌霜叶，岁暮蔼颜色。折柔将有赠，延意千里客。草木知贱微，所贵寒不易。阴阳不停驭，贞脆各有终。汾沮何鄙俭，考槃何退穷。反志解牵跼，无为尚劳躬。美人夺南国，一笑开芙蓉。清镜理容发，褰帘出深重。艳曲呈皓齿，舞罗不堪风。慊慊情有待，赠芳为我容。可嗟青楼月，流影君帷中。良人久燕赵，新爱移平生。别时双鸳绮，留此千恨情。碧草生旧迹，绿琴歇芳声。思将魂梦欢，反侧寐不成。揽衣迷所次，起望空前庭。孤影中自恻，不知双涕零。华月屡圆缺，君还浩无期。如何雨绝天，一去音问违。冰霜中自结，龙凤相与吟。弦以明直道，漆以固交深。芳树自妍芳，春禽自相求。徘徊东西厢，孤妾谁与俦。年华逐丝泪，一落俱不收。<hr>
