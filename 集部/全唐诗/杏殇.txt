<h4>《集部·全唐诗·杏殇》<b class="x">作者：孟郊</b></h4>
冻手莫弄珠，弄珠珠易飞。惊霜莫翦春，翦春无光辉。零落小花乳，斓斑昔婴衣。拾之不盈把，日暮空悲归。岂若没水凫，不如拾巢鸦。浪鷇破便飞，风雏袅相夸。芳婴不复生，向物空悲嗟。春寿何可长，霜哀亦已深。常时洗芳泉，此日洗泪襟。如何此英英，亦为吊苍苍。甘为堕地尘，不为末世芳。垂枝有千落，芳命无一存。谁谓生人家，春色不入门。班班落地英，点点如明膏。始知天地间，万物皆不牢。且无生生力，自有死死颜。灵凤不衔诉，谁为扣天关。声死更何言，意死不必喈。病叟无子孙，独立犹束柴。泣凝不可消，恨壮难自降。空遗旧日影，怨彼小书窗。<hr>
