<h4>《集部·全唐诗·古塞下曲四首》<b class="x">作者：贯休</b></h4>
古塞腥膻地，胡兵聚如蝇。寒雕中髇石，落在黄河冰。苍茫逻逤城，枿枿贼气兴。铸金祷秋穹，还拟相凭陵。阴风吼大漠，火号出不得。谁为天子前，唱此边城曲。帝乡青楼倚霄汉，歌吹掀天对花月。岂知塞上望乡人，日日双眸滴清血。严冬大河枯，嫖姚去深击。战血染黄沙，风吹映天赤。<hr>
