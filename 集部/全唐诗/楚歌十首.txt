<h4>《集部·全唐诗·楚歌十首》<b class="x">作者：元稹</b></h4>
楚人千万户，生死系时君。当璧便为嗣，贤愚安可分。干戈长浩浩，篡乱亦纷纷。纵有明在下，区区何足云。楚王谋授邑，此意复中倾。未别子西语，纵来何所成。生居宫雉閟，死葬寝园尊。岂料奔吴士，鞭尸郢市门。襄王忽妖梦，宋玉复淫辞。万事捐宫馆，空山云雨期。何如晋夷甫，坐占紫微垣。看著五胡乱，清谈空自尊。千乘徒虚尔，一夫安可轻。殷勤聘名士，莫但倚方城。碑碣高临路，松枝半作樵。唯馀开圣寺，犹学武皇妖。荣枯诚异日，今古尽同灰。巫峡朝云起，荆王安在哉。倒入黄牛漩，惊冲滟滪堆。古今流不尽，流去不曾回。栖栖王粲赋，愤愤屈平篇。各自埋幽恨，江流终宛然。<hr>
