<h4>《集部·全唐诗·古塞上曲七首》<b class="x">作者：贯休</b></h4>
幽并儿百万，百战未曾输。蕃界已深入，将军仍远图。月明风拔帐，碛暗鬼骑狐。但有东归日，甘从筋力枯。朔云含冻雨，枯骨放妖光。故国今何处，参差近鬼方。远戍秋添将，边烽夜杂星。嫖姚头半白，犹自看兵经。战马龁腥草，乌鸢识阵云。征人心力尽，枯骨更遭焚。赤落蒲桃叶，香微甘草花。不堪登陇望，白日又西斜。杀气诸蕃动，军书一箭传。将军莫惆怅，高处是燕然。碛吼旄头落，风干刁斗清。因嗟李陵苦，只得没蕃名。<hr>
