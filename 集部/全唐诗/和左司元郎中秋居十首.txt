<h4>《集部·全唐诗·和左司元郎中秋居十首》<b class="x">作者：张籍</b></h4>
选得闲坊住，秋来草树肥。风前卷筒簟，雨里脱荷衣。野客留方去，山童取药归。非因入朝省，过此出门稀。古镜铭文浅，神方谜语多。居贫闲自乐，豪客莫相过。见僧收酒器，迎客换纱巾。更恐登清要，难成自在身。山晴因月甚，诗语入秋高。身外无馀事，唯应笔砚劳。莎台乘晚上，竹院就凉眠。终日无忙事，还应似得仙。尚俭经营少，居闲意思长。秋茶莫夜饮，新自作松浆。夜后开朝簿，申前发省符。为郎凡几岁，已见白髭须。尽得仙家法，多随道客斋。本无荣辱意，不是学安排。更撰居山记，唯寻相鹤经。初当授衣假，无吏挽门铃。藤折霜来子，蜗行雨后涎。新诗才上卷，已得满城传。<hr>
