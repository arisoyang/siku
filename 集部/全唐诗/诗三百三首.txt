<h4>《集部·全唐诗·诗三百三首》<b class="x">作者：寒山</b></h4>
凡读我诗者，心中须护净。悭贪继日廉，谄曲登时正。驱遣除恶业，归依受真性。今日得佛身，急急如律令。住兹凡几年，屡见春冬易。寄语钟鼎家，虚名定无益。泣露千般草，吟风一样松。此时迷径处，形问影何从。助歌声有鸟，问法语无人。今日娑婆树，几年为一春。风吹曝麦地，水溢沃鱼池。常念鹪鹩鸟，安身在一枝。灵瓜梦里受，神橘座中收。乡国何迢递，同鱼寄水流。学文兼学武，学武兼学文。今日既老矣，馀生不足云。死将喂青蝇，吊不劳白鹤。饿著首阳山，生廉死亦乐。似我何由届，与君心不同。君心若似我，还得到其中。年多心尚劲，日久皮渐秃。识者取将来，犹堪柱马屋。自振孤蓬影，长凝拱木声。所嗟皆俗骨，仙史更无名。赐以金笼贮，扃哉损羽衣。不如鸿与鹤，飖飏入云飞。东家春雾合，西舍秋风起。更过三十年，还成苷蔗滓。长歌三月响，短舞万人看。未必长如此，芙蓉不耐寒。拍手摧花舞，支颐听鸟歌。谁当来叹赏，樵客屡经过。山果猕猴摘，池鱼白鹭衔。仙书一两卷，树下读喃喃。东明又西暗，花落复花开。唯有黄泉客，冥冥去不回。蜂蝶自云乐，禽鱼更可怜。朋游情未已，彻晓不能眠。自古如此多，君今争奈何。可来白云里，教尔紫芝歌。下有斑白人，喃喃读黄老。十年归不得，忘却来时道。四运花自好，一朝成萎黄。醍醐与石蜜，至死不能尝。幽涧常沥沥，高松风飕飕。其中半日坐，忘却百年愁。既醉莫言归，留连日未央。儿家寝宿处，绣被满银床。岩岫深嶂中，云雷竟日下。自非孔丘公，无能相救者。入夜歌明月，侵晨舞白云。焉能拱口手，端坐鬓纷纷。昨来何以至，为吾暂时出。傥闻弦歌声，作舞欣今日。山果携儿摘，皋田共妇锄。家中何所有，唯有一床书。苔滑非关雨，松鸣不假风。谁能超世累，共坐白云中。日上岩犹暗，烟消谷尚昏。其中长者子，个个总无裈。声声不可听，令我愁思多。谁谓雀无角，其如穿屋何。碛碛风吹面，纷纷雪积身。朝朝不见日，岁岁不知春。移向东岱居，配守北邙宅。何忍出此言，此言伤老客。月尽愁难尽，年新愁更新。谁知席帽下，元是昔愁人。不载爽人情，始载被沈累。弹指不可论，行恩却遭刺。罗袖盛梅子，金鎞挑笋芽。斗论多物色，此地胜余家。渠笑我在后，我笑渠在前。相笑傥不止，东边复西边。转怀钩距意，买绢先拣绫。若至临终日，吊客有苍蝇。五言诗句越诸人。为官治化超先辈，直为无能继后尘。忽然富贵贪财色，瓦解冰消不可陈。未达毛摧落，离群心惨恻。却归旧来巢，妻子不相识。独回上寒岩，无人话合同。寻究无源水，源穷水不穷。今生又不修，来生还如故。两岸各无船，渺渺难济渡。膝坐绿熊席，身披青凤裘。哀伤百年内，不免归山丘。昨日会客场，恶衣排在后。只为著破裙，吃他残<img src=/i/g/QCXZ.bmp><img src=/i/g/QWDW.bmp>。梦去游金阙，魂归度石桥。抛除闹我者，历历树间瓢。圆凿而方枘，悲哉空尔为。骅骝将捕鼠，不及跛猫儿。黄泉无晓日，青草有时春。行到伤心处，松风愁杀人。白发会应生，红颜岂长保。但看北邙山，个是蓬莱岛。骨肉消散尽，魂魄几凋零。遮莫咬铁口，无因读老经。渐减如残烛，长流似逝川。今朝对孤影，不觉泪双悬。浪捧鸳鸯儿，波摇鸂鶒子。此时居舟楫，浩荡情无已。垂柳暗如烟，飞花飘似霰。夫居离妇州，妇住思夫县。各在天一涯，何时得相见。寄语明月楼，莫贮双飞燕。玉带暂时华，金钗非久饰。张翁与郑婆，一去无消息。金羁逐侠客，玉馔集良朋。唯有一般恶，不传无尽灯。朝朝花迁落，岁岁人移改。今日扬尘处，昔时为大海。烹羊煮众命，聚头作淫杀。含笑乐呵呵，啼哭受殃抉。眼看消磨尽，当头各自活。纸袴瓦作裈，到头冻饿杀。投之一块骨，相与啀喍争。良由为骨少，狗多分不平。骏马放石碛，蹇驴能至堂。天高不可问，鹪鵊在沧浪。髻高花匼匝，人见皆睥睨。别求醦醦怜，将归见夫婿。年少从傍来，白马黄金羁。何须久相弄，儿家夫婿知。角婢红罗缜，阉奴紫锦裳。为观失道者，鬓白心惶惶。烧香请佛力，礼拜求僧助。蚊子叮铁牛，无渠下觜处。苟欲乘白云，曷由生羽翼。唯当鬒发时，行住须努力。唯赍一宿粮，去岸三千里。烦恼从何生，愁哉缘苦起。枯槁非坚卫，风霜成夭疾。土牛耕石田，未有得稻日。草生芒种后，叶落立秋前。此有沈迷客，窥窥不见天。庭廓云初卷，林明月正圆。不归何所为，桂树相留连。心惆怅兮狐疑，年老已无成。众喔咿斯，蹇独立兮忠贞。猪死抛水内，人死掘土藏。彼此莫相啖，莲花生沸汤。朝朝为衣食，岁岁愁租调。千个争一钱，聚头亡命叫。所为在贫穷，未能了因果。冢间瞻死尸，六道不干我。冻骨衣应急，充肠食在先。今谁念于汝，苦痛哭苍天。背后噇鱼肉，人前念佛陀。如此修身处，难应避奈何。险巇难可测，实语却成虚。谁能共伊语，令教莫此居。死恶黄连苦，生怜白蜜甜。吃鱼犹未止，食肉更无厌。暖腹茱萸酒，空心枸杞羹。终归不免死，浪自觅长生。折叶覆松室，开池引涧泉。已甘休万事，采蕨度残年。能益复能易，当得上仙籍。无益复无易，终不免死厄。筮遭连蹇卦，生主虚危星。不及河边树，年年一度青。我今有一襦，非罗复非绮。借问作何色，不红亦不紫。夏天将作衫，冬天将作被。冬夏递互用，长年只这是。礼奉宜当暑，高提复去尘。时时方丈内，将用指迷人。便觉无常败坏人。丈夫志气直如铁，无曲心中道自真。行密节高霜下竹，方知不枉用心神。心未片时歇，奔突如烟气。家眷实团圆，一呼百诺至。不过七十年，冰消瓦解置。死了万事休，谁人承后嗣。水浸泥弹丸，方知无意智。散之即福生，聚之即祸起。无财亦无祸，鼓翼青云里。渠命既不惜，汝命亦何辜。教汝百胜术，不贪为上谟。汝为埋头痴兀兀，爱向无明罗刹窟。再三劝你早修行，是你顽痴心恍惚。不肯信受寒山语，转转倍加业汩汩。直待斩首作两段，方知自身奴贼物。此等诸痴子，论情甚可伤。劝君求出离，认取法中王。五逆十恶辈，三毒以为亲。一死入地狱，长如镇库银。争头觅饱暖，作计相啖食。因果都未详，盲儿问乳色。卫氏儿可怜，钟家女极丑。渠若向西行，我便东边走。努膊觅钱财，切齿驱奴马。须看郭门外，垒垒松柏下。此非天堂缘，纯是地狱滓。徐六语破堆，始知没道理。弃金却担草，谩他亦自谩。似聚砂一处，成团也大难。佛说元平等，总有真如性。但自审思量，不用闲争竞。护即弊成好，毁即是成非。故知杂滥口，背面总由伊。冷暖我自量，不信奴唇皮。贱他言孰采，劝君休叹息。题安糊饼上，乞狗也不吃。已死必应生，出生还复死。冰水不相伤，生死还双美。联翩骑白马，喝兔放苍鹰。不觉大流落，皤皤谁见矜。保我不鉴璧，信君方得珠。焉能同泛滟，极目波上凫。禄厚忧积大，言深虑交浅。闻兹若念兹，小子当自见。不意遭排遣，还归暗处藏。益人明讵损，顿讶惜馀光。神气卓然异，精彩超众群。不识个中意，逐境乱纷纷。足蹑游方履，手执古藤枝。更观尘世外，梦境复何为。霜露入茅檐，月华明瓮牖。此时吸两瓯，吟诗五百首。孟公问其术，我子亲教汝。秦卫两不成，失时成龃龉。戏入烟霄里，宿归沙岸湄。自怜生处乐，不夺凤凰池。绳牵未肯行，锥刺犹不动。恰似羊公鹤，可怜生氃氋。抛绝红尘境，常游好阅书。谁能借斗水，活取辙中鱼。世浊作<img src=/i/g/QFXH.bmp>羺时清为騄耳。前回是富儿，今度成贫士。必也关天命，今冬更试看。盲儿射雀目，偶中亦非难。始取驴饱足，却令狗饥顿。为汝熟思量，令我也愁闷。弄璋字乌<img src=/i/g/QCDY.bmp>，掷瓦名婠妠。屡见枯杨荑，常遭青女杀。累日空思饭，经冬不识襦。唯赍一束草，并带五升麸。何意讶不售，其家多猛狗。童子欲来沽，狗咬便是走。狐假师子势，诈妄却称珍。铅矿入炉冶，方知金不知。芦莦将代席，蕉叶且充盘。醉后支颐坐，须弥小弹丸。囊里无青蚨，箧中有黄绢。行到食店前，不敢暂回面。送向荒山头，一生愿虚掷。亡羊罢补牢，失意终无极。不用从黄口，何须厌白头。未能端似箭，且莫曲如钩。近闻群鸟语啾啾。老夫独坐栖青嶂，少室闲居任白头。可叹往年与今日，无心还似水东流。急须归去来，招贤阁未启。浪行朱雀街，踏破皮鞋底。丁防是新差，资财非旧有。黄蘖作驴鞦，始知苦在后。夫出教问妇，妇出遣问夫。悭惜不救乏，财多为累愚。只取侏儒饱，不怜方朔饿。巴歌唱者多，白雪无人和。老翁娶老婆，一一无弃背。少妇嫁少夫，两两相怜态。未能得官职，不解秉耒耜。冬披破布衫，盖是书误己。旭日衔青嶂，晴云洗渌潭。谁知出尘俗，驭上寒山南。复有绮罗人，舍中翠毛羽。相逢欲相唤，脉脉不能语。犊子又生儿，积数无穷已。寄语陶朱公，富与君相似。荒陬不可居，毒川难可饮。魂兮归去来，食我家园葚。呼之回面视，况复不相识。应是别多年，鬓毛非旧色。下视禾根土，上看桑树头。秤锤落东海，到底始知休。问道道不会，问佛佛不求。子细推寻著，茫然一场愁。常骑踏雪马，拂拂红尘起。观者满路傍，个是谁家子。见佛不礼佛，逢僧不施僧。唯知打大脔，除此百无能。未能免此殃，何言懒照镜。不念金刚经，却令菩萨病。仲翁自身亡，能无一人哭。吃他杯脔者，何太冷心腹。上贤读我诗，把著满面笑。杨修见幼妇，一览便知妙。当取一腹饱，莫令两脚儽。蓬蒿钻髑髅，此日君应悔。欹斜有瓮瓶，掁拨无簪笏。风至揽其中，灰尘乱<img src=/i/g/QEXJ.bmp>々。此中多伏虎，见我奋迅鬣。手中无寸刃，争不惧慑慑。昨吊徐五死，今送刘三葬。终日不得闲，为此心凄怆。寄世是须臾，论钱莫啾唧。孝经末后章，委曲陈情毕。猿来树袅袅，鸟入林啾啾。时催鬓飒飒，岁尽老惆惆。长漂如泛萍，不息似飞蓬。问是何等色，姓贫名曰穷。嘉善矜不能，仁徒方得所。劝逐子张言，抛却卜商语。何故两相笑，俱行譣诐中。装车竞嵽嵲，翻载各泷涷。须忆汝欲得，似我今承望。有无更代事，劝汝熟思量。家狗趁不去，野鹿常好走。欲伏猕猴心，须听狮子吼。空腹不得走，枕头须莫眠。此言期众见，挂在日东边。凋梅雪作花，杌木云充叶。触雨转鲜灵，非晴不可涉。咸笑外凋零，不怜内文采。皮肤脱落尽，唯有贞实在。住不安釜灶，行不赍衣裓。常持智慧剑，拟破烦恼贼。数年无效验，痴意瞋怫郁。猎师披袈裟，元非汝使物。行泥屡脚屈，坐社频腹痛。失却斑猫儿，老鼠围饭瓮。欠负他人钱，蹄穿始惆怅。个个惜妻儿，爷娘不供养。兄弟似冤家，心中长怅怏，忆昔少年时，求神愿成长。今为不孝子，世间多此样。买肉自家噇，抹觜道我畅。自逞说喽罗，聪明无益当。牛头努目瞋，出去始时晌。择佛烧好香，拣僧归供养。罗汉门前乞，趁却闲和尚。不悟无为人，从来无相状。封疏请名僧，儭钱两三样。云光好法师，安角在头上。汝无平等心，圣贤俱不降。凡圣皆混然，劝君休取相。我法妙难思，天龙尽回向。我今稽首礼，无上法中王。慈悲大喜舍，名称满十方。众生作依怙，智慧身金刚。顶礼无所著，我师大法王。促之在方寸，延之一切处。你若不信爱，相逢不相遇。蔬食养微躯，布裘遮幻质。任你千圣现，我有天真佛。邪路不用行，行之枉辛苦。不要求佛果，识取心王主。寒岩人不到，白云常叆叇。细草作卧褥，青天为被盖。快活枕石头，天地任变改。独步石可履，孤吟藤好攀。松风清飒飒，鸟语声<img src=/i/g/QEDX.bmp>々。闲游华顶上，日朗昼光辉。四顾晴空里，白云同鹤飞。若能明实相，岂用陈虚愿。一念了自心，开佛之知见。房房虚索索，东壁打西壁。其中一物无，免被人来惜。寒到烧软火，饥来煮菜吃。不学田舍翁，广置牛庄宅。尽作地狱业，一入何曾极。好好善思量，思量知轨则。头戴蜀样花，燕脂涂粉腻。金钏镂银朵，罗衣绯红紫。朱颜类神仙，香带氛氲气。时人皆顾盼，痴爱染心意。谓言世无双，魂影随他去。狗咬枯骨头，虚自舐唇齿。不解返思量，与畜何曾异。今成白发婆，老陋若精魅。无始由狗心，不超解脱地。日月如逝川，光阴石中火。任你天地移，我畅岩中坐。荣华能几日，眷属片时亲。纵有千斤金，不如林下贫。显扬一代教，作时如来使。造建僧伽蓝，信心归佛理。虽乃得如斯，有为多患累。与道殊悬远，折西补东尔。不达无为功，损多益少利。有声而无形，至今何处去。蓬庵不免雨，漏榻劣容身。莫怪今憔悴，多愁定损人。未解乘机杼，那堪事箕帚。张婆语驴驹，汝大不如母。辩士来劝余，速令受金璧。凿墙植蓬蒿，若此非有益。涧水缘谁咽，山云忽自屯。午时庵内坐，始觉日头暾。送客琵琶谷，携琴鹦鹉洲。焉知松树下，抱膝冷飕飕。呼时历历应，隐处不居存。叮咛善保护，勿令有点痕。绿水千肠咽，黄云四面平。哀哉百年内，肠断忆咸京。一住寒山万事休，更无杂念挂心头。闲于石壁题诗句，任运还同不系舟。可惜百年屋，左倒右复倾。墙壁分散尽，木植乱差横。砖瓦片片落，朽烂不堪停。狂风吹蓦榻，再竖卒难成。经眠虎头枕，昔坐象牙床。若无一堵物，不啻冷如霜。非是不及时，无钱趁不及。一日有钱财，浮图顶上立。才死渠便嫁，他人谁敢遏。一朝如破床，两个当头脱。应之笑此言，谈何疏阔矣。愿君似今日，钱是急事尔。若其开小道，缘此生大伪。诈说造云梯，削之成棘刺。欲知瓶有二，须知业非一。将此验生因，修行在今日。门外有三车，迎之不肯出。饱食腹膨脝，个是痴顽物。足间青草生，顶上红尘堕。已见俗中人，灵床施酒果。霜凋萎疏叶，波冲枯朽根。生处当如此，何用怨乾坤。二公善绘手毫挥。逞画图真意气异，龙行鬼走神巍巍。饶邈虚空写尘迹，无因画得志公师。泉涌甘浆长自流。石室地炉砂鼎沸，松黄柏茗乳香瓯。饥餐一粒伽陀药，心地调和倚石头。禅林古殿入虹蜺。风摇松叶赤城秀，雾吐中岩仙路迷。碧落千山万仞现，藤萝相接次连谿。老病残年百有馀，面黄头白好山居。布裘拥质随缘过，岂羡人间巧样模。心神用尽为名利，百种贪婪进己躯。浮生幻化如灯烬，冢内埋身是有无。一条寒衲是生涯。秋到任他林落叶，春来从你树开花。三界横眠闲无事，明月清风是我家。金关锁断主神愁。龙王守护安耳里，剑客星挥无处搜。贾客却归门内去，明珠元在我心头。千年石上古人踪，万丈岩前一点空。明月照时常皎洁，不劳寻讨问西东。寒山顶上月轮孤，照见晴空一物无。可贵天然无价宝，埋在五阴溺身躯。我向前溪照碧流，或向岩边坐盘石。心似孤云无所依，悠悠世事何须觅。我家本住在寒山，石岩栖息离烦缘。泯时万象无痕迹，舒处周流遍大千。光影腾辉照心地，无有一法当现前。方知摩尼一颗珠，解用无方处处圆。东西南北是谁家。张王李赵权时姓，六道三途事似麻。只为主人不了绝，遂招迁谢逐迷邪。万重谿涧石楼台。桦巾木屐沿流步，布裘藜杖绕山回。自觉浮生幻化事，逍遥快乐实善哉。去骨鲜鱼脍，兼皮熟肉脸。不知他命苦，只取自家甜。丈夫不识字，无处可安身。黄连搵蒜酱，忘计是苦辛。我见被人瞒，一似园中韭。日日被刀伤，天生还自有。切莫因循过，且令三毒祛。菩提即烦恼，尽令无有馀。心若不妄起，永劫无改变。若能如是知，是知无背面。说食终不饱，说衣不免寒。饱吃须是饭，著衣方免寒。不解审思量，只道求佛难。回心即是佛，莫向外头看。改头换面孔，不离旧时人。速了黑暗狱，无令心性昏。假使非非想，盖缘多福力。争似识真源，一得即永得。雨漂即零落，日晒作尘埃。嗟见此茂秀，今为一聚灰。真佛不肯认，置功枉受困。不知清净心，便是法王印。缘此生悲叹，幸居将已慕。今日观镜中，飒飒鬓垂素。为染在薰莸，应须择朋侣。五月贩鲜鱼，莫教人笑汝。念此那堪说，随缘须自怜。回瞻郊郭外，古墓犁为田。我语他不会，他语我不言。为报往来者，可来向寒山。涧底松常翠，谿边石自斑。友朋虽阻绝，春至鸟<img src=/i/g/QEDX.bmp>々。或嫌袴太窄，或说衫少长。挛却鹞子眼，雀儿舞堂堂。聪明好短命，痴騃却长年。钝物丰财宝，醒醒汉无钱。不得露其根，枝枯子先坠。决陂以取鱼，是取一期利。是渠作障碍，使你事烦拏。举手高弹指，南无佛陀耶。有路不通世，无心孰可攀。石床孤夜坐，圆月上寒山。为心不了绝，妄想起如烟。性月澄澄朗，廓尔照无边。下望青山际，谈玄有白云。野情便山水，本志慕道伦。将他儒行篇，唤作贼盗律。脱体似蟫虫，咬破他书帙。心中无惭愧，破戒违律文。自言上人法，称为第一人。愚者皆赞叹，智者抚掌笑。阳焰虚空花，岂得免生老。不如百不解，静坐绝忧恼。宛转任风吹，高低随浪簸。如何得到岸，努力莫端坐。莫知地狱深，唯求上天福。罪业如毗富，岂得免灾毒。财主忽然死，争共当头哭。供僧读文疏，空是鬼神禄。福田一个无，虚设一群秃。不如早觉悟，莫作黑暗狱。狂风不动树，心真无罪福。寄语冗冗人，叮咛再三读。世间浊滥人，恰似黍粘子。不见无事人，独脱无能比。早须返本源，三界任缘起。清净入如流，莫饮无明水。地狱如箭射，极苦若为当。兀兀过朝夕，都不别贤良。好恶总不识，犹如猪及羊。共语如木石，嫉妒似颠狂。不自见己过，如猪在圈卧。不知自偿债，却笑牛牵磨。神仙不可得，烦恼计无穷。岁月如流水，须臾作老翁。心真出语直，直心无背面。临死度奈河，谁是喽罗汉。冥冥泉台路，被业相拘绊。唯作地狱滓，不修正直因。忽然无常至，定知乱纷纷。天真元具足，修证转差回。弃本却逐末，只守一场呆。因循过时光，浑是痴肉脔。虽有一灵台，如同客作汉。前后体非殊，异中无有异。一佛一切佛，心是如来地。奴马满宅舍，金银盈帑屋。痴福暂时扶，埋头作地狱。忽死万事休，男女当头哭。不知有祸殃，前路何疾速。家破冷飕飕，食无一粒粟。冻饿苦凄凄，良由不觉触。下士钝暗痴，顽皮最难裂。直待血淋头，始知自摧灭。看取开眼贼，闹市集人决。死尸弃如尘，此时向谁说。男儿大丈夫，一刀两段截。人面禽兽心，造作何时歇。处处无奈何，耽财好淫杀。见好埋头爱，贪心过罗刹。阿爷恶见伊，阿娘嫌不悦。昨被我捉得，恶骂恣情掣。趁向无人处，一一向伊说。汝今须改行，覆车须改辙。若也不信受，共汝恶合杀。汝受我调伏，我共汝觅活。从此尽和同，如今过菩萨。学业攻炉冶，炼尽三山铁。至今静恬恬，众人皆赞说。掘得一宝藏，纯是水精珠。大有碧眼胡，密拟买将去。余即报渠言，此珠无价数。无心装褾轴，来去省人擎。应病则说药，方便度众生。但自心无事，何处不惺惺。澄澄孤玄妙，如如无倚托。三界任纵横，四生不可泊。无为无事人，逍遥实快乐。余问神仙术，云道若为比。谓言灵无上，妙药心神秘。守死待鹤来，皆道乘鱼去。余乃返穷之，推寻勿道理。但看箭射空，须臾还坠地。饶你得仙人，恰似守尸鬼。心月自精明，万象何能比。欲知仙丹术，身内元神是。莫学黄巾公，握愚自守拟。火烧六个贼，风吹黑云雨。子细寻本人，布裹真珠尔。舍下养鱼鸟，楼上吹笙竽。伸头临白刃，痴心为绿珠。以此思自哀，哀情不可忍。奈何当奈何，托体归山隐。到头君作鬼，岂令男女贫。皎然易解事，作么无精神。痴属根本业，无明烦恼坑。轮回几许劫，只为造迷盲。惜汝即富贵，夺汝即贫穷。碌碌群汉子，万事由天公。露地四衢坐，当天万事空。十方无上下，来去任西东。若得个中意，纵横处处通。总为求衣食，令心生烦恼。扰扰百千年，去来三恶道。碧嶂前兼后，白云西复东。欲知云路处，云路在虚空。瑞草联谿谷，老松枕嵯峨。可观无事客，憩歇在岩阿。生长菩提子，遍盖天中天。语汝慕道者，慎莫绕十缠。借皮兼借肉，怀叹复怀愁。皆缘义失所，衣食常不周。时披古佛书，往往登石阁。下窥千尺崖，上有云盘泊。寒月冷飕飕，身似孤飞鹤。七宝镇随身，庄严甚妙好。一朝福报尽，犹若栖芦鸟。还作牛领虫，六趣受业道。况复诸凡夫，无常岂长保。生死如旋火，轮回似麻稻。不解早觉悟，为人枉虚老。远远望何极，矹矹势相迎。独标海隅外，处处播嘉名。匼匝几重山，回还多少里。谿涧静澄澄，快活无穷已。如今七十过，力困形憔悴。恰似春日花，朝开夜落尔。下有栖心窟，横安定命桥。雄雄镇世界，天台名独超。怡然憩歇处，日斜树影低。我自观心地，莲花出淤泥。腾腾且安乐，悠悠自清闲。免有染世事，心静如白莲。只取今日美，不畏来生忧。老鼠入饭瓮，虽饱难出头。褐衣随春冬，粝食供朝暮。今日恳恳修，愿与佛相遇。一例书岩石，自夸云好手。若能会我诗，真是如来母。四时周变易，八节急如流。为报火宅主，露地骑白牛。伴党六个贼，劫掠法财珠。斩却魔军辈，安泰湛如苏。金台既摧折，沙丘遂灭亡。茂陵与骊岳，今日草茫茫。痴人何用疑，疑不解寻思。我尚自不识，是伊争得知。低头不用问，问得复何为。有人来骂我，分明了了知。虽然不应对，却是得便宜。美舌甜唇觜，谄曲心钩加。终日礼道场，持经置功课。炉烧神佛香，打钟高声和。六时学客舂，昼夜不得卧。只为爱钱财，心中不脱洒。见他高道人，却嫌诽谤骂。驴屎比麝香，苦哉佛陀耶。又见出家儿，有力及无力。上上高节者，鬼神钦道德。君王分辇坐，诸侯拜迎逆。堪为世福田，世人须保惜。下下低愚者，诈现多求觅。浊滥即可知，愚痴爱财色。著却福田衣，种田讨衣食。作债税牛犁，为事不忠直。朝朝行弊恶，往往痛臀脊。不解善思量，地狱苦无极。一朝著病缠，三年卧床席。亦有真佛性，翻作无明贼。南无佛陀耶，远远求弥勒。我更何所亲，畅志自宜老。形容寒暑迁，心珠甚可保。廓然神自清，含虚洞玄妙。因指见其月，月是心枢要。谈玄月明夜，探理日临晨。万机俱泯迹，方识本来人。道有巢许操，耻为尧舜臣。猕猴罩帽子，学人避风尘。积骨如毗富，别泪成海津。唯有空名在，岂免生死轮。白云朝影静，明月夜光浮。身上无尘垢，心中那更忧。倏尔过春秋，寂然无尘累。快哉何所依，静若秋江水。长为地狱人，永隔今生道。勉你信余言，识取衣中宝。虽著离尘衣，衣中多养蚤。不如归去来，识取心王好。泉中且无月，月自在青天。吟此一曲歌，歌终不是禅。平侧不解压，凡言取次出。我笑你作诗，如盲徒咏日。并无人教我，贫贱也寻常。自怜心的实，坚固等金刚。顺情生喜悦，逆意多瞋恨。但看木傀儡，弄了一场困。心真无委曲，不作诸缠盖。但且自省躬，莫觅他替代。可中作得主，是知无内外。石床临碧沼，虎鹿每为邻。自羡幽居乐，长为象外人。系之在华堂，肴膳极肥好。终日不肯尝，形容转枯槁。玩之能不足，眷恋在龆年。花飞鸟亦散，洒泪秋风前。蔬斋敷茅坐，啜啄食紫芝。清沼濯瓢钵，杂和煮稠稀。当阳拥裘坐，闲读古人诗。余今头已白，犹守片云山。为报后来子，何不读古言。径窄衣难进，苔粘履不全。住兹丹桂下，且枕白云眠。心不逐诸缘，意根不妄起。心意不生时，内外无馀事。君看叶里花，能得几时好。今日畏人攀，明朝待谁扫。可怜娇艳情，年多转成老。将世比于花，红颜岂长保。济渡不造筏，漂沦为采花。善根今未种，何日见生芽。炼药空求仙，读书兼咏史。今日归寒山，枕流兼洗耳。寂寂好安居，空空离讥诮。孤月夜长明，圆日常来照。虎丘兼虎谿，不用相呼召。世间有王傅，莫把同周邵。我自遁寒岩，快活长歌笑。有人笑我诗，我诗合典雅。不烦郑氏笺，岂用毛公解。不恨会人稀，只为知音寡。若遣趁宫商，余病莫能罢。忽遇明眼人，即自流天下。<hr>
