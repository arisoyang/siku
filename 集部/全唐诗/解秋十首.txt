<h4>《集部·全唐诗·解秋十首》<b class="x">作者：元稹</b></h4>
清晨颒寒水，动摇襟袖轻。翳翳林上叶，不知秋暗生。回悲镜中发，华白三四茎。岂无满头黑，念此衰已萌。鸱鸮诚可恶，蔽日有高鹏。舍大以擒细，我心终不能。而我两不遂，三十鬓添霜。日暮江上立，蝉鸣枫树黄。壤隙漏江海，忽微成网罗。勿言时不至，但恐岁蹉跎。露簟有微润，清香时暗焚。夜闲心寂默，洞庭无垢氛。亲烹园内葵，凭买家家曲。酿酒并毓蔬，人来有棋局。颜色有殊异，风霜无好恶。年年百草芳，毕意同萧索。头白古所同，胡为坐烦忧。茫茫百年内，处身良未休。适意丑为好，及时疏亦亲。衰周仲尼出，无乃为妖人。况我头上发，衰白不待年。我怀有时极，此意何由诠。<hr>
