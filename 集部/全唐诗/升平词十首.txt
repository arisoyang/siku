<h4>《集部·全唐诗·升平词十首》<b class="x">作者：薛能</b></h4>
瑞气绕宫楼，皇居信上游。远冈连圣祚，平地载神州。会合皆重译，潺湲近八流。中兴岂假问，据此自千秋。鸳瓦霜消湿，虫丝日照明。辛勤自不到，遥见似前程。寿笑山犹尽，明嫌日有阴。何当怜一物，亦遣断愁吟。佩响交成韵，帘阴暖带纹。逍遥岂有事，于此咏南薰。奇技皆归朴，征夫亦服田。君王故不有，台鼎合韦弦。史笔惟书瑞，天台绝见妖。因令匹夫志，转欲事清朝。赐历通遐俗，移关入半胡。鹪鹩一何幸，于此寄微躯。端拱乾坤内，何言黈纩垂。君看圣明验，只此是神龟。花木经宵露，旌旗入仗风。何期于此地，见说是神工。谏纸应无用，朝纲自有伦。升平不可记，所见是闲人。<hr>
