<h4>《集部·全唐诗·和郑校书夏日游郑泉》<b class="x">作者：刘得仁</b></h4>
太虚悬畏景，古木蔽清阴。爰有泉堪挹，闲思日可寻。来闻鸣滴滴，照竦碧沈沈。几脉成溪壑，何人测浅深。澄时无一物，分处历千林。净溉灵根药，凉浮玉翅禽。饮疑蠲宿疾，见自失烦襟。僧共云前濑，龙和月下吟。叠光轻吹动，彻底晓霞侵。不用频游去，令君少进心。<hr>
