<h4>《集部·全唐诗·嫁女诗》<b class="x">作者：嵩岳诸仙</b></h4>
劝君酒，为君悲且吟。自从频见市朝改，无复瑶池宴乐心。八马回乘汗漫风，犹思往事憩昭宫。宴移玄圃情方洽，乐奏钧天曲未终。斜汉露凝残月冷，流霞杯泛曙光红。昆仑回首不知处，疑是酒酣魂梦中。灵境杯觞初一巡。玉兔银河终不夜，奇花好树镇长春。悄知碧海饶词句，歌向俗流疑误人。五十馀年四海清，自亲丹药得长生。若言尽是仙桃力，看取神仙簿上名。月照骊山露泣花，似悲先帝早升遐。至今犹有长生鹿，时绕温泉望翠华。幽蓟烟尘别九重，贵妃汤殿罢歌钟。中宵扈从无全仗，大驾苍黄发六龙。妆匣尚留金翡翠，暖池犹浸玉芙蓉。荆榛一闭朝元路，唯有悲风吹晚松。凤凰和鸣，将翱将翔。与天齐休，庆流无央。早出娉婷兮缥缈间。三星在天银河回，人间曙色东方来。玉苗琼蕊亦宜夜，莫使一花冲晓开。<hr>
