<h4>《集部·全唐诗·宜城放琴客歌》<b class="x">作者：顾况</b></h4>
佳人玉立生此方，家住邯郸不是倡。头髻<img src=/i/g/QPDE.bmp>鬌手爪长，善抚琴瑟有文章。新妍笼裙云母光，朱弦绿水喧洞房。忽闻斗酒初决绝，日暮浮云古离别。巴猿啾啾峡泉咽，泪落罗衣颜色暍。不知谁家更张设，丝履墙偏钗股折。南山阑干千丈雪，七十非人不暖热。人情厌薄古共然，相公心在持事坚。上善若水任方圆，忆昨好之今弃捐。服药不如独自眠，从他更嫁一少年。<hr>
