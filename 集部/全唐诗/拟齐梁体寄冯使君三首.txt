<h4>《集部·全唐诗·拟齐梁体寄冯使君三首》<b class="x">作者：贯休</b></h4>
庭鸟多好音，相呼灌木中。竹房更何有，还如鸟巢空。赖逢富人侯，真东晋谢公。煌煌发令姿，珂珮鸣丁冬。故山有深霞，未如旌旗红。惭非卫霍松，何以当清风。伊余石林人，本是烧畬辈。频接谢公棋，输多未曾赛。伟哉桐江守，雌黄出金口。为文能废兴，谈道弭空有。雪林槁枯者，坐石听亦久。还疑紫磨身，成居灵运后。<hr>
