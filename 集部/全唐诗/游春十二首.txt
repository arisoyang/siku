<h4>《集部·全唐诗·游春十二首》<b class="x">作者：姚合</b></h4>
正月一日后，寻春更不眠。自知还近僻，众说过于颠。看水宁依路，登山欲到天。悠悠芳思起，多是晚风前。树枝风掉软，菜甲土浮轻。好个林间鹊，今朝足喜声。迎雨缘池草，摧花倚树风。书非名利事，爱此少人同。土融凝墅色，冰败满池声。渐觉春相泥，朝来睡不轻。暖风浑酒色，晴日畅琴弦。同伴无辞困，游春贵在先。嫩云轻似絮，新草细如毛。并起诗人思，还应费笔毫。恋花林下饮，爱草野中眠。疏懒今成性，谁人肯更怜。嫩树行移长，幽禽语旋飞。同来皆去尽，冲夜独吟归。摘花盈手露，折竹满庭烟。亲故多相笑，疏狂似少年。尘埃生暖色，药草长新苗。看却烟光散，狂风处处飘。弄日莺狂语，迎风蝶倒飞。自知疏懒性，得事亦应稀。朝客闻应羡，山僧见亦狂。不将僮仆去，恐为损风光。<hr>
