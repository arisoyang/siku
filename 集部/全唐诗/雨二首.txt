<h4>《集部·全唐诗·雨二首》<b class="x">作者：杜甫</b></h4>
青山澹无姿，白露谁能数。片片水上云，萧萧沙中雨。殊俗状巢居，曾台俯风渚。佳客适万里，沈思情延伫。挂帆远色外，惊浪满吴楚。久阴蛟螭出，寇盗复几许。落落出岫云，浑浑倚天石。日假何道行，雨含长江白。连樯荆州船，有士荷矛戟。南防草镇惨，沾湿赴远役。群盗下辟山，总戎备强敌。水深云光廓，鸣橹各有适。渔艇息悠悠，夷歌负樵客。留滞一老翁，书时记朝夕。<hr>
