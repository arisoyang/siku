<h4>《集部·全唐诗·得山中道友书寄苗钱二员外》<b class="x">作者：李端</b></h4>
有谋皆轗轲，非病亦迟回。壮志年年减，驰晖日日催。还山不及伴，到阙又无媒。高卧成长策，微官称下才。诗人识何谢，居士别宗雷。迹向尘中隐，书从谷口来。药栏遭鹿践，涧户被猿开。野鹤巢云窦，游龟上水苔。新欢追易失，故思渺难裁。自有归期在，劳君示劫灰。<hr>
