<h4>《集部·全唐诗·临江亭五咏》<b class="x">作者：储光羲</b></h4>
晋家南作帝，京镇北为关。江水中分地，城楼下带山。金陵事已往，青盖理无还。落日空亭上，愁看龙尾湾。潮生建业水，风散广陵烟。直望清波里，只言别有天。南州王气疾，东国海风微。借问商歌客，年年何处归。山际空为险，江流长自深。平生何以恨，天地本无心。落霞明楚岸，夕露湿吴台。去去无相识，陈皇安在哉。<hr>
