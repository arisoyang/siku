<h4>《集部·全唐诗·年少行四首》<b class="x">作者：令狐楚</b></h4>
少小边州惯放狂，骣骑蕃马射黄羊。如今年老无筋力，犹倚营门数雁行。家本清河住五城，须凭弓箭得功名。等闲飞鞚秋原上，独向寒云试射声。弓背霞明剑照霜，秋风走马出咸阳。未收天子河湟地，不拟回头望故乡。霜满中庭月满楼，金樽玉柱对清秋。当年称意须行乐，不到天明不肯休。<hr>
