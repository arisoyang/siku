<h4>《集部·全唐诗·步虚词十首》<b class="x">作者：吴筠</b></h4>
众仙仰灵范，肃驾朝神宗。金景相照曜，逶迤升太空。七玄已高飞，火炼生珠宫。馀庆逮天壤，平和王道融。八威清游气，十绝舞祥风。使我跻阳源，其来自阴功。逍遥太霞上，真鉴靡不通。玉闼摽敞朗，琼林郁葱蒨。自非挺金骨，焉得谐夙愿。真朋何森森，合景恣游宴。良会忘淹留，千龄才一眄。令我洞金色，后天耀琼姿。心协太虚静，寥寥竟何思。玄中有至乐，淡泊终无为。但与正真友，飘飖散遨嬉。帝一集绛宫，流光出丹玄。元英与桃君，朗咏长生篇。六府焕明霞，百关罗紫烟。飙车涉寥廓，靡靡乘景迁。不觉云路远，斯须游万天。碧津湛洪源，灼烁敷荷花。煌煌青琳宫，粲粲列玉华。真气溢绛府，自然思无邪。俯矜区中士，夭浊良可嗟。羽幢泛明霞，升降何缥缈。鸾凤吹雅音，栖翔绛林标。玉虚无昼夜，灵景何皎皎。一睹太上京，方知众天小。回首迩结灵，倾眸亲曜罗。豁落制六天，流铃威百魔。绵绵庆不极，谁谓椿龄多。或登明真台，宴此羽景堂。杳霭结宝云，霏微散灵香。天人诚遐旷，欢泰不可量。既登玉宸庭，肃肃仰紫轩。敢问龙汉末，如何辟乾坤。怡然辍云璈，告我希夷言。幸闻至精理，方见造化源。寥寥大漠上，所遇皆清真。澄莹含元和，气同自相亲。绛树结丹实，紫霞流碧津。以兹保童婴，永用超形神。<hr>
