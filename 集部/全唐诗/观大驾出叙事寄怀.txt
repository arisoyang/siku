<h4>《集部·全唐诗·观大驾出叙事寄怀》<b class="x">作者：法轮</b></h4>
紫台宵漏竭，青门曙鼓通。轻霞照复道，徐吹转相风。玉鸾光万骑，金舆郁五戎。鸣笳犹度阙，清跸尚喧宫。云旗乱陌紫，羽旆杂尘红。百城归北丽，两汉久惭雄。吾曹陋薄技，馀庆洽微躬。平源已起洛，印手亦还丰。得奉衣冠盛，仍观书轨同。犹言待封告，未忍向华嵩。<hr>
