<h4>《集部·全唐诗·立德新居》<b class="x">作者：孟郊</b></h4>
立德何亭亭，西南耸高隅。阳崖泄春意，井圃留冬芜。胜引即纡道，幽行岂通衢。碧峰远相揖，清思谁言孤。寺秩虽贵家，浊醪良可哺。夜高星辰大，昼长天地分。厚韵属疏语，薄名谢嚣闻。兹焉有殊隔，永矣难及群。俭教先勉力，修襟无馀佗。良栖一枝木，灵巢片叶荷。仰笑鹍鹏辈，委身拂天波。为於仁义得，未觉登陟劳。远岸雪难莫，劲枝风易号。霜禽各啸侣，吾亦爱吾曹。素魄衔夕岸，绿水生晓浔。空旷伊洛视，仿佛潇湘心。何必尚远异，忧劳满行襟。品子懒读书，辕驹难服犁。虚食日相投，夸肠讵能低。耻从新学游，愿将古农齐。翠景何的砾，霜飔飘空虚。突出万家表，独治二亩蔬。一旬一手版，十日九手锄。夜景卧难尽，昼光坐易消。治旧得新义，耕荒生嘉苗。锄治苟惬适，心形俱逍遥。德疏未为高，礼至方觉尊。岂唯耀兹日，可以荣远孙。如何一阳朝，独荷众瑞繁。仄雪踏为平，涩行变如飞。令畦生气色，嘉绿新霏微。天意资厚养，贤人肯相违。<hr>
