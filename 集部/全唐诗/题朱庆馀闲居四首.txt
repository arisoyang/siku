<h4>《集部·全唐诗·题朱庆馀闲居四首》<b class="x">作者：牟融</b></h4>
潇洒藏修处，琴书与画图。白丁门外远，俗子眼前无。楚楚临轩竹，青青映水蒲。道人能爱静，诸事近清枯。白屋悬尘榻，清樽忆故人。近来疏懒甚，诗债后吟身。按剑心犹壮，琴书乐有馀。黄金都散尽，收得邺侯书。闲云长作伴，归鹤独相随。才薄知无用，安贫不自危。<hr>
