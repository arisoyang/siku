<h4>《集部·全唐诗·吊元鲁山》<b class="x">作者：孟郊</b></h4>
搏鸷有馀饱，鲁山长饥空。豪人饫鲜肥，鲁山饭蒿蓬。食名皆霸官，食力乃尧农。君子耻新态，鲁山与古终。天璞本平一，人巧生异同。鲁山不自剖，全璞竟没躬。五常坐销铄，万类随衰微。以兹见鲁山，道蹇无所依。天地蹇既甚，鲁山道莫伸。天地气不足，鲁山食更贫。始知补元化，竟须得贤人。万物饱为饱，万人怀为怀。一声苟失所，众憾来相排。所以元鲁山，饥衰难与偕。血誓竟讹谬，膏明易煎蒸。以之驱鲁山，疏迹去莫乘。竞来辟田土，相与耕嶔岑。当宵无关锁，竟岁饶歌吟。善教复天术，美词非俗箴。精微自然事，视听不可寻。因书鲁山绩，庶合箫韶音。谁能嗣教化，以此洗浮薄。君臣贵深遇，天地有灵橐。力运既艰难，德符方合漠。名位苟虚旷，声明自销铄。礼法虽相救，贞浓易糟粕。哀哀元鲁山，毕竟谁能度。幽埋尽洸洗，滞旅免流浪。唯馀鲁山名，未获旌廉让。二三贞苦士，刷视耸危望。发秋青山夜，目断丹阙亮。诱类幸从兹，嘉招固非妄。小生奏狂狷，感惕增万状。供养耻佗力，言词岂纤瑕。将谣鲁山德，赜海谁能涯。事已出古表，谁言独今奇。贤人母万物，岂弟流前诗。<hr>
