<h4>《集部·全唐诗·纳后夕侍宴》<b class="x">作者：徐铉</b></h4>
天上轩星正，云间湛露垂。礼容过渭水，宴喜胜瑶池。彩雾笼花烛，升龙肃羽仪。君臣欢乐日，文物盛明时。帘卷银河转，香凝玉漏迟。华封倾祝意，觞酒与声诗。银烛金炉禁漏移，月轮初照万年枝。造舟已似文王事，卜世应同八百期。汉主承乾帝道光，天家花烛宴昭阳。六衣盛礼如金屋，彩笔分题似柏梁。<hr>
