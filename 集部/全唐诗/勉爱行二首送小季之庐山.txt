<h4>《集部·全唐诗·勉爱行二首送小季之庐山》<b class="x">作者：李贺</b></h4>
洛郊无俎豆，弊厩惭老马。小雁过炉峰，影落楚水下。长船倚云泊，石镜秋凉夜。岂解有乡情，弄月聊呜哑。南云北云空脉断，灵台经络悬春线。青轩树转月满床，下国饥儿梦中见。维尔之昆二十馀，年来持镜颇有须。辞家三载今如此，索米王门一事无。荒沟古水光如刀，庭南拱柳生蛴螬。江干幼客真可念，郊原晚吹悲号号。<hr>
