<h4>《集部·全唐诗·秋怀五首》<b class="x">作者：鲍溶</b></h4>
促促生有涯，营营意无限。无限意未申，有涯生已晚。恩荣不可恃，天道归寸管。老如影随人，时若车下坂。行者归期尽，居人心更远。凉风日萧条，亲戚长在眼。多忧知无奈，圣贤莫能免。客鸟投本枝，生生复深浅。流年白日驰，微愿不我与。心如缫丝纶，展转多头绪。凭觞散烦襟，援瑟清夜拊。回感帝子心，空堂有烟雨。丝减悲不减，器新声更古。一弦有馀哀，何况二十五。玉床暗虫响，锦席寒泪冻。明镜失旧人，空林误归凤。新年堪爱惜，锦字亦珍重。一念皎皎时，幽襟非所用。一忆故乡居，一望客人还。两心四海中，谁不伤朱颜。双燕不巢树，浮萍不出山。性命君由天，安得易其间。休悲砌虫苦，此日无人闲。四时如车马，转此今与昔。往叹在空中，存事委幽迹。翩翩日敛照，朗朗月系夕。物生春不留，年壮老还迫。天机杳何为，长寿与松柏。<hr>
