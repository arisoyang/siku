<h4>《集部·全唐诗·和渭北刘大夫借便秋遮虏，寄朝中亲友》<b class="x">作者：白居易</b></h4>
巨镇为邦屏，全材作国桢。韬钤汉上将，文墨鲁诸生。豹虎关西卒，金汤渭北城。宠深初受棨，威重正扬兵。阵占山河布，军谙水草行。夏苗侵虎落，宵遁失蕃营。云队攒戈戟，风行卷旆旌。堠空烽火灭，气胜鼓鼙鸣。胡马辞南牧，周师罢北征。回头问天下，何处有欃枪。<hr>
