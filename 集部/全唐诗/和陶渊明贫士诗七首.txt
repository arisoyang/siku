<h4>《集部·全唐诗·和陶渊明贫士诗七首》<b class="x">作者：唐彦谦</b></h4>
贫贱如故旧，少壮即相依。中心不敢厌，但觉少光辉。向来乘时士，亦有能奋飞。一朝权势歇，欲退无所归。不如行其素，辛苦奈寒饥。人生系天运，何用发深悲。薤菘郁朝露，桑柘浮春烟。以兹乱心曲，智计无他奸。择胜不在奢，兴至发清言。相逢樵牧徒，混混谁愚贤。旦起绕其树，磈砢不计寻。清阴可敷席，有酒谁与斟。由来大度士，不受流俗侵。浩歌相倡答，慰此霜雪心。旁人吁已甚，自喜计虑周。微劳消厚疚，残辱胜深忧。从知为下安，处上反无俦。人生各有志，勇懦从所求。不仕亦不贫，本自足饔餐。后世耻躬耕，号呼脱饥寒。我生千祀后，念此愧在颜。为农倘可饱，何用出柴关。古来名节士，敢望彭城龚。有叟诮其后，更恨道不通。鄙哉譊譊者，为隘不为通。低头拜野老，负米吾愿从。今年渐向熟，庶几民不流。书生自无田，与众同喜忧。作诗劳邻曲，有倡谁与酬。亦无采诗者，此修何可修。<hr>
