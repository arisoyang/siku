<h4>《集部·全唐诗·和韦承庆过义阳公主山池五首》<b class="x">作者：杜审言</b></h4>
野兴城中发，朝英物外求。情悬朱绂望，契动赤泉游。海燕巢书阁，山鸡舞画楼。雨馀清晚夏，共坐北岩幽。绾雾青丝弱，牵风紫蔓长。犹言宴乐少，别向后池塘。宴游成野客，形胜得仙家。往往留仙步，登攀日易斜。园果尝难遍，池莲摘未稀。卷帘唯待月，应在醉中归。地静鱼偏逸，人闲鸟欲欺。青溪留别兴，更与白云期。<hr>
