<h4>《集部·全唐诗·宿大通和尚塔，敬赠如上人，兼呈常、孙二山人》<b class="x">作者：崔曙</b></h4>
支公已寂灭，影塔山上古。更有真僧来，道场救诸苦。一承微妙法，寓宿清净土。身心能自观，色相了无取。森森松映月，漠漠云近户。岭外飞电明，夜来前山雨。然灯见栖鸽，作礼闻信鼓。晓霁南轩开，秋华净天宇。愿言出世尘，谢尔申及甫。<hr>
