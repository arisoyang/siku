<h4>《集部·全唐诗·原上新居十三首》<b class="x">作者：王建</b></h4>
新占原头地，本无山可归。荒藤生叶晚，老杏著花稀。厨舍近泥灶，家人初饱薇。弟兄今四散，何日更相依。耕牛长愿饱，樵仆每怜勤。终日忧衣食，何由脱此身。访僧求贱药，将马中豪家。乍得新蔬菜，朝盘忽觉奢。家贫僮仆瘦，春冷菜蔬焦。甘分长如此，无名在圣朝。借牛耕地晚，卖树纳钱迟。墙下当官路，依山补竹篱。陈药初和白，新经未入黄。近来心力少，休读养生方。老病应随业，因缘不离身。焚香向居士，无计出诸尘。倩人开废井，趁犊入新园。长爱当山立，黄昏不闭门。山客凭栽树，家僮使入城。门前粉壁上，书著县官名。鸡睡日阳暖，蜂狂花艳烧。长安足门户，叠叠看登朝。送经还野苑，移石入幽林。谷口春风恶，梨花盖地深。苦相常多泪，劳生自悟虚。闲行人事绝，亲故亦无书。新识邻里面，未谙村社情。石田无力及，贱赁与人耕。<hr>
