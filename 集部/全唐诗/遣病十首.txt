<h4>《集部·全唐诗·遣病十首》<b class="x">作者：元稹</b></h4>
服药备江瘴，四年方一疠。岂是药无功，伊予久留滞。滞留人固薄，瘴久药难制。去日良已甘，归途奈无际。身贱杀何益，恩深报难罄。公其万千年，世有天之郑。今来渐讳年，顿与前心别。白日速如飞，佳晨亦骚屑。怕酒岂不闲，悲无少年气。传语少年儿，杯盘莫回避。壮年等闲过，过壮年已五。华发不再青，劳生竟何补。今病兄远路，道遥书信难。寄言娇小弟，莫作官家官。风高翅羽垂，路远烟波隔。去去玉山岑，人间网罗窄。炎昏岂不倦，时去聊自惊。浩叹终一夕，空堂天欲明。庭莎病看长，林果闲知数。何以强健时，公门日劳骛。昔愁凭酒遣，今病安能饮。落尽秋槿花，离人病犹甚。<hr>
