<h4>《集部·全唐诗·春日奉献圣寿无疆词十首》<b class="x">作者：杨巨源</b></h4>
文物京华盛，讴歌国步康。瑶池供寿酒，银汉丽宸章。灵雨含双阙，雷霆肃万方。代推仙祚远，春共圣恩长。凤扆临花暖，龙垆旁日香。遥知千万岁，天意奉君王。人醉逢尧酒，莺歌答舜弦。花明御沟水，香暖禁城天。赐宴文逾盛，徵歌物更妍。无穷艳阳月，长照太平年。戈偃征苗后，诗传宴镐初。年华富仙苑，时哲满公车。化入絪缊大，恩垂涣汗馀。悠然万方静，风俗揖华胥。瑞霭方呈赏，暄风本配仁。岩廊开凤翼，水殿压鳌身。文雅逢明代，欢娱及贱臣。年年未央阙，恩共物华新。珠缀留晴景，金茎直晓空。发生资盛德，交泰让全功。间气登三事，祥光启四聪。遐荒似川水，天外亦朝宗。汉典方宽律，周官正采诗。碧宵传凤吹，红旭在龙旗。造化膺神契，阳和沃圣思。无因随百兽，率舞奉丹墀。曙色含金榜，晴光转玉珂。中宫陈广乐，元老进赓歌。莲叶看龟上，桐花识凤过。小臣空击壤，沧海是恩波。乐报箫韶发，杯看沆瀣生。芙蓉丹阙暖，杨柳玉楼晴。阊阖开中禁，衣裳俨太清。南山同圣寿，长对凤凰城。赏叶元和德，文垂雅颂音。景云随御辇，颢气在宸襟。永保无疆寿，长怀不战心。圣朝多庆赐，琼树粉墙阴。凤掖嘉言进，鸳行喜气随。仗临丹地近，衣对碧山垂。渥泽方柔远，聪明本听卑。愿同东观士，长对汉威仪。<hr>
