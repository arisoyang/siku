<h4>《集部·全唐诗·赠皇甫侍御赴都八首》<b class="x">作者：元希声</b></h4>
东南之美，生于会稽。牛斗之气，蓄于昆溪。有瑶者玉，连城是齐。有威者凤，非梧不栖。利器长材，温仪峻峙。静以有神，动而作则。九皋千里，其声不忒。棱棱直指，烈烈方书。苍玉鸣珮，绣衣登车。宠盖伯山，气雄公雅。立朝正色，俟我能者。如彼松竹，春荣冬蒨。柯叶蔼然，下渝霜霰。騑骖徐动，尊饯相依。远情超忽，岐路光辉。肃子风威，严子霜质。赠言岁暮，以保贞吉。<hr>
