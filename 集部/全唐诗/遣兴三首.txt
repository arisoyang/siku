<h4>《集部·全唐诗·遣兴三首》<b class="x">作者：杜甫</b></h4>
下马古战场，四顾但茫然。风悲浮云去，黄叶坠我前。朽骨穴蝼蚁，又为蔓草缠。故老行叹息，今人尚开边。汉虏互胜负，封疆不常全。安得廉耻将，三军同晏眠。穹庐莽牢落，上有行云愁。老弱哭道路，愿闻甲兵休。邺中事反覆，死人积如丘。诸将已茅土，载驱谁与谋。春苗九月交，颜色同日老。劝汝衡门士，忽悲尚枯槁。时来展材力，先后无丑好。但讶鹿皮翁，忘机对芳草。<hr>
