<h4>《集部·全唐诗·玉台体十二首》<b class="x">作者：权德舆</b></h4>
鸾啼兰已红，见出凤城东。粉汗宜斜日，衣香逐上风。情来不自觉，暗驻五花骢。隐映罗衫薄，轻盈玉腕圆。相逢不肯语，微笑画屏前。楼上吹箫罢，闺中刺绣阑。佳期不可见，尽日泪潺潺。君去期花时，花时君不至。檐前双燕飞，落妾相思泪。秋风一夜至，吹尽后庭花。莫作经时别，西邻是宋家。昨夜裙带解，今朝蟢子飞。铅华不可弃，莫是藁砧归。<hr>
