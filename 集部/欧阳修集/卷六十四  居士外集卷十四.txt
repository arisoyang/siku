<h4>《集部·欧阳修集·卷六十四  居士外集卷十四》<b class="x">作者：欧阳修</b></h4>
◎记二十首【河南府重修使院记〈明道元年〉】郡府统理民务，调发赋税，稽功会事，事无不举，代君理物，政教系之。汉承秦余，精意牧民之官，置部刺史以督察，出御史以监掌之。太守二千石，莫不尽诚率下奉上。李唐酌用旧典，使天下以大权小。故有州、有府，刺史专守理所，大镇观察旁郡，后增置胥吏、史以总治诸州，绳宽刺善，理务祥焉。府之有使院也，厥惟尚矣。皇朝政教清明，制度适中，虽镇守自占，总领委于均输，惟使幕置吏，用而不革。洛都天下之仪表，提封万井，隶县十九，王事浩穰，百倍他邑，而典史之局甚陋不称。彭城相居守之明年，若曰：“政教之废兴出于是，官吏之缓猛系于是，义不可忽。”始谋新之。乃度地于府之西偏，斥大其旧居，列司存整按牒，以图经久之制。夏某月，工徒告成。制作虽壮，不逾距；官司虽冗，执其方。君子谓是举也，得为政之本焉。乌有端其本而末不正者哉！宜乎书厥旨以示方来，且志岁月也。【河南府重修净垢院记〈明道元年〉】河南自古天子之都，王公戚里、富商大姓处其地，喜于事佛者，往往割脂田、沐邑、货布之赢，奉祠宇为庄严。故浮图氏之居与侯家主第之楼台屋瓦，高下相望于洛水之南北，若弈棋然。及汴建庙社，称京师，河南空而不都，贵人、大贾废散，浮图之奉养亦衰。岁坏月{随氽}，其居多不克完，与大游台、钓池并为榛芜者，十有八九。净垢院在洛北，废最甚，无刻识，不知谁氏之为，独榜其梁曰长兴四年建。丞相彭城钱公来镇洛之明年，祷雨九龙祠下。过之，叹其空阔，且呼主藏者给缗钱二十万。洛阳知县李宋卿干而辑焉，于是规其广而小之，即其旧而新之。即旧焉，所以速于集工；损小焉，所以易于完修。易坏补阙三十六间。工既毕，宋卿愿刻于石以纪。夫修旧起废，田彭城公赐也，且志其复兴之岁月云。从事欧阳修遂为记。【陈氏荣乡亭记】什邡，汉某县，户若干，可征役者家若干，任里胥给吏事又若干，其豪又若干。县大以饶，吏与民尤骜恶猾骑，善货法，为蠹孽。中州之人凡仕宦之蜀者，皆远客孤寓思归，以苟满岁脱过失得去为幸。居官既不久，又不究知其俗，常不暇刔剔，已辄易去。而县之大吏，皆宿老其事，根坚穴深。为其长者，非甚明锐，难卒攻破。故一县之政，吏常把持而上下之，然其特不喜秀才儒者，以能接见官府、知己短长以谗之为己病也。每儒服持谒向县门者，吏辄坐门下，嘲咻踞骂辱之，俾惭以去。甚则阴用里人无赖苦之，罗中以法，期必破坏之而后已。民既素饶，乐乡里，不急禄仕，又苦吏之所为，故未尝有儒其业与服以游者。其好学者，不过专一经，工歌诗，优游自养，为乡丈人而巳。比年，蜀之士人以进士举试有司者稍稍增多，而什邡独绝少。陈君，什邡之乡丈人，有贤子曰岩夫。岩夫幼喜读书为进士，力学，甚有志。然亦未尝敢儒其衣冠以谒县门，出入闾闬必乡其服，乡人莫知其所为也。已而州下天子诏书，索乡举秀才，岩夫始改衣，诣门应诏。吏方相惊，然莫能为也。既州试之，送礼部。将行，陈君戒且约曰：“嘻！吾知恶进士之病己，而不知可以为荣。若行幸得选于有司，吾将有以旌志之，使荣吾乡以劝也。”于是呼工理材，若将构筑者。明年，岩夫中丙科以归。陈君成是亭，与乡人宴其下。县之吏悔且叹曰：“陈氏有善子，而吾乡有才进士，岂不荣邪！岩夫初为伊阙县主簿，时予为西京留守推官，尝语予如此，欲予之志之也。岩夫为县吏材而有内行，不求闻知于上官，而上官荐用下吏之能者岁无员数，然卒亦不及。噫！岩夫为乡进士，而乡人始不知之，卒能荣之。为下吏，有可进之势，而不肯一鬻所长以干其上，其守道自修可知矣。陈君有子如此，亦贤丈人也。予既友岩夫，恨不一登是亭，往拜陈君其下，且以识彼邦之长者也。又嘉岩夫之果能荣是乡也，因以命名其亭，且志之也。某年某月，欧阳修记。【游大字院记〈天圣九年〉】六月之庚，金伏火见，往往暑虹昼明，惊雷破柱，郁云蒸雨，斜风酷热，非有清胜不可以消烦炎，故与诸君子有普明后园之游。春笋解箨，夏潦涨渠，引流穿林，命席当水，红薇始开，影照波上，折花弄流，衔觞封弈。非有清吟啸歌，不足以开欢情，故与诸君子有避暑之咏。太素最少饮，诗独先成，坐者欣然继之。日斜酒欢，不能遍以诗写，独留名于壁而去。他日语且道之，拂尘视壁，某人题也。因共索旧句，揭之于版，以志一时之胜，而为后会之寻云。【伐树记〈天圣九年〉】署之东园，久茀不治。修至，始辟之，粪瘠溉枯，为蔬圃十数畦，又植花果桐竹凡百本。春阳既浮，萌者将动。园之守启曰：“园有樗焉，其根壮而叶大。根壮则梗地脉，耗阳气，而新植者不得滋；叶大则阴翳蒙碍，而新植者不得畅以茂。又其材拳曲臃肿，疏轻而不坚，不足养，是宜伐。”因尽薪之。明日，圃之守又曰：“圃之南有杏焉，凡其根庇之广可六七尺，其下之地最壤腴，以杏故，特不得蔬，是亦宜薪。”修曰：“噫！今杏方春且华，将待其实，若独不能损数畦之广为杏地邪？”因勿伐。既而悟且叹曰：“吁！庄周之说曰：樗、栎以不材终其天年，桂、漆以有用而见伤夭。今樗诚不材矣，然一旦悉翦弃；杏之体最坚密，美泽可用，反见存。岂才不才各遭其时之可否邪？”他日，客有遇修者，仆夫曳薪过堂下，因指而语客以所疑。客曰：“是何怪邪？夫以无用处无用，庄周之贵也。以无用而贼有用，乌能免哉！彼杏之有华实也，以有生之具而庇其根，幸矣。若桂、漆之不能逃乎斤斧者，盖有利之者在死，势不得以生也，与乎杏实异矣。今樗之臃肿不材，而以壮大害物，其见伐，诚宜尔，与夫才者死、不才者生之说又异矣。凡物幸之与不幸，视其处之而已。”客既去，修然其言而记之。【丛翠亭记〈明道元年〉】九州皆有名山以为镇，而洛阳天下中，周营、汉都，自古常以王者制度临四方，宜其山川之势雄深伟丽，以壮万邦之所瞻。由都城而南以东，山之近者阙塞、万安、轘辕、缑氏，以连嵩室，首尾盘屈逾百里。从城中因高以望之，众山逶迤，或见或否，惟嵩最远最独出。其崭岩耸秀，拔立诸峰上，而不可掩蔽。盖其名在祀典，与四岳俱备天子巡狩望祭，其秩甚尊，则其高大殊杰当然。城中可以望而见者，若巡检署之居洛北者为尤高。巡检使、内殿崇班李君，始入其署，即相其西南隅而增筑之，治亭于上，敞其南北向以望焉。见山之连者、峰者、岫者，骆驿聊亘，卑相附，高相摩，亭然起，匜然止，来而向，去而背，倾崖怪壑，若奔若蹲，若斗若倚，世所传嵩阳三十六峰者，皆可以坐而数之。因取其苍翠丛列之状，遂以丛翠名其亭。亭成，李君与宾客以酒食登而落之，其古所谓居高明而远眺望者欤！既而欲纪其始造之岁月，因求修辞而刻之云。【非非堂记〈明道元年〉】权衡之平物，动则轻重差，其于静也，锱铢不失。水之鉴物，动则不能有睹，其于静也，毫发可辨。在乎人，耳司听，目司视，动则乱于聪明，其于静也，闻见必审。处身者不为外物眩晃而动，则其心静，心静则智识明，是是非非，无所施而不中。夫是是近乎谄，非非近乎讪，不幸而过，宁讪无谄。是者君子之常是之何加一以观之未若非非之为正也。予居洛之明年，既新厅事，有文纪于壁末。营其西偏作堂，户北向，植丛竹，辟户于其南，纳日月之光。设一几一榻，架书数百卷，朝夕居其中。以其静也，闭目澄心，览今照古，思虑无所不至焉。故其堂以非非为名云。【明因大师塔记〈明道二年〉】明因大师道诠，姓卫氏，并州文水县民家子。生于太平兴国辛巳之岁，终于明道癸酉之正月，寿五十有三年。始为童子，辞家人，入洛阳妙觉禅院，依真行大师惠璿，学浮图法。咸平五年，始去氏，削发入僧籍。后二十四年，赐紫衣，遂主其众。又四年，赐号明因，兼领右街教门事。凡为僧三十有一年。卒之明年，其徒以骨葬城南龙门山下。始道诠未死时，予过其庐，问其年几何，曰五十有二矣。问其何许人也，曰本太原农家也。因与语曰：《诗·唐风》言晋本唐之俗，其民被尧之德化，且诗多以俭刺，然其勤生以俭啬，朴厚而纯固，最得古之遗风。今能言其土风乎？其民俗何若？信若《诗》之所谓乎？《诗》去今千余岁矣，犹若《诗》之时乎？其亦随世而迁变也？”曰：“树麻而衣，陶瓦而食，筑土而室，甘辛苦薄滋味。岁耕日积，有余则窖而藏之，率千百年不辄发。其勤且俭诚有古之遗风，至今而不变也。”又言：“为儿时闻长老语，晋自春秋为盛国。至唐基并以兴，世为北京。及朱氏有中土，后唐倚并为雄，亦卒以王，既而晋祖又以王，汉又以王。遭时之故，相次出三天子。刘崇父子又自为国。故民熟兵斗，饟军死战，劳苦几百年不得息。既而圣人出，四方次第平，一日兵临城门，系继元以归。并民然后被政教，弃兵专农，休息劳苦，为太平之幸人。并平后二岁，我始生，幼又依浮图，生不见干戈，长不执耒耜，衣不麻，食不瓦，室不土，力不穑而休，乃并人之又幸者也。今老矣，且病，即死无恨。”予爱其语朴而详。他日，复过其庐，莫见也。访之，曰死矣，为之恻然。及其葬，其徒有求予志其始终者，因并书其常语予者，志岁月云尔。【李秀才东园亭记〈明道二年〉】修友李公佐有亭，在其居之东园。今年春，以书抵洛，命修志之。李氏世家随。随，春秋时称汉东大国。鲁桓之后，楚始盛，随近之，常与为斗，国相胜败。然怪其山川土地，既无高深壮厚之势，封域之广与郧、蓼相介，才一二百里，非有古强诸侯制度，而为大国，何也？其春秋世，未尝通中国盟会朝聘。僖二十年，方见于经，以伐见书。哀之元年，始约列诸侯，一会而罢。其后乃希见。僻居荆夷，盖于蒲骚、郧、蓼小国之间，特大而已。故于今虽名藩镇，而实下州，山泽之产无美材，土地之贡无上物。朝廷达官大人自闽陬岭徼出而显者，往往皆是，而随近在天子千里内，几一百年间未出一士，岂其庳贫薄陋自古然也？予少以江南就食居之，能道其风土，地既瘠枯，民给生不舒愉，虽丰年，大族厚聚之家，未尝有树林池沼之乐，以为岁时休暇之嬉。独城南李氏为著姓，家多藏书，训子孙以学。予为童子，与李氏诸儿戏其家，见李氏方治东园，佳木美草，一一手植，周视封树，日日去来园间甚勤。李氏寿终，公佐嗣家，又构亭其间，益修先人之所为。予亦壮，不复至其家。已而去客汉沔，游京师。久而乃归，复行城南，公佐引予登亭上，周寻童子时所见，则树之蘖者抱，昔之抱者枿，草之茁者丛，荄之甲者今果矣。问其游儿，则有子，如予童子之岁矣。相与逆数昔时，则于今七闰矣，然忽忽如前日事，因叹嗟徘徊不能去。噫！予方仕宦奔走，不知再至城南登此亭复几闰，幸而再至，则东园之物又几变也。计亭之梁木其蠹，瓦甓其溜，石物其泐乎！随虽陋，非予乡，然予之长也，岂能忘情于随哉！公佐好学有行，乡里推之，与予友善。明道二年十月十二日记。【樊侯庙灾记】郑之盗，有入樊侯庙刳神象之腹者。既而大风雨雹，近郑之田麦苗皆死。人咸骇曰：“侯怒而为之也。”余谓樊侯本以屠狗立军功，佐沛公至成皇帝，位为列侯，邑食舞阳，剖符传封，与汉长久，《礼》所谓有功德于民则祀之者欤！舞阳距郑既不远，不汉、楚常苦战荥阳、京、索间，亦侯平生提戈斩级所立功处，故庙而食之，宜矣。方侯之参乘沛公，事危鸿门，振目一顾，使羽失气，其勇力足有过人者，故后世言雄武称樊将军，宜其聪明正直，有遗灵矣。然当盗之倳刃腹中，独不能保其心腹肾肠哉？而反贻怒于无罪之民，以骋其恣睢，何哉？岂生能万人敌，而死不能庇一躬邪！岂其灵不神于御盗，而反神于平民以骇其耳目邪！风雷雨雹，天之所以震耀威罚有司者，而侯又得以滥用之邪？盖闻阴阳之气，怒则薄而为风霆，其不和之甚者凝结而为雹。方今岁且久旱，伏阴不兴，壮阳刚燥，疑有不和而凝结者，岂其适会民之自灾也邪？不然，则喑呜叱吒，使风驰霆击，则侯之威灵暴矣哉！【东斋记〈明道二年〉】官署之东有阁以燕休，或曰斋，谓夫闲居平心以养思虑，若于此而斋戒也，故曰斋。河南主簿张应之居县署，亦理小斋。河南虽赤县，然征赋之民户才七八千，田利之入率无一锺之亩。人稀，土不膏腴，则少争讼。幸而岁不大凶，亦无逋租。凡主簿之所职者甚简少，故未尝忧吏责，而得优游以嬉。应之又素病羸，宜其有以闲居而平心者也。应之虽病，然力自为学，常曰：“我之疾，气留而不行，血滞而流逆，故其病咳血。然每体之不康，则或取六经，百氏，若古人述作之文章诵之，爱其深博闳达、雄富伟丽之说，则必茫乎以思，畅乎以平，释然不知疾之在体。因多取古书文字贮斋中，少休，则探以览焉。夫世之善医者，必多畜金石百草之物以毒其疾，须其瞑眩而后瘳。应之独能安居是斋以养思虑，又以圣人之道和平其心而忘厥疾，真古之乐善者欤。傍有小池，竹树环之，应之时时引客坐其间，饮酒言笑，终日不倦。而某尝从应之于此，因书于其壁。【戕竹记】洛最多竹，樊圃棋错。包箨榯笋之赢，岁尚十数万缗，坐安候利，宁肯为渭川下？然其治水庸，任土物，简厉芟养，率须谨严。家必有小斋闲馆在亏蔽间，宾欲赏，辄腰舆以入，不问辟疆，恬无怪让也。以是名其俗为好事。壬申之秋，人吏率持镰斧，亡公私谁何，且戕且桴，不竭不止。守都出令：有敢隐一毫为私，不与公上急病，服王官为慢，齿王民为悖。如是累日，地榛园秃，下亡有啬色少见于颜间者，由是知其民之急上。噫！古者伐山林，纳材苇，惟是地物之美，必登王府，以经于用，不供谓之畔废，不时谓之暴殄。今土宇广斥，赋入委叠，上益笃俭，非有广居盛囿之侈。县官材用，顾不衍溢朽蠹，而一有非常，敛取无艺。意者营饰像庙遇差乎！《书》不云“不作无益害有益，”又曰“君子节用而爱人”。天子有司所当朝夕谋虑，守官与道，不可以忽也。推类而广之，则竹事犹末。【养鱼记】折檐之前有隙地，方四五丈，直对非非堂，修竹环绕荫映，未尝植物，因洿以为池。不方不圆，任其地形；不愁不筑，全其自然。纵锸以浚之，汲井以盈之。湛乎汪洋，晶乎清明，微风而波，无波而平，若星若月，精彩下入。予偃息其上，潜形于毫芒；循漪沿岸，渺然有江潮千里之想。斯足以舒忧隘而娱穷独也。乃求渔者之罟，市数十鱼，童子养之乎其中。童子以为斗斛之水不能广其容，盖活其小者而弃其大者。怪而问之，且以是对。嗟乎！其童子无乃嚚昏而无识矣乎！予观巨鱼枯涸在旁不得其所，而群小鱼游戏乎浅狭之间，有若自足焉，感之而作养鱼记。【湘潭县修药师院佛殿记〈景祐三年〉】湘潭县药师院新修佛殿者，县民李迁之所为也。迁之贾江湖，岁一贾，其入数千万。迁之谋曰：夫民，力役以生者也，用力劳者其得厚，用力偷者其得薄。以其得之丰约，必视其用力之多少而必当，然后各食其力而无惭焉。士非我匹，若工农则吾等也。夫琢磨煎炼，调筋柔革，此工之尽力也；斤劚锄夷，畎亩树艺，此农之尽力也，然其所食皆不过其劳。今我则不然，徒幸物之废兴而上下其价，权时轻重而操其奇赢。游嬉以浮于江湖，用力至逸以安，而得则过之，我有惭于彼焉。凡诚我契而不我欺，平我斗斛权衡而不我逾，出入关市而不我虞，我何能焉，是皆在上而为政者有以庇我也。何以报焉？闻浮屠之为善，其法曰：“有能舍己之有以崇饰尊严，我则能阴相之，凡有所欲，皆如志。”乃曰：盍用我之有所得，于此施以报焉，且为善也。于是得此寺废殿而新之，又如其法，作释迦佛、十八罗汉塑像皆备。凡用钱二十万，自景祐二年十二月癸酉讫三年二月甲寅以成。其秋，会予赴夷陵，自真州假其舟行。次浔阳，见买一石，砻而载于舟，问其所欲用之，因具言其所为，且曰欲归而记其始造岁月也。视其色，若欲得予记而不敢言也。因善其以贾为生，而能知夫力少而得厚以为幸，又知在上者庇己而思有以报，顾其所为之心又趋为善，皆可喜也，乃为之作记。问其寺始造之由及其岁月，皆不能道也。九月十六日记。【游鯈亭记〈景祐五年〉】禹之所治大水七，岷山导江，其一也。江出刑州，合沅、湘，合汉、沔，以输之海。其为汪洋诞漫，蛟龙水物之所凭，负涛晦冥之变怪，壮哉！是为勇者之观也。吾兄晦叔为人慷慨喜义，勇而有大志。能读前史，识其盛衰之迹，听其言，豁如也。困于位卑，无所用以老，然其胸中亦已壮矣。夫壮者之乐，非登崇高之丘，临万里之流，不足以为适。今吾兄家荆州，临大江，舍汪洋诞漫，壮哉，勇者之所观！而方规地为池，方不数丈，治亭其上，反以为乐，何哉？盖其击壶而歌，解衣而饮，陶乎不以汪洋为大，不以方丈为局，则其心岂不浩然哉！夫视富贵而不动，处卑困而浩然其心者，真勇者也。然则，水波之涟漪，游鱼之上下，其为适也，与夫庄周所谓惠施游于濠梁之乐何以异？乌用蛟鱼变怪之为壮哉？故名其亭曰游鯈亭。景祐五年四月二日，舟中记。【淅川县兴化寺廊记〈明道二年〉】兴化寺新修行廊四行，总六十四间，匠者某人，用工之力凡若干，土木圬墁陶瓦铁石之费、匠工佣食之资凡若干。营而主其事者，僧延遇。延遇自言余杭人，少弃父母，称出家子。之郓州，拜浮图人，师其说。年十九，尚书祠部给牒称僧，遂行四方。淳化三年，止此寺，得维摩院废基筑室，自为师，教弟子以居。居二十有三年，授弟子惠聪而老焉。又十八年，年七十有一矣，乃敛其衣盂之具所余，示惠聪而叹曰：“吾生乾德之癸亥，明年而甲子一复，而又将甲焉。弃杭即淅四十有三岁，去填墓不哭其郊，闻吴歈不怀其土，吾岂无乡闾亲戚之仁与爱而乐此土邪？吾惟浮图之说，畏且信以忘其生，不知久乎此也。今老矣，凡吾之有衣食之余，生无乡闾宗族之赒，没不待岁时烝尝之具，盍就吾之素信者而用焉？毕，吾无恨也。”于是庀工度材，营此廊。廊成，明道二年之某月也。寺始建于隋仁寿四年，号法相寺。太平兴国中，改日兴化，屋垣甚壮广。由仁寿至明道，实四百四十有四年之间，凡几坏几易，未尝有志刻，虽其始造之因，亦莫详焉。至延遇为此役，始求志之。予因嘉延遇之能果其学也。惠聪自少师之，虽老，益坚不坏。又竭其所有，期与俱就所信而尽焉。夫世之学者知患不至，不知患不能果。此果于自信者也。年月日记。【偃虹堤记〈庆历六年〉】有自岳阳至者，以滕侯之书、洞庭之图来告曰：“愿有所记。”予发书按图，自岳阳门西距金鸡之右，其外隐然隆高以长者，曰偃虹堤。问其作而名者，曰：“吾滕侯之所为也。”问其所以作之利害，曰：“洞庭天下之至险，而岳阳，荆、潭、黔、蜀四会之冲也。昔舟之往来湖中者，至无所寓，则皆泊南津，其有事于州者远且劳，而又常有风波之恐，覆溺之虞。今舟之至者皆泊堤下，有事于州者，近而且无患。”问其大小之制，用人之力，曰：“长一千尺，高三十尺，厚加二尺，而杀其上得厚三分之二，用民力万有五千五百工，而不逾时以成。”问其始作之谋，曰：“州以事上转运使，转运使择其吏之能者行视可否，凡三反复，而又上于朝廷，决之三司，然后曰可，而皆不能易吾侯之议也。”曰：“此君子之作也，可以书矣。”盖虑于民也深，则其谋始也精，故能用力少而为功多。夫以百步之堤，御天下至险不测之虞，惠其民而及于荆、潭、黔、蜀，凡往来湖中，无远迩之人皆蒙其利焉。且岳阳四会之冲，舟之来而止者，日凡有几！使堤土石幸久不朽，则滕侯之惠利于人物，可以数计哉？夫事不患于不成，而患于易坏。盖作者未始不欲其久存，而继者常至于殆废。自古贤智之士，为其民捍患兴利，其遗迹往往而在。使其继者皆如始作之心，则民到于今受其赐，天下岂有遗利乎？此滕侯之所以虑，而欲有纪于后也。滕侯志大材高，名闻当世。方朝廷用兵急人之时，尝显用之。而功未及就，退守一州，无所用心，略施其余，以利及物。夫虑熟谋审，力不劳而功倍，作事可以为后法，一宜书。不苟一时之誉，思为利于无穷，而告来者不以废，二宜书。岳之民人与湖中之往来者，皆欲为滕侯纪，三宜书。以三宜书不可以不书，乃为之书。庆历六年某月某日记。【孙氏碑阴记〈皇祐三年〉】皇祐三年夏，元规以龙图阁直学士、尚书吏部郎中为陕西都转运使，道出南京，遇疾，留河上。予时往问之。元规疾少间，出其皇祖少师之铭，而谓予曰：“此太子太傅杜公所书也。吾家世德，杜公之父荣公实铭之。惟吾二家，皆为当世盛族，五代之乱，播于吴越而不显，然其同禄仕，通婚姻，子孙之好至今而不绝也。自吴越国除，衣冠之族皆北。予以不幸少孤，既壮而后禄养。其为御史谏官，以言事谪守处州，始得过故乡，识其耆老，而求杜氏之铭不可得也。今十有五年而始获于斯。自荣公之铭孙氏，三世百年，至于小子，幸承祖考忠义之训，今得进被荣显于朝廷而列于侍从。杜公以道德名望相明天子，荷天之福，眉寿于家。惟吾二家之盛衰，与时治乱而上下，故屈于彼而伸于此。其世德遗文，由后有人，克保不坠，故晦于昔而显于今。将刻铭于碑，表之墓隧，以昭示来世子孙，其以为如何？予曰：呜呼！为善之效无不报，然其迟速不必问也。故不在身者则在其子孙，或晦于当时者必显于后世，其孙氏、杜氏之谓乎。刻之金石以遗二家之子孙而劝天下之为善者，不亦宜哉！【三琴记〈嘉祐七年〉】吾家三琴，其一传为张越琴，其一传为楼则琴，其一传为雷氏琴，其制作皆精而有法，然皆不知是否。要在其声如何，不问其古今何人作也。琴面皆有横文如蛇腹，世之识琴者以此为古琴，盖其漆过百年始有断文，用以为验尔。其一金徽，其一石徽，其一玉徽。金徽者，张越琴也；石徽者，楼则琴也；玉徽者，雷氏琴也。金徽其声畅而远，石徽其声清实而缓，玉徽其声和而有余。今人有其一已足为宝，而余兼有之，然惟石徽者，老人之所宜也。世人多用金玉蚌琴徽，此数物者，夜置之烛下炫耀有光，老人目昏，视徽难准，惟石无光，置之烛下黑白分明，故为老者之所宜也。余自少不喜郑卫，独爱琴声，尤爱《小流水曲》。平生患难，南北奔驰，琴曲率皆废忘，独《流水》一曲梦寝不忘，今老矣，犹时时能作之。其他不过数小调弄，足以自娱。琴曲不必多学，要于自适；琴亦不必多藏，然业已有之，亦不必以患多而弃也。嘉祐七年上巳后一日，以疾在告，学书，信笔作欧阳氏三琴记。【大明水记〈庆历八年〉】世传陆羽《茶经》，其论水云：“山水上，江水次，井水下。”又云：“山水，乳泉、石池漫流者上。瀑涌湍漱勿食，食久，令人有颈疾。江水取去人远者，井取汲多者。”其说止于此，而未尝品第天下之水味也。至张又新为《煎茶水记》，始云刘伯刍谓水之宜茶者有七等，又载羽为李季卿论水次第有二十种。今考二说，与羽《茶经》皆不合。羽谓山水上，乳泉、石池又上，江水次而井水下。伯刍以扬子江为第一，惠山石泉为第二，虎丘石井第三，丹阳寺井第四，扬州大明寺井第五，而松江第六，淮水第七，与羽说皆相反。季卿所说二十水：庐山康王谷水第一，无锡惠山石泉第二，蕲州兰溪石下水第三，扇子峡蛤蟆口水第四，虎丘寺井水第五，庐山招贤寺下方桥潭水第六，扬子江南零水第七，洪州西山瀑布第八，桐柏淮源第九，庐山龙池山顶水第十，丹阳寺井第十一，扬州大明寺井第十二，汉江中零水第十三，玉虚洞香溪水第十四，武关西水第十五，松江水第十六，天台千丈瀑布水第十七，郴州圆泉第十八，严陵滩水第十九，雪水第二十。如蛤蟆口水、西山瀑布、天台千丈瀑布，羽皆戒人勿食，食之生疾，其余江水居山水上，井水居江水上，皆与羽经相反。疑羽不当二说以自异。使诚羽说，何足信也？得非又新妄附益之邪？其述羽辨南零岸时，怪诞甚妄也。水味有美恶而已，欲求天下之水一一而次第之者，妄说也。故其为说，前后不同如此。然此井，为水之美者也。羽之论水，恶渟浸而喜泉源，故井取多汲者，江虽长，然众水杂聚，故次山水。惟此说近物理云。<hr>
