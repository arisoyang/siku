<h4>《集部·欧阳修集·卷十四  居士集卷十四》<b class="x">作者：欧阳修</b></h4>
◎律诗六十五首【马上默诵圣俞诗有感〈治平二年〉】兴来笔力千钧劲，酒醒人间万事空。苏梅二子今亡矣，索寞滁山一醉翁。【定力院七叶木〈治平二年〉】伊洛多佳木，娑罗旧得名。常于佛家见，宜在月宫生。釦砌阴铺静，虚堂子落声。夜风疑雨过，朝露炫霞明。车马王都盛，楼台梵宇闳。惟应静者乐，时听野禽鸣。【秋阴〈治平二年〉】秋阴积不散，夜气凛初清。雨冷侵灯晕，风愁送叶声。国恩惭未报，岁晚念余生。却忆滁州睡，村醪自解醒。【秋怀〈治平二年〉】节物岂不好，秋怀何黯然。西风酒旗市，细雨菊花天。感事悲双鬓，包羞食万钱。鹿车终自驾，归去颍东田。【初寒〈治平二年〉】多病淹残岁，初寒悄独吟。云容乍浓淡，秋色半晴阴。篱菊催佳节，山泉响夜琴。自能知此乐，何必恋腰金！【寄渭州王仲仪龙图〈治平二年〉】羡君三作临边守，惯听胡笳不惨然。弓劲秋风鸣白角，帐寒春雪压青毡。威行四境烽烟断，响入千山号令传。翠幕红灯照罗绮，心情何似十年前。【崇政殿试贤良晚归〈治平二年〉】槐柳依依禁篽长，初寒人意自凄凉。凤城斜日留残照，玉阙浮云结夜霜。老负渔竿贪国宠，病须尊酒送年光。归来解带西风冷，衣袖犹沾玉案香。【闻颍州通判国博与知郡学士唱和颇多因以奉寄知郡陆经通判杨褒〈治平二年〉】一自苏梅闭九泉，始闻东颍播新篇。金尊留客使君醉，玉尘高谈别乘贤。十里秋风红菡萏，一溪春水碧漪涟。政成事简何为乐，终日吟哦杂管弦。【南郊庆成〈治平二年〉】祀教民昭孝，天惟德是亲。太宫严大飨，吉土兆精堙。礼乐三王盛，梯航万国宾。恩沾群动洽，庆与一阳新。奉册尊长乐，均厘及众臣。不须云物瑞，和气浃人神。【和昭文相公上巳宴〈治平三年〉】一雨初消九陌尘，秉兰修禊及芳辰。恩深始锡龙池宴，节正须知凤历新。〈是岁始颁《明天新历》，三月三日丁巳。〉红琥珀传杯潋滟，碧琉璃莹水奫沦。上林未放花齐发，留待鸣鞘出紫宸。【三日赴宴口占〈治平三年〉】赐饮初逢禊节佳，昆池新涨碧无涯。九门寒食多游骑，三月春阴正养花。共喜流觞修故事，自怜双鬓惜年华。凤城残照归鞍晚，禁篽无风柳自斜。【读杨蟠章安集〈治平三年〉】苏梅久作黄泉客，我亦今为白发翁。卧读杨蟠一千首，乞渠秋月与春风？【苏主簿洵挽歌〈治平三年〉】布衣驰誉入京都，丹旐俄惊反旧闾。诸老谁能先贾谊，君王犹未识相如。三年弟子行丧礼，千两乡人会葬车。我独空斋挂尘榻，遗编时阅子云书。【寄题沙溪宝锡院〈嘉祐五年〉】为爱江西物物佳，作诗尝向北人夸。青林霜日换枫叶，白水秋风吹稻花。酿酒烹鸡留醉客，鸣机织苎遍山家。野僧独得无生乐，终日焚香坐结跏。【宋司空挽辞〈治平三年〉】文章天下无双誉，伯仲人间第一流。出入两朝推旧德，周旋三事著嘉谋。从容进退身名泰，宠锡哀荣礼数优。棠棣从来敦友爱，九原相望接松楸。【感事〈治平四年〉】故园三径久成荒，贤路胡为此坐妨。病骨瘦便花蕊暖，〈嘉祐八年，于阗国王遣使来朝贡。恩赐宰臣已下于阗所献花蕊布，柔韧洁白如凝脂，而御风甚温，不减驼褐也。〉烦心渴喜凤团香。〈先朝旧例，两府辅臣岁赐龙茶一斤而已。余在仁宗朝作学士兼史馆修撰，尝以史院无国史，乞降一本以备检讨，遂命天章阁录本付院。仁宗因幸天章，见书吏方录国史，思余上言，亟命赐黄封酒一瓶、果子一合、凤团茶一斤。押赐中使语余云：“上以学士校新写国史不易，遂有此赐。”然自后月一赐，遂以为常。后余忝二府，犹赐不绝。〉号弓但洒孤臣血，忧国空馀两鬓霜。何日君恩悯衰朽，许从初服返耕桑？【大行皇帝灵驾发引挽歌辞三首〈治平四年〉】享国年虽近，斯民泽已深。俭勤成禹圣，仁孝本虞心，方庆逢千载，俄惊遏八音。天愁嵩岭外，云惨洛川浔。仗动千官卫，神行万象阴。孤臣恩未报，清血但盈襟。文景孜孜俭与恭，慨然思就太平功。兴隆学校皇家盛，放斥嫔嫱永巷空。威慑黠羌方问罪，丹成仙鼎忽遗弓。霜清日薄箫笳咽，万国悲号惨澹中。千龄应运协天人，四海方欣政日新。忽见九门陈羽卫，犹疑五载欲时巡。觚棱月暗翔金凤，辇道霜清卧石麟。白首旧臣瞻画翣，秋风泪洒属车尘。【奉答子履学士见赠之作〈治平四年〉】谁言颍水似潇湘，一笑相逢乐未央。岁晚君尤耐霜雪，兴阑吾欲返耕桑。铜槽旋压清尊美，玉麈闲挥白日长。豫约诗筒屡来往，两州鸡犬接封疆。【送道州张职方〈治平四年〉】桂籍青衫忆共游，怜君华发始为州。身行南雁不到处，山与北人相对愁。莫为高才轻远俗，当令遗老识贤侯。三年解组来归日，吾已先耕颍水头。【再至汝阴三绝〈治平四年〉】黄栗留鸣桑葚美，紫樱桃熟麦风凉。朱轮昔愧无遗爱，白首重来似故乡。十载荣华贪国宠，一生忧患损天真。颍人莫怪归来晚，新向君前乞得身。水味甘於大明井，鱼肥恰似新开湖。十四五年劳梦寐，此时才得少踟蹰。〈余时将赴亳社，恩许枉道过颍也。【郡斋书事寄子履〈治平四年〉】使君居处似山中，吏散焚香一室空。雨过紫苔惟鸟迹，夜凉苍桧起天风。白醪酒嫩迎秋熟，红枣林繁喜岁丰。寄语瀛洲未归客，醉翁今已作仙翁。【答子履学士见寄〈治平四年〉】颍亳相望乐未央，吾州仍得治仙乡。梦回枕上黄粱熟，身在壶中白日长。每恨老年才已尽，怕逢时敌力难当。知君欲别西湖去，乞我桥南菡萏香。【寄枣人行书赠子履学士〈治平四年〉】秋来红枣压枝繁，堆向君家白玉盘。甘辛楚国赤萍实，磊落韩嫣黄金丸。聊效诗人投木李，敢期佳句报琅玕。嗟予久苦相如渴，却忆冰梨熨齿寒。【赠隐者〈治平四年〉】五岳嵩当天地中，闻君仍在最高峰。山藏六月阴崖雪，潭养千年蜕骨龙。物外自应多至乐，人间何事忽相逢。饮罢飘然不辞决，孤云飞去杳无踪。【戏书示黎教授〈治平四年〉】古郡谁云亳陋邦，我来仍值岁丰穰。乌衔枣实园林熟，蜂采桧花村落香。世治人方安垅亩，兴阑吾欲反耕桑。若无颍水肥鱼蟹，终老仙乡作醉乡。【书怀〈治平四年〉】齿牙零落鬓毛疏，颍水多年已结庐。解组便为闲处士，新花莫笑病尚书。青衫仕至千钟禄，白首归乘一鹿车。况有西邻隐君子，轻蓑短笠伴春锄。〈常夷甫也。〉【过河龙潭】碧潭风定影涵虚，神物中藏岸不枯。一夜四郊春雨足，却来闲卧养明珠。【游太清宫出城马上口占〈熙宁元年〉】拥旆西城一据鞍，耕夫初识劝农官。鸦鸣日出林光动，野阔风摇麦浪寒。渐暖绿杨才弄色，得晴丹杏不胜繁。牛羊鸡犬田家乐，终日思归盍挂冠？【太清宫烧香〈熙宁元年〉】清晨琳阙耸巑岏，弭节斋坊暂整冠。玉案拜时香袅袅，画廊行处珮珊珊。坛场夜雨苍苔古，楼殿春风碧瓦寒。我是蓬莱宫学士，朝真便合列仙官。【谢提刑张郎中寄筇竹拄杖〈治平四年〉】玉光莹润锦斓斑，霜雪经多节愈坚。珍重故人相赠意，扶持衰病过残年。【七言二首答黎教授〈治平四年〉】拨瓮浮醅新酿熟，得霜寒菊始开齐。养丹道士颜如玉，爱酒山公醉似泥。不惜蕊从蜂采去，尚余香有蝶来栖。莫嫌学舍官闲冷，犹得芳尊此共携。共坐阑边日欲斜，更将金蕊泛流霞。欲知却老延龄药，百草枯时始见花。【又寄许道人〈熙宁元年〉】绿发方瞳瘦骨轻，飘然乘鹤去吹笙。郡斋独坐风生竹，疑是孙登长啸声。【扶沟知县周职方录示白鹤宫苏才翁子美赠黄道士诗并盛作三绝见索拙句辄为四韵奉酬〈熙宁元年〉】能棋好饮一道士，醉墨狂吟二谪仙。道士不闻乘白鹤，谪仙今已揜黄泉。古来豪杰皆如此，谁拂尘埃为惘然。华发郎官才调美，更将新句续遗篇。【晓发齐州道中二首〈熙宁元年〉】东州几日倦征轩，千骑骖驔白草原。雁入寒云惊晓角，鸡鸣苍海浴朝暾。国恩未报身先老，客思无憀岁已昏。谁得平时为郡乐，自怜痟渴马文园。岁晚劳征役，三齐旧富闲。人行桑下路，日上海边山。轩冕非吾志，风霜犯客颜。惟应思颍梦，先过穆陵关。【表海亭〈熙宁元年〉】望海亭亭古堞间，独凭危槛俯人寰。苦寒冰合分流水，〈南洋、北洋河也。一在洋州中，一在城外。欲雪云垂四面山。〈州城四面皆山，东西二面山差远，唯此亭高，尽见之。〉髀肉已消嗟病骨，冻醪犹可慰愁颜。颍田二顷春芜没，安得柴车自驾还。【岁晚书事〈熙宁元年〉】一麾新命古三齐，白首沧洲愿已违。轩冕从来为外物，山川信美独思归。长天极目无飞鸟，积雪生光射落辉。腊候已穷春欲动，劝耕犹得览郊圻。【谒庙马上有感〈熙宁元年〉】旌旆晓悠悠，行惊岁已遒。霜云依日薄，野水带冰流。富庶齐三服，山川禹九州。自怜思颍意，无异旅人愁。【球场看山〈熙宁元年〉】为爱紫翠峰，偶来仍值雪初融。自嫌前引朱衣吏，不称闲行白发翁。向老光阴双转毂，此身天地一飘蓬。何时粗报君恩了，去逐冥冥物外鸿。【残腊〈熙宁元年〉】残雪初销上古台，桑郊向日彩旗开。山横南陌城中见，春农东风海上来。老去每惊新岁换，病多能使壮心摧。自嗟空有东阳瘦，览物惭无八咏才。【岁暮书事〈熙宁元年〉】东州负海圻，风物老依依。岁熟鸦声乐，天寒雁过稀。跨鞍惊髀骨，数带减腰围。却羡常夫子，终年独掩扉。【闻沂州卢侍郎致仕有感〈熙宁元年〉】少年相与探花开，老病惟愁节物催。蹉跎归计荒三径，牢落生涯酌一杯。颍上先生招不起，沂州太守亦归来。自愧国恩终莫报，尚贪荣禄此徘徊。【春晴书事〈熙宁二年〉】莫笑青州太守顽，三齐人物旧安闲。晴明风日家家柳，高下楼台处处山。嘉客但当倾美酒，青春终不换颓颜。惟惭未报君恩了，昨日卢公衣锦还。【游石子涧〈富相公创亭〔熙宁二年〕〉】嶻嶭高亭古涧隈，偶携嘉客共徘徊。席间风起闻天籁，雨后山光入酒杯。泉落断崖舂壑响，花藏深崦过春开。麏禽鸟莫惊顾，太守不将车骑来。【读易〈熙宁二年〉】莫嫌白发拥朱轮，恩许东州养病臣。饮酒横琴销永日，焚香读《易》过残春。昔贤轩冕如遗屣，世路风波偶脱身。寄语西家隐君子，奈何名姓已惊人。【水磨亭子〈熙宁二年〉】多病山斋压郁蒸，经时久不到东城。新荷出水双飞鹭，乔木成阴百啭莺。载酒未妨佳客醉，凭高仍见老农耕。使君自有林泉趣，不用丝篁乱水声。【寄题相州荣归堂〈熙宁三年〉】白首三朝社稷臣，壶浆夹道拥如云。金貂争看真丞相，竹马犹迎旧使君。岂止轩裳夸故里，已将钟鼎勒元勋。不须授简尊前客，好学平津自有文。【昼锦堂】昔憩甘棠长旧围，重来城郭叹人非。随车仍是为霖雨，被衮何如衣锦归。〈公前出自西枢，以武康之节镇相台。今罢钧轴，以司徒侍中再镇。【观鱼轩】当年下泽驱羸马，今见犀兵拥碧油。位望愈隆心愈静，每来临水玩游鯈。【狎鸥亭】险夷一节如金石，勋德俱高映古今。岂止忘机鸥鸟信，陶钧万物本无心。【休逸台】清谈终日对清尊，不似崇高富贵身。已有山川资胜赏，更将风月醉嘉宾。【青州书事〈熙宁二年〉】年丰千里无夜警，吏退一室焚清香。青春固非老者事，白日自为闲人长。禄厚岂惟惭饱食，俸余仍足买轻装。君恩天地不违物，归去行歌颍水傍。【留题南楼二绝〈熙宁二年〉】偷得青州一岁闲，四时终日面孱颜。须知我是爱山者，无一诗中不说山。醉翁到处不曾醒，问向青州作么生？公退留宾夸酒美，睡余欹枕看山横。【答和王宣徽】相逢莫怪我皤然，出处参差四纪间。有道方令万物遂，无能拟乞一身闲。花前独酌尊前月，淮上扁舟枕上山。此乐想公应未暇，且持金盏醉红颜。【答和吕侍读〈熙宁四年〉】昔日题舆愧屈贤，今来还见拥朱轓。笑谈二纪思如昨，名望三朝老更尊。野径冷香黄菊秀，平湖斜照白鸥翻。此中自有忘言趣，病客犹堪奉一尊。【奉答子履学士见寄之作〈熙宁三年〉】忆昨初为亳守行，暂休车骑汝阴城。喜君再共尊俎乐，怜我久怀丘壑情。累牍已尝陈素志，新春应许遂归耕。老年虽不堪东作，犹得酣歌咏太平。【谢景平挽词〈熙宁四年〉】忆见奇童髧两髦，遽惊名誉众推高。东山子弟家风在，西汉文章笔力豪。方看凌云驰騄骥，已嗟埋玉向蓬蒿。追思阳夏曾游处，抚事伤心涕满袍。【答资政邵谏议见寄二首〈熙宁四年〉】豪横当年气吐虹，萧条晚节鬓如蓬。欲知颍水新居士，即是滁山旧醉翁。所乐藩篱追尺鷃，敢言寥廓逐冥鸿。期公归辅岩廊上，顾我无忘畎亩中。欲知归计久迁延，三十篇诗二十年。受宠不思身报效，乞骸惟冀上哀怜。相如旧苦中痟渴，陶令犹能一醉眠。材薄力殚难勉强，岂同高士爱林泉。<hr>
