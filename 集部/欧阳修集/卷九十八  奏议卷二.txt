<h4>《集部·欧阳修集·卷九十八  奏议卷二》<b class="x">作者：欧阳修</b></h4>
◎谏院进札子十首【论按察官吏札子〈庆历三年〉】臣伏见天下官吏员数极多，朝廷无由遍知其贤愚善恶。审官、三班、吏部等处，又只主差除月日，人之能否，都不可知。诸路转运使等，除有赃吏自败者临时举行外，亦别无按察官吏之术。致使年老病患者，或懦弱不材者，或贪残害物者，此等之人布在州县，并无黜陟，因循积弊，冗滥者多，使天下州县不治者十有八九。今兵戎未息，赋役方烦，百姓嗷嗷，疮痍未复，救其疾苦，择吏为先。臣今欲乞特立按察之法，于内外朝官中，自三丞以上至郎官中，选强干廉明者为诸路按察使。自来虽差安抚使，缘管他事，不专按察。今请令进奏院各录一州官吏姓名，为空行簿以授之，使至州县，遍见官吏。其公廉才干，明著实状，及老病不材，显有不治之迹者，皆以朱书于姓名之下。其中材之人，别无奇效，亦不致旷败者，则以墨书之。又有虽是常材，能专长于一事，亦以朱书别之。使还具奏，则朝廷可以坐见天下官吏贤愚善恶，不遗一人，然后别议黜陟之法。如此，足以澄清天下，年岁之间，可望至治。只劳朝廷精选二十许人充使，别无难行之事。取进止。【论乞谕陕西将官札子〈庆历三年〉】臣风闻昊贼今次人来，辞意极不逊顺，所请之事，必难尽从。事既不成，则元昊必须作过，朝廷须合先为御备。窃虑沿边将帅见西人入朝，惟望通好，便生懈怠，万一西贼骤出忿兵，击吾弛惰，则立见败事。乞速诏边臣，密谕以西贼辞未逊顺，必不通和之意，各使先知，绝其顾望，早为准备，庶不败事。仍虑边将谓朝廷此时议虽未合，若后次更来，必须和好，因此便无讨贼之志。仍乞便因诏谕，示以激厉之言，云朝廷以昊贼罪大，意在讨除，今不许其和好者，盖以外有尔辈在边，必望破贼成功之意，使其不生退心。臣见唐武宗英武之主，所任宰相李德裕最号有材，当时用兵征伐，指挥将帅，处置事宜，动以诏书约束劝厉，故终成功业。国家用兵以来，未闻以赏罚号令激动人心，使其竭力者，此最宜留意。取进止。【论元昊来人请不赐御筵札子〈庆历三年〉】臣窃知昊贼所遣来人将欲到阙，风闻管勾使臣须索排备，次第甚广，及闻才至，欲赐御筵管领。臣知昊贼此来，意极不逊。臣料朝廷必欲要其臣服，方许通和。若欲如此，则便须有以挫之，方能抑其骄慢，庶可商量。今若便于礼数之间过加优厚，则彼必以我为怯，知我可欺，议论之间，何由屈折？若果能得其臣顺，则待议定之后，稍加礼数，亦未为迟。仍须杜渐防微，常为挫抑之计，岂可一事未成，先亏国体？其元昊一行来人，伏乞凡事减勒，无令曲加优厚。若因此得其抑挫而臣服，则吾计无失；如其必不臣服，则免至虚亏事分。取进止。【论沂州军贼王伦事宜札子〈庆历三年〉】臣近闻沂州军贼王伦等杀却忠佐朱进，打劫沂、密、海、扬、泗、楚等州，邀呼官吏，公取器甲，横行淮海，如履无人。比至高邮军，已及二三百人，皆面刺天降圣捷指挥字号，其王伦仍衣黄衫。据其所为，岂是常贼？骤闻可骇，深思可忧。臣窃见自古国家祸乱，皆因兵革先兴，而盗贼继起，遂至横流，后汉、隋、唐之事，可以为鉴。国家自初兵兴，必知须有盗贼，便合先事为备。而谋国之臣，昧于先见，致近年盗贼纵横，不能扑灭。未形之事，虽或有所不及；已兆之患，岂可因循不为？臣遍思天下州军，无一处有备。假令王伦等周游江海之上，驱集罪人，徒众渐多，南越闽、广而断大岭，西走巴峡以窥两蜀，所在空然，谁能御之？若不多为方略，窃恐未可剪除。而朝廷之臣，尚若常事，不过差一两人使臣，领兵捕捉，此外更无处置。窃以去患宜速，防祸在微。伏望陛下深惧祸端，督责宰辅，早为擘画，速务剪除。臣亦有短见数事，谨具条列，以裨万一：一、乞访寻被杀朱进，或有儿男，便与一官，令其捕贼，以复父仇。仍许令乘驿，随逐指射兵士随行。二、窃知王伦在沂、密间只有四五十人，及至高邮已二三百人，皆是平民，被其驱胁。欲乞除军贼不赦外，特赦驱胁之人。先与安慰其家，各令家人以书招谕。有能杀军贼脱身自归者，等第重与酬赏。可使自相疑贰，坏散凶徒。三、窃虑江淮诸处先有盗贼，渐与王伦合势，则凶徒转炽，卒难剪灭。欲乞指挥，募诸处未获盗贼，有能谋杀军贼者，亦等第重行酬奖。可使贼心自疑，徒党难集。四、乞出榜招募诸处下第举人及山林隐士、负犯流落之人，有能以身入贼算杀首领，及设计误贼陷于可败之地者，重与酬奖。所贵凶党怀疑，不肯招延无赖之人以为谋主。五、窃见朝廷虽差使臣领兵追捕，而凶贼已遍劫江淮，深虑赶趁不及，徒党渐多。欲乞特差中使，驰骑先计会沿江淮诸路州军，会合巡检、县尉，预先等截，续发禁兵，随后追逐。所贵不致走透。右臣所陈五事，伏乞详择施行。外有先被王伦胁从人等首身者百余人，其中有当与酬赏及合行分配者，乞早赐施行，用安反侧。谨具状奏闻。【论王举正范仲淹等札子〈庆历三年〉】臣伏见朝廷擢用韩琦、范仲淹为枢密副使，万口欢呼，皆谓陛下得人矣。然韩琦禀性忠鲠，遇事不避，若在枢府，必能举职，不须更借仲淹。如仲淹者，素有大材，天下之人皆许其有宰辅之业，外议皆谓在朝之臣忌仲淹材名者甚众。陛下既能不惑众说，出于独断而用之，是深知其可用矣，可惜不令大用。盖枢府只掌兵戎，中书乃是天下根本，万事无不总治。伏望陛下且令韩琦佐枢府，移仲淹于中书，使得参预大政。况今参知政事王举正，最号不才，久居柄用，柔懦不能晓事，缄默无所建明，且可罢之，以避贤路。或未欲罢，亦可且令与仲淹对换。当今四方多事，二虏交侵，正是急于用人之际。凡不堪大用者去之，乃协天下公论，不必待其作过，亦不须俟其自退也。况若令与仲淹对换，则于举正不离两府，全无所损。伏望陛下思国家安危大计，不必顾惜不材之人，使妨占贤路。如允臣所请，即乞留中，特出圣断指挥。或尚未欲施行，即乞降付中书，令举正自量材业优劣何如仲淹，若实不如，即须自求引避，以副中外公议。取进止。【论赵振不可将兵札子〈庆历三年〉】臣风闻河东近日累奏事宜，探得昊贼点集兵马。伏缘昨来张延寿议和之际，尚有朝廷未许事节，深虑狂贼因忿出兵，即三路边防，皆合设备。伏见河东都部署明镐，虽是材臣，未谙战阵。副部署赵振，人品庸劣，全不知兵，只是好交结，沽买声誉，所以不因功业，擢至将帅。前在延州，遂至败误，虽行责降，不及期年，却授兵权，全无报效。其人少壮，尚不堪用，今又年老病患，全然不堪战斗，一旦临事，必误国家。臣闻将者，国之司命。今陛下安危之机系于将帅，而河东一路无一战将，只有赵振老病一人而已。细思此事，大可寒心，苟有误事，忧在朝廷。其赵振，伏乞速下本路体量，如或实老病不任，即乞罢归散秩，别委将臣。窃以河东一路兵马极多，岂是蓄养病将之处？西北二虏为患如此，亦非赵振可当。若使临事败误，悔恐不及。伏望圣慈深思大计，无惜一老病败事之人。取进止。【再论王伦事宜札子〈庆历三年〉】臣窃见近日四方盗贼渐多，凶锋渐炽，扑灭渐难，皆由国家素无御备，官吏不畏赏罚。臣谓夷狄者皮肤之患，尚可治；盗贼者腹心之疾，深可忧。而朝廷弛缓，终未留意，每遇有一火贼，则临事警骇仓皇，旋发兵马，终不思经久御贼之计。只如王伦者，今若幸而剪扑，则其杀害人民，为患已广；如更未能剪扑，使其据城邑，则患祸不细矣。臣数日前已有奏论，只是条列招捉王伦一火事宜。至如池州、解州、南京、邓州诸处强贼甚多，今后亦须禁绝其端，不可更令频有。臣欲乞陛下特敕两府大臣，议定经制。臣亦有短见数事，备列如后：一、臣窃见王伦所过楚、泰等州，知县、县尉、巡检等并不斗敌，却赴王伦茶酒，致被夺却衣甲。盖由法令不峻，无所畏凛。官吏见朝廷宽仁，必不深罪，而贼党凶虐，时下可惧，宁是畏贼，不畏朝法。臣今欲乞凡王伦所过州县夺却衣甲处官吏，并与追官勒停。其巡检仍先除名，令白身从军自效，俟贼破日，却议叙用。仍今后用此为例。二、外处知州本号郡将，都监、监押只管在城巡检，若贼入城，不能擒捕，则设之何用？臣欲乞应有不能御备，致贼人入城不能打劫，不寻时斗敌致全火走透者，知州亦特勒停。都监、监押除名，白身从军自效，能获贼，则议叙用。三、臣见诸处有贼，多是自京师别差使臣兵马捉杀，则本地分元置都监、巡检、县尉等设之何用？每有些小盗贼，不获又无深责，稍似强贼则别差人捉杀，如此可以推避因循。臣欲乞若朝廷别差人捉获，则本地分巡检、县尉，仍坐全不获贼之罪。及从初不切收捕，致走透他处，及溃散后，别地分巡检、县尉捉获者，元出贼处官吏，不得与破全火批书。四、窃见诸处县尉，多是新及第少年，儒生怯懦，往往不能捉贼，虚令陷罪。臣今欲乞下铨司，详议选择县尉之格，以武勇人材堪充者充，仍重定赏罚之法。其见今有新及第少年怯懦者，委诸路接察使先次举奏替换。五、臣窃见自来所差巡检兵士，多不能捕贼，反与州县为患。臣今欲乞自朝廷选募使臣，令使臣自选募兵卒，不拘厢禁军，令所在州军指名抽射，仍重立赏罚之法。【论苏绅奸邪不宜侍从札子〈庆历三年〉】臣昨日窃闻敕除太常博士马端为监察御史，中外闻之，莫不惊骇。端为性险巧，本非正人，往年常发其母阴事，母坐杖脊。端为人子，不能以礼法防其家，陷其母于过恶，又不能容隐，使母被刑，理合蒙羞负恨，终身不齿官联，岂可更为天子法官？臣不知朝廷何故如此用人？纵使天下全无好人，亦当虚此一位，不可使端居之，况刚明方正之士不少。臣求其故，盖是从初不合令苏绅举人。绅之奸邪，天下共恶，视正人端士如仇雠，惟与小人气类相合，宜其所举如此也。端之丑恶，人谁不知？而绅敢欺罔朝廷者，独谓陛下不知耳。此一事尚敢欺罔人主，其余谗毁忠良，以是为非之说，其可信乎？其马端，伏乞追寝成命。苏绅受诏举此丑恶之人，罔上欺下，亦乞坐此黜外任，不可更令为人主侍从。取进止。【论乞令百官议事札子〈庆历三年〉】臣伏见祖宗时，犹用汉、唐之法，凡有军国大事及大刑狱，皆集百官参议。盖圣人慎于临事，不敢专任独见，欲采天下公论，择其所长，以助不逮之意也。方今朝廷议事之体，与祖宗之意相背，每有大事，秘不使人知之，惟小事可以自决者，却送两制定议。两制知非急务，故忽略拖延，动经年岁，其中时有一两事体大者，亦与小事一例忽之。至于大事，秘而不宣，此尤不便。当处事之始，虽侍从之列皆不与闻。已行之后，事须彰布，纵有乖误，却欲论列，则追之不及。况外廷百官疏远者，虽欲有言，陛下岂得而用哉？所以兵兴数年，西北二方累有事宜处置多缪者，皆由大臣自无谋虑，而杜塞众见也。臣今欲乞凡有军国大事，度外廷须知而不可秘密者，如北虏去年有请合从与不合从，西戎今岁求和当许与不当许，凡如此事之类，皆下百官廷议，随其所见同异，各令署状，而陛下择其长者而行之。不惟慎重大事，广采众见，兼又于庶官、寒贱、疏远人中，时因议论，可见其高材敏识者，国家得以用之。若百官都无所长，则自用庙堂之议。至于小事，并乞只令两府自定。其钱谷合要见本末，则召三司官吏至两府，讨寻供析，而使大臣自择。至于礼法，亦可召礼官、法官询问。如此，则事之大小，各得其体。如允臣所请，且乞将西戎请和一事，先集百官廷议。取进止。【论谏院宜知外事札子〈庆历三年〉】臣窃闻近日为军贼王伦事，江淮州军频有奏报，朝廷不欲人知，召进奏官等于枢密院，责状不令漏泄，指挥甚严。不知此事出于圣旨，或只是两府大臣意欲如此？以臣料之，为近日言贼事者多，朝廷欲人不知，以塞言路耳。臣谓方今多事之际，虽有独见之明，尚须博采善谋，以求众助，岂可聋瞽群听，杜塞人口？况朝廷处事，未必尽能合宜；臣下献忠，未必全无可采。至如王伦驱杀士民，攻劫州县，江淮之上，千里惊扰，事已若斯，何由掩盖？当今列辟之士，极有忧国之人，欲为人主献言，常患闻事不的。况台谏之官，尤是本职，凡有论列，贵在事初，善则开端，恶则杜渐，言于未发，庶易回改。今事无大小，常患后时，或号令已行，或事迹已布，纵欲论救，多不能及。若更秘密，不使闻知，则言事之臣何由献说？臣今欲乞指挥进奏院，凡有事非实封者，不须秘密。臣因此更有起请事件，画一如后：一、窃见御史台见有进奏官逐日专供报状。欲乞依御史台例，选差进奏官一人，凡有外方奏事及朝廷诏令除改，并限当日内报谏院。一、窃见唐制，谏臣为供奉之官，常在天子仗内，朝廷密议皆得闻之。今虽未曾恢复旧制，欲乞凡遇朝廷有大处置，四方奏报，事非常程，及谏官风闻，事未得实者，并许诣两府请问，庶知审实，得以论列。右件二事，如允臣所请，乞降指挥施行。取进止。<hr>
