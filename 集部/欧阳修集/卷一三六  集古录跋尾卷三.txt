<h4>《集部·欧阳修集·卷一三六  集古录跋尾卷三》<b class="x">作者：欧阳修</b></h4>
【后汉冀州从事张表碑〈建宁元年〉】右汉《冀州从事张表碑》，云“君讳表，字元异”。其碑首题云《汉故冀州从事张君碑》，而文为韵语。叙其官阀不甚详，但云“春秋六十四，以建宁元年三月癸巳寝疾而终”。其辞有云“仕郡为督邮，鹰撮卢击”，是以狗喻人。又有“畔桓利正”之语。盖汉人犹质，不嫌取类于鹰犬。“畔桓”，疑是“般桓”，文字简少假借尔。治平元年六月二十九日书。【后汉竹邑侯相张寿碑〈建宁元年〉】右汉《竹邑侯相张寿碑》，云“君讳寿，字仲吾。其先晋大夫张老盛德之裔。孝友恭懿，明允笃信。博物多识，猎涉传记，临疑独照，确然不挠，有孔甫之风。举孝廉，除郎中、给事、谒者，迁竹邑侯相。年八十，建宁元年五月辛酉卒”，其大略可见者如此。其余残缺，或在或亡，亦班班可读尔。治平元年端午日书。【后汉金乡守长侯君碑〈建宁二年〉】右汉《金乡守长侯君碑》，云“君讳成，字伯盛，山阳防东人也。其先出自豳岐，周文之后，封于郑，郑共仲赐氏曰侯。厥胤宣多，以功佐国。汉之兴也，侯公纳策，济太上皇于鸿沟之厄，谥曰安国。君曾孙銛封明统侯。光武中兴，玄孙霸为临淮太守，转拜执法右刺奸、五威司命、大司徒公，封於陵侯，枝叶繁茂，或家河洧，或邑山济。君即上党太守之弟。郡请署主簿、督邮、五官掾、功曹，守金乡长。建宁二年四月癸酉卒，年八十一”。碑文首尾皆完，故得详其世次。其云“上党太守”，不见其名。按《汉书》，执法左右刺奸、五威司命，皆王莽官名。《侯霸列传》云：霸，莽时为随令，迁执法剌奸，而未尝为五威司命。后事光武，代伏湛为大司徒，封关内侯。即薨，光武下诏，追封则乡侯。而此碑言封於陵侯，未知孰是？据碑言，刺奸、司命光武时官，盖碑文之谬矣。治平元年四月二十九日书。【后汉鲁相晨孔子庙碑〈建宁二年〉】右汉《鲁相上尚书章》，其略云“建宁二年三月癸卯朔七日己酉，鲁相臣晨、长史臣谦，顿首死罪，上尚书。臣晨顿首，死罪死罪。臣以元年到官，行秋飨，饮酒泮宫，复礼孔子宅，而无公出酒脯之祠。臣辄依社稷，出王家谷，春秋行礼”。建宁，灵帝年号也。于此见汉制天子之尊，其辞称“顿首死罪”，而不敢斥至尊，因尚书以致达而已。余家《集录》汉碑颇多，亦有奏章，患其摩灭，独斯碑首尾完备，可见当时之制也。又云：“孔子乾坤所挺，西狩获麟，为汉制作。”故《孝经援神契》曰“玄丘制命帝卯行”，又《尚书考灵耀》曰“丘生苍际，触期稽度为赤制”，谶纬不经，不待论而可知。甚矣，汉儒之狭陋也！孔子作《春秋》，岂区区为汉而已哉！治平元年三月二十五日书。【后汉孔君碑〈建宁四年〉】右汉《孔君碑》，其名字摩灭不可见，而世次官阀粗可考，云“孔子十九代孙，颍川君之元子也。举孝廉，除郎中、博昌长。遭太守君忧，服竟，拜尚书侍郎、治书御史、博陵太守，迁下邳相、河东太守。建宁四年十月卒”。其余文字历历可读，以其断绝处多，文理难续，故不复尽录。然其终始略可见矣。惟其名字皆亡，为可惜也。治平元年五月十日书。【后汉慎令刘君墓碑〈建宁四年〉】右汉《慎令刘君墓碑》，在今南京下邑。其名已摩灭，其字伯麟。少罹艰苦，身服田亩。举孝廉，除郎中，辟从事、司徒掾，迁慎令。卒年六十有二。其铭曰：“於惟君德，忠孝正直。至行通洞，高明柔克。鬼神福谦，受兹介福。知命不延，引舆旋归。忽然轻举，志激拔葵。人皆有亡，贵终誉兮。殁而不朽，垂名著兮。”余家汉碑，常患其铭多缺灭，而斯铭偶完，故录之。【后汉北军中候郭君碑〈建宁四年〉】右汉《北军中候郭君碑》，其名字摩灭，云“元城君第四子也。其先盖周之胄绪，枝叶云布，列于州郡，自东郡卫国，家于河内汲。兄竹邑侯相，次尚书侍郎，次济北相。顺弟临沂长，次徐州刺史，次中山相，次雒阳令。君为五官掾、功曹、司隶中都官从事。三辟将军府，举廉比阳长，复辟司徒，拜北军中候。年六十有六，建宁四年九月丙子卒”。其于“兄竹邑侯相”上一字缺灭不完，疑是“惠”字。其下又云“顺弟”，莫晓其义，岂汉人谓兄弟为此语邪？故阙其疑，以俟知者。治平元年六月二十九日书。【后汉析里桥郙阁颂〈建宁五年〉】右汉《析里桥郙阁颂》，建宁五年立，云“惟斯析里，处汉之右，溪源漂疾，横注于道。涉秋霖漉，稽滞商旅，休谒往还，常失日晷。行理咨嗟，郡县所苦。斯溪既然，郙阁尤甚。临深长渊，三百余丈，接木相连，号为万柱。遭同隤纳，人物俱隋，沉没洪渊，酷烈为祸。于是太守阿阳李君讳会，字伯都，以建宁三年二月辛巳到官。思惟惠利，有以绥济。闻此为难，其日久矣，乃俾府掾仇审，改解危殆，即便求隐。析里大桥，于尔乃造。又醳散关之<山朝>漯，徙朝阳之平<火参>，减西□□高阁，就安宁之石道。禹道江河，以靖四海，经纪厥绩，艾康万里。乃作颂曰”。颂后又有诗，皆摩灭不完。其云“遭遇隤纳”，又云“醳散关之<山朝>漯，徙朝阳之平<火参>”，刻画完好，非其讹缪，而莫详其义。疑当时人语与今异，又疑汉人用字简略，假借不同尔。故录之以俟博识君子。治平元年六月十日书。【后汉尧母碑〈建宁五年〉】右汉《尧母碑》，汉建宁五年造，其文略曰：“尧母庆都感赤龙而生尧，遂以侯伯，恢践帝宫。庆都仙没，盖葬于兹。欲人莫知，名曰灵台，上立黄屋，尧所奉祠。三代改易，荒废不修。汉受濡期，兴灭继绝，如尧为之。遂遭亡新，礼祠绝矣。故廷尉姓名摩灭，不可读矣。深惟大汉尧之苗胄，当修尧祠，追远复旧。前后奏上，帝纳其谋，岁以春秋奉太牢祠。时济阴太守魏郡审晃、成阳令博陵管遵，各遣大掾辅助，□君经之营之，不日成之。”此其大概也。按《皇览》云尧冢在济阴城阳，《吕氏春秋》云尧葬谷林，皇甫谧云谷林即城阳。然自《史记》、《地志》及《水经》诸书，无尧母葬处，惟见于此碑，盖亦葬城阳也。而诸书俗本多为城阳，独此碑为成阳，当以碑为正。碑后列当时人名氏，又云“审晃字元让，管遵字君台”。又云“汉受濡期”，莫晓其义也。嘉祐元年二月二十九日书。【后汉繁阳令杨君碑〈熹平中〉】右汉《繁阳令杨君碑》，首尾不完，文字摩灭，可识者四百三十字，不可识者六十一字。碑云“君遭叔父太尉薨，委荣轻举，吏民攀辕，守阙上书，运谷万斛，助官赈贫，以乞君还”。又云“富波君之子”。按《汉书》杨震子牧为富波相，君乃牧子也，叔父太尉者，秉也。出米乞令，前史所无，惜其名字摩灭不可见矣。嘉祐八年十月二十三日书。【后汉高阳令杨君碑】右汉《高阳令杨著碑》，首尾不完，而文字尚可识，云“司隶从事、定颍侯相，最后为善侯相”。“善”上一字摩灭不可见，盖其中间尝为高阳令，而碑首不书最后官者，不详其义也。按《杨震碑》，高阳令著，震孙也。今碑在震墓侧。【后汉杨君碑阴题名一】右汉杨君碑阴题名，首尾不完，今可见者四十余人。杨震子孙葬阌乡者数世，碑多残缺，此不知为何人碑阴。其后有云“右后公门生”，又云“右沛君门生”。“沛君”疑是沛相者，自有碑而亡其名字矣。“后公”亦不知为何人也。治平元年六月初十日书。【后汉杨君碑阴题名二】右汉杨君碑阴题名，凡一百三十一人，有称故吏者、故民者、处士者、故功曹史者、故门下佐者，类例不一，似当时人各随意书之，而文字摩灭仅可读其姓名。字俱完可识者八十三人，其余或在或亡。盖后汉杨震墓域中碑也。杨氏墓在阌乡，有碑数片，皆汉世所立。余家《集录》得其四：震及沛相、繁阳、高阳令碑，并得碑阴题名，然得时参错，不知为何碑之阴也。其名氏可见者，当时皆无所称述，顾其人亦不足究考。第以汉隶真迹金石所传者，至今类多摩灭可惜，故录之尔。治平元年三月三十日书。【后汉碑阴题名】右汉碑阴题名，在阌乡杨震墓侧，文字摩灭，不复可考。其仅可见者曰“候长汾阴赵遗子宣”，“候”上灭一字。又曰“故督邮曹史、县功曹乡部吏柏昱”等人名，“乡”上又灭一字。又曰“西乡亭长柏昱子政”，又曰“乡亭长翟国相如”，“乡”上又灭一字。又曰“麟都亭长阴定安定、谷口亭长方文雅”，“方”上又灭一字。“东门亭长梁忠子孝，四望亭长吴鸿子名，麟武亭长常暠君宣”。其余缺裂不完。盖杨氏子孙当时皆葬阌乡，碑碣往往摩灭，此不知为谁碑也。治平五年五月二十日，谢雨致斋于太社书。【后汉杨公碑阴题名】右汉杨公碑阴题名。杨氏世葬阌乡，墓侧皆有碑，今其存者四。余家《集录》皆得之，乃太尉、沛相、高阳、繁阳令也。此碑阴者不知为何人碑，文字残缺，其仅存者十五人，又灭其一。其在者十四人，曰：怀陵圉令相蒋禧字武仲，宜禄长萧刘瑞字仲祐，孝廉杼秋刘旭字子明，太官日丞谯曹臻字建国，辞曹史郸公孙银字山根，门下书佐史韩纯字子敬、丰毕佩字广世、郸孟纵字河雒，决曹书佐郸公孙旸字元旸，皆称故吏。又有故吏赞陈俊字仲显，蕲夏阳字仪公，蕲皃银字伯玉，杼秋刘顺字子选，沛周仪字帛民，凡五人皆不著职。而孟纵字河雒、周仪字帛民，文字皆完，非论谬，而莫晓其义也。治平元年六月十四书。【后汉残碑阴】右汉残碑阴，前后摩灭不知为何人碑。其知为汉碑者，盖其隶字非汉人莫能为也。其字仅可见者尚数十，而姓名完者九人，曰：王伯卿、赵仲方、贾元周、王景阳、贾元辅、宗石处、王仲宣、马安国、王通国，皆无官号邑里，莫知为何人。惟汉隶在者少，为难得，故录之。治平元年五月十八日书。【后汉鲁峻碑〈熹平元年〉】右汉《鲁峻碑》，云“君讳峻，字仲严，山阳昌邑人。监营谒者之孙、修武令之子。治《鲁诗》、《颜氏春秋》，举孝廉，除郎中、谒者、河内太守丞。辟司徒、司空府，举高第、御史、东郡顿丘令，迁九江太守，拜议郎、太尉长史、御史中丞、司隶校尉。遭母忧，自乞拜议郎。服竟，还拜屯骑校尉。以病逊位，熹平元年卒。门生于商等二百三十人谥曰‘忠惠父’”，其余文字亦粗完，故得迁拜次序颇详，以见汉官之制如此。惟云“遭母忧，自乞拜议郎”，又其最后为“屯骑校尉”，而碑首题云《汉故司隶校尉忠惠父鲁君碑》者，莫晓其义。治平元年四月二十二日书。【后汉玄儒娄先生碑〈熹平三年〉】右汉《玄儒娄先生碑》，云“先生讳寿，字九考，南阳隆人也。祖太常博士，父安贫守贱，不可荣以禄。先生童孩多奇，岐嶷有志，好学不厌，不饬小行，善与人交，久而能敬。荣沮溺之耦耕，甘山林之杳蔼”。又曰“有朋自远，冕绅莘莘，讲习不倦。年七十有八，熹平三年二月甲子不禄”。今《光化军乾德县图经》载此碑，景祐中余自夷陵贬所再迁乾德令，按图求碑，而寿有墓在谷城界中。余率县学生亲拜其墓，见此碑在墓侧，遂据图经迁碑还县，立于敕书楼下，至今在焉。治平元年六月十三日书。【后汉桂阳太守周府君纪功铭〈熹平中〉】此君检《汉书》无之，今碑石缺，不见其名，惜乎遂不见于世也。南人纪其所修泷水，即韩文公所谓昌乐泷者是也。至今以为利，祠宇甚严云。【后汉桂阳周府君碑〈熹平中〉】右汉《桂阳周府君碑》。按《韶州图经》云“后汉桂阳太守周府君碑，按庙在乐昌县西一百一十八里武溪上。武溪惊湍激石，流数百里。昔马援南征，其门生辕寄生善吹笛，援为作歌和之，名曰《武溪深》，其辞曰：‘滔滔武溪一何深，鸟飞不渡兽不能临。嗟哉武溪何毒淫！’周使君开此溪，下合真水，桂阳人便之，为立庙刻石”。又云“碑在庙中，郭苍文”。今碑文摩灭，云府君字君光，而名已讹缺不可辨。《图经》但云周使君，亦不著其名。《后汉书》又无传，遂不知为何人也。按武水源出郴州临武县鸬鹚石，南流三百里入桂阳，而桂阳真水、卢溪、曹溪诸水皆与武水合流。其俗谓水湍峻为泷，韩退之诗云“南下昌乐泷”即此水也。碑首题云“神汉”者，唐人云“圣唐”尔，盖当时已为此语，而史传他书无之，独见于此碑也。【后汉桂阳周府君碑后本〈熹平中〉】右《汉桂阳周府君碑》。余初得前本，恨其名遂摩灭，后有国子监直讲刘仲章者，因出其碑，而为余言前为乐昌令，因道府君事，云名憬。问其何以见之？云碑刻虽阙，尚可识也，乃以此碑并阴遗余。盖前本特摹者不工尔。又余初以韩集云“昌乐泷”，疑其误，乃改从乐昌，仲章曰不然，县名乐昌，而泷名曰昌乐，其旧俗所传如是，韩集不误也。乃知古人传疑而慎于更改者以此。【后汉秦君碑首〈熹平中〉】汉碑今存者少，此篆亦与今文小异，势力劲健可爱。〈蔡君谟题。〉右汉熹平中碑，在南阳界中，字已摩灭不可识，独其碑首字大仅存。其笔画颇奇伟，蔡君谟甚爱之，此君谟过南都所题，乃皇祐三年也，今一纪矣。嘉祐八年九月十七日书。【后汉尧祠碑〈熹平四年〉】右汉《尧祠碑》，在济阴。碑云“帝尧者，盖昔世之圣王也”。又曰“圣汉龙兴，纂尧之绪，祠以上犠。至于王莽绝汉之业，而坛场夷替，屏慑无位”。大抵文字摩灭，字虽可见，而不复成文。其后有云“李树连理，生于尧祠。太守河南张宠到官始初，出钱二千，敬致礼祠”。其余不能读也。碑文有年月，盖熹平四年建也。治平元年五月晦日书。【后汉郎中王君碑〈光和元年〉】右汉《郎中王君碑》，文字摩灭，不复成文，而仅有存者，其名字、官阀、卒葬年月皆莫可考。惟其碑首题云《汉故郎中王君之铭》，知君为汉人，姓王氏，而官为郎中尔。盖夫有形之物，必有时而弊，是以君子之道无弊，而其垂世者与天地而无穷。颜回高卧于陋巷，而名与舜、禹同荣，是岂有托于物而后传邪？岂有为于事而后著邪？故曰久而无弊者道，隐而终显者诚，此君子之所贵也。若汉王君者，托有形之物，欲垂无穷之名，及其弊也，金石何异乎瓦砾？治平元年四月晦日书。【后汉樊毅华岳庙碑一〈光和元年〉】右汉《樊毅修华岳庙碑》，云“惟光和元年岁在戊午，名曰咸池，季冬己巳，弘农太守河南樊君讳毅，字仲德，下车之初，恭肃神祀。西岳至尊，诏书奉祠，躬亲自往，斋室逼窄，法斋无所。于是与令巴郡朐忍先谠图议缮。故二年正月己卯兴就，刻兹碑号，吏卒挟路。据此，碑乃即时所立，而太守生称“讳”者何哉？治平元年末伏日书。【后汉樊毅华岳碑二〈光和二年〉】右汉《樊毅华岳碑》，云“泰华之山削成四方，其高五千仞，广十里。《周礼·职方氏》华谓之西岳，祭视三公者，以能兴云雨，产万物，通精气，有益于人，则祀之。故帝舜受尧，亲自巡省。暨夏、殷、周，未之有改。秦违其典，璧遗鄗池，二世以亡。汉祖应运，礼遵陶唐，祭则获福，亦世克昌。亡新滔逆，鬼神不享。建武之初，彗扫顽凶。光和二年，有汉元舅、五侯之胄、谢阳之孙曰樊府君，讳毅，字仲德，命守斯邦。孟冬十月，斋祠西岳，以传窄狭不足处尊卑，庙舍旧久，墙屋倾亚，特部行事荀班、县令先谠以渐补治，此其事也”。又云“功曹郭敏等遂刊玄石，铭勒鸿勋”。其字画颇完，其文彬彬可喜，惟以《周礼》“职方氏”为“识方氏”，其字画分明，非讹缺，疑当时《周礼》之学自如此，盖“识”、“志”其义皆通也。治平元年五月十日书。【后汉太尉陈球碑〈光和元年〉】右汉《太尉陈球碑》，云“君讳球，字伯真，广汉太守之元子也”。又云“除郎中、尚书符节郎、慎陵园令，换中东城门候，迁繁阳令，拜侍御史”。其后又云“拜将作大匠”。其余摩灭仅存。按《后汉书》球传云“父亹，广汉太守。阳嘉中，球举孝廉，稍迁繁阳令。太尉杨秉表球零陵太守，后累拜司空。光和元年，迁太尉，坐日食免。复拜光禄大夫，与司徒刘郃等谋诛宦官曹节等，不果，下狱死”。球在零陵，破贼胡兰、朱盖有功，威著南邦。今碑破兰、盖事班班可读，与传皆合，惟不著诛宦官事。至其卒时，文字摩灭不可识，惟云六十有二，亦与传合，予所集录古文，与史传多异，惟此碑所载与列传同也。治平元年四月晦日书。【后汉西岳庙复民赋碑〈光和二年〉】右汉《修西岳庙复民赋碑》，云“光和二年十二月庚午朔十三日壬午，弘农太守臣毅顿首死罪上尚书。臣毅顿首，死罪死罪。谨按文书，臣以去元年十一月到官，其十二月奉祠西岳华山，省视庙舍及斋衣祭器，率皆久远有垢。臣以神岳至尊，宜加恭肃，辄遣行事荀班与华阴令先谠以渐缮治成就之”。又曰“谠言县当孔道，加奉尊岳，一岁四祠，养牲百日，用谷稿三千余斛。或有请雨斋祷，役费兼倍。小民不堪，有饥寒之窘，违宗神之敬。乞差诸赋复华下十里以内民租田口。臣辄听，尽力奉宣诏书，思惟惠利，增异复上。臣毅诚惶诚恐，顿首顿首，死罪死罪，上尚书”。汉家制度今不复见，惟余家《集录》汉碑颇多，故于摩灭之余，时见一二。而此碑粗完，故录其首尾以传。臣毅者，樊毅也。治平元年六月十四日书。【后汉北岳碑〈光和四年〉】右汉《北岳碑》，文字残灭尤甚，莫详其所载何事，第其隐隐可见者曰“光和四年”，以此知为汉碑尔。其文断续不可次序，盖多言珪币牲酒、黍稷丰穰等事，似是祷赛之文。其后有二人姓名，偶可见云“南阳冠军冯巡字季祖，甘陵夏方字伯阳”，其余则莫可考矣。治平元年五月十日书。【后汉无极山神庙碑〈光和四年〉】右汉《无极山神庙碑》，文字摩灭断续，然寻绎次序，其可见者尚可成文，云“太常臣耽、丞敏顿首上尚书。谨按文书，男子常山盖高、上党范迁，为元氏三公神山。去年五月，常山相巡诣山请雨，山神即使高传言白国县，即与封龙灵山、无极山共兴云雨。常山相巡、元氏令王翊各以一白羊赛，复使高与迁俱诣太常，为无极山神索法食。臣疑高、迁言不实，辄移本国。今常山相巡书言，郡督邮言无极山体可三里所，立石为体，长二丈五尺所，山周匝二十余里。其三公封龙灵山，皆得法食。乞令无极山比三山祠，牲出王家，以珪璧为信。愚臣如巡言，请少府给珪璧。故事须报，臣耽愚戆，顿首顿首上尚书。制曰可。尚书令忠奏雒阳宫，太常承书从事。光和四年八月十七日丁酉，尚书令忠下太常耽、丞敏，下常山相”。其奏章如此。其后遂言造庙事，而有铭，其文多不载。按汉奏章首尾皆言“臣某顿首顿首，死罪死罪，上尚书”，而此碑所载太常奏章首尾不称死罪，而丞敏不称臣，莫晓其制。碑后又列常山官属，云常山相南阳冯巡字季祖、元氏令王翊字元辅云。治平元年四月二日书。【后汉殽阬君神祠碑〈光和四年〉】右汉《殽阬君神祠碑》，在郑县。庆历中，枢密直学士施君为陕西都转运使，为余摹此本，云“碑文已摩灭，初不可辨，以面填其刻，稍寻其点画，命工镌治之，乃可读”。汉碑今在者类多摩灭不完，故独斯碑历历可见也，惟裴晔姓名为乡人镵去矣。殽阬所以畜泄水患，据碑文云“自亡新以来废之”，则前汉时已有之矣。光和中晔为郑县令，始修复之，事见《水经》及《华州图经》。殽阬君祠，今谓之五部神庙，其像有石堤、西戍、树谷、五楼先生、东台御史、王翦将军，皆莫晓其义。施君名昌言，今为泾原路安抚使。治平元年二月一日书。【后汉敬仲碑〈光和四年〉】右汉《敬仲碑》者，其姓名字皆不可见，惟其初有“敬仲”二字尚可识，故以寓其名尔。盖疑其人姓名田氏也。大抵文字摩灭，比其他汉碑尤甚，字可识者颇多，第不成文尔。惟云“州郡课最，临登大郡”，又云“居丧致哀”，又云“司隶从事、治书侍御史”，又云“光和四年闰月庚申”，此数句粗可读尔。其余字画廑完者，以汉隶今为难得，录之尔。治平元年闰五月二十九日书。【后汉无名碑】右汉无名碑，文字摩灭，其姓氏名字皆不可见，其仅可见者云“州郡课最，临登大郡”，又云“居丧致哀，曾参闵损”，又曰“辟司隶从事，拜治书侍御史”，又曰“奋乾刚之严威，扬哮虎之武节”，又曰“年六十三，光和四年闰月庚申遭疾而卒”。其余字画尚完者多，但不能成文尔。夫好古之士所藏之物，未必皆适世之用，惟其埋没零落之余，尤以为可惜，此好古之僻也。治平元年六月五日书。【后汉稾长蔡君颂碑〈光和四年〉】右汉《稾长蔡君颂碑》，在镇府。故天章阁待制杨畋尝为余言，汉时隶书在者此为最佳。畋自言平生惟学此字。余不甚识隶书，因畋言遽遣人之常山求得之，遂入于录。【后汉唐君碑〈光和六年〉】右汉《唐君碑》，其名已摩灭，其字正南云，颍川郾人也。其先出自庆都，感赤龙生尧，王有天下。苗胄枝分，相土视居，因氏唐焉。君父孝廉、郎中，早卒，君继厥绪，耽道好古，敦《书》味《诗》。守舞阳丞、颍阳令，察能治剧，迁豫章。其后遂复摩灭，虽文字班班可见，而不能得其次序。其后又云“换君昌阳令，吏民慕恋，牵君车轮，不得行。君臣流涕，道路琅玕。是故从事、郡掾刊石树颂，歌君之美”。据此，盖县令去思碑尔。其后又云“光和六年二月壬午朔二十五日丙午”，则知唐君为后汉时人矣。治平元年闰五月二十八日书。【后汉朱龟碑〈光和六年〉】右汉《朱龟碑》，云“字伯灵，察孝廉，除郎中、尚书侍郎。以将事去官，于时幽州”，“州”下灭一字，“夷侵寇，以君为御史中丞讨伐”。其后摩灭。又云“鲜卑侵犯障塞，复举君，拜幽州刺史。年六十四，光和六年卒”。龟之事迹不见史传，其仅见于此碑者如此。碑在今亳州界中。云“将事去官”，莫晓其语。治平元年六月十四日书。后余守亳州，徙碑置州学中。【后汉司隶从事郭君碑〈中平元年〉】右汉《司隶从事郭君碑》，云“君讳究，汲人也，元城君之孙、雒阳令之適。历主簿、督邮、五官掾、功曹、守令、长，辟司隶从事、部郡都官。春秋二十八而卒，中平元年岁在甲子三月而葬”。据《北军中候碑》为元城君子，而弟为雒阳令，考其世次皆同。前世碑碣但书子孙而不及兄弟，惟郭氏碑载其兄弟甚详。盖古人谱牒既完，而于碑碣又详如此，可见其以世家为重，不若今人之苟简也。治平元年六月二十九日书。【后汉太尉刘宽碑一〈中平二年〉】右汉《太尉、车骑将军、特进、逯乡昭烈侯刘公碑》。公讳宽，有两碑，皆在洛阳，余家《集录》皆得之。其一故吏李谦所立，而此碑门生殷包等所立。其所书与李谦等所载不异，惟汉隶难得，当录。汉公卿卒，故吏门生各自立碑，以申感慕，惟见于此。今人家碑碣，非其子孙则他人不为立也。治平元年六月十四日书。【后汉太尉刘宽碑二〈中平二年〉】右汉《太尉刘宽碑》。《汉书》有传，其官阀始卒与碑多同，而传载迁官次序颇略。盖史之所记，善恶大事，官次虽小略，不足为失，惟其缪误与阙其大节，不可不正。碑云“大将军以礼胁命，拜侍御史，迁梁令，三府并用博士征，皆不就。司隶校尉举其有道，公车征拜议郎、司徒长史”。而传但云“大将军辟，五迁司徒长史”。今据碑，止四迁尔，博士未尝拜也。碑于长史下遂云“入登侍中，延熹八年地震，有诏询异而拜尚书，迁南阳太守，拜大中大夫，复拜侍中、屯骑校尉、宗正、光禄勋，遂授太尉”。传至大中大夫，始云“迁侍中”，其前自长史入登侍中，史阙书也。碑又云“固疾逊位，拜光禄大夫，迁卫尉，复作太尉”。而传云“以日食免，拜卫尉”。以日食免当从传为正，而不书光禄大夫，史阙也。其余皆同，故不复录。治平元年六月十四日书。【后汉太尉刘宽碑阴题名〈中平二年〉】右汉《太尉刘宽碑阴题名》。宽碑有二，其故吏门生各立其一也。此题名在故吏所立之碑阴，其别列于后者，在宽子松之碑阴也。宽以汉中平二年卒，至唐咸亨元年，其裔孙湖城公爽以碑岁久皆仆于野，为再立之，并记其世序。呜呼！前世士大夫世家著之谱牒，故自中平至咸亨四百余年，而爽能知其世次如此之详也。盖自黄帝以来，子孙分国受姓，历尧、舜、三代数千岁间，诗书所纪，皆有次序，岂非谱系源流，传之百世而不绝欤！此古人所以为重也。不然，则士生于世，皆莫自知其所出，而昧其世德远近，其所以异于禽兽者，仅能识其父祖尔，其可忽哉！唐世谱牒尤备，士大夫务以世家相高。至其弊也，或陷轻薄，婚姻附托，邀求货赂，君子患之。然而士子修饬，喜自树立，兢兢惟恐坠其世业，亦以有谱牒而能知其世也。今之谱学亡矣，虽名臣巨族，未尝有家谱者。然而俗习苟简，废失者非一，岂止家谱而已哉！嘉祐八年七月二十九日书。【后汉小黄门谯君碑〈中平二年〉】右汉《小黄门谯君碑》，云“君讳敏，字汉达。年五十七，中平二年卒”。其文不甚摩灭，而官阀无所称述，惟云“肃将王命，守静韬光，以远悔咎”而已。后汉宦者用事，灵帝时尤盛，敏卒之岁，张让等十二人封侯。于斯之时，能守静远悔，是亦可佳。然敏以一小黄门而立碑称颂，于此可见宦官之盛也。治平元年四月三日书。【后汉文翁石柱记〈初平五年〉】右汉《文翁石柱记》，云“汉初平五年仓龙甲戌旻天季月，修旧筑周公礼殿，始自文翁开建泮宫”。据颜有意《益州学馆庙堂记》云：按《华阳国志》，文翁为蜀郡守，造讲堂，作石室，一名玉堂。安帝永初间，烈火为灾，堂及寺舍并皆焚燎，惟石室独存。至献帝兴平元年，太守高朕于玉堂东复造一石室，为周公礼殿。有意又谓献帝无初平五年，当是兴平元年。盖时天下丧乱，西蜀僻远，年号不通，故仍称旧号也。今检范晔《汉书》本纪，初平五年正月改为兴平，颜说是也。治平元年六月十三书。【后汉文翁学生题名】右汉文翁学生题名，凡一百有八人：文学、祭酒、典学从事各一人，司仪、主事各二人，左生七十三人，右生三十人。文翁在蜀，教学之盛，为汉称首，其弟子著籍者何止于此。盖其摩灭之余，所存者此尔。治平元年六月二十日书。【后汉熊君碑〈建安二十一年〉】右汉《熊君碑》，云“君讳乔，字举”，“举”上灭一字。其官阀不可详考，其仅可知者“刘表时为绥民校尉，后迁骑都尉。建安二十一年卒，享年七十有一”。其云“治《欧羊尚书》”，其字非讹阙，而以“阳”为“羊”，盖古文字少，故须假借。至汉字已备而犹假用，何哉？后云“太岁在申”，“申”上灭一字，以历推之，当是丙申。又云“碑师舂陵福造”，“福”上灭一字，当是其姓。其书“显”字皆为“<累页>”，按许慎《说文》，显从声，而转为累，其失远矣，莫晓其义也。熙宁二年十月晦日山斋书。【后汉元节碑】右汉《元节碑》，文字摩灭，不见其氏族，其可见者才数十字尔，云“君讳立，字元节，其先出自伊尹”，其余不复成文。其铭云“於穆从事”，疑其姓伊而为从事也。碑无年月而知为汉人者，以其隶体与他汉碑同尔。治平元年五月三日书。【后汉残碑】右汉残碑，不知为何人，所存者才三十二字，不复成文，惟云“高字幼”，知其名高。又云“汉中兴”，复知为后汉时人。进隶字在者甚完，体质淳劲，非汉人莫能为也，故录之。【后汉天禄辟邪字】右汉“天禄辟邪”四字，在宗资墓前石兽膊上。按《后汉书》，宗资，南阳安众人也。今墓在邓州南阳界中，墓前有二石兽，刻其膊上一曰“天禄”，一曰“辟邪”。余自天圣中举进士，往来穰邓间，见之道侧，迨今三十余年矣。其后集录古文，思得此字，屡求于人不能致。尚书职方员外郎谢景初家于邓，为余摹得之，然字画讹缺，不若余见时完也。按《党锢传》云：资祖均，自有传。今《后汉书》有《宋均传》，云南阳安众人，而无宗均传，疑《党锢传》转写“宋”为“宗”尔。《蜀志》有宗预，南阳安众人。岂安众当汉时有宗、宋二族，而字与音皆相近，遂至讹谬邪？史之失传如此者多矣。嘉祐八年腊日书。<hr>
