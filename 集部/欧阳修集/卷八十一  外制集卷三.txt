<h4>《集部·欧阳修集·卷八十一  外制集卷三》<b class="x">作者：欧阳修</b></h4>
◎制五十首〈又拾遗十五首〉【左班殿直李德隆母王氏可追封永安县君制】敕：夫观其子之孝，可以知其父母之贤。具官李德隆亡母永安县君王氏，生此孝子，能守其家。请以身官，移于泉壤。夫禄养于亲，有时而止；荣名之及，存不朽焉。魂兮享之，可以为慰。可。【比部员外郎知绵州薛贻应转驾部员外郎虞部员外郎知博州薛纶转司门员外郎秘书丞知嘉州洪雅县李述转太常博士制〈并磨勘改官。〉】敕具官薛贻应等：吏之庸庸而无闻者，吾所不取；章章而特见者，必擢用之。若夫奉法循职，守其官而无过者，不亦吏之良哉！念其勤劳，岂可不录？三年考绩，叙进有常。往服新恩，无渝尔守。可。【司门员外郎李公谨秘书丞充集贤校理杨仪殿中丞段高磨勘改官制】敕具官李公谨等：夫令在必信，法在必行。今审官考课，增以举类之科，乃吾示信之令而新行之法也。汝等叙进，于此犹用常文。其后当迁，皆须应格。勉勤其业，以俟尔知。可。【范仲温可台州黄岩县尉制】敕具官范仲温：尔弟仲淹参吾大政，方欲辅朕平赏罚，推至公，以修纪纲而正庶位。尔今所任，有土与民。惟过与功，则有赏罚。尔勤厥职，可不戒哉？可。【东头供奉官閤门祗候石宗尹可内殿崇班制】敕具官石宗尹：陈力效官，积有岁月。会其课最，来上有司，按于旧文，当得叙进。升之朝列，可谓宠荣。往服新章，益勤后效。可。【著作佐郎卢革潘泳等磨勘改官制】敕具官卢革等：州县之职，治有常法，而远方之俗，风土异宜。若夫上克奉于教条，下不违于民欲，惟勤与敏，乃克济焉。尔等服职有劳，会课来上，膺兹叙进，无废官箴。可。【史馆书直官潘宗益可梓州司户参军制】敕具官潘宗益：给事有年，其劳可录。宜命以秩，俾旌厥勤。凡为有司，惟久则习。尚安乃职，以慎克终。可。【角厮波男合罗角可本族军主制】敕合罗角：生禀劲勇之姿，而济以忠果之性。屡陈厥效，咸可旌褒。俾升官荣，以劝诸部。勉图功业，无自失时。可。【军事推官龚待问可桂州观察推官制】敕具官龚待问：捕盗之格，有功者赏，而吏能应书者少，非吾有所爱焉。苟有其劳，岂不甄录？今有司言尔于格当迁，方兹多盗之时，用劝不能之者。可。【进士刘纯可试将作监主簿制】敕刘纯：自兵兴累年，而功效未立，然游谈之士以兵为说而得禄者多矣。吾犹意乎厥路尚狭，而未足以来特起之人，故甄收未始少懈。况尔屡经器使，而言者谓材，宜有推恩，以劝来者。可。【秘书丞窦随可本官致仕制】敕具官窦随：夫老而致其政于君者，士之懿节也。尔壮而登仕，困于数奇。今其老焉，可以归矣。安而眉寿，膺此美名。可。【邢州观察支使张德熙可著作佐郎制】敕具官张德熙：士之在下位而能以闻于上者，不有言者乎？一失其言，则有常罚焉。知人而荐，岂为易哉？今尔由举者而被升擢，尚勤其业，无累尔知。可。【大理寺丞薛仲孺可太子右赞善大夫制】敕具官薛仲孺：尔之伯父奎，为吾大臣，参议国政。刚直之节，见于临事。殁而无嗣，吾甚哀之。尔幼以奎荫，而登仕籍。今由累岁，遂升于朝。惟尔伯父之行，有司考法，易以一德不懈、执心决断之名，可谓美矣。守尔家法，克勤厥官。可。【殿中丞王正民大理寺丞朱景阳陈侁等磨勘改官制】敕具官王正民等：审官之法，三岁一迁。惟无过焉，乃得会课。尔等服于官政，以莅吾民。奉法守职，积劳岁月。膺兹叙进，此乃常科。勉尔之为，以期懋赏。可。【内殿崇班李允恭可内殿承制制】敕具官李允恭：朕患州县之吏不职者不能御奸禁暴，而悯吾民罹于贼盗。故于捕盗之吏，推赏尤厚，非以为私，盖有为也。今尔之请，自陈其劳。方吾以赏行劝之时，惟恐不及，故加尔宠，非徇尔私。夫古有让功不言之贤，惟尔宜慕。可。【节度推官张绅可大理寺丞制】敕具官张绅：朕闵夫兵兴而费广，不忍加敛于吾民，凡能佐国足用者，皆思懋赏以劝其勤。今荐尔者皆曰尔材，而吾近臣尤所取信。故增汝秩，不易厥官。夫官惟业勤，常患不久。尔其自勉，无替乃劳。可。【学士院孔目官遂州司户参军李怀德可特授棣州阳信县尉充学士院录事制】敕具官李怀德：夫有司之事，惟久则习。次迁之例，顾汝宜升。无忘克勤，慢则有罚。可。【虞部员外郎李备太子中舍侯克明大理寺丞曹炎等磨勘改官制】敕具官李备等：国家外建庶位以官群士，而赏罚进退之法掌于有司者，所以待中材之无过者尔。高能异效，吾有不次之用焉。尔等咸服于官，久勤岁月。以劳序进，虽曰宠荣，勉尔所为，以期懋赏。可。【彰武军节度推官李仲昌可大理寺丞签署渭州判官公事制】敕具官李仲昌：群材之在下者思达其上，难矣。而在上者思得可用之材，岂为易哉？朕顷自择能臣，使举其类，而洙以尔充荐。今琦又以为言。琦、洙皆能体吾劳于择士之心者，举尔不应不慎。霈然推宠，吾所不疑。尔尚勉哉，以称兹举。可。【故尚父汾阳王郭子仪孙元亨可永兴军助教制】敕郭元亨：继绝世，褒有功，非惟推恩以及远，所以劝天下之为臣者焉。况尔先王，名载旧史。勋德之厚，宜其流泽于无穷，而其后裔不可以废。往服新命，以荣厥家。可。【奉礼郎李景圭可大理评事制】敕具官李景圭：九州四海，风俗不同，而王者之化无不及。吾于远者，尤加意焉。夫吏非敏于其事，则不能通俗习而顺其宜，政一失焉，下则重困。邈兹南海，尔莅吾民。今会课上闻，增尔荣秩。克勤厥职，以副予怀。可。【故右骁卫大将军致仕王元祐男知信可内殿崇班制】敕具官王知信：尔父元祐，陈力事予，告老以休，位终环尹，殁而余庆尚及尔身。尔嗣厥家，苟能有立，则始终宠荣，视汝父焉。惟孝与忠，勉思两得。可。【前楚州团练判官丁宗臣可著作佐郎制】敕具官丁宗臣：庶官之在位者众矣，吾思一善之取而无失，则惟举类之法，所得尤多。今荐者交章，言尔可取。尔其自勉，以称吾思善之心焉。可。【左侍禁李从式孙清并可太子左清道率府副率致仕制】敕具官孙清等：壮而陈力，老也告休。古人所难，有始有卒。尔能至此，可谓克终。尚有推恩，以嘉尔节。归安眉寿，服此新荣。可。【权无为军判官刘皆洪州录事参军张德元并可太子中舍致仕制】敕具官刘皆等：礼与法之为书，其于老者，皆有优焉。今尔等学于礼法，而能安其老，思以归休。吾所嘉褒，宜推宠命。可。【国子监直讲青州千乘县主簿孙复可大理评事制】敕具官孙复：昔圣人之作《春秋》也，患乎空文之不足为，故著之于行事，以为万世之法。然学而执其经者，岂可徒诵其言哉？惟尔复，行足以为人师，学足以明人性，不徒诵其说，而必欲施于事，吾将见吾国子蔚然而有成。宜有嘉褒，以为学者之宠。可。【太子中舍孙砺李国庆并可殿中丞制】敕具官孙砺等：六经皆载治民之术，而法者为吏之资也。汝等学之，用以从政。经之道广矣，择其宜于民者；法之文密矣，取其平而不害者。足以莅尔官，而成厥绩焉。膺兹叙迁，勉用尔学。可。【秘书丞黄正殿中丞卢咸并可太常博士制】敕具官黄正等：自兵兴以来，调度日广。其能勤征榷以佐经费，而均漕运使不滞以通诸用者，皆方今之急务。其为劳力，宜有劝焉。因兹岁成，宠尔荣秩。可。【原州彭阳县令郝嗣宗可某州推官制】敕具官郝嗣宗：吏三岁而一易，其法久矣。然议者莫不以屡易为患。苟有能者，吾岂夺焉？尔于彭阳，数有称者，就增其秩，无易其居。勉尔所为，以俟成绩。可。【供备库副使张礼一可西京左藏库副使制】敕具官张礼一：考课之法，计过与功，皆有常文，得以叙进。此所以待夫中材，而勉其不及者也。苟能有立，吾必异之。尔其往哉，思所自效。可。【杜谘转官制】敕具官杜谘：吏部之格，吏之升降、远迩、劳逸之均，皆有法焉，不可以乱。今衍以尔为请，吾既重违大臣之言，而顾有司之法，苟不甚戾，吾岂不从？无专尔私，其率厥职。可。【柴宗庆第三女可封郡君制】敕某人：相与将，人臣之极也。尔父常兼享其位而连戚里，其于存殁，宜有宠焉。况其生也贵，而殁也无嗣续之裔，此吾尤所悯焉。加尔郡封，此非常典，所以申吾不忘尔父之意。可。【洛苑使英州团练使内侍省内侍右班副都知蓝元用可眉州防御使罢副都知制】敕具官蓝元用：尔之事予，陈力兹久，既明而敏，能济以勤，慎密一心，不见过失，屡更器任，实简予怀。屡披奏章，陈疾自请，愿解要职，以思便安。惟尔之旧予所嘉，惟尔有劳予所录，虽可尔请，岂无加褒？服兹宠荣，勉尔后效。可。【西头供奉官閤门祗候綦恩可内殿承制制】敕具官綦恩：用兵久矣，而将吏能以材武称于军中者，岂不多哉？苟有闻焉，无不用也。况如世衡，吾所信者，今其称尔，吾岂不然？夫信以出令，仁以抚人，勇以临战，而严以一众，必皆出于智而后成功。虽大将不过此也，尔其勉之。可。【达州司户参军吴冲可奉宁军节度推官制】敕具官吴冲：向者盗起州县，久而未捕。议者皆曰：素备不谨，赏罚不明，所以盗滋而吏怠。今考尔所获，嘉尔之能，第赏推恩，予无所爱。凡谨备者，尔则勉之，当使怠吏，由尔而劝。可。【内殿崇班程逸可左监门卫将军致仕制】敕具官程逸：将军之职，居则宿卫天子，出则征伐四方，此武人之重也。今假尔兹宠以为归老之荣者，以尔服劳既久，能克厥终，而不忘尔勤之意也。其往钦哉。可。【怀州防御判官倪俊可著作佐郎制】敕具官倪俊：凡官人之法，莫不期于得材。而或失之于有遗，或失之于太滥。故有司之守，厥有常文，苟能应书，皆可选擢，可使中材之并进，不滥而无遗。此吾所以慎于择材之意也。尔膺兹举，其不勉哉。可。【大理寺丞宋缅孙周苏逢等磨勘改官制】敕具官宋缅等：庶官之守位者众，予欲百职并举而人各趋之，则于考功叙进之科，厥有常法，使夫自勉者无不得焉，盖所以示劝而及众也。今考尔岁绩，法当迁秩。尔无以为例得，其体予劝功进善之心，以勉尔职，其无懈。可。【卢守勤致仕制】敕具官卢守勤：少也陈其力，病而养其衰，非惟安生乐寿，人之所欲，而朝廷待劳能之臣，厚始终之意，考之典礼，亦有彝章。尔之事予，既勤且久。今其病矣，可以息焉。尚有恩荣，以为尔宠。夫劳无不报，既享爵禄之丰；身孰与亲，宜专辅养之理。可。【曹元宾转官制】敕具官曹元宾：夫用兵之法不可先言，则为将之材亦难先见。国家用兵久矣，求之行阵，堪将者少。夫士有素蕴之材，未得达者。比降明诏，广其询求，而方平等以汝为言。吾将观汝之能，试汝以事，俾升朝序，往自勉焉。可。【司理参军杜彭寿可大理寺丞制】敕具官杜彭寿：士有洁身以廉而服官以勤者，长吏皆得荐论。有司加之考阅，用而进秩，俾以临民，虽曰常科，岂不慎选？汝膺兹命，其往勉哉。可。【户曹参军尹植可某官致仕制】敕具官尹植：惟尔陈力，二十余年。以老而归，朕岂不悯？升之朝序，荣以宫僚。往其休哉，安尔眉寿。可。【开封府开封县主簿孙量可保大军节度掌书记制】敕具官孙量：用兵之法不欲久，惟能使调敛发输不劳而民有余力，则可以制敌而有待于必胜。西师之出久矣，不惟将帅之选为重，其州县临民之吏，能不乏民之力而佐吾之军者，亦难其人。今尔既荐者皆曰材，而临泾乃尔自请，往膺新命，将试汝能。可。【内殿崇班韩守允可左监门卫将军致仕制】敕具官韩守允：自兵兴于边，天下多事，吏强有力者犹不能称厥职，而况于老者乎！夫老者，吾所优也，岂宜强其力之所不逮？往从尔请，以安尔私。尚有茂恩，以为尔宠。可。【泰州兴化县主簿朱思道可卫尉寺丞制】敕具官朱思道：夫廉，为吏之一节也。今保荐之法惟以受财为同坐，则待夫能吏，岂尽其材？尔其奋厥所长，思有所立，不独守夫一节而已焉。可。【溪洞杨先赟可权知古城州制】敕杨先赟：世号材勇，雄于一州。威能服其部人，忠能奉其职贡。宜加宠秩，以绍厥家。往服恩章，无忘报效。可。【京西转运按察使虞部员外郎杜杞可刑部员外郎直集贤院充广西转运使制】敕具官杜杞：自五隅用兵，而调发输役之繁，无远不及。况广东、西之路，于东南尤为远者，而吏多不良。吾之疲民，既有赋敛之劳，而今又罹盗贼之患。吾一虑及，为之恻然。凡与吾忧国者，岂遑暇于安居哉？汝为吾往，其可惮劳？吾又嘉汝名臣之后，好学博文。尚有荣名，以为汝宠。凡吾寄汝之事，繄汝之材，吾惟责成。尔可自勉。可。【内殿承制孟均可千牛卫将军制】敕具官孟均：诸卫之置将军，唐之盛时，兵官之重者也。卫兵之制废久矣，其官虽存，而世不知其重也。自顷西北用师，讲求武事，而议者多言唐之府兵可复。朕方思之，而尔能有请，朕甚嘉焉。尔其往哉，吾将有用。可。【殿中丞史吉亨王珣瑜著作佐郎苏黄中等磨勘改官制】敕具官史吉亨等：夫官者，所以尽人之材也。至乎材之难得，则姑以岁月常法，积劳而叙迁。诚亦冀有异材之善出于其间，非止于此而已也。尔等各膺例进，宜自勉旃。可。【蕲州广济县令充国子监直讲邵必可大理寺丞制】敕具官邵必：夫学，所以为治也。而儒者以记诵为专，多或不通于世务，但能传古之说，而不足施之于事。使愚者益固而不明，而材者听之而怠，以为儒迂不足学。故教人之法，必该于古今，以博其识，而成其业焉。惟尔之学，能明当世之事，而屡形议论，朕甚嘉焉。尔其守节砺行，以率诸生，而取古之有以宜于今者而养成之，则功利广矣。可不勉哉。可。【孙复可秘书省校书郎国子监直讲制】朕勤治体，喜贤俊，尝虑四方遗逸之善，有不吾闻者。间属近列，屡腾荐章，以尔孙复深经术，荏德行，躬耕田亩，以给岁时，东州土人皆师尊之。吾命汝校文于书省，讲艺于胄序，不由乡举，不俟科选。汝姑直屏杂说，纯道粹经，使搢绅子弟闻仁义忠孝之乐，此吾所以待汝意。往钦哉！可。【周陵荆湖转运使制】敕具官周陵：朕思欲宽民赋役，而衣食给足天下之饥寒。而患州县之吏不能称职，其老疾闇懦而纵其下，与夫贪暴而自为残者，皆所以蠹于物而重困吾民者也。然按察之司，视而不举，反务较锱铢毫末之遗利，而欲足用舒民，岂不失其术而且劳者哉！今荆湖之南，十一州、一监、三十有一县，吏员不为不多矣。尔其察其不良者而举其贤者，使州县得良吏，未有民富而用不足者。广西之最，知汝为材。今其往哉，无替朕命。可。【皇弟安静军节度使允迪可责授右监门卫大将军制】敕皇弟具官允迪：五刑之属三千，其罪莫大于不孝。小民无知，犯者犹鲜。况尔燕恭肃王之子，而朕之诸弟也，宜率训义，以迪四方。而乃忘苴麻哭泣之哀，为酣饮沉酗之佚，肆情鄙行，害于而家，达于朕听，嗟惋无已。朕苟贷法，何以处王公之上而教天下哉！宜归爵秩，下领屯卫。盖宽于驭过，而欲循省其非，无蹈后悔也。可。【杨畋屯田员外郎直史馆制】敕：尚书省二十四司散郎，皆当今要官。况分直史馆，提太史笔，盖位之高者。非材资甚美，安可以兼此授？以尔东染院使、湖南钤辖杨畋，出自将家，有文武器干。早由辞科，历任郡县，至提按之职。向以群蛮绎骚，湖岭未靖，故特命以使名，往专讨辑。逮兹二岁，溪洞帖然。而勤劳积时，重<疒追>生疾。沥恳来上，愿还朝行。予既嘉尔作事不怠，以集疹于厥躬，又重烦尔以军旅之役，宜改田曹之号。且以表年为业，苟能有以益于国家，则执干戈，书简牍，其义一也。可。【司勋郎中张从革可卫尉少卿制】敕：洛宅，朕之西都，而居之未皇暇也。然有司百职，莫不具焉。其留务之多闲，在宪司之尤简。最为清峻，可以优贤。具官某，久服官劳，颇彰吏最。老于郎署，分领西台。用乎考绩之交，俾列命卿之贵。仕而至此，是亦为荣。可。【殿中丞府司录李虞卿可国子博士制】敕具官某：司录为府曹首，民阀阅增减、吏词按曲直皆系焉。前莅此者，或苛悍，或懦软，率不免缺折之患。惟尔慎不逾节，廉不挠人。吾用嘉之，俾增秩于庠列。尔其惟祗惟畏，以茂对我朝家休命。可。【大名府推官徐治可著作佐郎制】敕某：朝廷置磨勘之法，必以考限用人者，使详试吏能而后进也。则仕者由铨调改京秩，乃荣阶之始，固非轻授。以尔进士登第，历佐大幕。所知论荐，是用进擢。尔惟自勉，以副恩命。可。【平阳县尉林术可试秘校知永州祁阳县事制】敕具官某：南方之吏，不能为吾以恩信抚兹溪蛮，而使毒吾民于攻劫。尔尝被甲操矢而逐之，则蛮之害民也深，民之疮痍者众，所宜自见焉。今录汝之劳，命汝以县。勉勤其政，以抚吾人。可。【大理寺丞彭通程浚可殿中丞某人可赞善制】敕具官某等：仲尼有云：“言寡尤，行寡悔，禄在其中矣。”今有司大比群吏之治，不待悉最课而后迁也，但不处于尤悔斯迁矣。某等或赞治远藩，或长人大邑，奉法循职，克无累疵。铨考岁成，用应陟典。循省储坊，俾通朝守。盍勤官业，以对恩荣。可。【奏举人杭州观察推官吕遘可大理寺丞制】敕具官某：夫士之处世，如锥在囊中，其锋立见。尔以选吏为藩府宾佐，凡荐尔材者，自戩等十有二人，是必脱颖而出其辈者矣。不然，何言者之多也？擢尔卿属，试尔治民。无谓宠利之可图，因违道以干誉，其思行义以自立，务求己而为人。服此训辞，则无疵吝。可。【军事推官王野民可大理寺丞制】敕具官王野民：自兵兴用乏，而能不取民以佐有司之急者，利入之法尤多，非勤且敏者则莫能焉。不惟干赏者趋之，盖亦适时之用也。尔职酒利，厥课屡闻。所宜褒升，以劝怠者。可。【录事参军张师民可大理寺丞制】敕具官某：方今官人之法，由举善而迁者，必试之以临民，而观其从政。自兵兴以来，吾民可谓劳矣。惟吏之良者，能为吾休息之。今尔被举曰材，亟迁其秩，将观汝政，其不勉哉！可。【阎文宝供备副使监亳州茶盐税制】敕具官某：国家因山泽之饶，兴莞榷之利，以足邦用，实须干臣。尔其绝侵牟，谨出入，使岁课增羡，而绩效著明。叙进之荣，兹乃常典，畴劳之赏，尚有优恩。可。【滕公辅卫州推官制】敕具官滕公辅：堂洎昷之，皆朕侍从之臣，而外当寄任之重。交章来上，荐尔为材。必有可观，以称公举。宜从其请，以察尔能。往其勉哉，无废尔职。可。【蓝田县主簿权充府学教授□□可华州蒲城主簿就差管勾永兴府学制】敕具官某：古之斅学之法肄习以时，而难易先后教之有方，非久而安之则不能以成其业。今学者言尔讲说训导可以为师，吾欲观汝之道至于有成，故假尔大邑之佐，使禄足以充，然后安然克终其业。可不勉哉！可。<hr>
