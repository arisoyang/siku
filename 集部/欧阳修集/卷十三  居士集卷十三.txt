<h4>《集部·欧阳修集·卷十三  居士集卷十三》<b class="x">作者：欧阳修</b></h4>
◎律诗五十五首【送郑革先辈赐第南归〈嘉祐二年〉】少年乡誉叹才淹，六十犹随贡士函。握手亲朋惊白发，还家闾里看清衫。阁涵空翠连衡阜，门枕寒江落楚帆。试问尘埃勤斗禄，何如琴酒老云岩！【和原父扬州六题〈嘉祐二年〉·时会堂二首〈造贡茶所也。〉】积雪犹封蒙顶树，惊雷未发建溪春。中州地暖萌芽早，入贡宜先百物新。忆昔尝修守臣职，〈余尝守扬州，岁贡新茶。〉先春自探两旗开。谁知白首来辞禁，得与金銮赐一杯。【和原父扬州六题·自东门泛舟至竹西亭登昆丘入蒙谷戏题春贡亭】昆丘蒙谷接新亭，画舸悠悠春水生。欲觅扬州使君处，但随风祭管弦声。【和原父扬州六题·竹西亭】十里楼台歌吹繁，扬州无复似当年。古来兴废皆如此，徒使登临一慨然。【和原父扬州六题·昆丘台】访古高台半已倾，春郊谁从彩旗行。喜闻车马人同乐，惯听笙歌鸟不惊。【和原父扬州六题·蒙谷】一径崎岖入谷中，翠条红刺卖春丛。花深时有人相应，竹密初疑路不通。【内直奉寄圣俞博士〈至和□年〉】千门钥入断人声，楼阁沉沉夜气生。独直偏知宫漏永，稍寒尤觉玉堂清。霜云映月鳞鳞色，风叶飞空摵摵鸣。犬马力疲恩未报，坐惊时节已峥嵘。【送梅龙图公仪知杭州〈嘉祐二年〉】万室东南富且繁，羡君风力有余闲。渔樵人乐江湖外，谈笑诗成尊俎间。日暖梨花催美酒，天寒桂子落空山。邮筒不绝如飞翼，莫惜新篇屡往还。【送沈学士康知常州〈嘉祐二年〉】旧馆芸香锁寂寥，斋舲东下入秋涛。江晴风暖旌旗飏，木落霜清鼓角高。吟就彩笺宾已醉，舞翻红袖饮方豪。平生粗得为州乐，因羡君行首重搔。【圣俞在南省监印进士试卷有兀然独坐之叹因思去岁同在礼闱慨然有感兼简子华景仁〈嘉祐三年〉】南宫官舍苦萧条，常忆群居接俊寮。古屋醉吟灯艳艳，画廊愁听雨萧萧。残春共约无虚掷，一岁那知忽复销。顾我心情又非昨，只思相伴老渔樵。【奉答圣俞岁日书事〈嘉祐四年〉】积雪照清晨，东风冷著人。年光向老速，物意逐时新。贳酒闲邀客，披裘共探春。犹能自勉强，顾我莫辞频。【夜闻春风有感奉寄同院子华紫微长文景仁〈嘉祐四年〉】闰后春深雪始销，东风凌铄势方豪。阳生草木黄泉动，冰破江湖白浪高。未报国恩嗟病骨，可怜身事一渔舠。少年自与芳菲竞，莫笑衰翁拥弊袍。【病告中怀子华原父〈嘉祐四年〉】狂来有意与春争，老去心情渐不能。世味惟存诗淡泊，生涯半为病侵陵。花明晓日繁如锦，酒拨浮醅绿似渑。自是少年豪横过，而今痴钝若寒蝇。【奉酬长文舍人出城见示之句〈嘉祐四年〉】春分腊雪未全销，凛冽春寒气尚骄。摄事初欣迎社燕，寻芳因得过溪桥。清浮酒蚁醅初拨，暖入莺篁舌渐调。兴味爱君年尚少，莫嫌斋禁暂无憀。【唐崇徽公主手痕和韩内翰〈嘉祐四年〉】故乡飞鸟尚啁啾，何况悲笳出塞愁。青冢埋魂知不返，翠崖遗迹为谁留。玉颜自古为身累，肉食何人与国谋。行路至今空叹息，岩花涧草自春秋。【答和阁老刘舍人雨中见寄〈嘉祐五年〉】花间鸟语愁泥滑，屋上鸠鸣厌雨多。坐见残春一如此，可怜吾意已蹉跎。萧条两鬓霜后草，潋滟十分金卷荷。此物犹能慰衰老，稍晴相约屡相过。【寄阁老刘舍人〈嘉祐五年〉】梦寐江西未得归，谁怜萧飒鬓毛衰。莓苔生壁图书室，风雨闭门桃李时。得酒虽能陪笑语，老年其实厌追随。明朝雨止花应在，又踏春泥向凤池。【详定幕次呈同舍〈嘉祐四年御试进士，时详定卷子幕次在崇政殿后。嘉祐四年〉】来时宫柳绿初匀，坐见红芳几番新。蜂蜜满房花结子，还家何处觅残春？【禁中见鞓红牡丹〈洛中花之奇者也。嘉祐四年〉】盛游西洛方年少，晚落南谯号醉翁。白首归来玉堂署，君王殿后见鞓红。【和江邻几学士桃花〈用其韵。时在崇政殿后详定幕次。〈嘉祐四年〉】草上红多枝上稀，芳条绿萼忆来时。见桃著子始归后，谁道仙花开落迟。【送襄陵令李君〈嘉祐四年〉】绿发襄陵新长官，面颜虽老渥如丹。〈君服何首〉乌，须发皆黑，颜容如少时。〉折腰聊为五斗屈，把酒犹能一笑欢。红枣林繁欣岁熟，紫檀皮软御春寒。民淳政简居多乐，无苦思归欲挂冠。【景灵宫致斋〈嘉祐四年〉】摄事衰年力不强，谁怜岑寂卧斋坊。青苔点点无人迹，绿叶阴阴覆砌凉。玉宇清风来处远，仙家白日静中长。却视九衢车马客，自然颜鬓易苍苍。【夏享太庙摄事斋宫闻莺寄原甫〈嘉祐四年〉】四月田家麦穗稠，桑枝生椹鸟啁啾。凤城绿树知多少，何处飞来黄栗留。〈田家谓麦熟时鸣者为黄栗留。出《诗》义。〉【送王平甫安国下第〈嘉祐四年〉】归袂摇摇心浩然，晓船鸣鼓转风滩。朝廷失士有司耻，贫贱不忧君子难。执手聊须为醉别，还家何以慰亲欢？自惭知子不能荐，白首胡为侍从官！【对雪十韵〈嘉祐四年〉】对雪无佳句，端居正杜门。人闲见初落，风定不胜繁。可喜轻明质，都无翦刻痕。铺平失池沼，飘急响窗轩。惜不摇嘉树，冲宜走画辕。寒欺白酒嫩，暖爱紫貂温。远霭销如洗，愁云晚更屯。儿吟雏凤语，翁坐冻鸱蹲。病思惊残岁，朋欢赖酒尊。稍晴春意动，谁与探名园。【和武平学士岁晚禁直书怀五言二十韵〈用其韵嘉祐四年。〉】多病淹残岁，初寒卧直庐。朝廷务清静，铃索少文书。向学今为盛，优贤古莫如。靓深严禁署，闲宴乐群居。赐马联金络，清尘侍玉舆。讨论三代盛，献纳万机余。号令存宽大，文章复古初。笑谈挥翰墨，俄顷列琼琚。夜漏销宫烛，春辉上玉除。歌诗唐李杜，言语汉严徐。自顾追时彦，多惭不鄙予。无盐烦刻画，寒谷借吹嘘。朋友飞雝鹭，君臣在藻鱼。贪荣同卫鹤，取笑类黔驴。皎皎心虽在，萧萧发已疏。未知论报效，安得遂樵渔。云破西山出，江横画阁虚。余生叹劳止，搔首念归欤。引绶夸民吏，椎牛会里闾。一麾终得请，此计岂踌躇。【答西京王尚书寄牡丹〈嘉祐六年〉】新花来远喜开封，呼酒看花兴未穷。年少曾为洛阳客，眼明重见魏家红。却思初赴青油幕，自笑今为白发翁。西望无由陪胜赏，但吟佳句想芳丛。【应制赏花钓鱼〈嘉祐六年〉】绛阙晨霞照雾开，轻尘不动翠华来。鱼游碧沼涵灵德，花馥清香荐寿杯。梦听钧天声杳然默，日长化国景徘徊。自惭击壤音多野，帝所赓歌亦许陪。【清明赐新火〈嘉祐六年〉】鱼钥侵晨放九门，天街一骑走红尘。桐华应候催佳节，榆火推恩忝侍臣。多病正愁饧粥冷，清香但爱蜡烟新。自怜惯识金莲烛，翰苑曾经七见春。【明堂庆成〈嘉祐七年〉】辰火天文次，皋门路寝闳。奉亲昭孝德，惟帝飨精诚。礼以三年讲，时因万物成。九筵严太室，六变导和声。象魏中天起，风雷大号行。欢呼响山岳，流泽浃根茎。宝墨飞云动，金文耀日晶。从臣才力薄，无以颂休明。【群玉殿赐宴〈嘉祐七年〉】至治臻无事，丰年乐有成。图书开秘府，宴饫集群英。论道《皇坟》奥，贻谋宝训明。九重多暇豫，八体极研精。笔力千钧劲，毫端万象生。飞笺金洒落，拜赐玉锵鸣。盛际崇儒学，愚臣滥宠荣。惟能同舞兽，闻乐识和声。【永昭陵挽词三首〈仁宗。嘉祐八年〉】与子虽天意，如人昔帝难。一言谋早定，九鼎势先安。太舜仁由性，成汤治以宽。孤臣恩未报，清血但泛澜。干戈不用臻无事，朝野多欢乐有年。便坐看挥飞白笔，侍臣新和《柏梁篇》。衣冠忽见藏原庙，箫鼓愁闻向洛川。寂寞秋风群玉殿，还同恍惚梦钧天。行殿沉沉画翣重，凄凉挽铎出深宫。攀号不悟龙胡远，侍从犹穿豹尾中。日薄山川长起雾，天寒松柏自生风。斯民四十年涵煦，耕凿安知荷帝功！【续作永昭陵挽词五首〈嘉祐八年〉】王者居尊本无外，由来天下以为家。六龙白日乘云去，何用金钱买道车。苦雾霏霏著彩旗，犹排吉仗杂凶仪。常时凤辇行游处，今日龙輴恸哭随。都人扰扰塞康庄，西送灵车过苑墙。金鼎药成龙已去，人间惟有鼠拖肠。素幕悠悠逗晓风，行随哀挽出深宫。妃嫔莫向苍梧望，云覆昭陵洛水东。叨陪法从最多年，惯听梨园奏管弦。从此无因瞻黼坐，惟应魂梦到钧天。【赴集禧宫祈雪追忆从先皇驾幸泫然有感〈嘉祐八年〉】琳阙岧岧倚瑞烟，忆陪游豫入新年。云深晓日开宫殿，水阔春风飏管弦。千骑清尘回辇路，万家明月放灯天。一朝人事凄凉改，惟有灵光独岿然。【夜宿中书东阁〈嘉祐八年〉】翰林平日接群公，文酒相欢慰病翁。白首归田徒有约，黄扉论道愧无功。攀髯路断三山远，忧国心危百箭攻。今夜静听丹禁漏，尚疑身在玉堂中。【送王学士赴两浙转运〈嘉祐八年〉】汉家财利析秋毫，暂屈清才岂足劳。邑屋连云盈万井，舳舻衔尾列千艘。春寒欲尽黄梅雨，海浪高翻白鹭涛。平昔壮心今在否，江山犹得助诗豪。【早朝〈治平元年〉】阊阖初开瑞雾中，丹霞晓日上苍龙。鸣鞭响彻廊千步，佩玉声趋戟百重。雪后朝寒犹凛冽，柳梢春意已丰茸。少年自结芳菲侣，老病惟添睡思浓。【下直〈治平元年〉】宫柳街槐绿未齐，春阴不解宿云低。轻寒漠漠侵驼褐，小雨班班作燕泥。报国无功嗟已老，归田有约一何稽！终当自驾柴车去，独结茅庐颍水西。【斋宫尚有残雪思作学士时摄事于此尝有闻莺诗寄原父因而有感四首〈治平元年〉】雪压枯条脉未抽，春寒憀栗作春愁。却思绿叶清阴下，来此曾闻黄栗留。老来何与青春事，闲处方知白日长。自恨乞身今未得，齿牙浮动鬓苍浪。两京平日接英髦，不独诗豪酒亦豪。休把青铜照双鬓，君谟今已白刁骚。诗篇自觉随年老，酒力犹能助气豪。兴味不衰惟此尔，其余万事一牛毛。【摄事斋宫偶书〈治平元年〉】斋宫岑寂偶偷闲，犹觉闲中兴未阑。美酒清香销昼景，冷风残雪作春寒。丹心未死惟忧国，白发盈簪盍挂冠？谁为寄声清颍客，此生终不负渔竿。【早朝感事〈治平元年〉】疏星牢落晓光微，残月苍龙阙角西。玉勒争门随仗入，牙牌当殿报班齐。羽仪虽接鸳兼鹭，野性终存鹿与麋。笑杀汝阴常处士，十年骑马听朝朝鸡。【集禧谢雨〈治平元年〉】十里长街五鼓催，泥深雨急马行迟。卧听竹屋萧萧响，却忆滁州睡足时。【下直呈同行三公〈治平元年〉】午漏声初转，归鞍路偶同。天清黄道日，街阔绿槐风。万国舟车会，中天象魏雄。戢戈清四海，论道屡三公。自愧陪群彦，从来但朴忠。时平容窃禄，岁晚叹衰翁。买地淮山北，垂竿颍水东。稻粱虽可恋，吾志在冥鸿。【东阁雨中〈治平元年〉】直阁时偷暇，幽怀坐独哦。绿苔人迹少，黄叶雨声多。云结愁阴重，风传禁漏过。瑶图新嗣圣，玉塞久包戈。相府文书简，丰年气候和。还将凤池句，聊杂野人歌。【四月十七日景灵宫奉迎仁宗皇帝御容有感〈治平二年〉】行殿峨峨出绿槐，琳房芝阙耸崔嵬。管弦飘落人间去，幢节疑从天上来。基业百年传圣子，黔黎四纪乐春台。孤臣不得同鍼虎，未死心先冷若灰。<hr>
