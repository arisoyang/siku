<h4>《集部·欧阳修集·卷一一一  奏议卷十五》<b class="x">作者：欧阳修</b></h4>
◎翰苑进札状十三首【条约举人怀挟文字札子〈嘉祐二年正月知贡举〉】臣伏见国家自兴建学校以来，天下学者日盛，务通经术，多作古文，其辞艺可称、履行修饰者不可胜数。然累次科场，人数倍多于往岁，事既大盛，弊亦随生。窃闻近年举人公然怀挟文字，皆是小纸细书，抄节甚备。每写一本，笔工获钱三二十千。亦有十数人共敛钱一二百千，雇倩一人，虚作举人名目，依例下家状，入科场，只令怀挟文字，入至试院，其程试则他人代作。事不败则赖其怀挟，共相传授。事败则不过扶出一人，既本非应举之人，虽败别无刑责，而坐获厚利。窃以国家取士，务得实材，今若浮伪之人容其滥进，则使负辛勤蕴实学者无以自别。且自来科场，务存事体，所以优加礼遇，用待贤能。今浮薄之徒不知朝廷崇奖之意，自为奸伪，以至于此，甚可叹也。谓宜峻立科条，明加约束，使浮薄奸伪之徒不容于其间，则实有学行之人得被选进，然后士子无滥举，朝廷得实才。臣今欲乞增定贡院新制，宽监门之责，重巡捕之赏。盖以入门之时一一搜检，则虑成拥滞。故臣乞自举人入院后严加巡察，多差内臣及清干京朝官巡捕，每获怀挟者，许与理为劳绩，或免远官，或指射差遣。其监门官与免透漏之责。若搜检觉察得人数多者，令知举官闻奏取旨，重加酬奖。其巡捕官，除只得巡察怀挟及传授文义外，不得非理侮慢举人，庶存事体。且朝廷待士甚厚，而小人自为浮薄，不可不行禁止，以革弊源。如允臣所奏，乞立定巡补官赏格及怀挟人责罚刑名，添入贡院新定条制。仍榜南省门，及下进奏院，颁告天下。所贵先明条约，然后必行。取进止。【论保明举人行实札子〈嘉祐二年〉】臣伏睹近降敕命更定科场条制，内一节令本县令佐、知州、通判保明举人行实委无玷缺，若因事彰露，只罪令佐、知州、通判，所断刑名，并用旧制，虽去官经恩不得原减者。伏缘旧制刑名甚重，今来去官经恩不得原减，则官吏所责不轻。而玷缺之累，中人所不能免，小过微累皆为玷缺，难以必用深刑责官吏保其所不能尽知者。若谓止坐大事，则又无明文。窃虑后有犯者，难用必行之法。臣今欲乞指定举人玷缺事状，如事亲不孝，行止逾滥，冒哀匿服，曾犯刑责，及虽有荫赎而情理重者。以上事节，苟犯其一，并不得收试。如违，必用旧制刑名。所贵事简而易遵，法严而必用。如允臣所请，乞下礼部贡院施行。今取进止。【论契丹求御容札子〈嘉祐二年〉】臣伏见契丹所遣泛使，专为御容而来。中外之议，皆谓前岁既已许之，于理不可中止，失于不早践言，至彼非时遣使。及朝夕以来，传闻颇异，或云大臣共议，欲遂拒而不与。若然，则臣恐衅隙之端，自此而始。祸患之起，未易遽言。大凡为国谋事者，必先明信义，重曲直，酌人情，量事势，四者皆得，然后可以不疑。苟一有未然，尚恐败事，况四者俱失，岂可不思？契丹与中国通盟久矣，而向来宗真特于信好，自表殷勤，别有家书，继以画像。圣朝纳其来意，许以报之，而乃迁延至今，遂欲食言而中辍。是则彼以推诚结我，我以不信待之。失信伤义，甚非中国待夷狄之术，而又其曲在我，使彼易以为辞。自南北通和以来，信问往复之际，每于报答，常从优厚，假借既久，其心已骄。况此画像之求，特表殷勤之意。是则于平常之礼，厚报以骄之；殷勤之来，则不报以沮之。沮之彼必怒，不报彼必耻，怀耻蓄怒，何所不为，此人之常情也。许其父不许其子，厚薄之际，此亦人情之难处也。臣窃见契丹来书，初无寒温候问之言，直以践言孤约为说，其意在于必得。若此时被沮，势必更来，事既再三，岂能坚执？若待其失于逊顺，已成衅隙，然后与之，则重为中国之辱。又使夷狄谓中国难以恩意交，惟可以势力胁，因之引惹，别有他求，则为后患，何可涯哉！今虏主虽弱，而中国边备未完，庙谋未胜，未可生事，而欲执我曲彼直之议，以起戎而结祸。夫察彼事势，必不能中止；量我事势，又未能必沮之。臣故曰四者俱失也。臣又闻虏入境之日，地震星殒，变异非常。先事深防，犹恐不及，失计招祸，岂可自为？臣愿圣慈出于独断，勿沮其善意，无失我信言。臣今欲乞回谕虏中，告以如约，直候今冬因遣常使时与之，则于事体稍便。伏乞速下两府商议。上系国家利害，臣不敢不言。今取进止。【论选皇子疏〈嘉祐二年〉】八月日，翰林学士、朝散大夫、右谏议大夫、知制诰、充史馆修撰、刊修《唐书》、判太常寺兼礼仪事、上轻车都尉、赐紫金鱼袋臣欧阳某，谨昧死再拜上书于体天法道钦文聪武圣神孝德皇帝陛下。臣闻言天下之难言者，不敢冀必然之听；知未必听而不可不言者，所以尽为忠之心。况臣遭遇圣明，容纳谏诤，言之未必不听，其可默而不言？臣伏见自去岁以来，群臣多言皇嗣之事，臣亦尝因灾异，窃有奏陈。虽圣度包容，不加诛戮；而愚诚恳至，天听未回。臣实不胜爱君之心，日夜区区，未尝忘此，思欲再陈狂瞽，而未知所以为言。今者伏见兖国公主近已出降。臣因窃思人之常道，莫亲于父子之亲；人之常情，亦莫乐于父子之乐。虽在圣哲，异于凡伦，其为天性，与理则一。陛下向虽未有皇嗣，而尚有公主之爱，上慰圣颜。今既出降，渐疏左右，则陛下万机之暇，处深宫之中，谁可与语言，谁可承颜色？臣愚以谓宜因此时出自圣意，于宗室之中选材贤可喜者，录以为皇子，使其出入左右，问安侍膳，亦足以慰悦圣情。臣考于书史，窃见自古帝王虽曰至尊，未尝独处也。其出而居外也，不止百司公见奏事而已，必有儒臣学士讲论于闲宴，又有左右侍从顾问语言。其入而居内也，不止宦官宫妾在于左右而已；其平居燕寝也，则有太子问安侍膳于朝夕；其优游宴乐也，多与宗室子弟欢然相接如家人。计其一日之中，未尝一时独处也。今陛下日御前后殿，百司奏事者往往仰瞻天颜而退，其甚幸者得承一二言之德音。君臣之情不通，上下之意不接。其余在廷之臣、儒学侍从之列，未闻一人从容亲近于左右。入而居内，则至于问安侍膳，亦阙于朝夕。是则陛下富有四海之广，躬享万乘之尊，居外则无一人可亲，居内则无一人得亲，臣所以区区而欲言也。伏况陛下荷祖宗之业，承宗庙社稷之重，皇子未降，储位久虚，群臣屡言，大议未决。臣前所奏陈，以谓未必立为储贰，而且养为子，既可以徐察其贤否，亦可以待皇子之降生。于今为之，亦其时也。臣言狂计愚，伏俟斧钺。臣昧死再拜。【乞写秘阁书令馆职校雠札子〈嘉祐二年九月，兼判秘阁秘书省。〉】臣近准敕，兼判秘阁。检会先准皇祐元年七月十一日中书札子节文：“奉圣旨，秘阁有阙者，书名件用《崇文总目》逐旋补写，依例酬校了，以黄绢装褫正副二本收附，准备御览，内中取索。”本阁寻具画一合行事件闻奏，蒙依所奏施行。当时虽有此行遣，寻值抄写观文殿书，权住至今。伏见馆阁校雠之官，员数甚多，除系省府、南曹外，其余主判闲局及别无主判者，并各无书校对。既无职事，因此多不入馆。伏以馆阁，国家优养贤材之地，自祖宗以来，号为清职。今馆宇阒然，尘埃满席，有同废局，甚可叹嗟。臣今欲乞检会先准皇祐元年七月十一日所降指挥，及一宗行遣次第，许从本阁选请在院馆职官员，先将秘阁书目与《崇文总目》点对。内有见阙书籍，即于三馆取索，先校定，然后抄写成书，仍差初校、复校官刊正装褫。其合行事件，已有画一起请依奏指挥，亦乞检会施行。惟元乞公用钱，乞更不支破。其抄写楷书，候见得阙书数目，将见在楷书人数，酌量多少，如阙人，即别具擘画闻奏。今取进止。【论梁举直事封回内降札子〈嘉祐二年〉】臣勘会本府见勘内臣梁举直公事，两曾执奏，三准内降，特与放罪。臣伏见近年权幸之臣，多是公然作过，不畏宪法，恃干求内降，紊乱纪纲。所以前后臣寮，累具论述。陛下特降明诏，许承受官司执奏，不得施行，布告天下，著为信令。今梁举直累烦睿听，干求不已，本府遵依前后诏敕，再具执奏，未许公行。伏以曲庇小臣，挠屈国法，自前世帝王苟有如此等事，史册书之，以著人君之过失。今梁举直不欲受过于其身，宁彰陛下之过于中外，举直此罪，重于元犯之罪。今纵未能法外重行，以戒小人干求内降者，其元犯、本罪，岂可曲恕？举直苟为爱身之计，不思爱君之心，乃是小人全无知识尔。如臣忝被恩宠，列于侍御，职在献纳，合思裨补。岂可阿意顺旨，为陛下曲法庇纵小臣，以彰圣君之失？其内降，臣更不敢下司，谨具状缴连进纳。今取进止。【论郭皇后影殿札子〈嘉祐三年〉】臣所领太常礼院得御药院公文称，奉圣旨送画到景灵宫广孝殿后修盖郭皇后影殿图子一本，赴太常礼院详定者，其图子，已别具状缴奏讫。臣伏见近年京师土木之功，糜耗国用，其弊特深。原其本因，只为差内臣监修，利于偷窃官物。及讫功之后侥求恩赏，以故多起事端，务广兴作。其甚则托以祖宗神御，张皇事势。近年以来，如此兴造，略无虚岁。伏以景灵宫建自先朝，以尊奉圣祖，陛下又建真宗皇帝、章懿太后神御殿于其间，天下之人皆知陛下奉先广孝之意。然则此宫乃陛下奉天奉亲之所，今乃欲以后宫已废未复之后建殿，与先帝、太后并列，渎神违礼，莫此之甚。臣窃谓此事必不出于圣意，皆小人私于兴作，有所侥求尔。盖自前世帝王，于宗庙之外别为庙享以追奉祖宗者则有之，未闻有自追奉其妃、后者也。盖小人不识事体，但苟一时之利，不思亏损圣德。伏乞特赐寝罢，以全典礼。今取进止。【乞定两制员数札子〈嘉祐三年〉】臣窃以学士、待制，号为侍从之臣，所以承宴闲，备顾问，以论思献纳为职。自祖宗以来，尤精其择，苟非清德美行，蔼然众誉，高文博学，独出一时，则不得与其选。是以选用至艰，员数至少，官以难得为贵，人以得职为荣。缙绅之望既隆，则朝廷之体增重。其后用人颇易，员数渐多，往时学士、待制至六七十员。近年以来，稍慎除拜，即今犹及四十余员。臣以谓爱惜名器，不轻授人，朝廷既已知之矣。而为国家计者，宜于此时创立经制。今惟翰林学士、中书舍人、知制诰各有定员，其余学士待制未有定数。臣今欲乞检详前史及国朝故事，自观文殿大学士至待制，并各立定员数。遇有员阙，则精择贤材以充其选，苟无其人，尚可虚位以待。如允臣所请，乞赐详议施行。取进止。【论编学士院制诏札子〈嘉祐三年〉】臣伏见国家承五代之余，建万世之业，诛灭僣乱，怀来四夷，封祀天地，制作礼乐。至于大臣进退，政令改更，学士所作文书，皆系朝廷大事。示于后世，则为王者之训谟；藏之有司，乃是本朝之故实。自明道以前，文书草稿，尚有编录。景祐以后，渐成散失。臣曾试令类聚，收拾补缀，十已失其五六。使圣宋之盛，文章诏令废失湮沦，缓急事有质疑，有司无所检证。盖由从前虽有编录，亦无类例卷第，只是本院书吏私自抄写，所以易为废失。臣今欲乞将国朝以来学士所撰文书，各以门类，依其年次，编成卷帙，号为《学士院草录》。有不足者，更加求访补足之。仍乞差本院学士从下两员，专切管勾，自今已后，接续编联。如本行人吏不画时编录，致有漏落，许令本院举察，理为过犯。此臣本院常事也，所以上烦圣听者，盖以近岁以来，百司纲纪相承废坏，事有曾经奏闻及有圣旨指挥者，仅能遵守。若只是本司临时处置，其主判之官才罢去，则其事寻亦废停。所以臣欲乞朝廷特降指挥，所贵久远遵行，不敢废失。今取进止。【请今后乞内降人加本罪二等札子〈嘉祐三年〉】臣伏见谏官陈旭起请，侥求内降之人，委二府劾奏干请者之罪。蒙朝廷依奏施行。寻闻李璋因内降责罚，自后罕闻敢求内降以希恩赏者。以此见至公之朝，必信之法，可以令行而禁止也。然旭所请，只为恩赏之一端，而小人侥求，无所不至。臣自权知开封府，未及两月之间，十次承准内降，或为府司后行，或为宫院姨<女监>，或为内官及干系人吏等。本府每具执奏，至于再三，而干求者内降不已。至于婢妾贱人犯奸滥等事，亦敢上烦圣聪，以求私庇。宦竖小臣自图免过，反彰圣君曲法之私。虽有司执奏，终许公行，然小人干求，未有约束止绝。臣今欲乞今后应有因事敢干求内降者，依旧许本府执奏外，更乞根究因缘干求之人，奏摄下府勘劾，重行责罚。如本人自行干请者，亦乞一就勘鞫，加元犯、本罪二等断遣。其情理稍深及干求不已者，亦许本府一面牒报御史台，弹纠勘劾施行。所贵止绝小人干乱公朝，败紊纲纪。今取进止。【论史馆日历状〈嘉祐四年〉】右臣伏以史者，国家之典法也。自君臣善恶功过，与其百事之废置，可以垂劝戒、示后世者，皆得直书而不隐。故自前世有国者，莫不以史职为重。伏见国朝之史，以宰相监修，学士修撰，又以两府之臣撰时政记，撰三馆之士当升擢者乃命修起居注。如此，不为不重矣。然近年以来，员具而职废，其所撰述简略遗漏，百不存一，至于事关大体者，皆没而不书，此实史官之罪而臣之责也。然其弊在于修撰之官，惟据诸司供报，而不敢书所见闻故也。今时政记虽是两府臣寮修纂，然圣君言动有所宣谕，臣下奏议事关得失者，皆不纪录，惟书除目、辞见之类，至于起居注亦然，与诸司供报公文无异。修撰官只据此铨次，系以月日，谓之日历而已。是以朝廷之事，史官虽欲书而不得书也。自古人君皆不自阅史，今撰述既成，必录本进呈，则事有讳避，史官虽欲书而又不可得也。加以日历、时政记、起居注，例皆承前，积滞相因。故纂录者常务追修累年前事，而岁月既远，遗失莫存。至于事在目今，可以详于见闻者，又以追修积滞，不暇及之。若不革其弊，则前后相因，史官永无举职之时，使圣朝典法遂成废坠矣。臣窃闻赵元昊自初僣叛至复称臣，始终一宗事节，皆不曾书。亦闻修撰官甚欲纪述，以修纂后时，追求莫得故也。其于他事，又可知焉。臣今欲乞特诏修时政记、起居注之臣，并以德音宣谕、臣下奏对之语书之。其修撰官不得依前只据诸司供报编次除目、辞见，并须考验事实：其除某官者以某功，如狄青等破侬智高，文彦博等破王则之类；其贬某职者坐某罪，如昨来麟州守将及并州庞籍缘白草平事，近日孙沔所坐之类，事有文据及迹状明白者，皆备书之。所以使圣朝赏罚之典，可以劝善惩恶，昭示后世。若大臣用情，朝廷赏罚不当者，亦得以书为警戒。此国家置史之本意也。至于其他大事，并许史院据所闻见书之，如闻见未详者，直牒诸处会问，及臣寮公议异同、朝廷裁置处分并书之。已上事节，并令修撰官逐时旋据所得录为草卷，标题月分，于史院躬亲入柜封锁，候诸司供报齐足，修为日历。仍乞每至岁终，命监修宰相亲至史院，点检修撰官纪录事迹，内有不勤其事、隳官失职者，奏行责罚。其时政记、起居注、日历等，除今日以前积滞者不住追修外，截自今后，并令次月供报，如稍迟滞，许修撰官自至中书、柩密院催请。其诸司供报拖延，及史院有所会问，诸处不画时报应，致妨修纂者，其当行〔手〕〈(处)分，并许史院牒开封府勾追严断。其日历、时政记、起居注，并乞更不进本。所贵少修史职，上存圣朝典法。此乃臣之职事，不敢不言。谨具状奏闻，伏候敕旨。【论孟阳河开掘坟墓札子〈嘉祐四年春〉】臣勘会府界创开孟阳新河，相次据祥符县人户经府披诉称，被人夫开掘坟墓，斫伐桑枣，拆拽舍屋等事。寻差兵曹参军张稚圭往彼检视，得已开河道六里有余，计三料，开掘却村民坟墓八十二所，大墓园三所，草瓦屋七十七间。其未开三料，犹有坟墓二十五所，舍屋四十七间，桑五百余株，田土八十段。臣因体问得村民所掘坟墓，尸首骨殖布在新河两岸，子孙骨肉环坐守之，仰天号恸，尸骨暴露，并无所归。其甚贫者用火烧焚，向空撒弃。其庄宅屋宇，累世安居，旦夕毁拆，全家露坐，冤痛之声，闻于远近。方此春月，朝廷务行仁政之时，横尸暴骨，殃及幽明，可为悯伤，可为惊骇。兼体问得所开新河，有害无利。其万胜斗门及阳武桥斗门两处减水，尽入白沟河，所以年年决溢。今又创开新河，亦入白沟。是则三道减水，尽聚一河，将来决溢可知。兼今所开新河深六尺至七尺，白沟河只深四尺至五尺，下源高仰，水势难行。臣今欲乞权住夫役三两日，差朝臣一员计会，都水监、开封府各差官一员同行相度。苟如臣所说不虚，未开三料乞更不开掘，却移夫役修整旧河。其元献利见开河之人，本为自图功赏，及从初检计壕寨官吏蒙昧朝廷，不言有坟墓、宅舍、桑枣在所开地内，情理难恕，欲乞下开封府取勘。其献利之人与壕寨等并行决配，官员悉与停废。所贵少谢枯骨，兼慰生人。今取进止。【乞罢上元放灯札子〈嘉祐四年〉】臣伏以上元放灯，不出典礼，盖因前世习俗所传。陛下俯徇众心，欲同民乐，勉出临幸，非为嬉游。若乃时岁丰和，人物康富，以为乐事，亦是人情。今自立春以来，阴寒雨雪，小民失业，坊市寂寥，寒冻之人，死损不少，薪炭食物，其价增倍，民忧冻饿，何暇遨游！臣本府日阅公事，内有投井投河不死之人，皆称因为贫寒，自求死所。今日有一妇人冻死，其夫寻亦自缢。惟里巷之中，失所之人何可胜数？昨日圣恩差官俵钱，正为如此。目下阴雪未解，假使便得晴明，坊市不免泥淖，圣驾所历，冲冒风寒。况方以日蚀之灾避殿减膳，圣心忧畏，中外所知。欲乞特罢放灯，所有常年酌献之礼，若至日未得晴明，亦乞差大臣摄事，所有见今供拟游幸及修道路寒冻兵士，并乞放罢，庶几上副陛下畏天忧民之心。今取进止。<hr>
