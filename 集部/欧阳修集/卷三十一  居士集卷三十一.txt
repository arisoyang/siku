<h4>《集部·欧阳修集·卷三十一  居士集卷三十一》<b class="x">作者：欧阳修</b></h4>
◎墓志三首【少府监分司西京裴公墓志铭〈嘉祐二年〉】君讳德谷，字某，姓裴氏，河中万泉人也。其九世祖耀卿为唐名臣。曾祖讳某。祖讳某，赠左千牛卫大将军。父讳济，以智勇事太宗皇帝，从李继隆击契丹于唐河，屡立战功，守镇定十余年，威惠著于北边。咸平中，李继迁叛河西。以内客省使、顺州防御使守灵州，继迁连岁攻之，城守坚不能下。继迁击破清远军，而粮道绝，救兵不至，城乃陷，遂殁于贼。赠镇江军节度使，累赠尚书令兼中书令，追封吴国公。方其殁也，诏录其子孙，君以长子自四门助教拜太子右赞善大夫，累官至少府监，阶朝奉大夫，勋上柱国，爵开国侯。以老分司西京，许居于京师，某年某月某日以疾卒于家，享年七十有六。君为人质重宽易。居父丧，尽哀，宗族称其孝。得父金帛，悉分诸弟，不有其一钱。其为吏廉清不扰，历监药蜜库、店宅务、泗州粮料院、宿州酒税，知明州奉化、兴元南郑二县，同判吏部南曹，通判南京留守司，知蓬、绛、解、虢、泽、沂六州，皆有能政。喜自晦默，如不能言。予尝问其解之盐池，君解析纤密，自前世功利、因革、损益，条布如在目前。宝元中，尝上书论茶盐利害，多所施行。其听狱讼敏决，数得疑狱，皆强吏所不能辨者。及平居议法，必以仁恕为本。君初名德昌，前娶康氏；后娶赵氏，封平原郡君，有贤行。子男三人：士伦；士林，大理寺丞；士杰，卫尉寺丞。女八人：长适右侍禁张用之，次适大理寺丞薛寅，集贤校理孙锡，大理寺丞丁某，殿中丞孙祖庆，库部员外郎张承懿，集贤校理王益柔。以某年某月某日，葬君于河南登封县之某原，其孤士杰来请铭以葬。铭曰：裴始绛人，于唐显闻。伟欤文献，八世有孙。守节蹈义，厥声以振。忍生而耻，亦终以死。死义之荣，令名不已。岂惟令名，报德之隆。延延裴氏，其赖无穷。少府之贤，宽恭信厚。保身承家，多其禄寿。寿丰于躬，禄及其嗣。爰告后人，俾知所自。【镇安军节度使同中书门下平章事赠中书令谥文简程公墓志铭〈嘉祐二年〉】嘉祐元年闰三月己丑，镇安军节度使、检校太师、同中书门下平章事、使持节陈州诸军事、陈州刺史程公薨于位，以闻，诏辍视朝二日，赠公中书令。于是其孤嗣隆以状上，考功移于太常，而博士起曰“法宜谥”，乃谥曰文简。明年十月十八日，葬公于河南伊阙之某乡某原。其孤又以请于太史，而史臣修曰“礼宜铭”，乃考次公之世族、官封、爵号、卒葬时日，与其始终之大节，合而志于其墓，且铭之曰：惟程氏远有世序，自重、黎以来，其后居中山者，出于魏安乡侯昱之后。公讳琳，字天球，中山博野人也。曾祖赠太师讳新，曾祖妣吴国夫人齐氏。祖赠太师、中书令讳赞明，祖妣秦国夫人吴氏。考袁州宜春令、赠太师、中书令兼尚书令、冀国公讳元白，妣晋国夫人楚氏。公以大中祥符四年举服勤辞学高第，为泰宁军节度掌书记，改著作佐郎、知寿阳县，秘书丞、监左藏库。天禧中，诏举辞学履行，召试，直集贤院。今天子即位，迁太常博士、三司户部判官。是时，契丹所遣使者数出不逊语生事，而主者应对多失辞，上患之。已而契丹来贺即位，乃选公为接伴使，而契丹使者言太后当遣使通书，公遽以礼折之，乃已。史官修《真宗实录》，而起居注阙，命公修大中祥符八年以后起居注，遂修起居注。迁祠部员外郎、提举在京诸司库务，以本官知制诰、同判吏部流内铨。天圣五年，馆伴契丹贺乾元节使。使者言中国使至契丹，坐殿上，位次高；而契丹使来，坐次下，当升，语甚切不已。而上与大臣皆以为小故不足争，将许之。公以谓许其小必启其大，力争以为不可，遂止。河决滑州，初议者言可塞；役既作，而后议者以为不可。乃命公往视之，公言可塞，遂塞之。岁中，迁右谏议大夫、权御史中丞。明年，拜枢密直学士、知益州。蜀人轻而喜乱，公常先制于无事，至其临时，如不用意，而略其细，治其大且甚者不过一二，而蜀人安之，自寮吏皆不能窥其所为。正月，俗放灯，吏民夜会聚，遨嬉盛天下。公先戒吏为火备，有失火者，使随救之，勿白以动众。既而大宴五门，城中火，吏救止，卒宴，民皆不知。盖其他设施多类此。军士见监军，告其军有变，监军入白，公笑遣之，惶恐不敢去，公曰：“军中动静吾自知之，苟有谋者，不待告也，可使告者来。”监军去，而告者卒不敢来，公亦不问，遂止。蜀州妖人有自号李冰神子者，署官属吏卒，聚徒百余人，公命捕置之法。而谗之朝者言公妄杀人，蜀人恐且乱矣。上遣中贵人驰视之，使者入其境，居人、行旅争道公善。使者问杀妖人事，其父老皆曰：“杀一人可使蜀数十年无事。”使者问其故，对曰：“前乱蜀者，非有智谋豪杰之才，乃里闾无赖小人尔，惟不制其始，遂至于乱也。”使者视蜀既无事，又得父老语，还白。于是上益以公为能，迁给事中、知开封府。禁中大火，延两宫，宦者治狱，得缝人火斗，已诬伏而下府，命公具狱。公立辨其非，禁中不得入，乃命工图火所经，而后宫人多所居隘，其烓灶近版壁，岁久燥而焚，曰：“此岂一日火哉？”乃建言此殆天灾也，不宜以罪人。上为缓其狱，故卒得无死者。公在府决事神速，一岁中狱常空者四五。迁工部侍郎、龙图阁直学士、守御史中丞。是岁，以翰林侍读学士复知开封府。明年，为三司使，治财赋，知本末，出入有节，虽一金不可妄取。累迁吏部侍郎。景祐四年，以本官参知政事。司天言日食明年正旦，请移闰月以避之。公以谓天有所谴，非移闰可免，惟修德政而已，乃止。范仲淹以言事忤大臣，贬饶州。已而上悔悟，欲复用之，稍徙知润州，而恶仲淹者复诬以事，语入，上怒，亟命置之岭南。自仲淹贬而朋党之论起，朝士牵连，出语及仲淹，皆指为党人。公独为上开说，明其诬枉，上意解而后已。公为人刚决明敏，多识故事，议论慨然，及知政事，益奋励，无所回避。宰相有所欲私，辄以语折之，至今人往往能道其语。而小人侥幸多不得志，遂共以事中之，坐贬光禄卿、知颍州。已而上思之，徙知青州，又徙大名府。居一岁间，迁户部、吏部二侍郎，尚书左丞、资政殿学士。北京建，与宦者皇甫继明争治行宫事，章交上，上遣一御史视其曲直，御史直公，遂罢继明。是时继明方信用，其势倾动中外，自朝廷大臣莫不屈意下之，而公被中伤，方起未复，而独与之争，虽小故，不少假也。故议者不以公所直为难，而以能不为继明屈为难也。迁工部尚书、资政殿大学士、河北安抚使。庆历六年，拜武昌军节度使、陕西安抚使、知永兴军府事。明年，加宣徽北院使、判延州。夏人以兵三万临界上，前三日，公谍知其来，戒诸堡寨按兵闭壁，虏至，以为有备，引去。讫公去，不复窥边。赵元昊死，子谅祚立，方幼，三大将共治其国。言事者谓可除其诸将皆以为节度使，使各有其所部，以分弱其势，可遂无西患。事下公，公以谓幸人之丧，非所以示大信抚夷狄，而谅祚虽幼，君臣和，三将无异志，虽欲有为，必无功而反生事，不如因而抚之，上以为然。皇祐元年，加同中书门下平章事，复判大名府，兼北京留守。自元昊反河西，契丹亦犯约求地，二边兵兴，连岁不解，而公方入与谋议，更守西北二方，尤知夷狄虚实情伪、山川要害，所以行师制胜、营阵出入之法，于河北尤详。其奏议颇多，虽不能尽用，其指画规为之际，有可喜也。再居大名，前后十年，威惠信于其人，人为立生祠。公自罢政事，益不妄与人合，亦卒不复用。既徙镇安，居三岁，上书曰：“臣虽老，尚能为国守边。”未报，而得疾，享年六十有九。公累阶开府仪同三司，勋上柱国，开国广平郡爵公，食户七千四百，而实封二千二百，赐号推诚保德守正翊戴功臣。娶陈氏，封卫国夫人。子男四人：曰嗣隆，太常博士；嗣弼，殿中丞；嗣恭，太常博士；嗣先，大理寺丞。女五人，长适职方员外郎荣諲，次适秘书丞韩镇，次适都官员外郎晁仲约，次适大理寺丞吴得，次适将作监主簿王偁。孙三人：长曰伯孙，次曰公孙，皆太常寺太祝；次曰昌孙，守秘书郎，有文集、奏议六十卷。公平生寡言笑，慎于知人，既已知之，久而益笃。喜饮酒引满。然人罕得其欢，而与余尤相好也。铭曰：君子之守，志于不夺。不学而刚，有摧必折。毅毅程公，其刚不屈。公在政事，有谔其言。直虽不容，志岂不完。谓公不显，公位将相。岂无谋谟，胡不以访？老于辅藩，白首犹壮。公虽在外，邦国之光。奄其不存，士夫曷望？吉卜之从，兆此新冈。惟其休声，逾远弥长。【太子太师致仕杜祁公墓志铭〈嘉祐二年〉】故太子太师致仕、祁国公、赠司徒兼侍中杜公讳衍，字世昌，越州山阴人也。其先本出于尧之后，历三代，常为诸侯，后徙其封于杜，而子孙散适他国者，以杜为氏。自杜赫为秦将军，后三世，御史大夫周及其子建平侯延年仍显于汉。又九世，当阳侯预显于晋。又十有四世，岐国公佑显于唐。又九世而至于祁公。其为家有法，其吉凶、祭祀、斋戒日时币祝从事，一用其家书。自唐灭，士丧其旧礼而一切苟简，独杜氏守其家法，不迁于世俗。盖自春秋诸侯之子孙，历秦、汉千有余岁得不绝其世谱，而唐之盛时公卿家法存于今者，惟杜氏。公自曾、高以来，以恭俭孝谨称乡里，至公为人尤洁廉自克。其为大臣，事其上以不欺为忠，推于人以行己取信。故其动静纤悉，谨而有法。至考其大节，伟如也。公享年八十，官至尚书左丞。方其六十有九，岁且尽，即上书告老。明年，以太子少师致仕。累迁太子太保、太傅、太师，封祁国公于其家。天子祀明堂，遣使者召公陪祠，将有所问，以疾不至。而岁时存问、劳赐不绝。公少举进士高第，为扬州观察推官，知平遥县，通判晋州，知乾州，迁河东、京西路提点刑狱，知扬州，河东、陕西路转运使。入为三司户部副使，拜天章阁待制、知荆南府。未行，以为河北路都转运使，遂知天雄军。召为御史中丞，判流内铨，知审官院，拜枢密直学士，知永兴军，徙知并州，迁龙图阁学士，复知永兴军，权知开封府。康定元年，以刑部侍郎同知枢密院事，即拜副使。庆历三年，迁吏部侍郎、枢密使。明年，以本官同中书门下平章事。公治吏事，如其为人。其听狱讼，虽明敏而审核愈精，故屡决疑狱，人以为神。其簿书出纳，推析毫发，终日无倦色。至为条目，必使吏不得为奸而已；及其施于民者，则简而易行。始居平遥，尝以吏事适他州，而县民争讼者皆不肯决，以待公归。知乾州未满岁，安抚使察其治行，以公权知凤翔府，二邦之民争于界上，一曰“此我公也，汝夺之”，一曰“今我公也，汝何有焉”？夏人初叛命，天下苦于兵，而自陕以西尤甚，吏缘侵渔，调发督迫，至民破产不能足，往往自经投水以死。于是时，公在永兴，语其人曰：“吾不能免汝，然可使汝不劳尔。”乃为之区处计较，量物有无贵贱、道里远近，宽其期会，使以次输送。由是物不踊贵，车牛刍秣宿食来往如平时，而吏束手无所施，民比他州费省十六七。至于缮治城郭器械，民皆不知。开封治京师，常挠于权要，有干其法而能不为之屈者，世皆以为难，至公能使权要不敢有所干。凡其为治，以听断盗讼为能否尔，独公始有余力省其民事，如治他州，而畿赤诸县之民皆被其惠。开封比比出能吏，而兼于民政者，惟公一人。吏部审官，主天下吏员，而居职者类以不久迁去，故吏得为奸。公始视铨事，一日，选者三人争某阙，公以问吏，吏受丙赇，对曰“当与甲”。乙不能争，遂授他阙。居数日，吏教丙讼甲负某事，不当得。公悟，召乙问之，乙谢曰：“业已得他阙，不愿争。”公不得已，与丙而笑曰：“此非吏罪，乃吾未知铨法尔。”因命诸曹各具格式科条以白，问曰：“尽乎？”曰：“尽矣。”明日，敕诸吏无得升堂，使坐曹听行文书而已，由是吏不得与铨事，与夺一出于公。居月余，翕然声动京师。其在审官，有以贿求官者，吏谢不受，曰：“我公有贤名，不久见用去矣，姑少待之”。庆历之初，上厌西兵之久出而民弊，亟用今丞相富公、枢密韩公及范文正公，而三人者遂欲尽革众事以修纪纲，而小人权幸皆不悦，独公相与佐佑。而公尤抑绝侥幸，凡内降与恩泽者，一切不与，每积至十数，则连封而面还之，或诘责其人至惭恨涕泣而去。上尝谓谏官欧阳修曰：“外人知杜某封还内降邪？吾居禁中，有求恩泽者，每以杜某不可告之而止者，多于所封还也。其助我多矣，此外人及杜某皆不知也。”然公与三人者，卒皆以此罢去。公多知本朝故实，善决大事。初，边将议欲大举以击夏人，虽韩公亦以为可举，公争以为不可，大臣至有欲以沮军罪公者，然兵后果不得出。契丹与夏人争银瓮族，大战黄河外，而雁门、麟府皆警，范文正公安抚河东，欲以兵从。公以为契丹必不来，兵不可妄出。范公怒，至以语侵公，公不为恨。后契丹卒不来。二公皆世俗指公与为朋党者，其论议之际盖如此。及三人者将罢去，公独以为不可，遂亦罢，以尚书左丞知兖州。岁余，乃致仕。公自布衣至为相，衣服饮食无所加，虽妻子亦有常节。家故饶财，诸父分产，公以所得悉与昆弟之贫者。俸禄所入，分给宗族，赒人急难。至其归老，无屋以居，寓于南京驿舍者久之。自少好学，工书画，喜为诗，读书虽老不倦。推奖后进，今世知名士多出其门。居家见宾客必问时事，闻有善，喜若己出；至有所不可，忧见于色，或夜不能寐，如任其责者。凡公所以行之终身者，有能履其一，君子以为人之所难，而公自谓不足以名后世，遗戒子孙无得纪述。呜呼！岂所谓任重道远，而为善惟日不足者欤？曾祖太子少保讳某，赠太师；祖鸿胪卿讳叔詹，追封吴国公；父尚书度支员外郎讳遂良，追封韩国公，皆赠太师、中书令兼尚书令。娶相里氏，封晋国夫人。子男曰诜，大理评事；，太常博士；讷，将作监主簿；诒，秘书省正字。三子早卒。女：长适集贤校理苏舜钦，次适秘阁校理李綖，次适单州团练推官张遵道。公以嘉祐二年二月五日卒于家。其子以其年十月十八日，葬公于应天府宋城县之仁孝原。铭曰：翼翼祁公，率履自躬。一其初终，惟德之恭。公在子位，士知贪廉。退老于家，四方之瞻。岂惟士夫，天子曰咨。尔曲尔直，绳之墨之。正尔方圆，有矩有规。人莫之逾，公无尔欺。予左予右，惟公是毗。公虽告休，受宠不已。宫臣国公，即命于第。奕奕明堂，万邦从祀。岂无臣工，为予执法。何以召之？惟公旧德。公不能来，予其往锡。君子恺悌，民之父母。公虽百龄，人以为少。不俾黄耇，丧予元老。宠禄之隆，则有止期。惟其不已，既去而思。铭昭于远，万世之诒。<hr>
