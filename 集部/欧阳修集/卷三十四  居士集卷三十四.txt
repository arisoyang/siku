<h4>《集部·欧阳修集·卷三十四  居士集卷三十四》<b class="x">作者：欧阳修</b></h4>
◎墓志五首【江邻几墓志铭〈嘉祐六年〉】君讳休复，字邻几。其为人外若简旷，而内行修饬，不妄动于利欲。其强学博览，无所不通，而不以矜人，至有问辄应，虽好辩者不能穷也，已则默若不能言者。其为文章淳雅，尤长于诗，淡泊闲远，往往造人之不至。善隶书，喜琴、奕、饮酒。与人交，久而益笃。孝于宗族，事孀姑如母。天圣中，与尹师鲁、苏子美游，知名当时。举进士及第，调蓝山尉，骑驴赴官，每据鞍读书，至迷失道，家人求得之，乃觉。历信、潞二州司法参军，又举书判拔萃，改大理寺丞，知长葛县事，通判阆州。以母丧去职，服除，知天长县事，迁殿中丞。又以父忧终丧。献其所著书，召试，充集贤校理，判尚书刑部。当庆历时，小人不便大臣执政者，欲累以事去之。君友苏子美，杜丞相婿也，以祠神会饮得罪，一时知名士皆被逐。君坐落职，监蔡州商税。久之，知奉符县事，改太常博士、能判睦州，徙庐州，复得集贤校理，判吏部南曹、登闻检院，为群牧判官，出知同州，提点陕西路刑狱，入判三司盐铁勾院，修起居注，累迁刑部郎中。君于治人，则曰：“为政所以安民也，无扰之而已。”故所至，民乐其简易。至辨疑折狱，则或权以术，举无不得，而不常用，亦不自以为能也。君所著书，号《唐宜鉴》十五卷，《春秋世论》三十卷，文集二十卷。又作《神告》一篇，言皇嗣事，以谓皇嗣，国大事也，臣子以为嫌而难言，或言而不见纳，故假神告祖宗之意，务为深切，冀以感悟。又尝言昭宪太后杜氏子孙宜录用。故翰林学士刘筠无后，而官没其资，宜为立后，还其资，刘氏得不绝。君之论议颇多，凡与其游者，莫不称其贤，而在上位者久未之用也。自其修起居注，士大夫始相庆，以为在上者知将用之矣，而用君者亦方自以为得，而君亡矣。呜呼，岂非其命哉！君以嘉祐五年四月乙亥，以疾终于京师，即以其年六月庚申，葬于某所。君享年五十有六。方其亡恙时，为理命数百言，已而疾且革，其子问所欲言，曰：“吾已著之矣。”遂不复言。曾祖讳浚，殿中丞，赠驾部员外郎；妣李氏，始平县太君。祖讳日新，驾部员外郎，赠太仆少卿；妣孙氏，富阳县太君。考讳中古，太常博士，赠工部侍郎；妣张氏，仁寿县太君。夫人夏侯氏，永安县君，金部郎中彧之女，先君数月卒。子男三人：长曰懋简，并州司户参军；次曰懋相，太庙斋郎；次曰懋迪。女三人，长适秘书丞钱衮，余尚幼。君姓江氏，开封陈留人也。自汉轑阳侯德，居于陈留之圉城，其后子孙分散，而君世至今居圉城不去。自高祖而上七世，葬圉南夏冈；由大王父而下三世，乃葬阳夏。铭曰：彼驰而我后，彼取而我不。岂用力者好先，而知命者不苟。嗟吾邻几兮，卒以不偶。举世之随兮，君子之守。众人所亡兮，君子之有。其失一世兮，其存不朽。惟其自以为得兮，吾将谁咎？【尚书工部郎中欧阳公墓志铭〈嘉祐二年〉】欧阳氏世为庐陵人，庐陵于五代时属伪吴，故欧阳氏在五代无闻者。淳化三年，修仲父府君始以进士中乙科，其后为御史，有能名。真宗尝自择御史，府君以秘书丞见。见者数人皆进，自称荐，惟恐不用。府君独立墀下，无所说。明日，拜监察御史。中丞王嗣宗指曰：“是独立墀下者，真御史也。”绛州守齐化基犯法，制劾其事。化基，嗣宗素所恶者，讽之，欲使蔓其狱。府君曰：“如诏而已。”嗣宗怒，及狱上奏，用他吏覆之，索其家，得铜器十数。府君坐鞫狱不尽，免官。明年，复得御史，监蕲州税。又明年，迁殿中侍御史、左巡使。居二岁，奏事殿中，真宗识之，劳曰：“御史久矣，亦劳乎！”问何所欲，府君谢不任职而已。后数日，真宗语宰相与转运，使宰相疑其有求而不先白己，对以员无阙。复使与一大郡，宰相召至中书，问御史家何在？欲郡孰为便？对曰：“无不便。”宰相怒，与海州，又移睦州。天禧元年，入迁侍御史。二年，出知泗州。先是，京师岁旱，有浮图人断臂祷雨，官为起寺于龟山，自京师王公大臣皆礼下之，其势倾动四方。又诱民男女投淮水死，曰：“佛之法，用此得大利。而愚民岁死淮水者几百人。至其临溺时，用其徒唱呼前后，拥之以入，至有自悔欲走者，叫号不得免。府君闻之，惊曰：“害有大于此邪！”尽捕其徒，诘其奸民，诛数人，遣还乡里者数百人，遂毁其寺。入转尚书司封员外郎、三司户部判官。六年，为广南东路转运使。前为使者以市舶物代俸钱，其利三倍。府君叹曰：“利岂吾欲邪！”使直以钱为俸。今上即位，就转工部郎中，秩满，以一弊舟还，无一海上物。归朝，赐金紫，为两浙路转运使，以足疾求知江州。天圣四年，又求分司，未得命，以其年二月某日卒于江州之廨，享年六十有八。以某年某月某日葬某所。曾祖讳某。祖讳某，伪唐吉州军事判官。父讳某，伪唐屯田员外郎。娶米朱氏，封金坛县君，先府君以卒。嗣子鉴，为右侍禁、武昌巡检。女二人，长适某，次未嫁。府君讳载，字则之。性方直严谨，治身俭薄，简言语，为政务清净。平居敛色而坐，如对大宾，终日不少懈弛，人用惮之。荐举下吏，人未尝知，后有知者来谢，皆拒不纳。所至官舍，未尝窥园圃，至果烂堕地，家人无敢取者，其清如此。铭曰：唐隳盗猖，土裂四方。钟氏于洪，入州自王。传死子时，败臣于杨。自梁迄周，庐陵伪帮。欧阳是家，世以不章。违命之侯，庐陵王土。欧阳有闻，始我仲父。以贡中科，来者继武。仲父之材，御史其能。廉清俭恭，直躬以行。铭以藏之，子孙之承。【徂徕石先生墓志铭〈治平二年〉】徂徕先生姓石氏，名介，字守道，兖州奉符人也。徂徕鲁东山，而先生非隐者也，其仕尝位于朝矣，鲁之人不称其官而称其德，以为徂徕鲁之望，先生鲁人之所尊，故因其所居山以配其有德之称，曰徂徕先生者，鲁人之志也。先生貌厚而气完，学笃而志大，虽在畎亩，不忘天下忧。以谓时无不可为，为之无不至，不在其位，则行其言。吾言用，功利施于天下，不必出乎己；吾言不用，虽获祸咎，至死而不悔。其遇事发愤，作为文章，极陈古今治乱成败，以指切当世，贤愚善恶，是是非非，无所讳忌。世俗颇骇其言，由是谤议喧然，而小人尤嫉恶之，相与出力必挤之死。先生安然，不惑不变，曰：“吾道固如是，吾勇过孟轲矣。”不幸遇疾以卒。既卒，而奸人有欲以奇祸中伤大臣者，犹指先生以起事，谓其诈死而北走契丹矣，请发棺以验。赖天子仁圣，察其诬，得不发棺，而保全其妻子。先生世为农家，父讳丙，始以仕进，官至太常博士。先生年二十六，举进士甲科，为郓州观察推官、南京留守推官。御史台辟主簿，未至，以上书论赦，罢不召。秩满，迁某军节度掌书记，代其父官于蜀，为嘉州军事判官。丁内外艰去官，垢面跣足，躬耕徂徕之下，葬其五世未葬者七十丧。服除，召入国子监直讲。是时，兵讨元昊久无功，海内重困。天子奋然思欲振起威德，而进退二三大臣，增置谏官御史，所以求治之意甚锐。先生跃然喜曰：“此盛事也，雅颂吾职，其可已乎！”乃作《庆历圣德诗》，以褒贬大臣，分别邪正，累数百言。诗出，太山孙明复曰：“子祸始于此矣。”明复，先生之师友也。其后所谓奸人作奇祸者，乃诗之所斥也。先生自闲居租徕，后官于南京，常以经术教授。及在太常，益以师道自居，门人弟子从之者甚众，太学之兴，自先生始。其所为文章，曰某集者若干卷，曰某集者若干卷。其斥佛、老、时文，则有《怪说》、《中国论》，曰去此三者，然后可以有为。其戒奸臣、宦女，则有《唐鉴》，曰吾非为一世监也。其余喜怒哀乐，必见于文。其辞博辩雄伟，而忧思深远。其为言曰：“学者，学为仁义也。惟忠能忘其身，信笃于自信者，乃可以力行也。以是行于己，赤以是教于人，所谓尧、舜、禹、汤、文、武、周公、孔子、孟轲、扬雄、韩愈氏者，未尝一日不诵于口。思与天下之士，皆为周、孔之徒，以致其君为尧舜之君，民为尧舜之民，亦未尝一日少忘于心。至其违世惊众，人或笑之，则曰：‘吾非狂痴者也。’是以君子察其行而信其言，推其用心而哀其志。”先生直讲岁余，杜祁公荐之天子，拜太子中允。今丞相韩公又荐之，乃直集贤院。又岁余，始去太学，通判濮州。方待次于徂徕，以庆历五年七月某日卒于家，享年四十有一。友人庐陵欧阳修哭之以诗，以谓待彼谤焰熄，然后先生之道明矣。先生既殁，妻子冻馁不自胜，今丞相韩公与河阳富公分俸买田以活之。后二十一年，其家始克葬先生于某所。将葬，其子师讷与其门人姜潜、杜默、徐遁等来告曰：“谤焰熄矣，可以发先生之光矣，敢请铭。”某曰：“吾诗不云乎‘子道自能久’也，何必吾铭？”遁等曰：“虽然，鲁人之欲也。”乃为之铭曰：徂徕之岩岩，与子之德兮，鲁人之所瞻；汶水之汤汤，与子之道兮，逾远而弥长。道之难行兮，孔孟遑遑。一世之屯兮，万世之光。曰吾不有命兮，安在夫桓魋与臧仓？自古圣贤皆然兮，噫子虽毁其何伤！【尚书驾部员外郎致仕薛君墓志铭〈治平三年〉】尚书驾部员外郎致仕薛君，讳长孺，字元卿，绛州正平人也。赠太傅讳温瑜之曾孙，殿中丞、赠太师讳化光之孙，右班殿直、赠左骁卫大将军讳睦之子，尚书户部侍郎、赠司空简肃公兄之子。薛为绛大族，简肃公为时名臣，君为薛氏良子弟。少用简肃公荫，补郊社斋郎、将作监主簿、太常寺太祝、大理评事、卫尉、大理寺丞、太子右赞善大夫、殿中丞、国子博士、尚书虞部比部驾部三员外郎，历知赵州临城县，通判汉、湖、滑三州，知彭州，坐断狱降监阳武县税。会简肃公夫人薨，葬于绛州，即起君知州事以办葬。岁满，通判成都府，未行，遂以疾致仕，居于许州之郾城。嘉祐六年七月丙午以卒，享年六十有一。君在汉州，州兵数百杀其军校，烧营以为乱。君挺身徒步，自坏垣入其营中，以祸福语乱卒曰：“叛者立左，协从者立右。”于是数百人者皆趋立于右，独叛者十三人亡去，州遂无事。明年，蜀大饥，今韩丞相安抚两川，独汉人不甚殍，赐诏书奖谕。其在绛也，曰：“绛，吾乡里也。长老乃吾父师，子弟犹吾子弟也。”为立学置学官以教之，为政有惠爱，绛人大悦。君为人谨默淳质，平居似不能言，而其临事如此。先娶李氏，早亡；后娶董氏，封范阳县君。子男二人：长曰延，永兴军醴泉县主簿；次曰通，蔡州司户参军。孙男曰震。孙女三人。以治平三年二月乙酉，葬于绛州正平县清原乡周村原。将葬，其女弟之夫欧阳修为之铭曰：维圣有言兮，仁勇而寿。寿胡不多兮？勇则信有。为政乡州兮，称于长老。柩车来归兮，乡人奔走。遗思在人兮，刻铭不朽。【国子博士薛君墓志铭〈治平三年〉】君讳良孺，字得之，姓薛氏，绛州正平人也。少孤，育于其叔父，是为简肃公。以公荫，为将作监主簿、太常寺奉礼郎、大理评事、将作监丞、大理寺丞、迁太子右赞善大夫、殿中丞。尝知秦州清水县，县杂蕃夷，君为简其政令，示之必信，蕃夷畏爱，岁满罢去，人甚思之。其后签书通利军判官公事，与其军守争事，坐停官。久之，复为殿中丞，迁国子博士、监陈州清酒务。嘉祐八年二月甲午，以疾卒于官舍，享年四十有六。宋兴百年，薛姓五显，而简肃公以清德直节闻。故其家法严，而子弟多贤材。君为人开爽明秀，幼为简肃公所爱，若己子。长工书，作歌诗。尝一举进士，不中。以荫补，例监库务，无所施其能。一为民政，遂有声。平居喜饮酒谈笑，与其亲戚朋友欢然，未尝有怨恶。其在通利，与其军守所争皆公事，既废，无怼色，至卒穷以死，豁如也。呜呼，可哀也已！曾祖赠太傅讳温瑜。祖赠太师讳化光。父右班殿直、赠左骁卫大将军讳睦。君娶张氏，故枢密直学士逸之女，封仁寿县君，先君二岁而卒。子男一人，曰逊。女三人，长适大理评事王正甫，次适太常寺太祝王端甫，次尚幼。治平三年二月乙酉，其孤逊举其丧，合葬于绛州正平县清原乡周村原。将葬，庐陵欧阳修曰：“余，薛氏婿也，与君游而贤其人，宜有以哀之。”乃为之铭曰：维古才子兮，出于名族。嗟吾得之兮，既哲而淑。有能不施兮，不遐以趣。卒困于艰兮，泰乎自足。绛水深长兮，山冈起伏。利我后人兮，安于吉卜。<hr>
