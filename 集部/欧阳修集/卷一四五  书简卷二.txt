<h4>《集部·欧阳修集·卷一四五  书简卷二》<b class="x">作者：欧阳修</b></h4>
<br>【与晏元献公〈同叔〉二通】<br>△一〈庆历七年〉<br>某启。孟春犹寒，伏惟判府相公尊体动止万福。前急足自府还，伏蒙赐书为<br>报。且承临镇之余，日有林湖闲燕之乐，此乃大君子以道出处之方，而元老明哲<br>所以为国自重之意也。幸甚幸甚。有魏广者，好古守道之士也。其为人外柔而内<br>刚，新以进士及第，为荥阳主簿。今因吏役至府下，非有他求，直以卑贱不能自<br>达，欲一趋门仞而已。伏惟幸赐察焉。不备。某再拜。<br>△二〈皇祐六年〉<br>某叩首。孟春犹寒，伏惟留守相公大学士动止万福。某罪逆不孝，不自死灭，<br>犹存喘息，自齿人曹。近者辄以哀诚，具之号疏。台慈轸恻，怜念孤穷，亟遣府<br>兵，赐以慰答。有以见厚德载物，无所不容；求旧拾遗，虽弊不弃。捧读感涕，<br>不知自已。内惟孤贱，受赐有年，岂独兹时，乃尔忉怛，盖以感激，临纸发于其<br>诚而不能止也。留务清闲，伏惟上为邦家，精调寝膳。下情区区，谨因人还，附<br>以叙谢。某再拜。<br>【与杜正献公〈世昌〉七通】<br>△一〈庆历五年〉<br>某顿首启。仲夏毒热，伏惟相公阁下尊候动止万福。某蒙国厚恩，任责尤重，<br>殆此期岁，旷无所闻。不惟上辜陶钧，实亦惭愧知己，瞻望门馆，岂胜区区。然<br>自东藩下车已累月，而尚稽修问左右之礼，盖其进不能为朝廷辨邪正，而使谗言<br>胜于公议，退亦何所述其私焉？用此彷徨，非懈怠也。伏以大臣出处，自系时事，<br>惟望为国自重，以享多福。卑情不任祷颂恳切之至，谨奉启起居，伏惟幸察。<br>△二〈庆历八年〉<br>某启。仲夏毒热，不审相公阁下尊体动止何如？某昨蒙恩，自滁徙扬。扬，<br>古名都，尝多巨公临治。忆为进士时，从故胥公自南还，舟次郡下，游里市中，<br>但见郡人称颂太守之政，爱之如父母。某时尚未登公之门，然始闻公之盛德矣。<br>因窃叹慕不已，以为君子为政，使人爱之如此足矣。然不知公以何道而能使人如<br>此，又不知使己他日为之，亦能使人如此否？是时天圣六年冬也，去今几二十年。<br>而幸得继公为政于此，以偿夙昔叹慕之心。而其材薄力劣，复何能为？徒有志尔。<br>相公道德材业著于天下，一郡之政不足多述，因小生之幸，遂以及之。聊陈始末，<br>不觉言繁，恐悚恐悚。拜见末由，伏惟为国自重。<br>△三〈庆历□年〉<br>某顿首启。仲秋渐凉，伏惟致政相公尊体起居万福。前者所遣人还，伏蒙宠<br>赐书答，因得备问起居之节、进退之宜，私心喜幸，何可胜道。淮南岁旱，飞蝗<br>群下，来自淮、泗。至秋，暑毒不解，不审沿汴如何？更望顺时倍保尊重。<br>△四〈庆历□年〉<br>某顿首。山僻少便，阙于修问，伏惟台候万福。进士曾巩者，好古，为文知<br>道理，不类乡闾少年举子所为。近年文稍雍，后进中如此人者不过一二。阁下志<br>乐天下之英材，如巩者进于门下，宜不遗之。恐未知其实，故敢以告，伏惟矜察。<br>△五〈皇祐元年〉<br>某启。孟秋犹热，伏惟致政相公阁下尊体动止万福。昨者某以目疾为苦，自<br>扬州来颍。至此经时，阙于奉状，盖以目疾无悰，私门多故，然其企望门馆，何<br>日而忘？顷自去冬子美之逝，贤人不幸，天下所哀，伏计台慈，倍深痛悼。某年<br>方四十有三，而鬓发皆白，眼目昏暗。慈母垂老，羸病厌厌。身世若斯，国恩未<br>报，每以自念，慨然兴嗟。知遇至深，敢兹琐碎，皇恐皇恐。秋暑未退，霖雨为<br>灾，伏惟顺时倍加保重。卑情所望，不任区区，谨奉启起居。<br>△六〈皇祐元年〉<br>某顿首启。季冬极寒，伏惟相公阁下尊候动止万福。某幸得守官近郡，当时<br>欲奔走候问起居。而自秋以来，老母卧病，郡既僻小，绝无医药，逮冬至之后，<br>方得渐安。由此逾月，旷阙书启之礼。蕞尔小子，蒙德有年，瞻望门墙，何日而<br>已。伏愿顺时自重，以迎遐福，以隆寿考。卑情不胜区区，谨奉启咨问。<br>△七〈皇祐四年〉<br>某启。前月初，专于郡中借人拜问，不谓至今不达，必以大水为阻。急足至，<br>伏喜秋来台候万福。得赞善书，承颇多故，亦云微恙，今必已平康，谅烦台虑也。<br>宠示寄君谟唱和诗并梅书，岂胜珍荷。梅君困穷，晚遇真知，不为否也。某此苟<br>活，但葬事未有涯，大事惟此，固难容易。自秋来，忽患腰脚，医者云脾元冷气<br>下攻，遂勉从教诲食肉。古人三年不食盐酪，诚有愧也，不孝不孝。延陵葬子，<br>孔子犹往观之，盖君子于哀乐喜怒必有可观，以为人法也。令世士人居丧不及处<br>多，风俗久弊，恬不为怪，心常患之，不意自犯名教。然存身亦以奉后，此蒙宠<br>诲之意也。荷见忧爱至深，不觉言多，死罪死罪。某上。<br>【与曾宣靖公〈明仲〉一通〈庆历五年〉】<br>某启。山郡僻寂，习闲成懒，凡于人事几废绝。前者送起居院文字人回，特<br>沐手诲。违别兹久，伏承德履甚休，可胜慰浣。某居此虽僻陋，然奉亲尸禄，优<br>幸至多。愚拙之心，本贪报国，招仇取祸，势自当然。然裨补未有一分，而缘某<br>之故，事起多端，有损无益，可为愧叹。今而冒宠名，饱食自便，何以为颜也？<br>未期良会，冬冷保重。<br>【与吕正献公〈晦叔〉五通】<br>△一〈皇祐二年〉<br>某启。别后人还，两辱书，暑中喜承寝味多福。某十三日受命，与孙公易地。<br>此月下旬，当行效官，不惮宣力。苟为公家，何所不可。若区区应接人事，以避<br>往来之谤，只恐违其天性，难久处也。西湖宛然，再来之计不难图，而与贤者共<br>乐，知其不可得也。秋凉，惟冀保重。<br>△二〈熙宁□年〉<br>某启。某以衰病之质，幸此优闲，中性易习，遂成懒堕。向审召还禁林，固<br>与士大夫同其庆抃，而久阙驰诚，恃知之厚，必不罪其疏慢也。辱书，重增感愧。<br>未涯瞻迩，渐寒，为国自重。<br>△三〈熙宁三年〉<br>某启。养拙东州，久自藏缩，加之病苦废事，遂阙拜问。比者得请淮西，道<br>出治下。方俟及疆奉状，行次南郡，遽辱赐教，其为感愧，何可胜言。仍审坐镇<br>之余，动履多福。某衰晚之年，蒙上信其实病，不以避事为责，而从其所欲，恩<br>出万幸，何感如之！余不复云，皆留面布。<br>△四〈熙宁五年〉<br>某启。晴阴不常，不审动履何似？前日四望，一赏群芳之盛，已而遂雨。古<br>人谓四乐难并，信矣。十三日欲枉轩骑顾访，盖以草堂仅成，幸一光饰之尔。谨<br>此咨布，余留面叙。<br>△五〈熙宁五年〉<br>某启。昨晚辱教答，承齿疾尚未平，若苦不敢劝酒，莫可略枉顾否？盖欲少<br>接清论，不主于酒食，物亦令减滋味也。矧兹疾，某亦尝苦，每蒙宽假也。更此<br>咨启。<br>【与程文简公〈天球〉七通】<br>△一〈皇祐□年〉<br>某启。哀诚迫塞，不敢时通记问。蒙存录过厚，荷知有素，不当烦述也。贱<br>累往来镇下，特承差人送至，及劳赐稠重，只以愧感。佳酿拜惠甚频，增靦增靦。<br>衰病咫尺，末由号见，依恋依恋。<br>△二〈至和元年〉<br>某顿首启。依恋之恳，略布具前。大暑中特烦眷接，累日连夕，不见倦色，<br>私怀感著，非一二所可陈。舟行病酒，累日不解，府人屡还，皆不能奉启。才过<br>长平，遂苦大热。比及都下，俗状益劳，瞻想清宴，其可再得。余当续具咨问，<br>兹少叙依依。不悉。<br>△三〈至和元年〉<br>某顿首。伏承台诲，欲使撰述先公神道碑，岂胜愧恐！某才识卑近，岂足以<br>铺列世德之清芬。然蒙顾有年，义不得辞。其如大惧不称所使，以辱执事，是用<br>进退惕然。余当诣节下受教，舟船荷德无已。<br>△四〈至和元年〉<br>某启，辱赐问，并录到赠告，屡烦台听，悚仄可知。所要碑文今已牵课，衰<br>病无悰，言无伦理，不足以扬先烈，愧汗而已。某自病起益疲，不能复旧，岂遂<br>衰邪！碌碌处此，思去未果，但思明公柳湖春色，不得陪俊骑为恨尔。大用犹稽，<br>时事多端，思见旧德。物论如此，非谀也。未间尊俎为适，亦有嘉趣。临纸区区<br>不能尽，惟冀为国珍重。<br>△五〈至和元年〉<br>蒙颁寄佳酝，感愧非一。京师日苦俗状，无复清思，临觞之乐，未始有之。<br>思去岁留奉清欢，不觉已期年矣。柳湖，陈之甘棠。思有所颂述，以遗陈人，为<br>他日故事，以彰公之雅志。不惟拙讷，直以多事匆匆，殊所不暇。秋凉必偿素愿，<br>得次诗榜之末，亦大幸矣。<br>△六〈至和二年〉<br>某启。昨得请淮西，方作书乞舟，谋出府下，冀得一奉言色。私怀喜幸，何<br>可胜言！而改职未谢，恩旨复留。孤拙无庸，于时何报？进退遑遽，莫知所为。<br>重以屡烦朝听，未敢轻有所陈，幵颜周行，碌碌而已。荷公爱顾，非比他人，出<br>处之节，不敢自默。时事日新，未知如何？区区非纸墨所布也。秋热，惟乞以时<br>为国自重。<br>△七〈至和二年〉<br>某启。忽忽久疏奉问。近以被命出疆，初缘持送御容，须一学士，同列五人<br>皆以曾往，遂不敢辞。继以虏中凶讣，义益难免。然冒风霜，衣皮毛，附火食面，<br>皆于目疾有损，亦无如之何。比者当驰问示谕柳湖嘉致，诚愿有所述，以姓名附<br>见为荣。北行马上，当得抒思。偶秘书归省，顾治行计，随分牵率鄙怀，不能尽<br>万一。<br>【与孙威敏公〈元规〉二通〈皇祐四年〉】<br>△一<br>某僦居西郊，苟活无求于世，号奉几筵而已。诸事无便不便也，幸无恤。只<br>如卜葬，茫然未有涯，然汲汲须于明年了却。某迩来目昏，略辨黑白，耳复加重，<br>恐知之。西行渐相远，哀苦中瞻望依依。范、杜二家之子不归西京，此不足怪，<br>人事就易尔。仕宦子孙多在北，古贤亦皆如此，不以去就为轻重也。某亦不忍以<br>先妣有归，子孙以远，不得时省坟墓也。哀切哀切。<br>△二<br>某叩首。急足自徐还，辱书，承以七月首涂，大旆遂西。即日秋暑，伏惟台<br>候万福。昨日范公宅得书，以埋铭见托。哀苦中无心绪作文字，然范公之德之才，<br>岂易称述？至于辨谗谤，判忠邪，上不损朝廷事体，下不避怨仇侧目，如此下笔，<br>抑又艰哉！某平生孤拙，荷范公知奖最深，适此哀迷，别无展力，将此文字，是<br>其职业，当勉力为之。更须诸公共力商榷，须要稳当。承公许作行状，甚善。便<br>将请谥、议官文书，有司据以为议，大是一重公据，请早挥笔。只见行状，亦当<br>牵率为之也。入对少留，应当西迈。残暑，千万保摄。时乞惠问，以慰孤穷。<br>【与苏丞相〈子容〉十一通】<br>△一〈皇祐四年〉<br>某启。哀穷苟活，奄及仲秋，孤苦之心，何以自处？昨急足还府，尝奉号疏，<br>必达。秋凉，寝味如何？昨闻入京，今必归府。某幸此幼贱如常，相见未涯，向<br>寒保爱。因人奉此不次。某再拜推官即学士执事。八月五日状。<br>昨大祸仓卒，离南都来，不计料钱券历何在？后来须缴纳省中，不知省中曾<br>催否？是王仲文手分，托与问之。<br>△二〈皇祐四年〉<br>某启。近急脚子还，尝奉讯。专人至，辱书，审秋寒以来，体况佳福。修苟<br>自存活，诸况前书具之，此不繁述。职租极荷挂意。前者为料钱历子，承封送王<br>仲文等状，盖当时作书，误写本为添支历尔。更说与问看，记得当时离南都时，<br>似缴纳了，恐未曾缴时，须要见归着也。此中寻来，并不见故也。更为王渭州织<br>纱如何？亦告。因书批及见解榜，喜贤弟被荐。岁杪，多爱。某再拜。职田丝十<br>二两，有公文，却送还府。<br>△三〈皇祐五年〉<br>某启。近累累辱书，承夏热，幕中清胜。某居此以来事绪，累次书内应悉。<br>但卜葬心欲速了，而事未有涯，绝无人相助，又无弟侄可使者，茫然中心，未知<br>所措。吾弟替期，应亦不远。公租极小事，烦挂意，悚悚。苟图存活，所须至鲜，<br>然有不得已处也。穷居兀坐，病目眊然，无以度日。又为一妹丧夫，惸然无依，<br>居处相远，力未相及，添此一重烦恼尔。人还，作书回谢，事多，未能子细。思<br>渴思渴。<br>△四<br>某启。晴色可佳，必遂出城之行。泥泞，窃惟劳顿。清明之约，幸率唐公见<br>过，吃一碗不托尔。余无可以为礼也。专此。不宣。<br>△五<br>某启。雨晴便苦客多。牵强攀和盛篇，已不能如韵，实愧于诗老也。早来承<br>见问所闻，再三疑惑，不审何事？彼有所传，幸以为示也。为客在门前守定，写<br>简不成。悉之。<br>△六<br>某启。拙诗趁韵，有梅二之业，病无其工也。早来许行香后见过，何为复辍？<br>所欲示者何事，来日能见顾否？行香后乘凉枉驾，作一盂饭奉待，却有绝品茶数<br>种可试。若所说事不妨时，幸就近约介甫同来为幸。惟以方上号请告，不敢聚饮<br>尔，其他并无害批示。某再拜。<br>△七<br>某启。近尝奉状。急足还，并递中并捧惠问，所以慰诲存恤之甚厚，兼审经<br>暑动履多福，乃诚瞻向，欣感可量。汴流驶激，承使舟即日东下，得与民吏奔走<br>道左，岂胜驰情？谨先奉此攀迎，伏惟幸察。不宣。<br>△八<br>某启。某以孤拙，蒙上恩怜，予之一州，俾养衰朽。又得在使部，遂依公庇，<br>顿安危心，岂胜天幸！某至此已数月，幸岁丰盗息，民事亦稀，蝗蝻不多，随时<br>扑灭。承斋舲下汴，首及敝封，当得亲受约束，面布恳诚。谨因迎迓人行，姑此<br>上问尊候。不宣。<br>△九〈皇祐□年〉<br>诚如所谕，甚善。早来所闻是生开者，河道云太浅，却高如西面三尺已来，<br>更请子细看过。或果如此，即更须那工开令深浚，方可行水。仍云大抵近东，河<br>底渐高，恐流水不快，千万且与挂意。某两日拖病，来日方可到城外，恐知之。<br>某白子容足下。<br>△十〈至和元年〉<br>某自去秋扶护南归，水陆往还四千余里，幸无风水之恐，得遂安礻付，哀苦<br>中独力，粗如私愿。其如水往陆还，奔驰劳苦，故自春多病，仅有余生。中间承<br>改秩召试帖职，未遑为贺，亦以哀苦杜门，少见人便故也。即日供职奉亲外，气<br>体休佳。某六月，当勉从人事，未知所向何方？相见未可期，企仰企仰。因人不<br>惜垂问，此外珍重。某又问。<br>哀苦中承示启事，相知何必更如是。未禫除，稽于复谢，谅可情恕也。<br>△十一〈嘉祐七年〉<br>某启。中间辱书，承为政外体履安和。近又沐惠问，适以合宫大礼，前后事<br>丛，不时致谢，第深感愧也。颍城佳郡，足以优贤，然当舒发远大，则难久留也。<br>未间，湖园亦少资清兴。某衰病碌碌，厚颜已多，有名即得引去矣。未果谈款。<br>初寒，以时慎爱。不宣。某再拜知郡子容学士足下。十一月一日。<br>【与王文公〈介甫〉三通】<br>△一〈嘉祐元年〉<br>某再拜。相别忽焉，遂见新岁。中间尝一得附书，其如匆遽，不尽鄙怀，于<br>今犹以为恨。虽然，遂使不匆遽，区区之怀亦不能尽也。贤弟来，得相见，备审<br>动止。即日春寒，奉太夫人万福，喜慰无限。贤者不能留之朝，衰病者不得放去，<br>皆失其分，归咎何所？某自新春来，目益昏，耳亦不聪，大惧难久于笔砚。平生<br>所怀，有所未毕，遂恐为庸人以死尔。其他细故不足道，惟奉亲自爱。<br>△二〈嘉祐元年〉<br>近得扬州书，言介甫有《平山》诗，尚未得见，因信，幸乞为示。此地在广<br>陵为佳处，得诸公录于文字，甚幸也。贤弟平甫不及别书，愚意同此，前亦承惠<br>诗，多感多感。<br>△三〈嘉祐三年〉<br>某启。近托扬州附书，必达。自拜别，无日不瞻企。秋气稍凉，伏惟尊候万<br>福。毗陵名郡，下车之始，民其受赐，然及侍亲为道之乐，日益无涯矣。某怏怏<br>于此，素志都违，诸公特以外议为畏，勉相留，古之君子去就乃若是也。吕惠卿，<br>学者罕能及，更与切磨之，无所不至也。因其行，谨附此咨起居。<br>【与韩献肃公〈子华〉一通〈嘉祐六年〉】<br>某启。多日思致问，近见发遣使臣来请公用物，呼渠欲附书，待之终不至，<br>遂以稽滞。不审秋凉动履何似？某碌碌无所称，遂为朋友之羞。第以体难轻发，<br>当更小忍惭尔。君谟自南归，皤然一翁，但喜其病渴且止，遂当安也。仲仪顽健<br>如故，惟不能屡相见，交游索漠。子华岂当久外，何时来归？未间，因风时枉数<br>字，犹足以慰衰病之怀。窃冒宠荣，不知为乐，但觉其劳与负愧尔。茶三二种，<br>托贤弟致达，勿罪少。边州早寒，惟为时自爱。<br>公仪云谢，礼闱唱和已失二梅，可叹可叹。<br>【与韩门下〈持国〉一通〈至和二年〉】<br>承已受命，未克驰贺，盖以治行徙居，日并牵率也。阴雨，体况佳否？小诗<br>幸同作，以送介甫。因出见过，思仰思仰。某再拜。十三日。<br>何时可入史院，幸先示谕为望。<br>【与吴正献公〈冲卿〉八通】<br>△一〈嘉祐六年〉<br>某启。奉别，忽见新岁。辱书，承经寒动履休胜。某以孤拙之姿，不求合世，<br>加以衰病，心在江湖久矣。此友亲所共亮之也。兹者遽叨误选，实出意外，任责<br>已重而无素蕴，不败何待？见爱深者，但可综上所述吊也。不然何以教之？惶恐<br>惶恐。新春保爱，以副瞻祝。某再拜。<br>△二〈嘉祐八年〉<br>某启。公私多故，久阙奉状。辱书，承经暑动履清和，并深慰恋。近审将漕<br>京西，但欣按部过都，当遂瞻见。亦承曾有章奏，必难遂高怀，莫且勉就否？某<br>自春涉夏，以小儿女多病，不无忧挠。加以待罪碌碌，不知所为，情绪萧索，无<br>复前日。惟握手一笑，庶几尚慰衰残，岂胜企望也。未间，盛暑为时自重。人还，<br>草率为谢。不宣。<br>△三〈嘉祐八年〉<br>某启。公私多故，稍阙致问。自因山赴役，事非素料，每见奏削，足知劳虑<br>也。亦承迩来颇有伦绪，谅非精敏不能济也。某以衰朽，谬膺器使，当此多艰，<br>未知何以免于罪戾也。即此衰病之余，与儿妇辈各安，恐知。<br>△四〈治平元年〉<br>某启。多故，稍阙致问。辱书感愧。新正，窃承动履休福，贵眷各安。某与<br>儿妇等幸如宜，第苦残衰，齿牙摇脱，饮食艰难，殊无情况尔。京西忽已逾年，<br>承见谕，谨当志在下怀也。过年，宾客书题，坌集日益，区区修报草率，不以为<br>罪。春和，惟以时慎爱。<br>△五〈治平四年〉<br>某启。违远台席，忽复更时。秋暑尚繁，不审动履何似？某向以孤危之迹，<br>当群论汹涌之时，独赖至公，遏以清议，保全至此，恩德可量？赴职以来，日享<br>安逸，兹为受赐不浅矣。乃情倾向，岂胜区区！惟冀以时为国自重。<br>△六〈熙宁四年〉<br>某启。感激之诚，已具前幅。某十七日受命，行装素具。适值久雨积水，为<br>阻三五日，始遂东归。某此来，恩数出于望外，然犹有私门合乞恩泽，上烦朝廷，<br>幸乞留念。盖他门不敢言，恃以亲契，皇恐皇恐。某又上。<br>△七〈熙宁五年〉<br>某顿首启。某田野之人，自宜屏缩。而况机政方繁，犹蒙曲记其生日，贶之<br>厚礼，仰佩眷意之笃，感惧交并。某以衰病退藏，人事或不能勉力，友亲必赐宽<br>恕。谨此以代布谢之万一。<br>△八〈熙宁五年〉<br>窃承恳章屡上，而中外瞻瞩方切，恐未能遽遂高怀也。近叔平自南都惠然见<br>访，此事古人所重，近世绝稀，始知风月属闲人也。呵呵。有《会老堂》三篇，<br>方刻石续纳。儿子在宅叨聒，感愧感愧。<br>【与吴正肃公〈长文〉十三通】<br>△一〈嘉祐二年〉<br>某启。前日斋所却成，叨聒累日，宿斋不易，承手教存问。雨势不减去年，<br>敝居上漏下浸，压溺是忧。更三数日如此，当须奔避，皇皇不知何适为可。居京<br>师，其况如此，奈何奈何。承惠奇物，远来更要新，如何可得也。呵呵。感著感<br>著。人还，谨此。不宣。<br>△二〈嘉祐二年〉<br>某再拜。累日不瞻奉，渴仰可胜？酷暑中，承气体清适。某自初旬内，尝冒<br>热赴宿，为暑毒所伤，绝然饮不得，加以腹疾时时作，遂在告。数日前下榜子欲<br>见，以虚羸未任，遂复中止。更三五日，当出。承手教存问，感慰感慰。谨此奉<br>谢。<br>△三〈嘉祐二年〉<br>某启。在告累日，不获瞻见，尤所企渴。辱教，承余寒体气清佳。衰病极不<br>自胜，左臂疼痛，系衣、搢笏皆不得，恳告诸公，几乎乞骸也，何暇复顾外论如<br>何哉？承见谕，感仰感仰。乍出事丛，草草不悉。<br>△四〈嘉祐三年二月〉<br>某启。一两日不奉见，伏惟体候清佳。孙明复《春秋》文字，知在彼传录，<br>欲告借一两册，或彼中已写了者，若或未写到者，皆得。此中一二笔吏闲坐，必<br>不久滞。某遂赴班荆。匆匆五七日不相见，谨此。不宣。<br>△五〈嘉祐四年〉<br>某启。承奉祠斋宿，喜体候清休。某参假方三日，左眼睑上生一疮，疼痛牵<br>连右目，不可忍。旦夕未止，又须在告，屡废职事，岂得安稳？诸公不谅，未肯<br>令罢，奈何奈何。承惠佳篇，甚释病思，和得纳上。目痛甚，书不得，勿讶。<br>△六〈嘉祐四年〉<br>某病中闻得解府事，如释笼缚，交朋闻之，应亦为愚喜也。请外又须更作一<br>节，般挈上下，重以为劳。数日卜居稍定，遂得从公游矣。拙诗取笑。<br>△七〈嘉祐四年〉<br>某启。昨日圣俞处见一篇，又辱宠示，其锋岂易当也。然自此极有工夫，却<br>归人道上也。呵呵。云百司者，尚未见报来，不知的否？某已有祕阁《唐书》，<br>便更无兼局，亦情愿。睑疮未愈，未得奉见。区区不悉。<br>△八〈嘉祐四年〉<br>某启。昨日奉见，偶忘咨问，为亲戚乔孝本避嫌，当易局，乞早与施行，况<br>武平郎君例甚近，幸冀留念。前时乱道数篇，必已宠和，专令咨请，望付人也。<br>忙不详悉。<br>△九〈嘉祐四年〉<br>某启。在告，久不瞻颜采。顿凉，伏计德履康裕。某病体得凉渐愈，思欲朝<br>参，以奉言宴，而假故须初三日方可出。昨见新制：京朝官不自下文字，令审官<br>举行磨勘。朝士唧唧，皆为不便。某亦思之，有数节未便，盖为害甚广。然不知<br>长文曾留意否，始初莫与建议否？欲有所陈，未敢，先此咨问，幸思而见教。<br>△十〈嘉祐六年〉<br>某启。自大旆东出，忽复逾时。春气犹寒，窃承动履清胜。前约临行少留会<br>话，终不克遂，至今为恨。东土雨雪不愆，年丰俗阜，为郡之乐，想亦无涯。某<br>衰病日增，勉强碌碌，卒无毫分，以塞咎责，奈何奈何。前日赏花钓鱼，获侍清<br>宴，自景祐三年逮今二十六年，获见盛事，独恨长文不在尔。向暑政暇，惟以时<br>自爱。因风惠问，以慰瞻渴。<br>△十一〈治平元年〉<br>某自春末家中疫疾，深夏甫定。遽此水灾，惊奔不暇，仅有余生。入今年来，<br>两目昏甚，屯滞百端。直以京师饥疫，复此水患，上心忧劳，正当竭力，未敢请<br>外。其如无所裨补，其责愈深，奈何奈何。赐茶数饼表信，然亦不宜多饮也。<br>△十二〈治平二年〉<br>某启。以公私多故，久不奉疏。秋暑，伏承孝履支福。贤郎来，因得闻动静，<br>粗慰瞻企。然而倚庐远去城邑，饮食非便，亦承脏腑不调，谅由蔬食所致。某向<br>居忧于颍，每每因食素生疾，遂且食肉。然服除半岁，犹未平复。此在典礼，亦<br>当从权。前时傅侍讲还朝尤病，甚有羸色，久之方复。公奉侍慈颜，尤当勉强，<br>闲食少荤味，以养助真气。交旧奉祝，惟此为切，余不烦言也。亦知室居稍亦完<br>缉。向寒，更冀节哀慎护，以副瞻祝。<br>△十三〈熙宁元年〉<br>某启。暑伏已深，不审台候动履何似？修赴职已旬余，幸岁丰，盗贼衰息；<br>地僻，人事稀简。蹇拙之迹，临祸获全，荷德已多，而又假以宽闲之处，俾养衰<br>病之余，其受赐亦不浅矣。昨过颍尾，盖十五六年不到矣。而风气之变，物产益<br>佳，巨蟹鲜虾，肥鱼香稻，不异江湖之富。故亳虽名郡，而归思不可遏也，固不<br>待巢成而敛翼矣。公方上副圣君眷委之重，下为善人良士所赖，惟为国自重，以<br>副区区。不宣。某再拜。<br><hr>
