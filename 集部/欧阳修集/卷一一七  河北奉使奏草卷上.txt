<h4>《集部·欧阳修集·卷一一七  河北奉使奏草卷上》<b class="x">作者：欧阳修</b></h4>
◎札状二十一首【乞许同商量保州事札子〈庆历四年八月〉】臣准敕差充河北转运按察使，伏见河北骄兵作过，见据保州，招之未肯开门，击之未能速破。诸将集于城下，而进退攻取未有定计。臣今偶被奖擢，俾当繁使。至于应副粮草军需之类，皆有司之常事，臣虽竭力供职，未足以称陛下用臣之意。臣今欲乞每遇军马攻讨招抚应干保州事宜，许臣与田况、李昭亮等同共商量施行，庶几愚虑，有裨万一。如允臣所奏，乞特降圣旨札子付臣，及乞札与田况等。今取进旨。【举官札子】臣近蒙圣恩，擢备任使。臣勘会本路州县至多，甲马甚众，比于三路，最号繁难。况今兵据保州，河决德、博，虏人对境，未测事宜。当此之时，以臣非才，骤当重责，苟一败职，所系非轻，须借众能，庶可共济。臣今有奏举下项官吏五人，伏乞朝廷特赐勘会本路州县阙员及有成资满任阙处，各与差除，以备缓急勾当。庶几职务办集，不至败误。今具姓名画一如后：一、前知长垣县、著作佐郎黄贽。臣前任滑州通判日，与贽县境相邻，熟闻其政治之迹。本人近准敕移知大宁监。窃知长垣县系祗应北朝人使，有例免得远官。臣今欲乞下审官院及开封府会问，保明本官实曾祗应人使，及合免远官体例，特除一河北路通判差遣。一、权兖州掌书记龚鼎臣，有词学，明于吏术。历官六考，有举主，磨勘循资，今又成一考，见有举主。臣今欲乞检会本人考第、举主，特改转一京官，除注河北路签判、知县差遣。一、新授舒州团练判官徐玉，为性明敏，有吏干，晓民政。其人新授官，未赴任。臣今欲乞特除一河北职官或知县差遣。一、太庙斋郎姜潜，有文行，通晓民间利病，熟知河北事宜。臣今欲乞特除一河北路县令或主簿差遣。一、试国子四门助教李边，有胆勇材武。本因白身效用，捉贼得功。臣今欲乞特除一河北县尉差遣。右谨具如前。臣所奏举黄贽等五人，如蒙朝廷擢用，后犯正入己赃及不如举状，臣并甘同罪。谨具状奏闻，伏候敕旨。【乞不亲教阅札子】臣近准中书札子节文：“河北宜选转运使二员，密授经略之任，使其熟图利害，阴为预备，仰不住遍行巡历，所到据城壁并烽火台防城，动使、家事、衣甲、器械，一一觑步，仍躬亲于教阅处试验兵士鞍马次第者。”臣偶以不才，被此责任。若乃询究军民之利害，相度山川之险要，斡运刍粟，建易城寨，以至按察将吏，廉其否臧，营办工材，督治器甲，如此等事，乃是朝廷密授臣经略之职，敢不尽心！至如躬亲教阅，此则主兵之官日行常事。兼臣本司自有职事，凡于军政既不精专，而又所至州军一岁不过一两次，暂时按视，难尽精详，纵欲处置改更，未必皆当。况主兵之权，贵于统一，侵官失职，于理非便。臣今欲乞除点检城壁、器甲，并依中书札子内圣旨指挥外，所有转运使、提点刑狱司等躬亲教阅一事，乞更不施行。如允臣所奏，乞明降朝旨。【乞许转运司差兵士捉贼】当司准枢密院札子节文：“奉圣旨，令真定府路、定州路、高阳关部署司各行移文字，与合行本路管辖军马、州军，今后每遇勾抽系路分管辖军马，候见本属部署司文字，即得起发。并札付河北都转运司，亦仰依此指挥。”右谨具如前。当司近因巡历至邢州，据赵州宁晋县乡兵都头管用德状及口称：“缉得昨来北京走却壮城兵士强贼一十一人，见在赵州赞皇县窝藏，乞差使臣兵士，指引前去掩捕。”臣寻为本州及侧近地方巡检、县尉并在磁、洺州会合，见捉打劫武安县贼人次，侧近应急别无巡检使臣可差。又缘近准上件枢密院札子，转运司差拨兵士不得。偶值宣抚使富弼到邢州，遂具状乞就差使臣兵士，已差殿直高惟正带兵甲前去掩捕次。臣看详近降枢密院札子，盖为大段起发兵马，须候部署司勾抽，不欲令他司侵主兵之权。事要统一，敢不遵行。臣欲乞今后遇有强恶贼人之处，巡检、县尉地分遥远未能救应之间，许令转运司于就近州军勾拨兵士一二百人，以来应急掩捕。所贵不致透漏强恶贼人。其余大段起移兵马，即依近降枢密院札子指挥。如允臣所奏，乞降付本司及部署司施行。【奏洺州盗贼事】今月十日，准枢密院札子：“邢州驻泊都监胡承泽奏：‘近准枢密院札子，监逐大名府、磁、相、邢、洺州巡检等捉杀贼盗者。今有贼人徒伴杀并到军贼头刘贵首级，并前后捉杀获共七人外，只有三两人见已杀并散。相度更不消臣监逐收捉，欲乞却归邢州管勾本职公事。候旨。’奉圣旨，令河北都转运司相度指挥讫奏。”右臣昨自到任，累据北京、邢、洺、磁等州节次申报：“军贼或十人、十五人至二十人，在西路数州之内惊劫人户，掠夺递马并乡村生马骑乘，倏忽往来，不辨头首姓名及每火人数。”寻根问得元有杀巡检、县尉军贼刘贵一火，及近日大名府走却壮城兵士九人，共两火，略知姓名。虽曾捉杀得数人，然其余党昌炽愈甚，或旋合火伴，或胁逐村人，到处一二十人，动成群队。臣今月九日，巡历到洺州南，准本州巡检走报称：“有军贼十四人，打夺临洺界马递铺。”同时又据磁州申：“武安县军贼二十人，入县衙斗敌，伤着兵士及烧却草市。”当日又据权巡检、殿直高惟正申：“邢州沙河县，九月一日，有贼一火打劫村民史秀。”至十一日，臣离洺州，至故城马铺，又闻前面马铺有贼四人，白日骑马带甲群行过往，向东鸡泽县。贼势如此交横，其巡检、县尉等并各未见向前捉捕。臣虽已一面催促巡检、县尉等，及牒逐处并力掩捕，及体量巡检、县尉内有畏懦不能捉贼者，续乞替换行遣次。不委胡承泽妄有申奏只有三两人未获，意欲速罢捉贼差使。兼臣曾召承泽问，当口称奉宣监捉，本不令躬亲捉杀。兼宣抚使富弼已权差供奉官武永孚、内殿承制魏辛等，充邢、洺五州军捉贼。方今盗贼势虽未衰，其胡承泽，臣已牒令却归本任去讫。【乞一面罢差兵士拽磨】右臣准中书札子：“访闻昨来石待举擘画酒务，内令兵士拽磨，所贵省得草料。转运司寻依此遍下诸州军施行讫。今仰立便指挥只依旧用驴子拽磨，仍具因依闻奏。”臣今检取到元初一宗行遣公案，勘会得庆历三年十一月九日，转运使张沔因巡历到保州。本州通判石待举擘画申请，乞更不差磨憔驴子，只以厢军兵士推磨，所有转运使张沔寻依所申行下。今来朝廷指挥，仰疾速止绝。本司相度即日已是秋深，磨憔踏曲罢多日，兼又保塞乱兵才息，若非时急，行出上件指挥，深虑扇惑小人，别致引惹。欲乞直候来年将及踏曲之时，只作本司一面行遣，依旧却差驴子，所贵不至张皇引惹。谨具状奏闻。【奏李昭亮私取叛兵子女】右臣近巡历至保州，访闻得部署李昭亮昨因保州开门后入城，将云翼第九兵士妻女分配与诸州军军员等。本为是作乱兵士妻女，配与军营，要行戒励。却于其中拣选军人女子，先自将入昭亮本家及手下兵士。使臣、通判官等递相仿效，亦各私取归家。军民传闻，道路喧沸。其李昭亮等知臣觉察举行，遂却转递出外，即日未知去处。寻据定州通判冯博文状陈首，称收得长行许秀女一人。臣等勾到许秀女子小姐及元传送兵士杨遂、王在共三人，已牒送真定府通判王鹏，于本府置院推勘去讫。谨具状奏闻。【乞推究李昭亮】准中书札子节文：“奉圣旨，冯博文为陈首特放，更不置院推勘。如更有官员使臣等将带却保州作过兵士人口往本家者，并许陈首，亦与放罪。仰本处依前来体例，配与军员收养者。”右谨具如前。当司昨为真定府、定州等路部署李昭亮身为大将，不能统辖，致得保州兵士作乱。及朝廷累降敕榜屈法招诱，叛卒方肯归降。既城开之后，其李昭亮转帖号令诸军不得私取人口并财物，却先将叛卒女口私入本家。当司为见李昭亮忝为大将，不恤国家忧患，幸此乱兵，利其妻女。当司职在按察，理合举行，遂当面询问李昭亮，其人妄称不曾收得。及通判冯博文处，亦有一人，知臣觉察，遂急送保州陈首。当司为要见得李昭亮处私取叛兵士女口归着，遂勾追冯博文处许秀女一人及转送兵士等，于真定府差官置院根勘，本为要李昭亮私取手下叛兵妻女归着。今准中书札子内上项圣旨指挥，欲乞除冯博文特放更不推勘，及其余官员使臣等未发觉者并许陈首外，其李昭亮身为大将，不忧国家，幸此乱兵，私取妻女，其情理不轻，况已发觉，无容自首，伏乞许臣根勘，见归着，奏取敕裁。兼本司已牒推勘院，令疏放冯博文处许小姐，及催促根究李昭亮私取人等，早行结绝，未得断遣缴送当司，以凭看详闻奏去讫。伏缘当司职在按察，今来若举察辖下官吏，未容根究，便行疏放，即按察之司，是为虚设，今后官吏作过者，无由纠举。伏乞朝廷特赐详察。谨具状奏闻。【乞不诘问刘涣斩人】臣近知吉州刺史刘涣新到保州，因点检军资库，有虞候张吉无礼及擅开金银笼子，不伏知州指挥，已行处斩讫。窃闻前转运使张沔曾具奏闻，深意朝廷别致疑惑。况保州新经兵乱，河北士卒素骄，处置权宜，难依常法。伏乞朝廷不更诘问，所贵不致引惹。今取进旨。【乞不令提刑司点检赏给】臣近准枢密院札子节文：“河北诸州军将来所支厢禁军赏给折支，奉圣旨，札与转运、提点刑狱司疾速分头遍行点检。”续准宣头节文：“今下河北转运使副、提点刑狱、朝臣、使臣，候到逐处将赏给物色，若是估价尚高，便仰重行估计。其札子、宣头，并不得下司者。”臣伏详朝旨，本为赏给之物不可亏损军人。又缘士卒素骄，亦须镇静。故每于赏给文字，多令不得下司者，盖虑张皇，却生引惹。今若只令转运司点检，即可以因巡历名目，每到州军自合点检仓库，因便于军资库内检点。如此，方可不至张皇。其提刑司自来不管钱谷，忽至州军，却入军资库点检，即兵士皆知朝廷畏惧军人，特令点检。如此，却成引惹。又虑诸州军见自来提刑不管钱谷，忽要入军资库，不肯应副，则须明言有朝旨点检赏物，又全违不下司之意。有此事体不便，伏乞朝廷专责转运使一面点检准备。况臣累准朝旨指挥，丁宁严切，已各行下诸州军，及见巡历，因便点检。亦恐州军数多，南郊渐近，遍到不得，即乞密委本州通判等就点检。所贵不至张皇。如允臣所奏，乞明降圣旨指挥，更不令提刑司点检。所贵别不张皇引惹。取进止。【保举王果】右臣等伏见前知定州、皇城使王果，移知密州。或闻朝议罪果昨攻保州之日，伤中兵士数多，及纵兵掠夺南关人户财物，所以降移差遣。臣等体量得昨来保州兵士作乱之初，便欲自南门突出，赖果领兵力拒，守得南关，贼既不能奔突，遂闭城门。兼初闭门之时，尚可斩关而入，为诸将心不齐一，致果不能独进。其兵士伤中人多，盖是果能得士死力，奋勇争先，虽有中伤，寻各完复。其后累降招榜，贼众攃城投降，亦因外兵攻围，示以必取，贼知穷蹙，方肯听命。果之力战，不为无助。其南关人户财物，乃是招收两指挥初作乱之时，先自南关劫掠，然后入城。果到南关，只令兵士于招收叛卒营内就其粮米，兵士或得些小物色，多是叛卒遗弃之物。然东关人户，亦不免劫掠。昨来保州城开之后，两关人户皆有状称劫掠财物不少，足明因乱被劫，不独南关。盖缘王果为性刚勇，奋不顾身，但务尽忠，不恤毁誉。若朝廷当用兵伐叛之初，罪先登效命之将，使冒矢石中伤者被责，而避贼不战偶无伤中者得迁，窃虑赏罚失中，无以劝戒。兼臣昨因巡历至沿边州军，访闻军民嗟愤，皆以果当被赏，而不意被责，累经本司及宣抚司陈诉举留。伏望朝廷审察爱憎之言，保全忠勇之士。其王果，伏乞特与清雪，复一河北沿边重地差遣。所贵下协军民之议，激劝将吏之心。谨具状奏闻。【保明张景伯】准宣头节文：“磁州奏：‘据武安知县张景伯申，今月六日，有军贼约二十余人入县，围却县城，有守把兵士三十余人于县门楼上相射，贼人中箭后便急出往城西草市，打劫刘简家财物，乞指挥收捉去讫。’奏闻事宜，令河北都转运司疾速体量诣实。如是上件贼人曾打劫县城里面人户财物，所有本县官员，仰依近降指挥取勘施行。并下提刑司火急指挥，应干系地分都同巡检使臣及捕盗官等，仰立便部领兵甲弓手等会合捉杀，须管败获。所乞权差兵士百十人防护县城，即仰转运司疾速相度差拨讫奏闻者。”右谨具如前。当司勘会，先据磁州状申，今月六日，有军贼二十余人入武安县内打劫，被知县张景伯部领守把兵士于县门楼上相射，贼人中箭，出往城西草市内打劫刘简家财物。粘逐前去，值夜捉贼不获，乞差巡检、县尉会合捉杀，及乞于诸县添差守把兵士，及权差义勇防把。当司寻遍牒都大捉贼徐夔，及地分巡检、县尉等，分头捉杀。及牒磁州，差兵士义勇，量支器甲，防守县城。相次据徐夔及沙河县令申，斫到贼头一个。及胡承泽申，永年县百姓杀头二个。又据磁州申，活捉到军贼张晸一人，斫到徐木大、赵二头二个。其余并是元被贼人驱虏去递铺兵士及百姓等。并各诣逐处首身讫外，即目磁、洺之间，别无贼盗。当司体量得上件贼人元初于武安县打劫，被知县张景伯与兵士三十余人用命射中贼人，致其溃散，因此徐夔等接势收捉斫杀，方得尽静。其武安县吏，难议更行取勘。谨具状奏闻。【乞罢郭承祐知邢州】臣近日伏睹差郭承祐知邢州。臣自蒙朝廷差充转运按察使已来，前后累准密降不下司宣头、札子，令常用心体量辖下官吏。臣细详朝旨，本为河北于天下诸路最为用武之地。曩因北虏通和之后，弛备多年，一旦恐有事宜，百事堕废。朝廷悔鉴前弊，故先慎择官吏，务欲修整颓纲。昨准宣头节文：“一十九州军择人久任外，其余州军长吏，令中书门下、枢密院选差。并下转运司体量大小文武官不堪其任者，不得容庇不才，因循不切纠举，却致临事阙误。”朝廷留意河北，丁宁切至如此。加以近自保州兵乱之后，至今民尚虚惊，军情未帖，相次顺安军、瀛州、安肃军、卫州、通利军等诸处，不住骄兵扇摇结构。当此之际，臣实不意选差郭承祐为河北长吏。承祐顷知澶州，引惹修城兵士几至作闹。去年差来河北将兵，臣在谏院，曾极论列，寻罢知相州。贪秽之状，狼籍多端，又为按察使张昷之奏论，罢为北京部署。今者移陕西，迁延不去，又以邢台委之。当河朔多事，朝廷丁宁留意之时，承祐累任不离河北。不审其人果以何能，当此慎选？承祐庸劣贪秽，奴厮之材。若以曾效仆使之劳，不忍废弃，岂无闲处可畜养之？况邢州北连镇、定，控扼西山，军马所屯，人民繁富，御戎镇俗，尤须择吏。万一乏人选差，止得中常之材，尚胜承祐。伏望朝廷顾惜河朔名藩重地，不使庸劣小人坏之。其郭承祐，伏乞特赐指挥罢去，邢州别选差人。取进止。【再奏郭承祐】臣昨睹朝廷差郭承祐知邢州，已曾具札子奏论，乞别选差人，至今未奉朝旨。臣昨因准中书札子权知成德，自邢州经过，见其城壁严整，居人繁富，不惟为朝廷惜此名藩重地，兼痛惜一城军民将罹其毒。仍采问得邢州之民，自闻朝廷差下郭承祐，其上等人户各诉免行户，及欲逃移他郡。缘承祐久在河北，其赃秽之状人尽知之。窃恐朝廷未知民情不悦如此，谨再具奏闻。取进止。【乞将误降配厢军依旧升为禁军】当司近牒真定府、定州等路部署司，取索昨来保州分配作过兵士人数。寻准部署司公文，分析到一宗分配兵士人数，内二千一百六十五人配诸州军禁军，一百九十八人配诸州军厢军。臣昨因巡历到通利军，勘会本军分配，系保州分配来兵士，共九十人，内八十人配禁军武卫指挥，十人配厢军威边保节指挥。寻体问所配禁军兵士八十人，并是城中作过，杀戮吏民，劫夺财物，污辱良善，靡所不为。其人等并各配禁军指挥，仍升得军分。其十人配厢军者，元在保州城外巡警，闻城中兵乱，遂投定州，别不曾作过。当分配之时，却责以擅离地分，降配诸处充厢军。仍体问其人等为见城中作过兵士却升得军分，亦累曾经知军出头，有状声冤，称无过降作厢军。本军不敢接状，然亦以其人等怨忿，不敢差使功役，只与闲慢处窠坐羁縻。当司看详部署司分配保州兵士之时，升降之间，显是倒置。今来通利军威边等兵士，被作过之人升得军分，事相形比，不得无言。今若先其无事之时便与措置，尚全大体。若万一渐形怨忿，别起事端，至时难为镇静，不免改更，则转更引惹骄兵生事者。右具如前。当司虽子细体问得上件降充威边保节等厢军事节，盖虑引惹，又不敢亲唤本人取问分配因依。今录白部署司元牒，分析到厢军人数，头连在前。欲乞特降指挥下真定府、定州等路部署司，分析元降配诸处兵士元系是何指挥，及坐何等过犯降配。若会问得与当司体问得事理不别，即乞将降配厢军人数，只作因南郊该恩赦，却与升为禁军。所贵于事稍允。伏乞早降指挥。【乞一面除放欠负】臣窃见自来每遇南郊赦敕，除放天下欠负，朝廷虽示恩恤，而有司未尝奉行。是致天下常有积年欠负，累经赦宥，除放不得。使破败逃亡之人传子至孙，摊在亲戚干系人等，追扰陪填，不胜其苦。臣究其弊，盖为先降《天圣编敕》内，欠负官物该恩除放者，须得诸州军及转运司节次保明申奏，送三司并理欠司定夺。经历官司既多，则往复问难，拖延日月。故每一次赦恩除放则未能了当者，盖由关防太密，经历处多，使赦宥之恩拥隔不能及下，而官司胥吏反为骚扰之资。臣伏睹今年赦书节文，内所该欠负官物特与除放者若干项，内若干项并特与除放，内一项即令本属及转运司保明闻奏。切缘虽申奏下三司、理久司，即不免往复问难，拖延日月，使除放赦恩不时及下。臣今欲乞除赦文内一项元指定令保明申奏者依赦施行外，若干项系赦恩特与除放者，并许转运司子细勘会，先行除放讫，一面申三司及理欠司，乞行点检。如敢夹带不合除放之人误行除放者，其转运司官吏，并科违制之罪。况三司、转运司，俱是掌钱谷之司。其转运司尤以聚敛为功，只患刻剥太过，虽不经三司覆验，必不敢滥行除放。如允臣所请，乞特降指挥下诸路，申明赦文内令保明者并须申奏，其余特与除放者，许转运司除放讫，申三司。今具画一如后：一、应乾兴年已前，诸州军帐内，有桩管诸色欠负年深；及累经界分登带，不见年代名件，见无家业抵当；及正身亡没、配流不在，摊在妻男及干系人处理索，自来催纳不行者，不以有无侵欺盗用，并特与除放。此一项，臣今欲乞先行除放讫，申三司。一、今日已前，诸色欠负官物并于干系十保人处摊理，元不显侵欺盗用者；或虽是侵欺盗用，本家并干系十保人内有委实见无抵当者，并仰本属及转运司保明闻奏，当议特与除放。此一项，臣今欲乞依赦文保明申奏。一、应陕西、河东诸般纲运般送衣甲器械等，缘路死损却官驴骡，并磨擦、损折、渍污及去失匹帛，系剥纳亏官钱，元不是侵欺盗用者，并与除放。此一项，臣今欲乞先行除放讫，申三司。一、应天下州府军监县等应干系节级手分，自来有失行遣催纳官物，并误行支遣，委不是启幸侵欺，见行摊纳者，并与除放。此一项，臣今欲乞先行除放讫，申三司。一、应庆历三年终已前，诸道州府军监人户，先因灾伤支借过贷粮草斛斗，除纳外见在欠数目，并特与除放。此一项，臣今欲乞先行除放讫，申三司。一、应庆历三年已前，诸处夏秋因灾伤倚阁税数，并特与除放。此一项，臣今欲乞先行除放讫，申三司。一、应今日已前，幕职州县官在任及未到任亡没者，如曾借过月俸，并特与除放。此一项，臣今欲乞先行除放讫，申三司。一、应诸般启幸隐陷税租，今日已前，已根磨出累年积欠数目，见行理纳者，并特与除放。此一项，臣今欲乞先行除放讫，申三司。一、应羊纲死损亏折斤两，别无欺弊者，并特与除放。此一项，臣今欲乞先行除放讫，申三司。一、应江淮、两浙、荆湖、福建、川峡等州军监，并黄河在京肆排岸稍工、兵士，牵驾纲船般运物色，内有少欠，元无欺弊，见克折请受者，并特与除放。此一项，臣今欲乞先行除放讫，申三司。一、应诸处有水火损败官物，及纲船遭风水抛失不虚，及贼偷盗，勘会分明，别无欺弊者，并特与除放。此一项，臣今欲乞先行除放讫，申三司。【乞真定府分骁武兵士别作指挥】臣勘会昨准河北宣抚使司指挥，真定府骁武、云翼共五指挥各以五百人为一指挥外，共儹并出九百三十七人别为两指挥。本司已依所降枢密院札子，未敢分擘，先具分擘团并人数闻奏，听候朝廷指挥去讫。臣检会昨准宣抚司札子，下河北诸路分并指挥，兼令转运司应副木植、人工，修盖营房。其诸处各为少阙材木，未曾修盖营房，仍未及分并指挥之间，已准枢密院札子，令奏候朝旨。以此诸州兵士指挥，各未曾分擘，营房亦未敢修盖。惟有真定府一处，为有见在木植甚多，于未降到札子已前，寻便依准宣抚司指挥，踏逐到营房地，支拨一色新好材木，修盖到营一座，即今将欲了手。元指定作骁武兵士，各为住营内人多屋少，多是两三家共住一间，经夏暑雨存住不得，为见官中修营分擘指挥，人各欣然，遂其私便，各自用功修盖，全不曾催督，只及月余，已相次了手。窃虑朝廷元降札子指挥内，有七百人已上处方许分擘，今来骁武三指挥各只是六百四五十人已上，以此不令分擘。又虑朝廷不见得本府骁武兵士已共力兴工，盖成好屋，今若却不令分擘，即恐兵士已指望上件营房屋住，顿然失望，于军情不便。伏乞朝廷特赐详察。其诸州军，即须候奏得朝旨，分定指挥，方得兴盖营房。其真定府一处已盖了营屋者，伏乞早降指挥，许令将骁武兵士分擘为一指挥，于新盖成营内居住。所贵下顺军情，别不生事。仍乞检会部署司前奏人数，早赐施行。取进止。【论永宁军捉获作过兵士札子】臣近据永宁军捉获作过兵士，已曾具结集作过因依闻奏讫。盖以河北屯聚兵马虽多，自来未有威名将帅镇抚，而卒士骄狠，相习为常。昨自保州变乱之后，安肃军、卫州、通利军等处，相继结集不已。只如今来赵牧等，本亦别无酷虐情状，只是偶然柬试不当。况自有部署、转运、提点刑狱司等处，自可依公论诉，岂得小不如意，便谋结集？以此见虽是官吏乖方，亦由骄兵好乱。臣伏见有唐骄兵逐帅之祸起自河北，始务姑息，养成大患。况今河北为国家重地，事之利害所系不轻，尤宜远虑周思，防微杜渐。今官吏败事，偶宽责罚，未至失刑。若骄兵过示姑息，一启其端，则他时有不可制之患。昨保州之事，知州、通判并遭杀害，其余官吏各重行责降，至今保兵自为得志，动皆引以为言。而即目统兵之官，亦自始以为戒，军威日削，士气益骄。今永宁之事，亦因兹而驯致也。其赵牧等虽为可罪，若便重行黜责，则河北骄兵结集，窃恐自此渐多，开启其端，养成后患。以此而言，赵牧等可罪之人诚不足惜，所可惜者朝廷事体也。其赵牧等，欲乞候断讫作过兵士，且与移一河北邻近依旧资序差遣，不使骄兵得志，而后患转滋。必欲更行移降，事朝旨定，逾时亦未为晚。【乞放行牛皮胶鳔】臣累据辖下州军状申，为创造添修兵器，乞牛皮、筋、角、胶鳔物。勘会本路见在常是全然阙绝，民间虽有禁法，合逐旋纳官，及点检帐历，亦全无人户纳到数目。亦曾闻奏及申三司，乞自京师支拨。又为京师诸库各称亦是数少，或累申奏，不曾支得，纵或支下，亦数目不多，应副使用不足。其诸州军，又为上下催促造作甚严，每于难得之中，或时支得些小，不暇柬择好弱，兼更使用不足，须至减料那融，只且备数修创，仅能成器，全不堪用。今河北一路兵器万数，虽然不少，而精好堪用之器十无一二。臣究其弊，盖为皮、角、筋、胶难得之故。臣因勘会自来国家明有禁法，民间筋、角须尽纳官，河南胶鳔又不许过河北。既有此禁，便合民间更无兵器。今河北见管义勇十七万有余，人人自有私弓弩，此是官司明知其数者。更有不系义勇之家，例有弓弩不少。其筋、角、胶鳔从何而得，能致弓弩如此之多？以此见国家禁法未便，只是禁得官中绝无，民间不能禁止。臣今有起请擘画事件，伏乞朝廷特赐详度。如允臣所请，乞赐施行，庶得今后更不专仰朝廷辍那支拨，而物料渐有，兵器可精。今具画一如后：一、未兵兴以前旧制，民间自死牛，皮、筋、角并中卖入官，量为三等支价钱。其不及等者退还百姓，及许客旅贩卖，官中置场收买。当时公私却不阙少。自兵兴后来，改法甚严，人户自死牛马，皮、筋、角限半月赴官送纳，许人陈告隐藏者支赏。自有此指挥，后来人户绝更不曾经官送纳，亦无人告首隐藏者。岂可二年之内，举河北牛马全然不倒死？以此足见改法之弊。盖其抛死牛马，已是下民之苦，更不支得价钱，令人户白纳，及更令陪钱于官司使用了纳，又令尽底纳官，绝却民间使用，以此民不为便。缘此等物，各是民间要用之物，陈告又支赏钱不多，所以各相蔽盖，无由发露。今年虽亦许破官钱收买，缘已有上项尽底纳官之条，民若不纳官而中卖，即是违禁之物，以此收买不得。臣今欲乞却依《天圣编敕》及前后旧条，许人户自死牛马，皮、筋、角中责入官，分为三等支钱。不及等者退还本主，及置场收买客旅兴贩者。如有及等皮、角，不中官卖，即许人陈告。如此，所贵却似旧日，公私各获济用。一、臣体量得河北私置弓弩并无河南过者，胶鳔只是河北自有。盖沧州大海，出鱼不异南方，及塘泊之中鱼亦不少，河北人民并能煎鳔，出处只百十文一斤，自来民间公行。官司只是黄河不放过南胶外，本土胶鳔，州县无人点检禁绝，民间取足使用，但官中自禁耳。臣今欲乞沧州及瀛、保等州相度置场收买，必然大段易得。窃虑议者犹恐官既收买，则民间公行，因此北界为不便。况今官虽不买，民间亦不曾禁，北人从来不借南界贩鳔，岂闻无弓使用？以此言之，不足疑也。右谨具如前。所有牛皮、筋、角等，臣只见得本路利害，仍乞更下诸路转运司相度利害。取进止。【再乞放行皮角】臣近为兵兴以来改法，禁绝民间牛皮、筋、角等，令人户尽底直纳入官，因此却致官中阙绝使用。后来虽亦许破官钱收买，缘已有上项尽底纳官禁法，民若不纳入官却于官场中卖，即是违禁之物，致人户不敢赴场中卖。乞却依《天圣编敕》及前后旧条，许人户自死牛马皮、筋、角中卖入官，分为三等支钱。其不及等者，退还本主，及置场收买客旅兴贩者。所贵却似旧日，公私各获济用。曾具利害札子奏闻，至今未奉朝旨。臣近体问得河东路亦为禁止牛皮、筋、角已来，阙绝使用，近已却依旧放行，即今河东大段有牛皮、筋、角等使用，甚为利便。勘会本路合修兵器万数不少，自来累据诸州乞支物料，本司只是牒逐处拘拦使用，及申奏乞自京支拨。检会只自今年正月后，诸州所少牛皮、筋、角等七万一千余事件，累次申省乞支拨，及令逐处拘拦自死者使用。据诸州军所申，即云无可拘拦，乞行支拨。及申奏乞支拨，即准省牒，又却令逐处拘拦。空烦行遣文字繁多，积压下未修军器万数，终是无由了当。况今见行之法，其弊易见。禁民令尽纳，则绝无纳者；置场收买，则民碍法不敢中卖。兼河东近已放行，甚见其利。欲乞朝廷检会臣前奏札子，特赐详酌，明降指挥，许依旧法。令人户将三等牛皮、筋、角入官中卖，支与价钱，及许收买客旅兴贩者。其不中等者，退还本主。所贵公私各获济用，不至时时紊烦朝省，乞行支拨。及不空费文移，令逐处拘拦，虚积压下未修军器，久远深为不便。今取进止。【乞展便籴斛斗限】当司近准三司牒，为便籴斛斗，仰依《编敕》，至三月终住便，更不展限者。当司勘会沿边军储事大，累年斛斗，入便不敷。庆历元年，只便到八十五万；二年，只便到四十五万；三年，只便到一百四万。今年方遇丰熟，正是好行入便之时，价例比去年大段低减。兼每年客人虽有斛斗，不肯便行入中，须待体探年岁丰俭，及伺候官中价例高低，常至三四月间，方始猛来入中。今若只于三月尽顿然中止，即边储大段阙误。况元抛四百余万斛斗，即今全未籴得。莫州元抛二十万，方籴便到一万二千有余；信安三十万，方便到四千有余；霸州一十九万，方便到三千有余。其余大约似此，全未及数。只指望四五月间，趁逐入便。若便及省司元抛数目，只及四百万石，不得一年约支之数。若顿然住却，必见大段误事者。右谨具如前。伏乞朝廷特赐详酌，体认河北军马粮储事大，兼累年便籴不前，趁此年丰价贱之时，且乞依常年便籴，至五六月已来，只便及省司元抛数目即止。兼自有便籴已来，年年展限，客人以习惯其事，皆广为计置，直候依常年四五月方来入中。今若只于三月止住，即不惟全无入中，致阙乏误事，兼恐赚误客人，向后无由入中。伏乞特下三司，许令且依常年体例，候籴及元数，别听朝旨。仍乞速降指挥。<hr>
