<h4>《集部·欧阳修集·卷一一八  河北奉使奏草卷下》<b class="x">作者：欧阳修</b></h4>
◎札状二十首〈附书一首牒二首〉【乞置御河催纲】臣伏见沿边镇、定等十六州军，每年入中斛斗，并支在京一色见钱，自来不止全仰沿边入中，亦于近里州军计置斛斗，从御河漕运输边，所以军储不阙。近年废却御河运船，不曾般运，只借沿边入中。加又京师近岁难得见钱，客旅交钞无价，虽于沿边多添价例，终亦入中不前。近里州军却合相兼计置，然须先修运路，俟漕运路既行，方敢近里储积。今有擘画事件：一、乞复置御河催纲二员。一、乞将见行三说新法地分与沿边见钱籴州军，分为两番，更互入中。所贵漕运通流，边储易备，在京亦省费见钱之半。今具利害画一如后：一、点检本司帐历，系管御河堪好粮船一千八百只，见在只有三百余只，内一千五百只不知所在，自来不曾点检。见差官二员根磨寻觅，至今未见归着。其见在三百余只，每年亦全不曾般运斛斗，只是杂般虚名占使。盖由御河催纲废罢，后来纲运无人提辖，致得纲梢偷减，拌和湿烂，损恶却馈边之粟，因此转运司渐废漕运之利。殊不思若只仰沿边入中，则在京广费见钱。在京钱少，则沿边亦难入中。兼昨本司近据广信军通判蒋贲擘画，求得江南配来船匠打造锁栿船，比旧船减省得物料人工，又可以封锁，不令偷拌，已打成一只，甚见利便，见今广谋打造次。臣今欲乞朝廷却复催纲二员，一员依旧于大名府，一员于乾宁军，渐用新船，兴行漕运之利。一、勘会沿边十六州军元系见钱便籴外，近里大名府等七州军近年已许客人三说入中。然二法不可并行。若两处钞价苦相争，即客人只就近里入中，〈盖沿边全少土居斛斗，皆借近里〉〈客人贩去中官。〉若沿边价高有利，即近里少人肯入，以此二法并行夫便。臣今欲乞将见钱、三说二法，分为两番，一年于沿边见钱入中，则近里权住三说，次年于近里行三说，即沿边权住见钱。若近里入中而权住沿边，斛斗无所往，官中便籴必多。若沿边隔年一入，则京师减费见钱之半，不至滞却客钞，则沿边入中亦必多矣。若明立二法分番，示信于客人，则久远不劳朝廷改法，自可省得见钱，边备亦易计置。然近里沿御河州军用三说，本要输边，则须先修运路，故先乞复催纲二员也。右谨具如前。臣所乞复置催纲及籴便利害，伏乞朝廷特赐裁度。如允臣所请，即更有约束条件，候朝旨别具奏闻。【乞催纳放外税物】臣等近睹赦书节文：“应今年系灾伤处，已经体量见欠税物，未得催理，奏取指挥。”当司勘会本路一十二州军各系水灾人户，已委官体量到合放税数，具帐申奏。其放外税物，并是见在苗亩上合纳税数，若更行减放，则奸幸之人枉有拖陷省税，又元计度军储失备。已具状奏闻，乞将第四等已下人户依赦取奏朝旨外，第三等已上人户放外合纳税物，乞许依例催纳，至今未蒙指挥。当司今再将合纳、合放税数勘会，合放税数已及七十四万余石束贯外，合纳尚有四十余万。若更行减放，即恐无名虚放数多，军储大段失备。况今年河北大丰熟，二三十年未有如此丰岁。其系灾伤地分已尽数检放外，合纳税数若于丰岁更行除放，即恐军储失备。将来岁不常丰，或小遇不熟，及缓急阙乏，不免却烦科敛。臣等今欲乞朝廷检会本司前奏，特降指挥，其第三等已上人户除已放外合纳税数，乞依例催纳外，第四等已下人户放外合纳税数，仍乞与免支移折变，只令纳本色或见钱，则优幸已多。所贵赦恩下及贫民，上户不至侥幸。兼即今输纳是时，如允臣所请，乞速降指挥。今取进止。【乞置弓弩都作院】当司勘会近曾擘画，乞于磁、相州置都作院打造兵器，已蒙朝廷依奏，及差到监官等，见催促磁、相州盖造营房作院，及抽柬工匠打造一色精好器械次。切缘磁、相二州只是铁作院，所有弓弩元未曾别有擘画。当司今相度得西山一带所产弓弩良材甚多，自来系相州盘阳务采斫，应副诸处使用。今欲乞就近于邢州置都作院一所，专打造一色好弓弩，久远甚为利便。盖缘弓弩二物，于兵器之中最难打造，尤要精专，至于煎胶、披筋，各有法度，燥湿寒暑有日时，制造迟速之间，若一事不精，遂不堪用，兼亦不久易损坏。见今诸州军弓弩，造作之时既皆草草，造成不久寻复损坏，又须从头修换，一番修换未了，一番已却损坏。即目诸州并不暇打造新弓弩，只是终年修换，旧者积压，无由了绝。有打造成后，不曾经使，已修三五次者。修换既频，转不堪用，虚费人功物料，久远误事不细。其弊如此，盖由散在诸州打造，工匠及监官皆不齐一，本司亦难为点检故也。若蒙朝廷许置都作院，即选得专一监官，柬择精好工匠，制定工料法式，明立赏罚，可以责成，兼亦易为点检者。右谨具如前。所有磁、相州铁作院，并今来起请弓弩都作院，创置事初，合立规法。欲候朝旨，许置弓弩作院，创置事一就，条列续奏，乞赐指挥遵守施行次。伏乞早降指挥，谨具状奏闻。【乞再定夺减放应役人数】臣勘会辖下州军使州院节级前后行，并通引官、客司、书表司等，并各于元定敕额人数外，有影占上等人户。前转运使张昷之等，遂令诸州军据元额合留人数外，剩占之人并减放归农。虽减得人数不少，其如当时逐州行遣不一，或不问户等高下从下名减放者，或有于下名之中柬上等人户影占之人减放者，或有不问节级前后行只柬上等人户减放者，遂致减放之后，不绝词讼。近累据减放公人等过状，却乞收叙。又缘诸州减放事体不一，若尽据减放之人却行收叙，则显违先降敕条额定之数。若全不收叙，则又有前行节级系名多年者，难尽不收，亦有州军经减放，往往辄已行收叙者。臣等兼检会日近虽有条贯，前行不免里正，然额外人多，终是不便。若额外手分无贿赂乞觅之幸，则不可使其更当两役；若有贿赂乞觅之幸，则不当额外剩置人数。以此而言，只合依敕额为当。窃以事既干众，必欲州县久远遵行，则须乞自朝廷明降指挥，庶为定令。臣等今欲乞特降朝旨申明元定人数，许本司遍取辖下州军见管人数及已减放之人，衮同依入事年月上名下次排连，从上据敕额元定人数存留外，截下额外之人，不问户第高下，一时减放。如此，则年深上名却得收叙，额外尽减，又不违敕条。内有州军元定人数全少，后来户口增盈，及公事委实繁多之处，乞许本司差官定夺，量与添人，具数闻奏，立定为额。庶绝词讼，兼可永久遵行。取进止。【乞不免两地供输人役】近又准中书札子节文：“知保州刘涣奏，欲乞朝廷相度沿边州军应系两地供输人户，比附一州军内人户，量与减免州县色役。奉圣旨，宜令转运司勘会闻奏。”本司方行勘会相度次，续再准三司牒：“伏乞朝廷指挥，内有界河北两地供输衙前、两地人户，全放归农，只令输纳税赋。奉圣旨，依所奏施行。”臣勘会沿边界河以北百姓，虽有两地供输虚名，其税赋已经太宗皇帝朝全放，即今只于北界纳税，唯有差役，则两地共之。今若全放界河北人户差役，即是税赋、差徭全不属中国所管，既不能赋役其民，即久远其地亦非中国之有。此事所系利害不轻。又缘放免界河以北人户归农指挥元不曾降下，本司相度只是朝廷下三司直降下沿边施行。已行之事虽失难追，然昨来所放只是衙前、客司第一等人户差役，所有以次户第等诸般差遣，窃虑人户援例别有词说，及边臣更有奏请，乞不与施行。其刘涣起请，亦乞更不施行。取进止。【再乞不放两地供输人色役】臣勘会本司近准三司牒：“为臣寮起请沿边乞减放两地供输衙前，及系自京支下官物，并令三司差军大将管押前去，及系外州军支拨者，即令支下州军差衙前人管押赴逐处。奉圣旨，依奏施行。”臣看详臣寮所起请上项三节事理，内减放两地供输衙前，及般运官物令支下州军差衙前管押，此二事甚为不便。其两地供输人减役一节，本司累曾具不便利害奏闻，近因程琳有奏，已蒙朝廷行下，却且依旧差役。外有般运官物令支下州军差衙前管押，此一事，盖是元起请臣寮不见得本司逐时支移官物次第，所以不详利害。切缘河北一路沿边州军，每年所用丝、绵、绸、绢、见钱等数目不少，并只出在瀛、沧、德、博四州，每遇边上州军少阙，即本司于此四州支拨，无有虚月。若一一并令此四州衙前尽应副沿边诸州军，即衙前人数有限，官物般运，长无虚月。其四州本处亦各自有重难差遣，要人差使。若如此施行，不待久远，只年岁间，立见四州衙前破荡尽，及逃亡避役，有误缓急，沿边阙绝要用之物，般运不前。况自去年河水决溢，德、博二州人户灾伤贫困，及系灾伤地分，破败场务甚多，正是衙前人等困乏不易之时，尤宜存恤。臣今相度，若令沿边州军各自般运，则每年转数不多，若一切令此四州应副沿边州军，则大为繁并。臣今欲除自京支与沿边纲运不多，乞令自京差军大将外，所有本路支般官物，并令沿边且依久来体例般运。所贵各得均济。今取进止。【乞重定进纳常平仓恩泽】臣等勘会本司近为诸州军有人户进纳常平仓斛斗，检会到元降敕命内定到等第恩泽太优，比省仓进纳军储数目全然数少。窃以募民入粟，鬻以官爵，盖是国家权宜不得已之事。苟遇军须阙乏，不欲科率人民，权许兼并之家进纳，诱以官爵，盖备一时缓急之用。其常平仓，乃余力惠民之所及，岂容兼并之家缘此侥幸恩泽？兼虑豪民见常平仓纳物不多，见得恩泽，一向只就常平仓进纳，更无进纳军储之人，失权宜鬻爵之本意。本司为见有此不便，曾具状申奏，乞增起常平仓进纳物数与省仓进纳一般。所贵杜绝侥幸，兼不妨招诱进纳军储。具状申奏多日，至今未蒙降下指挥。后来累准提刑司牒，诸处渐有人户进纳常平斛斗，盖为恩泽侥幸，所以人户各来进纳。本司为已有申奏起请乞增数目，见听候朝旨，已各牒逐处，且令未得受纳，伺候朝廷降下指挥。今再具画一常平仓并省仓进纳军储数目、酬奖次第，伏乞朝廷比类裁酌，体认本司见止住人户进纳，伺候敕旨次。乞早降敕命指挥。【乞条制催纲司】当司近准朝旨，已差太子中舍贾熊充潮、御河等催纲。伏缘御河运路不修，催纲职事久废，是致催纲兵梢，因缘作过，偷减官物，迟滞行程。所过州军任意截拨舟船，所经地分随处拆拽钉板。因此于一千八百只纲船内，失却一千五百只，至今根究，不是踪由。盖因自来全阙关防，不严条制，而致兹积弊也。今已蒙朝廷却置催纲，所有合行起请事件，今具画一如后。伏乞朝廷特赐裁酌，降下本司及提辖、催纲司等处，遵守施行。所贵革绝自来纲运积弊。一、自来纲船利于杂般，多将未及年限粮船故意损坏，及虚有申报，退作杂般船。既充杂船之后，多是妄称不堪行运，便行毁拆。或于沿河孤迥村落地分，故意损坏靠阁，便于本处拆拽堆垛，枉破兵、梢看守，有至三四年者。兵、梢恣于村坊作过及偷卖钉板，提辖、催纲司元无拘辖，无由点检。欲乞起今年已后，打造到三百料粮船，每二十只为一纲，同用一字为号，并造年月，刻于船梁额上，用官火印记讫，给与纲官、梢工主管。团成一纲后，不得辄更分破。所贵见得年限远近，不敢故意损坏及妄行毁拆。一、粮船每只以三百料为率，逐船所用钉板小大名件既已一般，欲乞令催纲司将三百料船所用钉板名件一一开坐，雕为印板，每差梢工给帖之时，头连一本旋凿钉板大小数目给与，令据数交割主掌。如遇损坏，合行拆拽，即却据元数钉板名件送纳，或有少数，并勒梢工陪填。如遇行运之次，损坏不堪，即仰申报本地分官司检覆，亦据元数拆收，立报催纲司指挥，因便舟船附带，令元主掌梢工于造船场依数交纳，出给收附。仍令造船场纳讫，据数关报催纲司照会施行。所有合退作杂般船者，亦须依刻记造成年月先后资次，拨充杂般，不得隔蓦将新好船拣退。仍每纲据少数，却以新船拨填足数。一、自来提辖司支拨纲船般载官物，至逐处下卸了，其空船便被沿路州军恣意截拨诸般不急使用，因此积弊，散失数多，不能拘辖点检。今欲乞指挥沿河诸州军不得专擅截拨，遇有合般载官物，并申提辖、催纲官。梢工候见提辖、催纲等司文字支拨，方得装载行运。如违，各乞重行勘罪，官员奏罚。一、御河等水并无风波走射险阻，其地里行程，可以制定。自来上下水，空重船亦有程限，但无关防点检之法。今欲乞委转运司，将通利军下至潮河，西尽顺安军，地理远近，所至沿河州军，立为程限，牒与提辖、催纲司。每遇转运司有合般运斛斗，抛拨下数目，装发粮船，即令提辖司具装发去处至下卸州军，除装卸各给十日限外，沿路地里，指定行程，帖与纲官、梢工等，及一面牒催纲司依程催促。仍令提辖司预先将簿照会行程约度，合到下卸地头月日，续便支拨，或令回载官物，或令转载向下行运，亦便牒与催纲司依程催促。如是下卸后并无官物般载，即仰乾宁、大名两处就近赴催纲司岸下系泊，祗候差拨。所贵纲运无由散失，住滞作弊。一、所有帐籍文簿，今欲乞令提辖、催纲等司各置簿三道。一置纲船都历一道，抄上都大舟船数目、逐纲依字号只数、造成年月、主捉梢工姓名开坐。如有退拨充杂般，及损坏拆拽，及新收充填数目，亦一一开坐转计。每半年一度造帐，供申转运司。一置装发勾朱簿一扇，具逐纲只数、纲官姓名、装卸官物数目月日，依程限抄上催促。候下卸了，勾凿了毕，逐旋关报照会。一置修拆簿一扇，每遇合修舟船，即上簿拘管，取索造船务修补日限，上簿催促，候修了勾凿。如合毁拆变转，即先具合拆数目上簿，候拆了，赴造船场纳毕，取到收附，于催纲司呈验，开落勾销。仍于都历上照会开落，每遇转运使巡历，并须子细点检。右谨具如前。当司起请催纲司条件，只是规矩大纲，更有合行事件，乞令催纲司续次申举。其催促行程，点检官物，拘辖新旧舟船，及拆修除破等事，并委催纲司专切管勾。所有支拨舟船，应副般运，即申提辖司总领。仍令本路转运司逐时点检，如有违慢，并乞严行断决，其情理重者，仍乞奏取敕裁。所贵上下遵行，久远漕运通流，不至误事。【乞免差人往岢岚军筑城】臣近准朝旨，令于河北差兵士二千人往岢岚军修城。本司寻曾奏乞于闲慢路分抽差。今奉枢密院札子：“奉圣旨，如委实人数不足，即仰抽差一千人者。”虽蒙朝廷许减一千人，伏缘本路除祁、瀛、定、雄、霸等州见阙修城兵士外，近又节次据沧、博州状申，为河水泛涨，向着紧急，乞差人夫兵士应副功役。本司为辖下例各阙人，已牒沧州，如河水大段泛涨，令应急量差人夫功役，博州即见于诸州军铲刷，例各无可抽差，方欲奏闻，乞朝廷于邻路抽差应副次。今准朝旨，令依前降指挥，于近便州军应急抽那。臣非不知河东、河北俱系边防路分，若本路实有兵数不少，臣亦岂敢自私一路，妄有占留？只缘本路实为阙人处多，今若朝廷须令差拨，即将辖下见役处罢役那往岢岚，纵河北事有阙误，缘臣已有奏请，朝廷必未深罪。其如于事有阙，在臣之职，不敢不言。况今年黄河水势不类常年，即今五月，已泛涨如此，将来夏末秋初，必大段涨溢。本司方别具奏，乞于京东、西路差人次。兼本路役兵多，惟河上及修城、西山采木等处各有人数。河上既不可抽那，若抽河北修城兵士与河东修城，又两地事体不异。而西山采木，盖为即今诸处分擘七百已上人禁军别立指挥，各要营房，及敌棚楼子防城器用，并是紧切不可阙用之物。若不于逐处功役内抽人，即辖下例各别无闲占之人可差。伏乞朝廷更赐体恤，且乞令河东路一面应副岢岚功役。谨具再奏闻。【再奏】臣近准朝旨，令本路差兵士一千人往岢岚军修城。臣已再具札子，奏乞占留。其本路黄河及修城、采木紧切功役浩大，及阙人次第，已具前奏札子。臣伏详朝廷指挥，令于近便州军应副铲刷。勘会本路与河东近便，惟有成德军最近。其路出土门，经天威军、平定军至并州，又出天门关，经宪州、飞鸢军入洪谷，方至岢岚，约一千五百余里。据明镐元奏称，向去二十二个月方了。今纵河北差一千人往彼，远涉一千五百里山险到彼，卒未了当，将来冬月，岢岚苦寒，役兵各须归营歇泊，令一千人往来三千里苦寒山路，必致大段逃亡作贼。况北虏纵有事宜，必先河北，河北重地，莫如定州。今定州所修城池，将元计工料及见役人数，亦须五六年方了。今若更抽减人往河东，即河北完缉御备，全然弛废。况除定州外，瀛、雄、祁、霸等州修城处，亦须向秋，兼用强壮，一二年内，期可了当。本司非不能张皇事体烦黩朝廷乞人，盖以北虏即今别无事宜，一二年间，幸可渐次了当。今岢岚修城功限比定州全小，路分事宜紧慢又与河北不同，亦未销得远涉三千里于紧切处抽人。所有德、博黄河，今年水势甚大于去年，今春朝廷差到河上兵士，全少如去岁。若旦夕逐州更有申报，须至烦朝廷乞人外，所有诸处修城功役虽见阙人，本司亦当斟量事体紧慢，只于本路渐次修葺。惟乞朝廷体恤，更不抽拨往别路，庶免本路阙误。其抽差一千人札子，臣亦未敢施行。取进止。【乞选差文臣知定州】臣等伏见知定州李昭亮已抽赴阙，见阙知州。定州控扼西山险要，于河北三路最为重地，军民政事、边鄙机宜，须借通才方能办集。况即今北界见于界首兴建寨栅，及于银坊口侵占疆封。处置之间，或须应变，镇抚之术，尤要得人。况河北比于陕西四路，事体甚重，今秦、渭、延、庆并用文臣。伏乞朝廷特于文臣两制已上，选差一员知定州，或便兼部署，或别差武臣充部署。所贵委任得人，边事有备。取进止。【乞与闻边事】臣昨蒙朝廷选擢差充河北都转运使之日，授到付身不下司札子，云：“河北宜选有文武才识转运使二员，密授经略之任，使其熟图利害，阴为预备。”以臣非才，诚不当文武才识之目。其如朝廷责任之意，然而必欲密为经略，熟图利害，则须外详边鄙之事，内不为朝廷所疑。竭虑尽心，犹恐不副委寄。检会去年定州军城寨，为北虏于石臼子口侵入内界，卓立铺屋，本寨为地分不属沿边安抚司，遂依例申报转运司。无何，安抚司并不勘会不系地分，便发怒妄奏军城官吏不合申转运司，乞行取勘。又蒙朝廷更不照会，便下转运司诘问军城官吏。赖本寨引执元降敕条分明，臣与本寨主等偶免罪谴。其不属安抚地分，合申转运司者尚如此，其他沿边系安抚司地分，固不得与闻矣。昨来北虏于安肃军北欲移界标南侵，边臣既承例不以事报转运司。臣心不能安，因以手书问知军侍其浚，浚亦不敢答。又昨臣寮有起请复支保州沿边巡检兵士口食者，是臣本路本司职事。窃闻本为小人上言，不识事体，乞不下转运司，朝廷因此只下程琳一面相度，臣竟不得与闻。臣既亲蒙密授经略之任，使其图利害，为预备，而外则边防之事了不闻知，内则不足为朝廷取信，而本司职事亦不得与议。平日无事之时，尸禄而居，尚当忧愧。况闻近日边鄙频有事端，飞狐界上兴立城栅，渐贮甲兵。又于银坊、冶谷以来垒石为城，包侵南界，大役人夫，卓立堡寨。窃虑向去沿边别有事宜，臣既授上件札子内委任之意，凡事不可不知。兼臣体问得旧日边上州军事宜并申转运司，只自通和后渐废。臣今欲乞应系沿边事宜自来申报安抚、部署司者，亦乞令逐州军申报转运司。所贵稍得与闻边事，至于储蓄粮草，修城池器械，亦量酌事体紧慢，不至乖方。其间愚虑或有所长，更冀裨助万一而少副委任之意。如允臣所请，乞明降指挥。取进止。【再奏与闻边事〈庆历五年五月〉】臣近曾奏为先授朝廷密旨，令熟图河北利害，阴为预备。然边防事意，元不与闻，乞今后沿边事宜并令申报转运司，至今未奉朝旨者。臣伏以转运使虽合专掌钱谷，不与兵戎，然河北事体不同他路，故授之密旨，常使经营。况今沿边知州、武臣，不过诸司使、副已下，其通判，即是常参、初入京朝官等。臣被朝廷责任，比沿边知州、通判，故不为轻。下至机宜司手分，亦是转运司所差，并得尽闻机宜事，臣之本司独不得与。且臣愚虑，非欲侵边臣之权，揽事多管，以招罪累。盖臣所职粮草钱帛蓄积之备，其赋敛缓急，须量边事紧慢，以至按察沿边将吏能否，亦要知其处事如何。伏望朝廷细详元降不下司札子内事意，及比类沿边通判、初入京朝官等，许本司今后与闻边事。所有沿边申到事宜，即不得直便行遣文字，苟有所见，须令密具奏陈，不得下司漏泄。如此，则本司得知边事缓急，凡于计置准备，不至紧慢乖方，而又愚见苟有所思，亦得少裨万一。取进止。【乞令边臣辨明地界】臣伏见近日北虏于四望口起立寨栅，至于银坊、冶谷以来侵过南界，垒石为城寨等事。窃以北虏创立寨栅，已违誓书。然犹在彼界内，可以佯为不知，不须紧问。兼万一中国却合有兴修去处，可以引彼为词，以塞问难。虽然如此，亦当早为预备，便合于界首分明界防，彼亦必更南侵，事既造形，理须杜渐。其如朝廷选任非人，从来以定州一路付与李昭亮。其人昏懦而不晓事机，虽有勾当事人，并不能先诇探得起寨事端。及已立了寨栅，又不能预防侵界之患，直至囚捉了巡边指挥使汤则，侵了银坊以南边地，大兴人夫，垒立城寨，至今终亦不能辨理疆界，拒绝侵凌。窃以北虏号为犬戎，自古畏强欺弱。今若便示以怯，不争于初，则必更引其贪心，别有侵扰，养成事体渐大。而不与之争，则为患不细；争之，则必起事端。惟在即今速为处置。据今事体，不烦朝廷，只委边臣，自可了当。然汤则被囚之后，亦不闻别有擘画。至今侵界立寨等事，但闻婉顺止约，彼既不听，亦别无谋。臣近体问得往年雄州西北，亦曾为北戎侵界，立数处铺屋。当时边臣葛怀敏，力以公牒，往来争辨，拆却铺屋，北人竟不敢争。况今来所侵南界百姓见耕种田中，地界分明，易为理会。今来已蒙朝廷差王德基知定州，其人久在雄州，颇谙边事。伏乞早降朝旨下边臣，速令止绝，辨理地界，早见分明。兼军城西北山路险绝，银坊等口皆可出兵，我于此口扼其险要，是中国必争之地。彼于今日侵得此一二十里，则险固在彼矣，他日行兵，是彼可以来，我不可往之势。以此言之，尤不比河东阳武、天池等处侵地，便因循不争。伏乞朝廷早赐指挥王德基，如婉顺止约不得，即须力与论辨。仍乞令检会雄州安抚司等处往年曾拆却铺屋行遣，令依此相度施行。所贵边防不生他患。取进止。【乞差武卫人员】臣昨权成德军日，为屯驻淄州武卫第六十六指挥兵士高林等乞替，曾有札子奏闻。寻蒙朝旨，以京东一路所管武卫不少，例各差在别路屯驻，奉圣旨，札与臣详此照会者。臣寻作本府行遣，备录圣旨，告示本营知委讫。臣今勘会上件武卫兵士共六百三十一人，并无正辖官员，只有权管副都头四人，并是往年曾在信安军作过之人。及本营虽有正军头、十将等八人，亦并是曾在信安军作过之人。部辖此六百人思归之卒，久远深不为便。伏乞朝廷检会，早赐自京选差有心力、能部辖正副指挥使，及逐都正都头。所贵可以部辖久远，别不生事。臣亦密体问得权管人员姓名因依，今具如后：一人，军头刘绪。三人，右十将孙荣、田荣、蔡斌。已上四人，元系本州武卫第九指挥内军头及右十将。昨于庆历三年十一月内准州帖，准步军司牒，权充第六十六指挥副都头勾当，并未曾正授。宣其人等，各系曾在信安军作过之人。一人，军头韩筠。七人，左右十将：四人左，徐吉、贺进、谷兴、段千；三人右，王清、丁用、楚兴。已上八人，亦元系本州武卫第九指挥将、虞候、承局。昨于庆历三年正月内授州帖差到，于庆历四年四月授步军司帖，正充六十六指挥勾当。亦系曾在信安军作过人数。右具如前。所有上件武卫兵士高林等，当京东武卫刺面排定军分之时，独此一指挥累次纠合陈词。今来准密院札子告示后，虽不敢别有词说，然此一军兵士已是累日扇摇，人数既多，又无正管人员，只令曾作过人权管，深为不便。伏乞朝廷特赐允臣所奏，早与差补有心力正、副指挥使及军头等部辖。【乞住买羊】勘会河北自前不曾配买羊畜，自西事已来，分配于河北收买。窃见京师羊畜有备，准三司指挥，截住榷场上供羊纲，于西路州军牧放一万六千余口，至冬深死却五千余口。所有今年人户配买羊已上京送纳讫，却儹下榷场羊纲在邢、洺等州牧养，窃虑冬深，枉有死损。臣等相度剩数羊纲见在河北州军牧养，只以尽数上京，自可供用得足。乞今后河北特住配买羊数，委得公私俱利。仍乞今后京师羊少，却于陕西依旧配买。取进止。【乞条制都作院】当司检会，近蒙朝廷依奏，差到磁、相二州都铁作院监当使臣二员，各已赴任讫。所有作院、工匠营房盖造，亦已了毕。当可见拣选辖下州军内打造得兵器精好处取样，及于本路军器库内拣选往时经使旧兵器内试验精利者取为样。及申三司于南北作坊检会工课料例，及于辖下抽拣工匠，令都作院依样打造次。伏缘本路铁、炭，出自磁、相二州。自来诸州军不以远近，并于磁、相般请生铁，差占衙前，枉费脚乘，般于不出炭州军，广破官钱，买炭变炼。及散在逐州军打造，监官多不得人，加又当司巡历地分阔远，每年内不过各到得一次，往往有不及到处，难为点检。不惟虚破人工物料不少，兼更造成不精器械，久远有误使用。今来已蒙朝旨许置都作院，若制置得久远不废，本路兵器必皆精好，其利甚博。伏缘创置事初，合有诸般规式，今具画一如后，伏乞朝廷特赐敕命指挥。所贵久远官吏遵守施行。一、都作院所造兵器，其闲杂不急名件，欲乞并不得打造。只令打造一色切要使用之物，箭头、甲叶、枪、剑、手刀等，候打造成，于本州军内送纳。仍令别作一项封桩，专准备缓急支与合要州军，除许转运司支拨，本州不得专擅使用。所有其余闲杂之物及修补旧器械，并令诸州军量留工匠自造。一、本路转运、提刑共四员，欲乞每次季轮一员专至都作院点检，将前季工课文字磨算。造到兵器，候见数，即依数点检试验。内手刀及剑，每一百口内抽拣三二十口，用甲叶或堕钱斫试纲刃。箭头亦于每一百个内拣三二十个，安入箭干，用铁甲、硬弓弩试射。枪亦试验钢刃。如是枪刀剑刃软、卷、缺，及箭头尖卷、镡折，甲叶长阔厚薄不依斤重者，并勒专工匠等陪填打造，及等第区分。一、都作院逐作工课，欲乞依本州作院起置工课文历，监官与本州知州、通判、都监依例签押及旬呈。如是一任内造到兵器，经转运、提刑点检，并无拣退，各得精好，即乞据造成万数，批上历子，理为劳绩。内本监官将见监一任，理合入差遣得替，优与先次点差。如任内更有知州、提刑、转运三人保举，即乞与转官酬奖。如逐季点检拣退三分已上，并画时取勘，奏乞重行朝典。如知州、通判、都监，候一年终，如拣退三分已上，亦乞等第责罚。如拣退二分，本监官乞许本司量罪勘罚。如拣退不及分数，即工匠干系人等，许点检官员酌量勘断。一、河北一路诸州军作院，欲乞且令依旧，内合行造作及合减罢者，乞许当司相度施行。候年岁间，都作院打造兵器各及万数，可以应副诸处使用，即将诸州军作院工作及旧有监官处，渐次减省。右谨具如前。所有上件画一事理，更乞朝廷特赐详酌。如得允当，乞降敕命指挥下本司及磁、相州都作院及提点刑狱司等处，遵守施行。【奏北界争地界】准密院札子节文：“北界于银坊城创修寨垒，侵占南界。奉圣旨，令程琳、河北都转运司、提点刑狱司擘画，如何理占拆去者。”右谨具如前。当司勘会，昨据定州军城寨申：“银坊城南冶谷口，有北界兵马创起寨子。当司寻具闻奏，乞下沿边安抚司施行。自后虽知安抚司曾与北界公文往来，至今未曾拆去寨子。又缘自来安抚司边机文字不曾关报当司，不见得安抚司逐度说何事意，如何占理，及不知北界却以何词为答。今来已立寨子，贮畜器甲，及防戍之人不少，事势已成，窃恐难为追理。盖是边臣从初失于违慢，当其建寨未成之时，不早争占，及建寨虽成未贮甲兵之际，又不能拆去。今已纵成其计，却欲理会，必须费力。兼当司全不知北界与沿边往复意度，见行体问，候见次第，或有管见，别具奏闻次。谨具状奏。【论契丹侵地界状〈庆历五年五月〉】右臣伏见北虏近于界首添建城寨，及拘囚定州巡兵汤则，侵过银坊、冶谷地界等事。窃闻朝廷至今未有分明严切指挥，令边臣以理争辨。窃料朝廷之意，必谓争之恐有引惹之虞，此乃虑之过而计之失也。夫虏性贪狠，号为犬戎，欺弱畏强，难示以怯。今杜之于早而力为拒绝，犹恐不能；若纵之不争而诱其来侵，乃是引惹。况西山道路，有三十余处皆可行兵，其险要所扼，在于军城、银坊等路，为彼夺据而不争，则北寨、王柳等口，渐更来侵，岂能争矣？是则西山险要，尽为彼夺。一日使虏以大兵渡易水，由威虏之西平陆而来，以奇兵自飞狐出西山诸口而下，则我腹背受敌之患，不知何以御之？此盖兵法必争之地也。且与人为邻敌，而自弃险要，任彼夺据而不争，虽使我弱彼强，尚须勉强。何况势钧力敌，又违誓约，而彼曲我直乎？臣谓朝廷所以然者，盖由未察虏中强弱之形，而不得其情伪之实也。臣又见朝廷常有惧虏之色，而无忧虏之心。夫忧之与惧，名近而意殊。忧者，深思极虑而不敢暂忘；惧者，临事惶惑而莫知所措。今边防之事，措置多失其机者，惧虏之意过深也。若能察其强弱之形，得其情伪之实，则今日之事诚不足惧，而将来之患深有可忧。奈何不忧其深可忧，而反惧其不足惧！且戎虏虽以战射为国，而耶律氏自幼承其父祖与中国通和之后，未尝躬战阵，遭勍敌，谋臣旧将，又皆老死，今其臣下如贯宁者，无三两人。宁才不及中人，已是彼之杰者，所以君臣计事，动多不臧。当初对梁适遣使河西，使与中国通好，及议和垂就，不能小忍以邀中国厚利，乃与元昊争夹山小族，遂至交兵，而累战累败，亡人失马，国内疮痍，诛敛山前，汉人怨怒。往时虏杀汉人者罚，汉人杀虏者死，近闻反此二法，欲悦汉人，汉人未能收其心，而虏人亦已怒矣。又闻今春女真、渤海之类，所在离叛攻劫，近才稍定。方且招辑败亡，修完器甲，内恐国中之复叛，外有西夏之为虞，心自怀疑，忧我乘虚而北袭。故于界上勉强虚张，囚我巡兵，侵我地界。盖其实弱而示强者，用兵之诡计。故臣谓苟能察其强弱，知其情伪，则无不争之理，何必惧其不足惧哉！自国家困于西鄙用兵，常虑北戎合谋，乘隙而动。及见二虏相失而交攻，议者皆云中国之福。夫幸其相攻为我之福，则不幸使其解仇而复合，岂不为我祸乎？臣谓北虏昨所以败于元昊者，亦其久不用兵，骤战而逢勍敌耳。闻其自败衄以来，君臣恐惧，日夜谋议，通招丁口，柬募甲兵，处处开教阅之场，家家括粮马之数。以其天姿骁劲之俗，加以日夜训练之勤，则其强难敌矣。今虏国虽未有人，然大抵为国者久无事则人难见，因用兵则将自出。使其交战既频，而谋臣猛将争能并出，则是夹山一败，警其四十年因循之弊，变骄心而为愤志，化惰卒而为劲兵，因屡战而得骁将。此乃北虏之福，非中国之福也。此臣所谓将来之患者也。然二虏势非久相攻者也，一二年间不能相并，则必复合。使北虏驱新励之强兵，无西人之后害，而南向以窥河北，则又将来之患大者也。臣虽不知朝廷顾河北为如何，但于本路之事，今年较去年，则亦可见。去年以前，河北官吏无大小，皆得举材而择能，急于用人如不及者，惟恐一事之失计故也。自今春已来，差除渐循旧弊，凡干敏之吏熟于北方事者，举留奏乞，百不一从。不惟使材臣能吏不劝而殆，亦足见朝廷不忧河北之事办否也。至如废缘边久任之制而徙刘贻孙，以王世文当冀州，李中吉当广信，王中庸当保州，刘忠顺当邢州，如此数人，于闲慢州军尚忧败政，况于边要之任乎？臣愚以朝廷不以北事为忧，则又怯惧如此；既日惧矣，则于用人之际双若忽而不忧，此臣之所未谕也。臣闻虏人侵我冶谷，虽立寨屋三十余间，然尚迟延，未敢便贮兵甲，更伺我意紧慢。若不及早毁拆而少缓纵之，使其以兵守之，则尤难争矣，此旦夕之间不可失也。至于汤则，亦闻囚而未敢杀，此亦不可不争。臣愿陛下但以将来之患为忧，不忘此事，用人之际，革去旧例而惟材是择，勿听小人之缪谋，勿于忠良而疑贰，使得上下毕力，庶几渐成御备。至于目今小事，未销过自怯惧。夫事之利害，激切而言，则议者以为太过；言不激切，则听者或未动心。此自古以为难也。况未形之事，虽曰必然，而敢冀尽信乎？伏望陛下留意听纳，不以人废言，则庶竭愚瞽，少裨万一。谨具状奏闻。谨奏。【自劾乞罢转运使】右臣检会转运司近为相度顺安军塘泊水口子，与杨怀敏等所奏颇有异同，议方未决。近准枢密院札子节文：“臣寮奏乞今后近塘泊州军人户地内芦苇等，并不得采取。及自顺安军以西渐近西山，水难潴聚，今即不往开治。及乞今后摽占却人户田土，即将官地给还人户，或估计价钱，给付等第。奉圣旨依奏，仍令本路提刑田京专切管勾者。”臣伏见国朝之制，河北转运使皆领都大制置屯田使之名。兼臣赴职之初，被朝旨密授经略之任。以此见朝廷差选之际，其任非轻，于臣职分之间，所责尤重。至于塘泊边防利害之事，皆其职也，职堕其守，咎将安归？岂有亲蒙密授轻略之旨，身领都大制置之名，而烦朝廷别委他官专切管勾？则臣之不才，不能任事，不待弹劾，可以自知。况臣将及期年，绝无绩效，考其常课，已合黜幽，又以不才，失其本职。且都大制置岂是假人之虚名，苟非其人，自当易去。岂可容不才之人尸位，移本职于他司，使臣偷安，实难自处。伏望圣慈据臣不才失职之状，降授一小郡差遣，庶以警劝在位之人。臣无任祈天望圣激切屏营之至。谨具状自劾奏闻，伏候敕旨。【论河北财产上时相书】某顿首启：仲春渐暄，伏惟相公尊体动止万福。某不佞，少以文章言语自任。而顷备谏诤之臣，得与朝廷论议。当中外多事，天子急于听纳之时，不以为愚，而屡加奖擢。及得宠太过，受恩太深，则自视区区素所任者，不足以报万一。故方欲勉强不能，以图自效。而蒙相公不以为不才，而择天下诸路中最重之地以授之，而责其所为。当此之时，自宜如何可以塞责？及临职以来，迨将半岁，龌龊自守，未知所措。非敢怠也，诚有说也。至于山川险易、城寨屯防、边陲守备等事，是皆河朔之大者，朝廷已委枢密富公经画之矣。而本司之事，自不为少，凡自河以北州军县寨一百八十有七城，主、客之民七十万五千有七百户，官吏在职者一千二百余员，厢禁军马、义勇民兵四十七万七千人骑，岁支粮草钱帛二千四百四十五万，而非常之用不与焉。其间事目之节，利害之源，非详求而审察之，不能得其要。前张昷之等急于举职，公家之利知无不为，其兴利除害便于事者极多，而时有失于不审、更改过繁而涉于苛碎者。故自继职以来，遵其所长，戒其所短，凡事关利害者，慎之重之，未敢轻议。今半岁矣，官吏之能否，公私之弊病，粗已得其十七八。而又取其事涉苛碎纷繁而下切患之，有司自可改复不烦朝廷处分者，先以次第行之，乃暇及于其他。然其事系利害，有司不敢自决，必当上闻者，其类甚多。而久之未敢干朝听者，不惟自疑于不审，诚虑朝廷鉴昷之等前失，不能尽信其说而必从之。今慎之久矣，得之详矣，苟有所请，实有望于见信而从之也。凡河北大事，富公经营之外，其要不过五六。其不可为者一，其可为者四五耳。虽皆有司之事，然朝廷主张之，则能行；不主张之，则亦不能为也。自古邦国财产之利，必出山泽。古《传》曰：“山海，天地之藏也。”自两汉以来，摘山煮海之利，必归公上。而今天下诸路山泽，悉已榷之，无遗利矣。独河北一方，兵民所聚，最为重地。而东负大海，西有高山，此财利之产，天地之藏，而主计之吏，皆不得取焉。祖宗时，哀闵河北之民岁为夷狄所困，尽以海盐之利乞与疲民，此国家恩德在人，已深而不可夺者也。西山之长数百里，其产金、银、铜、铁、丹砂之类无所不有，至宝久伏于下，而光气苗磺往往溢发而出地，官禁之不许取，故舍此惟有平地耳。河北之地，四方不及千里，而缘边广信、安肃、顺安、雄、霸之间尽为塘水，民不得耕者十八九。澶、卫、德、博、滨、沧、通利、大名之界东与南，岁岁河灾，民不得耕者十五六，今年大丰，秋税尚放一百万石。沧、瀛、深、冀、邢、洺、大名之界西与北，咸卤大小盐池，民不得耕者十三四。又有泊淀不毛，监马棚牧，与夫贫乏之逃而荒弃者，不可胜数。大山大海之利既不可取，而平地堪出财赋者又有限而不取，其取者，不过酒税之入耳。其入有数，而用度无常也。故虽研、桑之心计，舍山泽与平地，不能为之。此所谓不可为者一也。及其用有不足，不过上干朝廷，乞银、绢而配疲民，号为变转尔。此近年之弊也。然若能择官吏以办职事，裁侥幸以减浮费，谨良材精器械以助武备，因贵贱通漕运而移有无，如此之类苟能为之，尚可使边防粗足而京师省费，用此冀裨万一。而皆有弊病，理须更改事目，委曲非书可殚，敢具其大纲，列于别纸。伏望特加省览，察其利害，或其所说不至大乖戾，望少信而从之，俾毕其所为。若夫尽其所为而卒无成焉，则不待朝廷之责，而自当劾去。若其有以裨万一，则何幸如之。伏惟聪明，少赐裁择。不宣。某顿首再拜。【访问逐州利害牒】当司勘会辖下州、军、县、镇地里阔远，户口、财赋、兵甲甚多，逐处官吏所见公私利病，窃虑当司巡历未到之间，无由一一询访，须议专行公文者。牒具如前。事须牒某州，候到，仰遍牒在州及外县、镇官员。内有见得本路及本职务不便事件及民间弊病，可以兴利除害者，并密具文字子细条列，直赴当司投下，以凭看详可否。【五保牒】当司检会辖下诸州军近年不住申报盗贼群火极多。盖缘盗贼必先须乡村各有宿食窝藏之处，及所得赃物常有转卖寄附之家，然后方能作贼。所以自来每有群盗惊劫，及至官司捕捉，又却分散不见踪迹，卒难寻觅。盖为乡村不相觉察，致得奸盗之人到处便可容隐。兼检会《准户令》：“诸户皆以邻聚相保，以相检察，勿造非违。如有远客来过止宿，及保内之人有所行诣，并语同保知。”虽然有此令文，州县多不举行。昨因巡历到通利军，问得旧来常有盗贼逃军为患，近岁黎阳、卫县各将乡村之人五家结为一保，自结保后来，绝无逃军贼盗，公私简静，其利甚博。须议专有施行。右具如前。当司相度邻聚相保之法，是国家见行敕令，于公私甚利。然今既举行，若县令非才，不能制驭公人胥吏，则勾追搔扰，未见其利，先为民害。以此当司未欲一概遍行指挥，今且于辖下诸县柬选知县、县令公明材干可以差委者，先次施行。数内某官见知某县事，须实封专牒某官，候到，请详前项事理施行。当司所录去合保次第，只是大纲，若更有合从彼处民便，别加增损事件，亦请一面增损施行。仍请先具如何施行次第，公文供报，无至张皇卤莽者。<hr>
