<h4>《集部·欧阳修集·卷五十八  居士外集卷八》<b class="x">作者：欧阳修</b></h4>
◎古赋四首【红鹦鹉赋〈并序明道元年〉】圣俞作《红鹦鹉赋》，以谓禽鸟之性，宜适于山林，今兹鹦徒事言语文章以招累，见囚樊中，曾乌鸢鸡雏之不若也。谢公学士复多鹦之才，故能去昆夷之贱，有金闺玉堂之安，饮泉啄实，自足为乐，作赋以反之。夫适物理，穷天真，则圣俞之说胜。负才贤以取贵于世，而能自将，所适皆安，不知笼槛之于山林，则谢公之说胜。某始得二赋，读之释然，知世之贤愚出处名有理也。然犹疑夫兹禽之腹中或有未尽者，因拾二赋之余弃也，以代鹦毕其说。后皇之载兮，殊方异类。肖翘蠢息兮，厥生咸逐。熔埏赋予兮，有物司之。泊然后化兮，默运其机。陶形播气兮，小大取足。纷不可状兮，千名万族。异物珍怪兮，托产遐陬。来海裔兮贵中州。邈丹山于荒极，越凤皇之所宅，禀南方之正气，孕赤精于火德。盖以气而召类兮，故感生而同域。播为我形，特殊其质，不绿以文，而丹其色。物既贱多而贵少兮，世亦安常而骇异。岂负美以有求兮，适遭时之我贵。客方黜我以文采，吊我于笼樊，谓夫飞鸣而饮啄，不若鸡鹜与乌鸢。噫！不知物有贵贱，殊乎所得。天初造我，甚难而啬，千毛亿羽，曾无其一。忽然成形，可异而珍，慧言美质，俾贵于人。笼轩宝玩，翔集安驯。彼众禽之扰扰兮，盖迹殊而趣乖。既心昏而质陋兮，乃自秽而安卑。乐以钟鼓，宜其眩悲。盖贵我之异禀，何概我于群飞？若夫生以才夭，养以性违。客之所悼，我亦悼之。我视乎世，犹有甚兮：郊犠牢豕，龟文象齿，蚌蛤之胎，犛牛之尾，既残厥形，又夺其生。是犹天为，非以自营。人又不然，谓为最灵，淳和质静，本湛而宁。不守尔初，自为巧智，凿窍泄和，漓淳杂伪。衣羔染夏，强华其体；鞭扑走趋，自相械系。天不汝文而自文之，天不汝劳而自劳之。役聪与明，反为物使，用精既多，速老招累。侵生盭性，岂毛之罪？又闻古初，人禽杂处。机萌乃心，物则遁去。深兮则网，高兮则弋。为之职谁，而反予是责！【述梦赋〈明道二年〉】夫君去我而何之乎？时节逝兮如波。昔共处兮堂上，忽独弃兮山阿。呜呼！人羡久生，生不可久，死其奈何。死不可复，惟可以哭。病予喉使不得哭兮，况欲施乎其他。愤既不得与声而俱发兮，独饮恨而悲歌。歌不成兮断绝，泪疾下兮滂沱。行求兮不可过，坐思兮不知处。可见惟梦兮，奈寐少而寤多。或十寐而一见兮，又若有而若无，乍若去而若来，忽若亲而若疏。杳兮倏兮，犹胜于不见兮，愿此梦之须臾。尺蠖怜予兮为之不动，飞蝇闵予兮为之无声，冀驻君兮可久，怳予梦之先惊。梦一断兮魂立断，空堂耿耿兮华灯。世之言曰：死者澌也。今之来兮，是也非也？又曰：觉之所得者为实，梦之所得者为想。苟一慰乎予心，又何较乎真妄。绿发兮思君而白，丰肌兮以君而瘠。君之意兮不可忘，何憔悴而云惜。愿日之疾兮，愿月之迟，夜长于昼兮，无有四时。惟音容之远矣，于恍惚以求之。【荷花赋】步兰塘以清暑兮，飒苹风以中人。撷杜若之春荣兮，搴芙蓉于水滨。嘉丹葩之耀质，出渌水而含新。荫曲池之清泚，漾波纹之奫沦。披红衣而耀彩，寄清流以讬根，挺无华之浅艳，靡竞丽乎先春。抱生意以自得兮，及薰时之嘉辰。若夫夏畹兰衰，梦池草密。惨群芳之已销，独斯莲之迥出。可以嗅清香以析酲，可以玩芳华而自逸。况其晚浦烟霞，水亭风日。投文竿而饵垂，泳萍茎而波溢。丝萦藕以全折，杯卷荷而半侧。坠紫菂以欹烟，敛红芳而向夕。可怜影兮相顾，列金葩而返植。清风遏以似起，碧露合而乍失。或两两以相扶，渐亭亭而独出。发燕脂于北土，生异香于西域。匪江妃之小腰，即广陵之清骨。尔乃曲沼微阳，横塘细雨。逐桥上之归鞍，笑堤边之游女。堕虹梁而窥影，倚风台而欲舞。覆翠被以薰香，然犀灯而照浦。双心并根，千株泣露。湛月白而风清，杳池平而树古。送艇子于西州，闻棹讴于北渚。迎桃根而待楫，逢宓妃而未渡。迫而视之，靓若星妃临水而脉脉盈盈；远而望之，杳如峡女行云而朝朝暮暮。其妖丽也，其闲丽也，香荃桡兮木兰舟，澹容兴兮怅夷犹，东西随叶隐，上下逐波浮。已见双鱼能比目，应笑鸳鸯会白头。昔闻妃子贵东邻，池上金花不染尘。空留此日田田叶，不见当时步步人。【螟蛉赋〈并序〉】《诗》曰：“螟蛉有子，蜾臝负之。”言非其类也，及扬子《法言》又称焉。嗟夫！螟蛉一虫尔，非有心于孝义也，能以非类继之为子，羽毛形性不相异也。今夫为人，父母生之，养育劬劳，非为异类也。乃有不能继其父之业者，儒家之子卒为商，世家之子卒为皂隶。呜呼！所谓螟蛉之不若也。作《螟蛉赋》，词曰：爰有桑虫，实曰螟蛉。与夫蜾臝，异类殊形。负以为子，祝之以声。其子感之，朝夕而成。嗟夫人子，父母所生。父祝之言，子莫之听，父传之业，子莫克承。父没母死，身覆位倾。呜呼为人，孰与虫灵？人不如虫，曷以人称！◎杂文六首【啄木辞】木皇司春兮，物熙以春。芽者斯勾兮，甲者斯萌。物赖皇兮荣以欣，翳有虫兮甚不仁。穴皇木兮群以聚，穴不已兮又加咀。皇木病兮窾将深，皇心恻兮伤尔蝎。彼鸟兮善啄吾，利汝啄兮饥汝腹。飞以鸣兮啄且食，虫不尽兮啄莫息。山之麓兮水之滨，皮坚节癭兮龙甲蛇鳞。节流膏兮吻流血，百不一兮徒饥渴。蠹日滋兮日苦，京谒皇兮披云路。云之深兮不可见，讬归风兮仰诉。古初之皇兮甚仁惠，怜民爱物使两遂。穴民处兮鲜民食，穴不栋梁兮鲜不薪米，其求甚少兮给之孔易。野郁郁兮山苍苍，土有毛发兮山有衣裳。金不鞴冶兮器不刃镳铓，木至老朽兮不见菑殃。圣萌机兮五财利，赡有足兮生不匮。蔽风避湿兮修容威，庙祭室寝兮犹无异为。帝何思之不熟兮，忽生般而与倕？丹髹之不己兮，又以彫几。斜钩曲斗兮，华照阑梯。高构崄兮目精眩，地秃而赭兮山褋而寒，材者伤死兮生者力殚。一躬之庇兮一林夷族，寓龙木马兮重阍阴屋，皇民暴啬兮驱之以扑。噫，智巧兮谁为是，既纷纷而不止！工蠹则大兮虫蠹则小，捕小纵大兮将何谓？皇惜木兮虽甚恩，虫利食兮啄徒勤，蠹未入口兮刃至其根。与其啄蠹能尽死，不如得啄匠手，使不堪于斧斤。【哭女师〈庆历五年〉】暮入门兮迎我笑，朝出门兮牵我衣。戏我怀兮走而驰，旦不觉夜兮不知四时。忽然不见兮一日千思。日难度兮何长，夜不寐兮何迟！暮入门兮何望，朝出门兮何之？怳疑在兮杳难追，髡两毛兮秀双眉。不可见兮如酒醒睡觉，追惟梦醉之时。八年几日兮百岁难期，于汝有顷刻之爱兮，使我有终身之悲。【会圣宫颂〈并序天圣九年〉】西京留守推官、将仕郎、试秘书省校书郎臣欧阳修，谨斋心涤虑顿首再拜言：臣伏见国家采《汉书》原庙之制，作宫于永安，以备园寝。欲以盛陵邑之充奉，昭祖宗之光灵，以耀示于千万世，甚盛德也。修永惟古先王者，将有受命之符，必先兴业造功，以警动觉悟于元元，然后有其位。而继体守文之君，又从而显明丕大，以纂修乎旧物。故其兢兢勤勤，不忘前人。是以根深而叶茂，德厚而流光，子子孙孙，承之无疆。伏惟皇帝陛下以神圣至德，传有大器，乾健而正，离继而明。即位以来，于兹十年，勤邦俭家，以修太平。日朝东宫，示天下孝，亲执笾豆，三见于郊。日星轨道，光明清润，河不怒溢，东南而流。四夷承命，欢和以宾，奔走万里，顾非有干戈告让之命，文移发召之期，而犀珠、象牙、文马、瑴玉，旅于阙庭，纳于厩府，如司马令，无一后先。至德之及，上格于在天，下极于地，中浃于人，而外冒于四表。昆虫有命之物，无不仰戴神威圣功。效见如此。太祖创造基始，克成厥家，当天受命之功；太宗征服绥来，遂一海内，睿武英文之业；真宗礼乐文物，以隆天声，升平告功之典；陛下夙夜虔共，嗣固鸿业，纂服守成之勤。基构累积，显显昌昌，益大而光，称于三后之意，可谓至孝。况春秋岁时，以禘以袷，则有庙祧之严；配天昭孝，以享以告，则有郊庙明堂之位；篆金刻石，则有史氏之官。歌功之诗，流于乐府；象德之舞，见乎羽毛。惟是邦家之光，祖宗之为，有以示民而垂无穷者，罔不宣著。陛下承先烈，昭孝思，所以奉之以严，罔不勤备，圣人之德谓无以加。而犹以为未也，乃复因陵园，起宫室，以望神游。土木之功，严而不华，地爽而洁，宇敞而邃，神灵杳冥，如来如宅，合于《礼经》孝子謦咳思亲之义。愚以谓宫且成，非天子自归享，则不能以来三后之灵。然郡国不见治道，大仆不先整驾，恬然未闻有司之诏，岂难于动民而迟其来邪？特以龟筮所考须吉而后行邪？不然何独留意于屋墙构筑，而至于荐见孝享，未之思邪？况是宫之制，夷山为平，外取客土，锻石伐木，发兵胥靡，调旁近郡。如此数年，而道路之民徒见兴为之功，恐愚无以识上意。是宜不惜属车之费，无讳数日之劳，沛然幸临，因展陵墓，退而谕民以孝思之诚，遂见守土之臣，采风俗以问高年，亦尧舜之事也。古者天子之出，必有采诗之官，而道路童儿之言皆得以闻。臣是以不胜惓惓之心，谨采西人望幸意，作为颂诗，以献阙下。词曰：巍峨穹崇，奠京之东，有山而嵩。奫沦道源，汇流而渊，有洛之川。川灵山秀，回环左右，有高而阜。其阜何名？太祖、太宗，真宗之陵。惟陵之制，因山而起，隐隐隆隆。惟陵之气，常王而喜，郁郁葱葱。帝怀穹旻，受命我宋，造初于屯。帝念先烈，用顾余家，宣力以勤。赫赫三后，重基累构，既丰而茂。燕翼贻谋，是惟永图，其传在予。曰祖曰宗，有德有功，予实嗣之。克勤克绍，以孝以报，予敢不思？惟此园陵，先后之宅，既宅且安。后来游止，弗宫弗室，神何以欢？乃相川原，乃得善地，地高惟丘。乃以荆灼，乃讯宝龟，龟告曰猷。帝命家臣，而职我事，而往惟寅。一毫一丝，给以县官，无取于民。伐洛之薪，陶洛之土，瓦不病窳。柯我之斧，登我之山，木好且坚。家臣之来，役夫万名，三年有成。宫成翼翼，在陵之侧，须后来格。有门有宇，有廊有庑，有庭有序。殿兮耽耽，黼帷襜襜，天威可瞻。庭兮殖殖，钩盾虎戟，容卫以饬。太祖维祖，太宗维弟，真宗维子。三圣嶷嶷，有以正位，于此而会。圣兮在天，风马云车，其来仙仙。圣会于此，灵威神驭，其宫肃然。圣既降矣，其谁格之，惟孝天子。圣降当享，其谁来荐，亦孝天子。孝既克祗，而来胡迟？其下臣修，作颂风之。【州名急就章〈并序至和元年〉】叙曰：古者史掌文书，以识天地四方、古今事物、名言字训，而教学之法始于童子，谓之小学，君子重焉。《急就章》者，汉世有之，其源盖出于小学之流，昔颜籀为史游序之详矣。余为学士，兼职史官，官不坐曹，居多暇日，每自娱于文字笔墨之间，因戏集州名，作《急就章》一篇，以示儿女曹，庶几贤于博塞尔。章曰：别州自禹郡于秦，废置经革难具陈。皇家垂统天下定，疆理万方承政令。近征远贡各有宜，或畀吏治或羁縻，九域披图指可知。分音比类慎讹疑，文差字析极精微。若夫锦、居遐裔，孤音无比。隰、集、梓、泗、剑、陕、涪、幽，骈声相附，可如类求。则有夔、绥、随，果、贺、播，滑、达、越，和、河、罗，连三前协。其四谓何？乃有瓜、沙、嘉、巴，凤、陇、雍、宋，歙、峡、合、叠，淄、资、思、师，化、雅、华、夏，密、吉、蔚、悉，永、郢、鼎、颍，不宜吃讷。又如保、邵、道、赵、耀，郓、信、润、晋、慎，凡五声而一韵。柳、寿、茂、窦、宥、凑，宪、兖、汉、简、万、演，海、岱、解、蔡、泰、爱，钦、浔、金、深、郴、黔，蜀、濮、福、睦、复、陆，乃六律而同音。七言惟一：白、泽、虢、石、益、德、壁。八音相望：广、象、相、阆，绛、奖、当、宕、开、莱、台、怀，阶、崖、雷、梅；澧、棣、冀、利，济、蓟、费、智；郑、邓、定、孟，庆、应、静、胜；廉、潭、儋、南，岚、监、甘、岩。至于许、汝、婺、处，楚、普、潞、叙、古；魏、惠、桂、贵，遂、贝、瑞、<山隽>、会，言过乎九，难宣于口。于是有岳、鄂、宅、薄、洛，莫、涿、朔、廓、拓；眉、黎、齐、池、蕲，施、伊、西、夷、溪；濠、曹、饶、昭、韶，潮、辽、交、洮、牢。〈右皆十。〉邛、通、龙、洪、蓬、蒙，邕、同、戎、忠、松、笼。〈右十二。〉连、绵、澶、安、延、丹、端，宣、檀、驩、兰、潘、田、峦；湖、苏、舒、滁、庐、渝、沪，梧、蒲、徐、鄜、扶、儒、禺。〈右皆十四。〉秦、邠、麟、汾，均、陈、温、春，筠、辰、文、循，银、云、勤、岷；杭、扬、江、黄，常、漳、康、襄，房、坊、商、沧，洋、昌、瀼、长。〈右皆十六。〉并、青、瀛、登、成、明，衡、彭、英、琼、邢、洺，泾、宁、升、荣、横、藤，汀、兴、营、平、庭、澄，〈右二十四。〉联章断句，不能遽数。真定、河源，以讳不举。若乃物有疑似，同音异字，则有陵、灵，原、袁，府、抚，乾、虔，滨、宾，融、容，渭、卫，全、泉，绣、秀，易、翼，渠、衢，归、妫、龚、恭，汴、辨、凉、梁，祁、岐，鄯、单，宿、肃，磁、慈，滩、维。峰、封暨丰，沂、宜及仪，乃一号而三之。〈音或不同，相近者亦借以足之。〉剑、环、恩、顺，镇、霸、真、雄，又音文之两同。至于太平、郁林，万安、平琴，武安、洮阳，新定、建康，二名虽美，远小不彰。若监若军，四十有六：保定、信安、广信、安肃，镇戎、保安，岢岚、火山，顺安、宁化，实控三边。其余琐琐，皆不足言。〈其后因检《九域图》有高、富、泷、当四州偶遗不录，以文句难移，不复增入也。【有宋右谏议大夫赠开府仪同三司太师中书令兼尚书令魏国韩公国华真赞〈治平元年〉】气刚而毅，望之可畏。色粹而仁，近之可亲。有韫于中，必见于外。庶几仿佛，写之图绘。惟其盛德，不可形容。公德之丰，后世之隆。谁为公子？丞相卫公。【赠太尉夏守赟谥议】议曰：谨按谥法：世笃勤劳曰忠，不心恭慎曰僖。今考公之行状，言其父以军校殁战阵，遂获赏延；子以君命死道涂，得谥庄恪。公自束发，已能孝谨。遭遇先帝，给事左右，材敏自力，愈久益勤。至于典掌师旅，宿卫王宫，出领节旄，入登枢辅，安享宠荣，六十余年。方真宗时，继迁叛命，用兵朔方；契丹未和，再驾河北。多事之际，其勤最著。或奔走自效，不暇过于私家；亲匿虽至，未尝敢请恩泽。历小大之职，无纤毫之过。先朝用此，尤加奖擢。昨者西师始出，父子迭行，北顾之忧，选任居首。迫于奄忽，厥用未彰；较其始终，其迹可见。所谓勤劳者于奕世，恭慎见于小心。考之不诬，宜以节惠，谨合二法，谥曰忠僖。谨议。<hr>
