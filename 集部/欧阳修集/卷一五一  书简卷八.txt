<h4>《集部·欧阳修集·卷一五一  书简卷八》<b class="x">作者：欧阳修</b></h4>
<br>【与丁学士〈宝臣，字元珍〉五通】<br>△一〈皇祐四年〉<br>某启，自闻南方寇梗，思欲附问凶祸。闲居难求的便，虽在哀殒，翘想之心<br>不可道也。元珍学行优深，才当远用。遘此不幸，古人多然，在处之有道尔。古<br>之君子之所以异于常人者，能安常人之所不能安也。所恨某居此际，不能奔走耳。<br>某衰病，无复生理。今秋欲扶护归乡，恐趁葬期不及，则且权厝乡寺，俟他年耳。<br>忽偶黄莘先辈过，云贤兄在舒州，因得附此。草草不能尽鄙怀，当续驰讯也。秋<br>热，宽中自爱。某再拜。<br>△二〈嘉祐四年〉<br>元珍淹屈于外，交游所宜出力，既默无所为，而至于书问亦不能时致其勤，<br>其为惭罪，不待言矣。某自蒙恩归院，虽稍清闲，而忽忽度日，公私无所益，此<br>处京师者汩汩之常态也。幸非甚愚，颇知脱此而远去，然事有不得遂去者，古人<br>所谓不如意十常八九者，殆此类也。今岁廷试，得人之盛，中外共庆，况在佳婿，<br>此岂非久滞中一可喜事哉。今因胡推官行，谨奉状。相次陆君行，当别布恳。<br>△三〈嘉祐四年〉<br>某向在府中，困於烦冗，久不奉状，徒用瞻思，专人遽来，特辱嘉问，承涉<br>夏已来体气清福，深所欣慰。元珍才行并高，而困蹇如此，吾徒之责也。某昨被<br>烦使，初不敢辞。然几案之才，素非所长，加以早衰多病，筋力不支，屡自陈乞，<br>蒙恩得解去，实出天幸。然请外之志，尚未获素心，又以残史终篇有期，夏秋之<br>交，可决南去。相见未涯，千万鄙怀临纸不能悉布。惟慎重自爱，以顺休复。<br>△四<br>元珍屈处冗务，士夫所欢，清议尚存，自当奋滞！惟通塞有时，少须之耳。<br>某碌碌於此，为庸人出处之计，前以屡陈矣。<br>△五<br>冗务诚非贤者所处，然屈申之际，又非贤者不能安也。凡在交旧，莫不以此<br>为虑，而未知所以为之奈何。自古贤达之士，固尝有所屈申，其所以处之者，乃<br>其平生所学者耳。足下所存远大，故知必能及此，敢道之。<br>【答郭刑部〈辅〉一通】<br>某启。方欲因儿子行奉状，递中忽辱书，可量欣慰。兼审春寒，动履清胜。<br>承谕以嵩少之游，岂胜跂羡。此乐常为山人处士得之。衣冠仕宦，比其汲汲得如<br>其志，不老则病矣，虽有登临之兴，勉强而为之，已不胜其劳也。若神完气锐，<br>惟意所适，如公之乐者，百无一二人也。如某者，目固不能远望，足亦不任登高<br>矣。可叹可叹。相见未涯，向暖，加爱。<br>【与朱职方〈处约〉一通〈嘉祐五年〉】<br>某启。久不奉状。夏热，公外窃惟体履休胜。陈铣寺丞，佳士也，曾在滁州<br>同官。今其南归，愿拜识，幸希留念也。属《唐史》终篇，忙迫作书，不谨备，<br>恕之。方暑，慎爱。<br>【与蔡省副三通】<br>△一<br>某顿首。公私匆匆，久阙致诚。辱教字，承已登舟，遂不复一得叙别，可胜<br>瞻恋。短景，日暮还家，客已盈室，寝食殆废，习以为常。以此久不奉问，惭罪<br>惭罪。汝阴，君子久处，疾少间，当来归。未见，惟宽中自爱，审用药饵。不尽<br>区区。<br>△二〈嘉祐元年〉<br>某启。昨日无以为礼，深用惭靦，宿来动履想佳。然中席遽起，遂不可留。<br>变此新例，他时东斋之会，敢不遵用故事也。适得冲卿简，言原父已送诗云。某<br>殊未有一句，欲借一拭目，以发衰钝。三日，欲去出城送冲卿，能往否？此不敢<br>强。闲及之。<br>△三〈嘉祐□年〉<br>〉某启。昨日知与冲卿赏月，必有余乐。某亦邀同辈二三人，淡坐不饮，殊<br>亦鲜欢。但饮冷过多，又病，真不能追逐少年矣。前时乌丝阑，辄留欲书，其后<br>尚未有暇。适因寻书，别得少佳者，且纳上，聊资挥洒。章望之长言，试为一阕。<br>后日方得奉见，谨此咨布。<br>【与王发运〈鼎，字宝臣〉二通】<br>△一〈嘉祐二年〉<br>某启。中春尝辱惠问。不审涉夏暑毒，体气如何？某自出贡院，为群士喧诟。<br>寻而入夏，京师旱疫，家人类染时气。区区中复有病患忧煎，以此久不附状。宝<br>臣治漕南方，虽久淹于外，然振纲革弊，公私所赖者不细，比于碌碌于此无所云<br>补者，所得多矣。某再请洪井未得，屡罄所怀，期于必得也。未相见间，惟为时<br>自重。谨于递中奉此。不宣。某再拜。<br>△二〈嘉祐二年〉<br>某启。衰病无悰，难久于此，加以私计，日思南去。未可得者无他，近时内、<br>外制请便，例不得从尔，奈何奈何。自之翰有事，故人零落，所存者几？更复何<br>心追后生于纷华？某将入贡院时，之翰疾已甚，比出，遂不见。遽失斯人，为恨<br>何胜！与同年相知尤甚，遂及之，愁人愁人。中间承惠金樱煎，近方开而服之，<br>其制尤精，多荷。中年衰病太甚，世情已去，但犹借药力，且扶旦夕尔。遽中不<br>子细。<br>【与马运判〈遵〉一通〈皇祐二年〉】<br>某启。久别，欣此瞻候。阴寒，道中尊候休胜。河役动众疲民，利害繄公处<br>置之耳。他俟握手，不能具述。因人走此。不宣。某再拜运判里行执事。〈十二<br>月七日。〉<br>【答韩钦圣〈宗彦〉二通】<br>△一〈嘉祐二年〉<br>某启。昨使舟行日，不及攀别，深以为恨。人至，辱书，伏承署事以来，当<br>此祈寒，体况清福，实以为慰也。外补之乐，得之有素。伏读佳作，益以起予。<br>无用之质，衰病飒然，造物者畏浮议以见縻，奈何奈何。岁晚，以时自重。人还，<br>谨奉此为谢。不宣。某再拜钦圣提刑学士。〈十一月二日。〉<br>辱宠惠佳篇，钦诵不已。旦夕和得，递中附上。新甘奇味，珍荷也珍荷也。<br>部头事艺稍进，得贤者齿问，更增勉励也。呵呵。刘守到，必还使司，当复清谈<br>也。尝说襄阳山水，一经真赏，果如鄙言否？<br>△二〈嘉祐四年〉<br>某启。专人辱书，承此初暑体履清胜，实慰瞻勤。前在府中，尝辱惠问，牵<br>以俗冗，不时布款。昨以衰病屡自乞，蒙恩俾解烦剧。虽江西前请未获素心，而<br>疲惫计不能久，粗得休息，亦不胜其幸。方得复从诸公之游，而子华遽迁执宪，<br>然命出，中外称惬。某既得闲适，遂且盘桓，过夏，秋冬当遂前请。相见未涯，<br>但闻风采，行被严召。未间，暑热，以时自爱。因人还，谨此为谢。<br>【答李学士一通〈嘉祐八年〉】<br>某启。自遭罹国恤，哀摧殆无以生。伏惟感慕攀号，何以堪处。伏承远赐存<br>慰，岂胜感咽。孤拙遭遇，昔与安道皆奉清光。今兹衰晚，才薄责重，未知死所，<br>何以论报！向秋，更冀以时加爱。<br>【与王学士一通】<br>某顿首。京师区区，自朝及夕，无益于公私。而思接贤者之论，亦不时得。<br>近两辱见顾，皆不获迎候，岂胜为恨。寒阴，不审气体何似？旦夕当卜至门。未<br>间，先此为谢，冀有以亮之而已。<br>【答张学士四通〈嘉祐年间〉】<br>△一<br>某启。中间辱惠书，未遑修答。又辱惠书，意爱勤勤，重增感愧。某以尝患<br>两手中指挛搐，为医者俾服四生丸，手指虽不搐，而药毒为孽，攻注颐颔间结核，<br>咽喉肿塞，盛暑中殆不聊生，近方销释。衰朽百病交攻，难堪久处兹地，渐欲谋<br>为退缩，得免罪戾。以疾为名而去，犹是幸人。使骑巡历，何时一过都下，少遂<br>握手。未间，以时自爱。仲仪丧子，应滞行期。许事犹烦余暇。冲卿恐犹未归，<br>未及作书，为恳。<br>△二<br>某启。区区久不驰问，岂胜瞻勤。暑毒，窃惟体履清福。兼承权留务，都邑<br>孔道，谅少劳神。中间尝辱惠问，不时修报，亦可知其冗率也。惭感惭感。某<br>《唐史》终篇，遂当复寻江西之请，衰病无堪，为归老之谋尔。未由握手，莫罄<br>鄙怀。惟冀为时自爱，以副企咏。<br>△三<br>某启。前日专诣舟次，值不在，略见贤郎。比欲旦夕再祗候，而大雨连绵，<br>无由出门，兼恐已行。忽辱手教，乃知即今方行。不获面别，惟以时自爱，瞻企<br>何已。东南应亦有所欲，但仓卒不暇，续当有信咨烦也。蒋同年千万为申意，近<br>得书，亦当作书也。南郡近有书去矣。人立待，草草。<br>△四<br>某启。衰病无堪，叨窃过分。方深愧惧，遽辱诲存。兼承惠寄佳篇，岂胜珍<br>诵。湖园野趣，近郡所无，梦寐在焉，何尝忘也。若得偶逃罪责，归老其间，遂<br>养慵拙，何胜幸也。岁晚寒凛，款言未期，惟冀以时自重。<br>【答陆学士〈经，字子履〉三通】<br>△一〈至和二年〉<br>某启。使北往返六千里，早衰多病，不胜其劳。使者辈往，凡七八，独疲劣<br>者尤觉其苦也。还家，人事日益区区，浮生何处得少休息。承子履在洛甚安，又<br>知来郑书碑，咫尺莫得奉见。独见胜之，备知动止。辱书，益用为慰。渐暄，珍<br>爱。人还，谨此。<br>△二〈熙宁四年〉<br>某启。久阙奉问，忽枉以书，奚胜感慰。兼审经寒履况冲裕。某衰病余生，<br>得请归老，而迁官兼职，皆出特恩，荣幸之愧，无以为谕。第久疾累年，顿难减<br>损，然得此闲适，足以安养，又其幸也。遂复田亩，无期会见，企仰而已。千万<br>加爱。<br>△三〈治平四年〉<br>某启。早来辱枉使车，重增愧感。过午遂热，承动履清和。方苦昏乏，忽被<br>手教，兼惠以药并方，尤荷意爱之厚。第药性差热，当渐渐服之也。窃承代归有<br>期，依依之意，愚当与颍民同也。余留面布。人还，少奉此。<br>【与刁学士〈约〉一通】<br>某启。前日承宠访。秋暑，计尊候康和。以居处狭陋，欲卜定力，约数君奉<br>同闲话一日，既稍宽凉，又佳水烹一两杯茶。幸告月初约一日，恐为会处多，故<br>先次咨启。<br>【答连职方〈庶，字君锡〉五通】<br>△一〈天圣中〉<br>某惶悚顿首上党三哥良执。少别，伏想体中佳好。近者兄长行，获奉短札，<br>恳悃之素，具之如昨。洎任进来，得三兄信，伏知轩车犹未归仙墅。某自返党闾，<br>邈然块处，日以贱事相逼，鱼鳞左右，至于笔砚之具，视同长物而已。前承宠示<br>佳句，久欲为答，奈六情底滞，不能叩课，加之对雷门之前，非布鼓之能过也。<br>但效曹生游扬季布之名，日得传播于汉东士流之间，讽诵传写者，殆使中山兔悲<br>而洛阳纸贵也。今勉成一首，以报来赐。小生学非师授，性且冥憃，仰赖良交，<br>时赐教诱。若不为索其病疵，而姑效司马生言好字，则三哥顾我之厚薄，可由斯<br>而见矣。峥岁且晏，平居寡徒，想望故人，能不怆恨？时因北风，幸无忘德音之<br>惠。某顿首。<br>△二〈嘉祐五年〉<br>某启。近尝辱惠问，不审寒来体履如何？京师区区，幸时与元礼相见，然衰<br>病鲜悰，无复壮年游从之乐也。残史已终篇，南归之思如欲飞尔。君锡决然，遂<br>获闲居之适，应知此趣真老者之所便也。况窃禄甚厚，于国无补，岂堪碌碌久此<br>乎。握手未期，聊为君锡道此。盛寒，多爱。<br>△三〈熙宁□年〉<br>某启。令侄过郡，辱书，粗慰积年思企之勤，兼得诇起居康福。外绝世欲，<br>内养天真，宜其极方外之乐，享眉寿于无涯。某宠禄盈溢，心志衰零，尚此盘桓，<br>未偿夙愿。然亦不出新春，归计可决。第思场屋之游，四十年之旧，零落之余，<br>所存者几？而吾二人者，邈焉各在一方。未知握手之期，用此不胜区区尔。岁律<br>遒尽，寒色向深，惟以时加爱。<br>△四〈熙宁四年二月〉<br>某启。守蔡忽已半岁，老年百病交攻，赖此闲僻偷安。然犹经春在告，人事<br>旷废。咫尺相去，阙于驰问。使至，辱书，既惭且感，喜承尊候康裕。某以衰残，<br>未遂一丘之愿，勉强忧畏。惟思高贤远识，早能超出尘累，宜享福寿于无涯也。<br>企慕企慕。相见未期，初暄，保爱。<br>△五〈熙宁四年四月〉<br>某启。相去不远，惠然之顾出于乘兴，古贤佳事，有望于故人，但不敢坐邀<br>尔。某入新年，陡更衰残，昨三月中，欲遂申前请，决计归休。封递角次，得阙<br>报，陕兵为孽，远近惊惧，朝廷方有西顾之忧，遂且少止。今已宁息，非晚必期<br>得请也。若遂还颍，则相去益远，至时或一就蔡枉顾可否？千里命驾，近世未闻，<br>亦是一时奇事，有望有望。乱道《思颍》诗一卷，粗以见志，闲中可资一噱。<br>【答连郎中〈庠，字元礼〉二通】<br>△一<br>某启。才薄力劣，任非其称，初无报效，徒自为劳，人事都废，恃亲旧见哀<br>而不责小故。湖外风土如何？向承体中亦小不佳，今喜清康。君锡兄亦久不承问。<br>多事匆匆，不曾作得一书，惭悚惭悚。惠柑甚佳，远地难致，尤为珍感。凤团数<br>饼，聊表信而已。岁律遽穷，新春多爱。<br>△二<br>某启。承贤郎、小娘子见过，故人有佳儿女，朋友所当共庆也。兼辱简字，<br>惠以熊白并蟠、鲊等，皆饮酒具。独患累日苦目昏，未能近杯杓也。朝暮乘闲道<br>话。<br>【答丘寺丞〈川〉一通】<br>某顿首。今日食后就寝，方觉，拥被卧读《太白集》。忽辱惠佳篇，岂胜感<br>愧。当亦牵强为报，恐滞使人，且此为谢。<br>【答黎宗孟〈醇〉一通〈熙宁二年〉】<br>某启。近遣家兵至万寿奉迎，有书，计达。专人惠教，乃承路中得疾，问来<br>人，不能详言。即日必惟已获痊安，旅中有疾，亮难久也。辱谕寻医，细思皆小<br>小外事，不足动怀，岂宜轻为去就？许昌避介至亳，又陈、曹为梗，今又复然，<br>足验世人常态处处如此。然则寻医所至，未必见容，但当宽度包之尔。富丞相奉<br>知必不浅，已教他举潜留再任，莫且隐忍终之否！某性自少容，老年磨难多，渐<br>能忍事。前后蒙见教者，岂非欲某宽中以忍事邪？却敢以此意奉规，不怪不怪。<br>未敢奉邀，必且径还家也。向暖，加爱。不宣。某再拜。<br>【与裴如晦〈煜〉二通】<br>△一〈嘉祐五年〉<br>某启。酷暑阻奉见，窃惟体气佳和。新事颇动人耳目，惟静处听闹，益觉其<br>喧也。圣俞赙助，遂获几何？苟有所得，幸且勿送其家也。望略批示，或约相见<br>为佳。谨此咨启。某再拜如晦学士。二十四日。<br>△二〈嘉祐五年〉<br>某启。公私冗锁，人事多废，不获奉问，忽已逾时。专人辱书，承经寒气体<br>清安，稍慰瞻想也。某年齿日增，心志日耗，材薄任重，忧责无涯。故人在远，<br>谁与教告？诚未知税驾之所也。如晦代归有期，窃承私门多所忧挠，顾知纷纷此<br>世少无事人也。惠甘，诚为佳物，然不饮已期年矣。茶须尝，方敢致谢。向春和，<br>更希慎爱。专人还，谨奉此。不宣。某顿首如晦学士足下。二月三日。<br>【答杜植一通〈嘉祐五年〉】<br>某启。公私多故，久阙驰诚，然亦久不承问。忽于递中辱书，喜慰无量，兼<br>审经寒动履清胜。不相见数年间，亲旧零落，所有无几。在者衰残老病，于理宜<br>然。其间不能量力决然早去，而留连禄仕，任过其分，勉强碌碌，迄无可称，以<br>取责于一时而贻讥于后世，则鄙人于数老叟中，又独负此。若宠利纷华，不惟非<br>素心所溺，就令心有所好，大抵晚年实能享者，于身所得几何？由是言之，得失<br>不较可知。自去夏迨今，病恙交攻，尤苦齿牙，饮食艰难，则向所谓于身所得者，<br>无复有尔。可叹可叹。不相见久，因书及此，聊当一笑尔。圣俞家，赖诸故人力，<br>得不失所。漳州儿子辈更在教育，他事应在雅怀，有以处之，不待言也。新岁，<br>千万加爱。因风不惜惠问，以慰瞻仰。不宣。某再拜。<br>【答陆伸一通】<br>某启。人至，辱示长书及古今杂文十轴。其研穷六经之旨，究切当世之务，<br>与其辨论文辞之际，如决壅塞，辟通衢，以泻浩渺之无穷，御驵骏而驰骋。然则<br>吾子之所能，与其所用心者，不待相见而可知矣。某衰病废学，多难于时，常幸<br>得空闲之处，苟乐于自弃。而吾子独不弃之，惠然见及，何以当之？欣慕感愧，<br>聊兹为谢，幸察其区区。<br>【与赵学士〈彦若，字元考〉一通〈熙宁年间〉】<br>修启。顷蒙轩骑少留，匆匆殆疏款奉，然每亲余论，获益已多。少别，方尔<br>倾驰，辱书感愧。旦夕亮且就道，霜月向寒，千万爱摄。不宣。欧阳修奉启太常<br>学士执事。八月晦日。<br>承示《集古跋尾》数事，顿发蒙滞，恨不早拜呈也。<br><hr>
