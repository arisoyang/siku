<h4>《集部·欧阳修集·卷一三○  试笔〈计三十条〉》<b class="x">作者：欧阳修</b></h4>
<br>【南唐砚】<br>某此一砚，用之二十年矣。当南唐有国时，于歙州置砚务，选工之善者，命<br>以九品之服，月有俸廪之给，号砚务官，岁为官造砚有数。其砚四方而平浅者，<br>南唐官砚也。其石尤精，制作亦不类今工之侈窳。此砚得自今王舍人原叔。原叔<br>家不识为佳砚也，儿子辈弃置之。予始得之，亦不知为南唐物也。有江南人年老<br>者见之，凄然曰：“此故国之物也。”因具道其所以然，遂始宝惜之。其贬夷陵<br>也，折其一角。<br>【宣笔】<br>宣笔初不可用，往时圣俞屡以为惠，寻复为人乞去。今得此甚可用，遂深藏<br>之。<br>【琴枕说】<br>介甫尝言夏月昼睡方枕为佳，问其何理，云睡久气蒸枕热，则转一方冷处。<br>然则真知睡者邪。余谓夜弹琴唯石晖为佳，盖金蚌、瑟瑟之类皆有光色，灯烛照<br>之则炫耀，非老翁夜视所宜。白石照之无光，唯目昏者为便。介甫知睡，真懒者；<br>余知琴晖，直以老而目暗耳，是皆可笑。余家石晖琴得之二十年，昨因患两手中<br>指拘挛，医者言唯数运动，以导其气之滞者，谓唯弹琴为可。亦寻理得十余年已<br>忘诸曲。物理损益相因，固不能穷至于如此。老庄之徒，多寓物以尽人情。信有<br>以也哉！<br>【鉴画】<br>萧条淡泊，此难画之意，画者得之，览者未必识也。故飞走、迟速、意浅之<br>物易见，而闲和、严静、趣远之心难形。若乃高下向背、远近重复，此画工之艺<br>尔，非精鉴者之事也。不知此论为是否？余非知画者，强为之说，但恐未必然也。<br>然世谓好画者，亦未必能知此也。此字不乃伤俗邪。<br>【学书为乐】<br>苏子美尝言：“明窗净几，笔砚纸墨皆极精良，亦自是人生一乐。”然能得<br>此乐者甚稀，其不为外物移其好者，又特稀也。余晚知此趣，恨字体不工，不能<br>到古人佳处。若以为乐，则自足有余。<br>【学书消日】<br>自少所喜事多矣，中年以来渐以废去，或厌而不为，或好之未厌、力有不能<br>而止者。其愈久益深，而尤不厌者，书也。至于学字，为于不倦时，往往可以消<br>日。乃知昔贤留意于此，不为无意也。<br>【学书作故事】<br>学书勿浪书，事有可记者，他时便为故事。<br>【学真草书】<br>自此已后，只日学草书，双日学真书。真书兼行，草书兼楷。十年不倦，当<br>得书名，然虚名已得，而真气耗矣。万事莫不皆然，有以寓其意，不知身之为劳<br>也；有以乐其心，不知物之为累也。然则自古无不累心之物，而有为物所乐之心。<br>【学书费纸】<br>学书费纸，犹胜饮酒费钱。曩时尝见王文康公戒其子弟云：“吾生平不以全<br>幅纸作封皮。”文康，太原人。世以晋人喜啬资谈笑，信有是哉。吾年向老，亦<br>不欲多耗用物，诚未足以有益于人。然衰年志思不壮，于事少能快然，亦其理耳。<br>【学书工拙】<br>每书字，尝自嫌其不佳，而见者或称其可取。尝有初不自喜，隔数日视之，<br>颇若稍可爱者。然此初欲寓其心以销日，何用较其工拙而区区于此，遂成一役之<br>劳，岂非人心蔽于好胜邪？<br>【作字要熟】<br>作字要熟，熟则神气实而有余。于静坐中自是一乐事，然患少暇，岂其于乐<br>处常不足邪？<br>【用笔之法】<br>苏子美尝言用笔之法，此乃柳公权之法也。亦尝较之，斜正之间便分工拙，<br>能知此及虚腕，则羲、献之书可以意得也。因知万事皆有法，杨子云断木为棋、<br>刓革为鞠，亦皆有法，岂正得此也？<br>【苏子美论书】<br>苏子美喜论用笔，而书字不迨其所论，岂其力不副其心邪？然万事以心为本，<br>未有心至而力不能者。余独以为不然，此所谓非知之难而行之难者也。古之人不<br>虚劳其心力，故其学精而无不至。盖方其幼也，未有所为，时专其力于学书，及<br>其渐长，则其所学渐近于用。今人不然，多学书于晚年，所以与古不同也。<br>秋霖不止，文书颇稀，丛竹萧萧，似听愁滴。顾见案上故纸数幅，信笔学书。<br>枢密院东厅。<br>【苏子美蔡君谟书】<br>自苏子美死后，遂觉笔法中绝。近年君谟独步当世，然谦让不肯主盟。往年<br>予尝戏谓君谟学书如溯急流，用尽气力，不离故处，君谟颇笑以为能取譬。今思<br>此语已二十余年，竟如何哉。<br>【李邕书】<br>余始得李邕书，不甚好之，然疑邕以书自名，必有深趣。及看之久，遂谓他<br>书少及者。得之最晚，好之尤笃，譬犹结交，其始也难，则其合也必久。余虽因<br>邕书得笔法，然为字绝不相类，岂得其意而忘其形者邪？因见邕书，追求钟、王<br>以来字法，皆可以通。然邕书未必独然，凡学书者得其一，可以通其余。余偶从<br>邕书而得之耳。嘉祐五年春分日，雪中西窗信笔。<br>【风法华】<br>往时有风法华者，偶然至人家，见笔便书，初无伦理，久而祸福或应，岂非<br>好怪之士为之迁就其事邪？余每见笔辄书，故江邻几比余为风法华。<br>【九僧诗】<br>近世有《九僧诗》，极有好句，然今人家多不传。如“马放降来地，雕盘战<br>后云”，“春生桂岭外，人在海门西”，今之文士未能有此句也。<br>【吊僧诗】<br>谢希深尝诵《哭僧诗》云：“烧痕诗入集，海角寺留真。”谓此人作诗不求<br>好句，只求好意。余以谓意好句亦好矣。贾岛有《哭僧诗》云：“写留行道影，<br>焚却坐禅身。”唐人谓烧却活和尚，此句之大病也。<br>【郊岛诗穷】<br>唐之诗人类多穷士，孟郊、贾岛之徒尤能刻篆穷苦之言以自喜。或问二子其<br>穷孰甚？曰阆仙甚也。何以知之？曰以其诗见之。郊曰：“种稻耕白水，负薪斫<br>青山。”岛云：“市中有樵山，我舍朝无烟。井底有甘泉，釜中乃空然。”盖孟<br>氏薪米自足，而岛家柴水俱无，此诚可叹。然二子名称高于当世，其余林翁处士<br>用意精到者，往往有之。若“鸡声茅店月，人迹板桥霜”，则羁孤行旅、流离辛<br>苦之态见于数字之中。至于“野塘春水慢，花坞夕阳迟”，则春物融怡，人情和<br>畅，又有言不能尽之意。兹亦精意刻琢之所得者邪。<br>【谢希深论诗】<br>往在洛时，尝见谢希深诵“县古槐根出，官清马骨高”，又见晏丞相常爱<br>“笙歌归院落，灯火下楼台”。希深曰：“清苦之意在言外，而见于言中。”晏<br>公曰：“世传寇莱公诗云‘老觉腰金重，慵便枕玉凉’，以为富贵，此特穷相者<br>尔，能道富贵之盛，则莫如前言。”亦与希深所评者类尔。二公皆有情味而善为<br>篇咏者，其论如此。<br>【温庭筠严维诗】<br>余尝爱唐人诗云“鸡声茅店月，人迹板桥霜”，则天寒岁暮，风凄木落，羁<br>旅之愁，如身履之。至其曰“野塘春水慢，花坞夕阳迟”，则风酣日煦，万物骀<br>荡，天人之意相与融怡，读之便觉欣然感发。谓此四句可以坐变寒暑。诗之为巧，<br>犹画工小笔尔，以此知文章与造化争巧可也。<br>【作诗须多诵古今诗】<br>作诗须多诵古今人诗，不独诗尔，其他文字皆然。<br>【汉人善以文言道时事】<br>汉之文士，善以文言道时事，质而不俚，兹所以为难。<br>【苏氏四六】<br>往时作四六者多用古人语，及广引故事，以炫博学，而不思述事不畅。近时<br>文章变体，如苏氏父子以四六述叙，委曲精尽，不减古人。自学者变格为文，迨<br>今三十年，始得斯人，不惟迟久而后获，实恐此后未有能继者尔。自古异人间出，<br>前后参差不相待。余老矣，乃及见之，岂不为幸哉！<br>【王济讥张齐贤】<br>张齐贤形体魁肥，饮食兼数人，然其为相尝有边功，国朝宰相惟宋琪与齐贤<br>知边事。然其常与王济不相能。济，刚峭之士也。其后齐贤罢相归洛阳，买得午<br>桥裴晋公绿野堂，营为别墅。一日，济自洛至京师，公卿间有问及齐贤午桥别墅<br>者，济忿然曰：“昔为绿野堂，今作屠儿墓园矣。”闻者皆笑。<br>【晦明说】<br>藏精于晦则明，养神以静则安。晦所以畜用，静所以应动。善畜者不竭，善<br>应者无穷。此君子修身治人之术，然性近者得之易也。付棐。<br>【廉耻说】<br>廉耻，士君子之大节，罕能自守者，利欲胜之耳。物有为其所胜，虽善守者<br>或牵而去。故孟子谓勇过贲、育者，诚有旨哉！君子之道暗然而日彰，而今人求<br>速誉，遂得速毁以自损者，理之当然。<br>【系辞说】<br>书不尽言，言不尽意。然自古圣贤之意，万古得以推而求之者，岂非言之传<br>欤？圣人之意所以存者，得非书乎？然则书不尽言之烦，而尽其要；言不尽意之<br>委曲，而尽其理。谓书不尽言，言不尽意者，非深明之论也。予谓《系辞》非圣<br>人之作，初若可骇，余为此论迨今二十五年矣，稍稍以余言为然也。六经之传，<br>天地之久，其为二十五年者将无穷而不可以数计也，予之言久当见信于人矣，何<br>必汲汲较是非于一世哉！<br>【论乐说】<br>清浊二声为乐之本，而今自以为知乐者犹未能达此，安得言其细微之旨？<br>【六经简要说】<br>妙论精言，不以多为贵，而人非聪明不能达其义。余尝听人读佛书，其数十<br>万言谓可数谈而尽，而溺其说者以谓欲晓愚下人，故如此尔。然则六经简要，愚<br>下人独不得晓邪。<br><hr>
