<h4>《集部·欧阳修集·卷一三八  集古录跋尾卷五》<b class="x">作者：欧阳修</b></h4>
【隋太平寺碑〈开皇九年〉】右《太平寺碑》，不著书撰人名氏。南北文章至于陈、隋，其弊极矣。以唐太宗之致治，几乎三王之盛，独于文章不能少变其体，岂其积习之势，其来也远，非久而众胜之，则不可以骤革也？是以群贤奋力，垦辟芟除，至于元和，然后芜秽荡平，嘉禾秀草争出，而葩华荑实烂然在目矣。此碑在隋尤为文字浅陋者，疑其俚巷庸人所为，然视其字画又非常俗所能，盖当时流弊，以为文章止此为佳矣。文辞既尔无取，而浮图固吾侪所贬，所以录于此者，第不忍弃其书尔。治平元年三月十六日书。【隋老子庙碑〈开皇二年〉】右《老子庙碑》，隋薛道衡撰。道衡文体卑弱，然名重当时。余所取者特其字画近古，故录之。唐人字皆不俗，亦可佳也。【隋尔朱敞碑〈开皇五年〉】右《尔朱敞碑》。敞者，荣从弟彦伯之子也。按《敞传》云字乾罗，而此碑字天罗；传云为金州总管，而碑又为徐州总管。碑文虽残阙，然班班尚可读。其述徐州事颇多，事为史家不取可也，不书其官，盖阙缪也。其字不同，亦当以碑为是。余于《集录》，正前史之阙缪者多矣。治平元年二月十六日书。【隋龙藏寺碑一〈开皇六年〉】右齐开府长兼行参军九门张公礼撰，不著书人名氏，字画遒劲，有欧、虞之体。隋开皇六年建，在今镇州。碑云“太师、上柱国、大威公之世子，左威卫将军、上开府仪同三司、使持节恒州诸军事、恒州刺史、鄂国公、金城王孝仙奉敕劝奖州人一万，共造此寺”。其述孝仙云“世业重于金、张，器识逾于许、郭”。然北齐、周、隋诸史不见其父子名氏，不详何人也。【隋龙藏寺碑二〈开皇六年〉】右隋《龙藏寺碑》，齐张公礼撰。龙藏寺已废，此碑今在常山府署之门，书字颇佳，第不见其人姓名尔。碑以隋开皇六年立，后题张公礼，犹称齐。按周武帝建德六年虏齐幼主高常，齐遂灭，后四年，隋建开皇之号，至六年齐灭，盖十年矣。公礼尚称齐官，何也？嘉祐八年九月二十九日书。【隋李康清德颂〈开皇十一年〉】右《李康清德颂》，不著书撰人名氏，文为声偶，而字画奇古可爱。康，陇西狄道人也。其碑首题云《大隋冠军将军、太中帅、都督、恒州九门县令陇西李君清德之颂》。予在河北时，遣人于废九门县城中得此碑，字多讹阙。其后题“十一年岁在辛亥，大将军在酉，二月癸丑朔十二日甲子建”，“年”上有二字讹阙不可识。按《隋书》，开皇十一年，岁在辛亥。其二字乃“开皇”也。“大将军在酉”之说，出于阴阳家，前史不载，而此碑见之。【隋梁洋德政碑〈开皇十一年〉】右隋《梁洋德政碑》，在今蔡州新息，隋开皇十一年，行参军事裴玉与州人为息州刺史梁洋建宝塔表德政碑。按《隋书》，后周于新息置息州，至大业中，州废也。【隋韩擒虎碑〈开皇十五年〉】右《韩擒虎碑》，不著书撰人名氏，而以隋高祖为今上，乃隋人所撰碑文。屡言虎字，独于名下去之，若避唐讳，此不可知也。今以碑文考《隋书》列传，其家世、官勋大略多同，惟其在齐为河长防主、大都督、车骑大将军、开府仪同三司、白超防主，转洪超防主，传皆无之。又迁和州刺史，而传为利州。皆史官之阙误，当以碑为是。而传载阎罗王事甚怪，而碑无之，使其实有，碑不宜不书，以此见史家之妄也。治平元年六月十日书。【隋陈茂碑〈开皇十八年〉】右《陈茂碑》，不著书撰人名氏，而字画精劲可喜。《隋书》列传载茂事尤多阙缪。传云高祖为隋国公，引为僚佐，及受禅，拜给事黄门侍郎，在官十余年，转益州总管司马，迁太府卿，后数年卒。而碑历叙为高祖寮佐时官。传虽不书可也。其自为黄门侍郎后，又为行军元帅长孙览司马，又为蜀王府长史、太仆卿、判黄门侍郎、上开府仪同三司、梁州刺史等官，史氏皆不书，盖其阙也。又据碑，茂为蜀王长史，而传为益州总管司马，碑为太仆卿，而传云太府，皆史家之缪也。碑云茂字延茂，史亦阙。治平甲辰秋社日书。【隋蒙州普光寺碑〈仁寿元年〉】右《蒙州普光寺碑》。蒙州者，汉南阳郡之育阳县也。应劭曰：育水出弘农卢氏，南入于沔，故后人于“育”加水为“淯阳”。西魏置蒙州，隋仁寿中改为淯州，又为淯阳郡。唐为县，属金州。碑，仁寿元年建，犹曰蒙州，既而遂改淯州矣。碑无书撰人名氏，而笔画遒美，玩之忘倦。盖开皇、仁寿以来碑碣，字书多妙，而往往不著名氏。惟丁道护所书，常自著之，然碑石在者尤少，余每与蔡君谟惜之。自大业已后，率更与虞世南书始盛，既接于唐，遂大显矣。治平元年正月七日书。【隋丁道护启法寺碑〈仁寿二年〉】右《启法寺碑》，丁道护书。蔡君谟，博学君子也，于书尤称精鉴，余所藏书未有不更其品目者，其谓道护所书如此。隋之晚年，书学尤盛，吾家率更与虞世南皆当时人也，后显于唐，遂为绝笔。余所集录开皇、仁寿、大业时碑颇多，其笔画率皆精劲，而往往不著名氏，每执卷惘然，为之叹息。惟道护能自著之，然碑刻在者尤少，余家《集录》千卷，止有此尔。有太学官杨褒者，喜收书画，独得其所书《兴国寺碑》，是梁正明中人所藏，君谟所谓杨家本者是也。欲求其本而不知碑所在。然不难得，则不足为佳物，古人亦云“百不为多，一不为少”者，正谓此也。治平元年立春后一日太庙斋宫书。【隋泛爱寺碑〈大业五年〉】“李伯药”字仅存，其下摩灭，而“书”字犹可辨。疑此碑伯药自书，字画老劲可喜。秋暑郁然，览之可以忘倦。治平丙午孟飨摄事斋宫书，南谯醉翁六一居士。【隋钳耳君清德颂〈大业六年〉】右不著书撰人名氏，其碑首题云《大隋恒山郡九门县令钳耳君清德之颂》。大业六年建。字画有非欧虞之学不能至也。碑云“君名文彻，华阴朝邑人也。本周王子晋之后，避地西戎，世为君长，因以地为姓。曾祖静，仕魏为冯翊太守。祖朗，成、集二州刺史。父康，周荆、安、宁、邓四州总管别驾，安陆、龙门二郡守”，而前史皆不载。碑在今废九门县中，余为河北转运使时求得之。【隋庐山西林道场碑〈大业十三年〉】右《庐山西林道场碑》，渤海公撰，公为隋太常博士时作，不著书人名氏，而字法老劲，疑公之书也。西林道场者，伪赵将竺氏舍俗出家，名昙现，始居于此。晋太和二年，光禄卿陶范始为现弟子慧永造寺，而号西林。按《两京记》，隋尝更名佛寺为道场，此碑大业十三年建也。颜鲁公寓题碑阴百余字，尤奇伟，今附于碑后。【唐德州长寿寺舍利碑〈武德六年〉】右《德州长寿寺舍利碑》，不著书撰人名氏，碑武德中建，而所述乃隋事也。其事迹文辞皆无取，独录其书尔。余屡叹文章至陈、隋，不胜其弊，而怪唐家能臻致治之盛，而不能遽革文弊，以谓积习成俗，难于骤变。及读斯碑有云“浮云共岭松张盖，明月与岩桂分丛”，乃知王勃云“落霞与孤鹜齐飞，秋水共长天一色”，当时士无贤愚，以为警绝，岂非其余习乎？治平元年三月十六日书。【唐孔子庙堂碑〈武德九年〉】右《孔子庙堂碑》，虞世南撰并书。余为童儿时，尝得此碑以学书，当时刻画完好。后二十余年复得斯本，则残缺如此。因感夫物之终敝，虽金石之坚不能以自久，于是始欲集录前世之遗文而藏之。殆今盖十有八年，而得千卷，可谓富哉！嘉祐八年九月二十九日书。【千文后虞世南书】右虞世南所书，言不成文，乃信笔偶然尔。其字画精妙，平生所书碑刻多矣，皆莫及也。岂矜持与不用意，便有优劣邪。熙宁辛亥续附。【唐吕州普济寺碑〈贞观二年许敬宗撰〉】右《吕州普济寺碑》。吕州者霍邑也，唐高祖义兵起太原，始破宋老生于此。义宁元年，乃以霍邑、赵城、汾西、灵石四县置霍山郡，武德元年更曰吕州，太宗十七年遂废也。【唐豳州昭仁寺碑〈贞观二年〉】右《昭仁寺碑》，在豳州唐太宗与薛举战处也。唐自起义，与群雄战处，后皆建佛寺，云为阵亡士荐福。汤、武之败桀、纣，杀人固亦多矣，而商、周享国各数百年，其荷天之祐者，以其心存大公，为民除害也。唐之建寺，外虽托为战亡之士，其实自赎杀人之咎尔。其拨乱开基，有足壮者，及区区于此，不亦陋哉！碑文朱子奢撰，而不著书人名氏，字画甚工，此余所录也。治平甲辰秋分后一日书。【唐颜师古等慈寺碑〈贞观二年〉】右《等慈寺碑》，颜师古撰。其寺在郑州汜水，唐太宗破王世充、窦建德，乃于其战处建寺，云为阵亡士荐福。唐初用兵破贼处多，大抵皆造寺。自古创业之君，其英雄智略，有非常人可及者矣。至其卓然信道而知义，则非积学诚明之士不能到也。太宗英雄智识，不世之主，而牵惑习俗之弊，犹崇信浮图，岂以其言浩博无穷，而好尽物理为可喜邪？盖自古文奸言以惑听者，虽聪明之主或不能免也。惟其可喜，乃能惑人。故余于本纪讥其牵于多爱者，谓此也。治平元年清明后一日书。【隋郎茂碑〈贞观五年〉】右隋《郎茂碑》，李百药撰。其弟颖亦有碑，在今镇府北大墓林中。余为都转运使时得之。《隋书》列传言“茂卒于京师”，此碑云“从幸江都而卒”，史氏之缪，当以碑为正。【唐郎颖碑〈贞观五年〉】右唐《郎颖碑》，李百药撰，宋才书，字画甚伟。颖父名基，字世业，而李百药书颖世次，但云父世业，又书颖兄茂碑亦然。考其碑文，有“皇基缔构”之言，则“基”字当时公私无所讳避，而于书世次，字而不名，不详其义也。是以君子贵乎博学。嘉祐八年九月二十四日书。【唐郎颖碑阴题名】右郎颖碑阴题名：柱国府僚佐三十二人，常山公府国官一百七人，合一百三十九人，为一卷。柱国府长史、司马、掾属各一人，咨议、记室、司仓、司功、司户、司兵、司铠、司法、司田、司士参军事各一人，又有参军事五人，行参军十人，典长签三人，常山国官、国令、大农各一人，常侍、侍郎、国尉各二人，典卫六人，舍人四人，城局、庙长、学官各一人，食官、厩牧各四人，典府长一人，典府丞二人，亲事七十五人。颖以贞观四年卒，此盖唐制也。【唐孝子张常洧旌表碣〈贞观五年〉】右唐《孝子张常洧旌表碣》，文字摩灭，仅可见其仿佛。盖孝悌之为名，人之所甚慕，而旌表非为一世劝也。故特录之者，惜其将遂不见于后世也。其文辞笔画，亦自可佳，然不专取乎此也。【唐九成宫醴泉铭〈贞观六年〉】右《九成宫醴泉铭》，唐秘书监魏征撰，欧阳率更书。九成宫即隋仁寿宫也。太宗避暑于宫中而乏水，以杖琢地，得水而甘，因名醴泉焉。【唐欧阳率更临帖】右率更临帖。吾家率更兰台世有清德，其笔法精妙，乃其余事。岂止士人模楷，虽海外夷狄，皆知为贵。而后裔所宜勉旃，庶几不殒其美也。【唐皇甫忠碑〈贞观十四年〉】右《皇甫忠碑》，著作佐郎李俨撰。忠为泰州龙门令，岁满，县民前左勋卫裴公隐等一千三百人申省请留。八座报云：“公等请来迟晚，县令今已替讫。好人堪用，县国共须，岂一县士庶独怀悕惜，所请不允。”忠以唐太宗时为令，当时台省文字如此可爱。泰州者，义宁元年以河中之汾阴、龙门置，治汾阴，武德二年徙治龙门，太宗十七年州废。今碑后列县人姓名，有录事、乡长、乡老、里正、县博士、助教、佐史等。今之县吏，惟录事、里正其名在尔。治平元年五月二日书。【唐岑文本三龛记〈贞观十五年〉】右《三龛记》，唐兼中书侍郎岑文本撰，起居郎褚遂良书，字画尤奇伟。在河南龙门山，山夹伊水，东西可爱，俗谓其东曰香山，其西曰龙门。龙门山壁间凿石为佛像，大小数百，多后魏及唐时所造。惟此三龛像最大，乃魏王泰为长孙皇后造也。【唐孟法师碑〈贞观十六年〉】右《孟法师碑》，唐岑文本撰，褚遂良书。法师名静素，江夏安陆人也。少而好道，誓志不嫁，隋文帝居之京师至德宫，至唐太宗十二年卒，年九十七。【唐孔颖达碑〈贞观二十二年〉】右《孔颖达碑》，于志宁撰。其文摩灭，然尚可读。今以其可见者质于《唐书》列传，传所阙者，不载颖达卒时年寿，其与魏郑公奉敕共修《隋书》亦不著。又其字不同，传云字仲达，碑云字冲远。碑字多残缺，惟其名字特完，可以正传之缪不疑。以冲远为仲达，以此知文字转易失其真者，何可胜数？幸而因余《集录》所得，以正其讹舛者，亦不为少也。乃知余家所藏，非徒玩好而已，其益岂不博哉！治平元年端午日书。【陈张慧湛墓志铭〈贞观二十三年〉】右陈《张慧湛墓志铭》，不著书撰人名氏。陈、隋之间，字书之法极于精妙，而文章颓坏，至于鄙俚，岂其时俗敝薄，士遗其本而逐其末乎？予家《集录》所见颇多，自开皇、仁寿而后，至唐高宗已前，碑碣所刻，往往不减欧、虞。而多不著名氏，如钳耳君清德颂》；或有名而其人不显，如丁道护之类，不可胜数也。慧湛，陈人，至唐太宗时始改葬尔。其铭刻字画遒劲有法，玩之忘倦，惜乎不知为何人书也。治平元年四月晦日书。【唐薛稷书〈贞观永徽之间〉】薛稷书刻石者，余家《集录》颇多，与墨迹互有不同。唐世颜、柳诸家刻石者，字休时时不类，谓由模刻人有工拙。昨日见杨褒家所藏薛稷书，君谟以为不类，信矣。凡世人于事不可一概，有知而好者，有好而不知者，有不好而不知者，有不好而能知者。褒于书画好而不知者也。画之为物，尤难识其精粗真伪，非一言可达。得者各以其意，披图所赏，未必是秉笔之意也。昔梅圣俞作诗，独以吾为知音，吾亦自谓举世之人知梅诗者莫吾若也。吾尝问渠最得意处，渠诵数句，皆非吾赏者。以此知披图所赏，未必得秉笔之人本意也。【唐益州学馆庙堂记〈永徽元年颜有意书〉】高朕之名，于义不安。颇疑有意得于古碑之讹缺尔，存之以博学者。【唐卫国公李靖碑〈显庆三年〉】右《李靖碑》，许敬宗撰。唐初承陈、隋文章衰敝之时，作者务以浮巧为工，故多失其事实，不若史传为详。惟其官封颇备。史云为抚慰使，而碑云安抚使，其义无异，而后世命官多袭古号，盖靖时未尝有抚慰使也。由是言之，不可不正。又靖为刑部尚书时，以本官行太子左卫率，其封卫国公也，授濮州刺史。盖太宗以功臣为世袭刺史，后虽不行，皆史宜书。其余略之可也。故聊志之。治平元年三月二十二日书。【唐辨法师碑〈显庆三年〉】右《辨法师碑》，李俨撰，薛纯陀书。纯陀，唐太宗时人，其书有笔法，其遒劲精悍，不减吾家兰台。意其当时必为知名士，而今世人无知者，然其所书亦不传于后世。余家《集录》可谓博矣，所得纯陀书只此而已。知其所书，必不止此而已也，盖其不幸湮沉泯灭，非余偶录得之，则遂不见于世矣。乃知士有负绝学高世之名，而不幸不传于后者，可胜数哉！可胜叹哉！治平元年闰五月晦日书。【唐吴广碑〈总章二年〉】右《吴广碑》，不著书撰人名氏，而字画精劲可喜。广字黑闼，唐初与程知节、秦叔宝等俱从太宗征伐，后与杀建成有功。至高宗时，为洪州都督以卒。然《唐书》不见其名氏，惟《会要》列陪葬昭陵人，有洪州刺史吴黑闼，亦不知其名广也。其名字事迹，幸见于后世者，以有斯碑也。碑字稍摩灭，世亦罕见，独余《集录》得之，遂以传者，以其笔画之工也。故余尝为蔡君谟言，书虽学者之余事，而有助于金石之传者，以此也。治平元年八月八日书。【唐龙兴宫碧落碑〈咸享元年〉】右《碧落碑》，在绛州龙兴宫，宫有碧落尊像，篆文刻其背，故世传为《碧落碑》。据李璿之以为陈惟玉书，李汉以为黄公譔书，莫知孰是？《洛中纪异》云“碑文成而未刻，有二道士来，请刻之。闭户三日，不闻人声。人怪而破户，有二白鸽飞去，而篆刻宛然”。此说尤怪，世多不信也。碑文言“有唐五十三祀，龙集敦牂”，乃高宗总章三年，岁在庚午也。又云“哀子李训、谊、譔、谌为妣妃造石像”。按《唐书》，韩王元嘉有子训、谊、譔，而无谌，又有幼子讷。元嘉以则天垂拱四年见杀，在总章三年。后十八年，有子讷不足怪，而不应无谌。盖史官之阙也。嘉祐八年十月初四日书。【唐徐王元礼碑〈咸享三年〉】右《徐王元礼碑》，崔行功撰，赵仙客书。元礼，唐高祖子也。以碑考传，年寿、官阀悉同。而碑云“使持节徐、谯、泗三州诸军事，徐州刺史”，又云“赠太尉，使持节大都督，冀、相、贝、沧、德、隶、魏、博等八州诸军事，冀州刺史”。传云为“徐州都督”，又云“赠冀州大都督”。传既简略，又都无法，而碑之所书亦失也。盖刺史非兼州之官，都督非一州之号。碑云持节徐、谯、泗三州诸军事，而传独为徐一州刺史，此其失也。当如前史持节秦、凉州诸军事，秦、凉二州刺史，乃为得尔。其书赠官，则如碑之书是矣。盖为一州刺史而兼督八州军事尔。都者，有所兼总之名也。此特小故，而余区区辩之者，前史失之久矣。又国朝自削方镇之权，而节度使、都督无复兼州，而旧名不除，是节度、都督自施于己，此不可不正其失也。治平甲辰中元日书。【唐智乘寺碑〈咸享四年〉】右《智乘寺禅院碑》者，唐郑惠王所作也。惠王名元懿，高祖第十三子也。有子十人，列于碑后，而第五子乐陵公阙其名。按《唐书·宗室世系表》，乐陵公名球，不知何为独阙也。今《唐书》年表以嗣王敬为璥，乐平公珪为乐安公，新平公璲为遂，三者皆史家之失，当以碑为正。世系、谱牒岁久传失，尤难考正，而碑碣皆当时所刻，理不得差。故《集古》所录于前人世次，是正颇多也。治平元年清明前一日书。【唐九门县西浮图碑〈上元三年〉】右《九门县西浮图碑》，唐应诏四科举董行思文，清河傅德节书。题云《九门县合乡城人等为国建浮图之碑》。浮图在智矩寺中，寺今亦废。碑上元三年建，按唐有两上元，此碑云“岁在丙子”乃高宗上元三年也。肃宗上元三年，岁在壬寅尔。【唐陶云德政碑〈永淳三年〉】右唐申州录事张义感撰。云字大举，河南伊阙人也，高宗时为恒州刺史。碑永淳三年立。予为河北转运使，至真定府，见碑仆在府门外，半埋地中，命工掘出，立于庑下。字为行书，笔迹遒丽，而不著书者姓名，惜哉！<hr>
