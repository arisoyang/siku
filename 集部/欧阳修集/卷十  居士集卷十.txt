<h4>《集部·欧阳修集·卷十  居士集卷十》<b class="x">作者：欧阳修</b></h4>
◎律诗六十首【送王汲宰蓝田〈景祐元年〉】喧喧动车马，共出古都门。落日催行客，东风吹酒尊。树摇秦甸绿，花入辋川繁。若遇西来旅，时应问故园。【徽安门晓望】都门收宿雾，佳气郁葱葱。晓日寒川上，青山白雾中。楼台万瓦合，车马九衢通。恨乏登高赋，徒知京邑雄。【送孟都官知蜀州】名郎出粉闱，佳郡古关西。几驿秦亭尽，千山蜀鸟啼。朱轮照耕野，绿芋覆秋畦。向阙应东望，云深陇树迷。【南征回京至界上驿先呈城中诸友〈明道二年〉】朝云来少室，日暮向箕山。本以无心出，宁随倦客还。春归伊水绿，花晚洛桥间。谁有余尊酒，相期一解颜。【逸老亭】上相此忘荣，怡然物外情。池光开小幌，山翠入重城。野鸟窥华衮，春壶劳耦耕。枕前双雁没，雨外一川晴。解组金龟重，调琴赤鲤惊。虽怀安石趣，岂不为苍生！【广爱寺】都人布金地，绀宇岿然存。山气蒸经阁，钟声出国门。老杉春自绿，古壁雨先昏。应有幽人屐，来留石藓痕。【吊黄学士三首〈名鉴。明道元年〉】丽正雠书久，兰台约史成。迎亲就江水，厌直出承明。世德无双誉，诗豪第一评。风流今顿尽，响像忆平生。沈约多清瘦，文园仍病痟。共疑天上召，更欲水边招。金马人相吊，长沙物易妖。秋风吹越树，归旐自飘飘。自古兰衰早，因令蕙叹深。书遗茂陵稿，病作越乡吟。蒿里无春色，闽山蔽夕阴。空嗟埋玉树，赍志永沉沉。【雨后独行洛北〈明道元年〉】北阙望，明岚杂紫烟。归云向嵩岭，残雨过伊川。树绕芳堤外，桥横落照前。依依半荒苑，行处独闻蝉。【陪府中诸官游城南〈明道元年〉】一雨郊圻迥，新秋榆枣繁。田荒溪溜入，禾熟雀声喧。烧出空槎腹，人耕废庙垣。闲追向城客，落日隐高原。【智蟾上人游南岳〈天圣九年〉】终日念云壑，南归心浩然。青山入楚路，白水望湖田。野渡惟浮钵，山家少施钱。到时春尚早，收茗绿岩前。【送左殿丞入蜀】传闻蜀道难，行客若登天。紫竹深无路，黄花忽见川。闻禽嗟异域，问俗访耆年。欲识京都远，惟应望日边。【秋郊晓行】寒郊桑柘稀，秋色晓依依。野烧侵河断，山鸦向日飞。行歌采樵去，荷锸刈田归。秫酒家家熟，相邀白竹扉。【被牒行县因书所见呈寮友〈明道元年〉】周礼恤凶荒，轺车出四方。土龙朝祀雨，田火夜驱蝗。木落孤村迥，原高百草黄。乱鸦鸣古堞，寒雀聚空仓。桑野人行馌，鱼陂鸟下梁。晚烟茅店月，初日枣林霜。谨户催寒候，丛祠祷岁穰。不妨行览物，山水正苍茫。【缑氏县作〈明道元年〉】亭候彻郊畿，人家岭坂西。青山临古县，绿竹绕寒溪。道上行收穗，桑间晚溉畦。东皋有深趣，便拟卜幽栖。【又行次作〈明道元年〉】秋色满郊原，人行禾黍间，雉飞横断涧，烧响入空山。野水苍烟起，平林夕鸟还。嵩岚久不见，寒碧更孱颜。【送梅秀才归宣城】从学方年少，还家罄橐金。久为江北客，能作洛生吟。罢亚霜前稻，钅句辀竹上禽。归帆何处落，应拂野梅林。【巩县陪祭献懿二后回孝义桥道中作〈明道二年〉】落日汉陵道，初寒惨暮飚。遥看山口火，暗渡洛川桥。不见新园树，空闻引葬箫。林鸦栖已定，犹此倦征镳。【送谢学士归阙〈明道二年〉】供帐拂朝烟，征鞍去莫攀。人醒风外酒，马度雪中关。旧府谁同在，新年独未还。遥应行路者，偏识彩衣斑。【河南王尉西斋〈明道元年〉】寒斋日萧索，天外敞檐楹。竹雪晴犹覆，山窗夜自明。禽归窥野客，云去入重城。欲就陶潜饮，应须载酒行。【张主簿东斋〈明道元年〉】官舍掩寒扉，聊同隐者栖。溪流穿竹过，山鸟入城啼。宾主高谈胜，心冥外物齐。惟应朝枕梦，长厌隔邻鸡。【留守相公祷雨九龙祠应时获澍呈府中同寮〈明道元年〉】古木郁沉沉，祠亭相衮临。雷驱山外响，云结日边阴。霡霂来初合，依微势稍深。土膏潜动脉，野气欲成霖。陇上连云色，田家击壤音。明光应奏瑞，黄屋正焦心。帝邑山川美，离宫万瓦森。废沟鸣故苑，红花发青林。南亩犹须劝，余春尚可寻。应容后车客，时作洛生呤。【春日独游上林院后亭见樱桃花奉寄希深圣俞仍酬递中见寄之什〈景祐元年〉】昔日寻春地，今来感岁华。人行已荒径，花发半枯槎。高榭林端出，残阳水外斜。聊持一尊酒，徒倚忆天涯。【独至香山忆谢学士〈景祐元年〉】伊水弄春沙，山临水上斜。曾为谢公客，遍入梵王家。阴涧初生草，春嵓自落花。却寻题石处，岁月已堪嗟。【春晚同应之偶至普明寺小饮作】偶来林下径，共酌竹间亭。积雨添方沼，残花点绿萍。野阴侵席润，芳气袭人醒。禽鸟休惊顾，都忘兀尔形。【黄河八韵寄呈圣俞〈明道二年〉】河水激箭险，谁言航苇游。坚冰驰马渡，伏浪卷沙流。树落新摧岸，湍惊忽改洲。凿龙时退鲤，涨潦不分牛。万里通槎汉，千帆下漕舟。怨歌今罢筑，故道失难求。滩急风逾响，川寒雾不收。讵能穷禹迹，空欲问张侯。【和应之同年兄秋日雨中登广爱寺阁寄梅圣俞〈明道二年〉】经年都洛与君交，共许诗中思最豪。旧社更谁能拥鼻，新秋有客独登高。径兰欲谢悲零露，篱菊空开乏冻醪。纵使河阳花满县，亦应留滞感潘毛。【晚过水北】寒川消积雪，冻浦渐通流。日暮人归尽，沙禽上钓舟。【罢官西京回寄河南张主簿〈景祐元年〉】归客下三川，孤邮暂解鞍。鸟声催暮急，山气欲晴寒。已作愁霖咏，犹怀祖帐欢。更闻溪溜响，疑是石楼滩。【寄西京张法曹〈景祐元年〉】幕府三年客，群居几日亲。初分阙口路，犹见洛阳人。垅麦晴将秀，田花晚自春。向家行渐近，岂复倦征轮。【离彭婆值雨投临汝驿回寄张九屯田司录〈景祐元年〉】投馆野花边，羸骖晚不前。山桥断行路，溪雨涨春田。树冷无栖鸟，村深起暮烟。洛阳山已尽，休更望伊川。【朱家曲】朱家曲，自许县北门上赤坂冈，分道西行，入小路三十里，有村市临古河，商贾之贩京师者，舟车皆会此。居民繁杂，宛然如江乡。予以事偶至此，宿旅邸，明日遂赴京师。行人傍衰柳，路向古河穷。桑柘田畴美，渔商市井通。薪歌晚入浦，舟子夜乘风。旅舍孤烟外，天京王气中。山川许国近，风俗楚乡同。宿客鸡鸣起，驱车犹更东。【行至椹涧作〈景祐元年〉】霜后叶初鸣，羸骖远涧行。川原人远近，禾黍日晴明。病质惊残岁，归涂厌暮程。空林聚寒雀，疑已作春声。【送谢希深学士北使〈景祐元年〉】汉使入幽燕，风烟两国间。山河持节远，亭障出强闲。征马闻笳跃，雕弓向月弯。御寒低便面，赠客解刀环。鼓角云中垒，牛羊雪外山。穹庐鸣朔吹，冻酒发朱颜。塞草生侵碛，春榆绿满关。应须雁北向，方值使南还。【送贾推官赴绛州〈景祐二年〉】白云汾水上，人北雁南飞。行李山川远，风霜草木腓。郡斋宾榻挂，幕府羽书稀。最有题舆客，偏思玉麈挥。【送张如京知安肃军〈景祐二年〉】相逢旧从事，新命忽临戎。界上山河壮，军中鼓角雄。朔风驰骏马，塞雪射惊鸿。试取封侯印，何如笔砚功。【送威胜军张判官〈景祐二年〉】北地不知春，惟看榆叶新。岑牟多武士，玉麈重嘉宾。野燐惊行客，烽烟入远尘。系书沙上雁，时寄日边人。【送同年史褒之武功尉】久作游边客，常悲入塞笳。今兹一尉远，犹困折腰嗟。白马关中道，青天栈外家。过秦应吊古，惟有故山斜。【送祝熙载之东阳主簿〈景祐元年〉】吴江通海浦，画舸候潮归。叠鼓山间响，高帆鸟外飞。孤城秋枕水，千室夜鸣机。试问远家客，辽东今是非？【郑十一先辈赴四明幕〈景祐元年〉】梁汉褒斜险，夫君畏远游。家临越山下，帆入海潮头。岸柳行稍尽，江莼归渐秋。故乡看衣锦，宁羡李膺舟。【送丁元珍峡州判官〈景祐元年〉】为客久南方，西游更异乡。江通蜀国远，山闭楚祠荒。油幕无军事，清猿断客肠。惟应陪主诺，不费日飞觞。【送楚建中颍州法曹〈景祐元年〉】冠盖盛西京，当年相府荣。曾陪鹿鸣宴，遍识洛阳生。共叹长沙讁，空存许劭评。堪嗟桃李树，何日见阴成。【送王尚恭隰州幕〈景祐元年〉】去国初游宦，从军苦寂寥。愁云带城起，画角向山飘。秋劲方驰马，春寒正袭貂。遥知为客恨，应赖酒杯消。【送王尚喆三原尉〈景祐元年〉】初仕便西辕，骊驹两佩环。山河识天府，风雨度函关。桑柘千畴富，人烟万井闲。欲为京洛咏，应苦簿书间。【送余姚陈寺丞最】铜墨佩腰间，中流望若仙。鸣蝉汴河柳，画鹤越乡船。下濑逢江雁，瞻氛落海鸢。山川仍客思，尽入隐侯篇。【送廖八下第归衡山〈景祐元年〉】曾作关中客，尝窥百二疆。自言秦陇水，能断楚人肠。失意倦京国，羁愁成鬓霜。何如伴征雁，日日向衡阳。【夏侯彦济武陟尉〈景祐元年〉】风烟地接怀，井邑富田垓。河近闻冰坼，山高见雨来。官闲同小隐，酒美足衔杯。好去东篱菊，迎霜正欲开。【远山】山色无远近，看山终日行。峰峦随处改，行客不知名。【宋宣献公挽词三首〈康定元年〉】望系朝廷重，文推天下工。清名畏杨绾，故事问胡公。物议垂为相，风流顿已穷。仁言博哉利，献替有遗忠。识度推明哲，风猷蔼缙绅。何言止中寿，遂不秉洪钧。翰墨时争宝，词章晚愈新。哭哀文伯母，悲感路傍人。结发逢明主，驰声著两朝。奠楹先有梦，升屋岂能招。赠服三公衮，兼荣七叶貂。春风笳鼓咽，松柏助萧萧。【初出真州泛大江作〈景祐三年〉】孤舟日日去无穷，行色苍茫杳霭中。山浦转帆迷向背，夜江看斗辨西东。滮田渐下云间雁，霜日初丹水上枫。莼菜鲈鱼方有味，远来犹喜及秋风。【江行赠雁〈景祐三年〉】云间征雁水间栖，矰缴方多羽翼微。岁晚江湖同是客，莫辞伴我更南飞。【松门〈景祐四年〉】岛屿松门数里长，悬崖对起碧峰双。可怜胜境当穷塞，翻使留人恋此邦。乱石惊滩喧醉枕，浅沙明月入船窗。因游始觉南来远，行尽荆江见蜀江。【下牢津】依依下牢口，古戍郁嵯峨。入峡江渐曲，转滩山更多。白沙飞白鸟，青障合青萝。迁客初经此，愁词作楚歌。【龙溪】潺潺出乱峰，演漾绿萝风。浅濑寒难涉，危槎路不通。朝云起潭侧，飞雨遍江中。更欲寻源去，山深不可穷。【劳停驿】孤舟转山曲，豁尔见平川。树杪帆初落，峰头月正圆。荒烟几家聚，瘦野一刀田。行客愁明发，惊滩鸟道前。【黄溪夜泊】楚人自古登临恨，暂到愁肠已九回。万树苍烟三峡暗，满川明月一猿哀。非乡况复惊残岁，慰客偏宜把酒杯。行见江山且吟咏，不因迁谪岂能来。【望州坡〈景祐三年〉】闻说夷陵人为愁，共言迁客不堪游。崎岖几日山行倦，却喜坡头见峡州。<hr>
