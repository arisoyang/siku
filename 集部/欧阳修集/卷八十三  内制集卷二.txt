<h4>《集部·欧阳修集·卷八十三  内制集卷二》<b class="x">作者：欧阳修</b></h4>
【景灵宫奉真殿看经堂开启真宗皇帝忌辰黄箓道场青词〈至和二年正月十一日〉】伏以崇妙道于清虚，实惟先志；感时思于雨露，式表孝心。按金箓之真科，即琳宫之福地。荐兹精洁，庶以感通。冀善应之无方，期永资于冲荫。【景灵宫广孝殿看经堂开启章懿皇后忌辰黄箓道场青词〈正月十一日〉】伏以坤仪永閟，昭厚德于无疆；蕊馆载严，奉真游而如在。式临远讳，用感孝思。荐时品之维新，启斋场而增肃。仰祈歆鉴，永集祥祺。【慈孝寺开启真宗皇帝忌辰资荐道场斋文〈正月十一日〉】伏以仙驭乘云，式临于远日；春阳濡露，载感于孝思。爰即梵居，俾延净侣。瞻玉毫之妙相，启贝叶之真文。集此胜因，仰资冥佑。【集英殿开启真宗皇帝忌辰道场斋文〈正月十一日〉】伏以神游斯远，方仰于轩威；讳日兹临，载深于舜慕。虔依正觉，俾集善因。敞禁殿以有严，启法筵而夙设。仰祈冥助，用慰孝思。【内中福宁殿罢散三长月道场青词〈正月十七日〉】伏以首春纪序，标令月以惟时；善气宣和，纷百祥而来集。载严秘殿，恭按真科。依妙道之冲虚，荐清衷之蠲洁。冀迎纯佑，均被群伦。【抚问真定府定州等路臣寮口宣〈正月二十二日〉】〈卿汝〉等并韫时才，出分边寄。属新阳之戒候，念宣力以惟劳。特示抚存，体兹眷遇。【抚问保州路臣寮口宣〈正月二十二日〉】〈卿汝〉等夙临边圉，尽瘁公家。当春序之方和，念朔陲之尚凛。俾兹抚慰，式示眷怀。【抚问北京并恩州臣寮口宣〈正月二十二日〉】〈卿汝〉等并膺柬寄，方布教条。惟夙夜之宣勤，在眷怀而弥切。特加存抚，宜体优隆。【雄州抚问契丹贺乾元节人使口宣〈二月二十三日〉】卿等并持使节，协讲邻欢。饬车驭以载劳，及疆亭而兹喜。俾申抚慰，式示眷怀。【赠保顺军节度使张惟吉祭文〈堂祭二月二十六日〉】维至和二年岁次乙未三月己未朔，皇帝遣入内内侍省内西头供奉官、勾当延福宫康为政，致祭于赠保顺军节度使张惟吉之灵。惟灵忠勤之节，克保于有终；存殁之恩，备隆于异数。仍加祖奠，式表哀荣。尚享！【赠保顺军节度使张惟吉祭文〈坟所二月二十六日〉】惟灵左右宣力，始终不渝。载嘉遗忠，实用追恻。奠尔临圹，魂其有知。【赐镇安军节度使同中书门下平章事判陈州程琳进奉乾元节诏〈三月十五日〉】诞祥著节，延祝申诚。顾予同德之臣，首列充庭之贡。式彰勤荩，深用叹嘉。【赐外任臣寮进奉乾元节银绢马等诏〈敕书同三月十五日〉】夏时正候，诞节戒辰。惟事君之尽忠，因效贡而申祝。嘉乃勤意，勿忘于怀。【抚问麟府路臣寮及并代州路臣寮口宣〈三月十五日〉】〈卿汝〉等蔚有时才，并分边寄。顾蕴隆之在候，嘉勤瘁以不忘。式示抚存，体兹柬注。【赐枢密使河阳三城节度使同中书门下平章事王德用生日礼物口宣〈三月二十五日〉】卿勋阀名家，枢机重任。式因诞日，用示优恩。宜体眷怀，膺兹蕃锡。【广圣宫开启乾元节青词〈三月二十五日〉】伏以月旅正阳，当百嘉之茂盛；祥标诞节，期万寿之穹隆。式案旧章，载严秘殿。延紫霄之飞驭，诵玉笈之灵篇。伏冀诚悫上通，圣真垂佑。锡之多福，均动植之幽微；永以无疆，并乾坤而悠久。【抚问河东路沿边臣寮夏药口宣〈三月二十五日〉】〈卿汝〉等并膺寄任，深柬器能。顾隆暑之惟时，念御边之宣力。俾分珍剂，式示眷怀。【抚问宣徽南院使彰信军节度使判真定府李昭亮口宣〈四月六日〉】卿宣劳边鄙，颇历岁时。因乃子之言行，俾过家而赐问。式彰宠眷，以耀私门。【锡庆院赐宰臣已下罢乾元节道场酒果口宣】卿等任国钧轴，为予股肱。因诞节之届辰，严梵宫而申祝。载嘉忠盖，宜示宠颁。【赐右屯卫大将军叔韶奖谕敕书〈四月十二日〉】敕叔韶：省所进《祝圣寿歌》、《日月元枢论》共二轴事，具悉。朕固嘉尔向学励善，蔚然而有文，与夫习富贵之骄而乐狗马之玩者异矣。然夫学者所以知君臣父子之礼，出可以施于国，入可以施于家。汝其慎择厥师，讲救其阙，使言而无过，以自远于悔尤。夫能异于众人，诚为有立；必至乎君子，然后大成。汝其勉之，无或中止。故兹奖谕，想宜知悉。【十九日契丹贺乾元节人使朝辞讫就驿赐酒果口宣〈四月十二日〉】卿等夙持邻聘，申庆诞辰。嘉成礼之有仪，在眷怀而增厚。宜颁优赉，式示宠章。【赐契丹贺正旦人使却回班荆馆酒果口宣〈十二月二十九日〉】卿等并持信节，继讲邻欢。既夙驾以言归，俾及郊而留饯。宜申宠锡，用示眷怀。【端午帖子词二十首〈至和二年四月二十五日〉】【皇帝阁六首】天清槐露浥，岁熟麦风凉。五日标嘉节，千龄献寿觞。午位星杓正，人间令节同。四时和玉烛，万物被薰风。舜舞来遐俗，尧仁达九区。五兵消以德，何用赤灵符。楚国因谗逐屈原，终身无复入君门。愿因角黍询遗俗，可鉴前王惑巧言。嘉辰共喜沐兰汤，毒沴何须采艾禳。但得皋夔调鼎鼐，自然灾祲变休祥。炎晖流烁蕙风薰，草木蕃滋德泽均。畜药蠲痾虽故事，使民无疾乃深仁。【皇后阁五首】画扇催迎暑，灵符喜辟邪。风光丽宫禁，时节重仙家。椒涂承茂渥，嫔壸范柔仪。更以亲蚕茧，纫为续命丝。覆槛午阴黄鸟啭，烘帘晓日绛榴繁。六宫彩缕争新巧，共续千龄奉至尊。紫兰淅淅光风转，绿叶阴阴禁苑凉。天子万机多暇日，喜逢嘉节奉瑶觞。五色双丝献女功，多因荆楚记遗风。圣君照物同天鉴，不用江心百链铜。【温成皇后阁四首】密叶花成子，新巢燕引雏。君心多感旧，谁献辟兵符。旭日映帘生，流晖槿艳明。红颜易零落，何异此花荣。彩缕谁云能续命，玉奁空自锁遗香。白头旧监悲时节，珠阁无人夏日长。依依节物旧年光，人去花开益可伤。圣主聪明无色惑，不须西国返魂香。【夫人阁五首】梅黄初过雨，麦实已登秋。避暑多佳赏，皇欢奉豫游。鸣蜩惊早夏，斗草及良辰。共荐菖华酒，君王寿万春。楚俗传筒黍，江人喜竞船。深宫亦行乐，彩索续长年。凉生玉宇来风细，日永金徒报漏稀。皎洁冰壶清水殿，三千争捧赭黄衣。仙盘冷泛银河露，纨扇香摇绿蕙风。禁掖自应无暑气，瑶台金阙水精宫。【集禧观迎祥池崇禧殿就上清宫功德前开启保夏祝圣寿金箓道场密词〈五月十八日〉】伏以道本无为，功施万物；福惟善应，信若四时。当茂育之届辰，荐精明而交感。载严珍馆，恭按仙科。伏愿飚欻来临，清真垂佑。保寿龄之永锡，均动植以咸休。【赐判大名府贾昌朝判陈州程琳判成德军李昭亮等进奉上寿金酒器一副马六匹诏〈五月二十三日〉】载诞及辰，万邦咸庆。顾乃蕃宣之重，实惟耆哲之明。休有物容，来陈寿祝。嘉乃诚意，不忘于怀。【兖州会真宫等处开启皇帝本命道场青词】伏以三辰昭运，六甲驯行。当薰风阜育之时，属正命本元之日。谨遵科式，上荐诚明。诵灵蕊之真文，延紫清之诸圣。伏冀苍灵降鉴，福嘏骈臻。蒙休匪止于眇躬，博施咸均于庶品。【除皇弟允初特授依前检校尚书右仆射充感德军节度使加食邑食实封余如故制〈五月二十八日〉】门下：爵赏当功，则为善之劝广；名器不假，则至公之道存。然而隆恩睦亲，所以厚乎风俗；建侯作屏，所以捍乎王家。非予敢私，乃国旧典。具官允初，质性纯茂，禀乎天姿；学问发明，由于师训。维我叔父，时为贤王。缅怀遗烈之存，属乃克家之善。自被蕃宣之寄，久参朝请之联。宜从留务之繁，进委临戎之重。节旄并建，井赋兼增。佥谋克谐，宠数惟渥。於戏！干戈卫社，内有宣勤夙夜之臣；甲胄在躬，外有奋力行伍之将。尔其念宴安之怀毒，知富贵之难居。戒损于满，而罔敢自骄；劳身以谦，而克保其位。无忘勖励，往服恩荣。可特授依前检校尚书右仆射，使持节耀州诸军事，耀州刺史兼御史大夫，充感德军节度使，耀州管内观察、处置等使，仍加食邑七百户，食实封二百户，散官、勋、封如故。主者施行。【赐镇海军节度使检校太尉同中书门下平章事判亳州陈执中让恩命第二表不允仍断来章批答〈六月十八日〉】卿自再司钧轴，未久岁时，乃者数上封章，愿还印绶。朕惟委任之际，古今所难，知之不尽如不知，用之不终如不用。所以悉格群议，独断余衷，非惟勉尔以胡恤人言，亦庶几乎任贤勿贰之意也。而卿避让之节，再三益坚，事有重违，理当俯徇。夫进退以礼，岂惟优大臣？堂陛俱隆，盖以尊人主。是用宠尔以节旄之寄，兼之以槐鼎之荣，虽为新恩，实尔旧物。出入中外，载嘉夙夜之勤；待遇始终，当尽君臣之分。无烦封执，用体眷怀。所让宜不允，仍断来章。【赐新除宰臣富弼赴阙茶药口宣〈六月十八日〉】卿祗若新恩，式趋近甸。炎歊方郁，冲冒良勤。宜有颁宣，用申眷遇。【赐新除宣徽北院使检校太保判并州王拱辰让恩命不允仍断来章批答〈六月十八日〉】省表具之。宣导徽猷，号为近职；镇抚方面，实惟难才。余思其人，于尔为得。至于儒学雍容于顾问，勤劳出入于剧繁，考资望以孰先？在甄升而惟允。辞让之节，诚虽可嘉；询谋既同，命则无易。所让宜不允，仍断来章。【赐新除宣徽南院使检校太保判延州吴育让恩命不允仍断来章批答〈七月十七日〉】省表具之。卿学足以治人，知足以谋事，夙有闻望，称于搢绅。惟时旧人，常历二府，一使之职，夫复何让？若乃居则道古先之训，讲朕以六经；出则重朝廷之威，抚余之远俗。才无不可，用之文武而皆宜；忠无不为，任以内外而何异。余考于众，佥维汝谐。所让宜不允，仍断来章。【赐新除昭德军节度使知郓州庞籍赴阙生料口宣〈七月二十一日〉】卿言秉觐圭，甫临畿甸。属此新商之序，载嘉执辔之勤。宜有颁宣，以彰宠待。【赐新除昭德军节度使知郓州庞籍赴阙茶药诏〈七月二十一日〉】敕庞籍：拥节之蕃，饬车来觐。顾都圻之甫及，嘉跋履之斯劳。特颁饮剂之良，以示眷怀之厚。【醴泉观本观三门上梁文〈七月二十一日〉】儿郎伟，我国家膺三灵之眷命，革五代之荒屯。多垒削平，包干戈而偃武；四夷面内，解辫索以承风。逮先圣之抚临，跻群生于富寿，乃欲追羲、轩以并轨，款云、亭而勒成。容典交修，遂举旷古难行之礼，瑞应来集，有非人力可致之祥。卿云裔露之光，纷纶而杂委；朱草灵芝之秀，焜耀而丛生。爰有神泉，涌兹福地，甘如饮醴，美可蠲痾。湛灵液以渊渟，敞琳宫而崛起。岁时游豫，顺民俗之乐康；栋宇翼严，表京师之壮丽。近以有司不谨，飞焰延灾。皇上爱物推仁，因民所利，顾遗基之岿尔，回圣虑以恻然，爰饬良工，载新有作。损其土木之费，所以宽民；适其奢俭之中，俾之可久。用涓吉日，构此修梁。盍效欢讴，形于善祝。儿郎伟，抛梁东，危构岧峣彩露中。欲识圣君仁及物，灵源一勺本无穷。儿郎伟，抛梁西，金碧相辉俯仰迷。万瓦寒光浮瑞露，层檐晚景挂晴蜺。儿郎伟，抛梁南，善利深功不可谈。但喜斯民无疾疠，谁知灵液有余甘。儿郎伟，抛梁北，观者如云来九陌。四方万国会京师，有类众星环斗极。儿郎伟，抛梁上，栋宇规摹标大壮。落成行即庆良辰，望幸何时来彩仗。儿郎伟，抛梁下，祈福为民崇广厦。四时和气致休祥，万国多欢洽朝野。伏愿上梁以后，三辰顺轨，百谷丰登。卉服雕题，咸被垂衣之化；行歌戴白，永为击壤之氓。皇帝万岁！皇帝万岁！皇帝万万岁！【赐新除宰臣文彦博让恩命第二表不允仍断来章批答〈七月二十八日〉】省表具之。朕躬俭约以先人，而生民未足；勤忧劳以励政，而百职多隳。岂布德之不明，抑任人之弗至？是以斋居正虑，先志后占，鉴屡易以为烦，念难知之可慎。永惟商、周之所记，至以萝卜而求贤，孰若用搢绅之公言，从中外之人望？卿以旧哲，比尝相余，惟宇量能宽以服人，惟纯诚故久而益信，勋德兼著可以重朝廷，忠信不回可以临大事。夫谋于其始而既审，则果于必用而不疑。汝其钦哉，朕命无易。所让宜不允，仍断来章。【赐新除宰臣富弼让恩命第二表不允仍断来章批答〈七月二十八日〉】省表具之。卿有忧国爱君之心，而忠以忘其己；有经邦济时之学，而用未究其能。夫畜久而积厚，则施之不穷；虑深而计熟，则谋无不获。兹朕所以虚心仄席，有望于卿也。矧卿正直不回，庸邪素忌，小人所异，君子所同。是以在外十年，而左右之誉不及；履躬一德，而搢绅之望愈隆。朕内决于心，外询于众，敢谓有得，卿其可辞？所让宜不允，仍断来章。【南京鸿庆宫开启皇帝本命道场青词〈八月一日〉】伏以紫青垂佑，资道妙之冲虚；甲乙驯行，会天辰于元本。款别都之福地，举净醮之真科。荐以洁精，通乎肸蚃。伏愿众灵昭鉴，百福来臻。隆万寿于无疆，溥群生而咸遂。【抚问真定府高阳关河东等路臣寮口宣〈八月六日〉】〈卿汝〉等出分边寄，备罄材谋。载嘉宣力之劳，属此爽秋之候。宜加抚慰，俾示眷怀。【抚问邠宁环庆泾原镇戎军德顺军路臣寮口宣〈八月八日〉】〈卿汝〉等各韫材猷，并膺寄任。属商秋之在候，念障圉之为劳。宜有恩言，用彰眷待。【后苑华景亭开启故秦晋国夫人林氏追荐道场斋文】伏以淑懿之贤，已贲追荣之典；阴幽之助，仍资众善之因。爰即华林，载陈法供。冀慈仁之广被，均胜利于无穷。乘此妙缘，超升福果。【后苑华景亭开启安土地道场斋文〈八月二十二日〉】伏以后皇安静，禀厚德以无疆；灵贶冥符，惟至诚而有感。载严净侣，夙按梵仪。冀祓涤于百邪，俾妥安于庶品。【为秦晋国永寿圣佑夫人林氏身亡于寿星观修设九幽道场青词】生而有尽，是谓于物常；道本无形，实资于冥助。虔依仙宇，载肃净场。追懿德之已遥，冀明灵之垂佑。荐兹勤洁，庶达精诚。【故秦晋国夫人祭文〈路祭八月二十二日〉】惟灵蔚有令仪，著于茂则；顾追褒之宠数，已极恩荣；念永閟于佳城，载深恻怛。列兹奠礼，用慰营魂。【故秦晋国夫人祭文〈夜排敕祭八月二十三日〉】惟灵懿德惟旧，嘉问克彰。奄然沦逝，恻尔追感。侑以礼奠，庶乎来歆。【荆南府紫府观并潭州南岳真君观开启皇帝本命道场青词〈八月二十六日〉】伏以道非常名，无方而善应；诚之所至，有感而必通。惟南服之奥区，敞清真之靖馆。因本元之吉日，备科式之多仪。延集众灵，仰祈冲鉴。冀咸臻于百福，期永固于千龄。【广圣宫开启祝圣寿道场青词〈八月二十六日〉】伏以百工休力，标礼典以顺时；众善延祥，纪道家之吉月。恭陈秘馆，式按常科。瑶席琼尊，夙陈于芳洁；芝华羽葆，纷集于真灵。伏愿锡祉眇躬，隆寿龄于无极；遂生庶品，臻隐伏以咸均。【论奖谕叔韶奏】臣伏准中书紥子下本院，为右屯卫大将军叔韶进《祝圣寿歌》、《日月玄枢论》，奉圣旨，令学士院降敕书奖谕。窃以叔韶宗室之子，好学修辞，诚可嘉奖。然臣伏见玄字，自来公私文字悉皆讳避。其叔韶所进《日月玄枢论》，欲暂降付本院，略更详其文理，庶于诏辞褒劝之间，因而得以训励。今取进止。四月日学士臣欧阳某紥子。贴黄所有奖谕敕书，未敢修撰，乞早降指挥。内批其《元枢论》名以犯讳字，因而讽谕，使后来所撰益精。其文字更不付外，只如此降诏施行。<hr>
