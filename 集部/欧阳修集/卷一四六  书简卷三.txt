<h4>《集部·欧阳修集·卷一四六  书简卷三》<b class="x">作者：欧阳修</b></h4>
<br>【与赵康靖公〈叔平〉九通】<br>△一〈至和三年〉<br>某启。辱教，并高邮二书，不胜感刻，足以仰见仁人之心恻物垂悯之深也。<br>方欲专驰人去请，时暑，重烦挥翰，来旦并申面谢。人还，姑此。<br>△二〈至和三年七月〉<br>某启。累日阻拜见，不审尊候何似？某为水所渰，仓皇中般家来唐书局，<br>又为皇城司所逐，一家惶惶，不知所之。欲却且还旧居，白日屋下，夜间上筏子<br>露宿。人生之穷，一至于此！人马随多少，借般贱累，幸不阻。<br>△三〈嘉祐四年〉<br>某顿首启。初夏已热，不审动止何似？郓去京师不为远，而叔平在外，宜日<br>走讯问候兴居，而动辄逾时，虽云人事区区，实亦可责也。某昨衰病屡陈，蒙恩<br>许解府事，虽江西之请未获素心，而疲惫得以少休，岂胜感幸。卜居城南，粗亦<br>自便。自在府中数月，以几案之劳，凭损左臂，积气留滞，疼痛不可忍，命医理<br>之，迄今未愈。天府孰不为之？独衰病者如此尔。东平风物甚佳，为政之暇，想<br>多清趣。更冀为朝自重，以俟严召。递中谨奉此。有恳，如别幅。<br>焦千之秀才久相从，笃行之士也。昨来科场，偶不曾入。其人专心学古，不<br>习治生，妻、子寄食妇家，遑遑无所之。往时闻郓学可居，所资差厚，可以托食，<br>而焦君以郡守贵侯，难以屈迹。今遇贤主人，思欲往托。窃计高明必亦闻此，但<br>恐郓学难居，今已有人尔。若见今无人，则焦君不止自托，其于教导必有补益，<br>亦资为政之一端也。更在高明详择可否，俟有宠报，决其去就也。谨于递中布此<br>恳。<br>△四〈嘉祐四年〉<br>某启。久不奉状，乃以今夏暑毒非常岁之比，壮者皆苦不堪，况早衰多病者<br>可知。自盛暑中忽得喘疾，在告数十日。近方入趋，而疾又作，动辄伏枕，情绪<br>无悰。深思外补，以遂初心。而《唐书》不久终篇，用是更少盘桓。侍祠既毕，<br>当即决去，形容心志皆难勉强矣。焦秀才事荷挂念，方走淮南欲挈家，而其妇翁<br>作省判，遂被留连，势不能去，然渠感愧非一也。某久欲作书，属病，今犹居告。<br>自叔平兄去后，子华作宪，遂鲜欢。<br>△五〈嘉祐四年〉<br>某启。近尝奉状。秋雨早寒，不审尊候何似？昨辱书，言郡封不安，劳虑医<br>药。数日前，闻果不起。伏惟哀悼之怀，何以堪处！无由陈慰，徒用瞻仰。叔平<br>素喜浮图之说，死生之际固已深达，兹顾未能顿至无念，谅用此可以少宽哀苦之<br>情尔。交游无以为言，聊以此塞悲，奈何奈何。更希为国自重也。谨于递中附此。<br>△六〈嘉祐五年〉<br>某顿首启。伏承荣被制书，入司天宪，中外欣惬，以谓肃政纲以重朝廷，于<br>兹有望焉。至于朋旧，又喜来归，独不得亲款宴言，以为恨尔。窃计旌旆已及郊<br>畿，无由瞻迎。溽暑，惟为国自重。<br>△七〈熙宁二年〉<br>某再拜。自承荣遂挂冠之请，日欲驰贺，而病悴无堪，事多稽废，其如不胜<br>欣慕瞻仰之诚也。即日隆暑，伏惟台候动止康福。窃惟宴闲之乐，大惬雅怀，回<br>视尘琐，必深闵叹也。某衰病日增，尚此迁延，为愧不浅，然亦不晚，必能勉追<br>高躅也。瞻见未涯，惟冀顺时加重。<br>△八〈熙宁三年〉<br>某衰病退藏，人事旷废，理无足怪，然亦不承问，不胜倾驰。屡得君贶书及<br>见唱和新篇，粗审动静，喜承台候万福。向尝辱许枉顾，虽日企伫，乃出于乘兴，<br>不敢坐邀。然又思颍之请，决在此春，若得自乘一鹿车造门求见，亦未为晚。未<br>间春暖，惟冀以时卫重。<br>△九〈熙宁四年〉<br>某启。自退居杜门，人事几绝，养成疏慵，稍阔拜问。涂中忽辱书，顿慰岑<br>寂，兼审经寒尊候万福。某衰病如昨，目、足尤苦，殊不少损，兹亦老年常态尔。<br>闲居之乐，无待于外，而自足处多，惟朋旧相从为难得。自安道得请南台，窃思<br>二公物外得朋之乐，不胜羡慕。所承宠谕，春首命驾见访。此自山阴访戴之后，<br>数百年间，未有此盛事。一日公能发于乘兴，遂振高风，使衰病翁因得附托，垂<br>名后世，以继前贤，其幸其荣，可胜道哉！在公勉强而成之尔。余具别纸。<br>【与冯章靖公〈当世〉八通】<br>△一〈嘉祐三年〉<br>某顿首。区区久阙致问。中间辱书，为感何已。冬寒，伏惟台候万福。某以<br>衰病，期得一小郡养拙，三二年间，谋一归老之地。此愿未获，遽被责以吏事，<br>精力耗竭，何止强勉！不出岁末春初，当有江西之行矣。薛亲干敏，河东风土、<br>民间事绪可以询问，得佐幕府，甚幸甚幸。某以目疾为梗，临纸草率，惟冀镇抚<br>外以时为国自重。<br>△二〈嘉祐四年〉<br>某启。自承移镇合肥，尝一得奉状。其后区区更阙附问，不审酷暑以来尊候<br>何似？庐在淮南为剧郡，窃惟下车布治之初，当少烦条教，既而可乐之趣，则有<br>多于他邦也。伏惟视政之暇，为时自重。伫俟来归，以慰士大夫朋友之望。<br>△三〈嘉祐五年〉<br>某启。伏自移镇肥上，尝一奉书。忽已逾岁，续虽乏驰问，然瞻企之勤，则<br>未尝懈也。即日春寒，不审尊候何似？某以衰病无堪，自解秩天府，于今一期，<br>正以《唐史》残编为累。今幸成书，不久进御，遂当南去。世事老来益有可厌者<br>矣。自当世治肥，然大率诸相知皆云不得书。某亦以地僻，少有来使得询动止。<br>朝廷公议与交亲私望，皆愿还归。未间向暖，惟冀为国自重。<br>△四〈嘉祐五年〉<br>某启。昨自罢烦剧，卜居城南，少获休息。然犹此盘桓，未遂决去，正以<br>《唐史》将遂终篇，然亦不过秋末时事尔。庐去京师不远，计可备闻，难于纸笔<br>具道也。当世据名藩，优游文史，自足为乐，其余一付公议。但朝多贤士而独在<br>外，与相知之私，立欲公来归之速尔。某衰病俱攻，去心甚速，诸公察其实然，<br>而未肯决然放去，奈何奈何。原父虽归，子华作宪，朋友益萧索。当世尚壮，及<br>时读书行乐。此外稍隙时，当得数奉问。大热，更冀自重。<br>△五〈嘉祐五年〉<br>某启。自承移镇金陵，遂疏奉问。经暑，窃惟体履多福。江山之胜，实足以<br>资清兴，而贤者久居于外，岂朝廷之意哉？朋友区区之私，又可知也。某衰病，<br>迫于归计，《唐史》奏御，遽陈危恳，而未蒙听允。进无所补，退不获志，负愧<br>周行不知所措。相见益无涯，惟为时自爱，以副瞻望。<br>△六〈嘉祐五年〉<br>某启。自成书请外，所陈哀切，冀以危诚，有以感动。而二三公过为顾虑，<br>曲以见留，在意实厚，于计则非便也，奈何奈何。本欲为郡下客，少溷主人，复<br>未可得。然使少迁延，终当必偿夙志也。济叔穷居，得当世在镇，必以慰意，不<br>久当应稍起，此公议久所郁郁也。前承惠碑，多佳者，甚济编录，感幸感幸。闻<br>金陵有数厅梁、陈碑，及蒋山题名甚多，境内所有，幸为博采以为惠，实寡陋之<br>益也。病暑，草率。<br>△七〈嘉祐五年〉<br>某启。承惠寄碑刻，既博而精，多所未见，寡陋蒙益，而私藏顿富矣。中年<br>早衰，世好渐薄，独于兹物厥嗜尤笃。而俗尚乖殊，每患不获同好，凡如所惠，<br>仅得二三，固已为难，而骤获如是之多，宜其如何为喜幸也！济叔公议犹屈，乃<br>吾徒之责，未尝少忘于怀，而造物者第与众人同为嗟叹而已。岂贤人君子亨否有<br>命，殆非人力能致邪？虽然，敢不竭力？辱谕，感愧感愧。承专遣人至，数召问<br>其还期，每云有故未归。遂且于邮中附此，俟渠行，别当奉状也。<br>△八〈嘉祐六年〉<br>某启。衰病碌碌无所称，徒负愧耻。区区强颜，人事废旷，久阙致问，但深<br>瞻企。昨承进宠经筵，而尚留居外，未足以慰士大夫之望，实非交游之私论也。<br>辱惠书，承经暑涉秋，动履清安。江山英胜，聊助公余之兴。未严召间，希为国<br>自重。<br>【与王副枢〈景彝〉一通〈嘉祐五年〉】<br>某启。自承轩骑归止，属以多故，未克祗谒。暄和，窃审气体清安。适辱简<br>诲，兼示郑州书信等。偶在院中定题，不时为答，深所感愧，谨驰此为谢，幸加<br>恕察。不宣。某再拜景彝舍人阁下。八日。<br>【与王懿敏公〈仲仪〉十七通】<br>△一〈嘉祐二年〉<br>某启。数日之间，并承寄惠蟹、栗，虽不得书，亦喜尊候万福。某居此，如<br>鱼鸟之池笼。岁律忽已遒尽，衰病日复侵攻，交游多在外，块然处此，情绪可知。<br>今日得蔡大书，言久病，近方就安。人生聚散，忧患百端，相见何时。况开年决<br>求南去，遂益为胡越也。惟以时自重，临纸区区。<br>△二〈嘉祐二年〉<br>某启。稍不附问，新春尚寒，不审尊体何似？岁月不觉，又添一岁，目日益<br>昏，听日益重，其情悰则又可知。向者公廨钱事知已息，就令不息，徒喧噪人耳，<br>何足恤也。边州无事，诚为可乐，然俗吏亦不能也。近来班著萧条，群贤在外，<br>皆当召归，而议者不及。衰病思去，又亦未得。守常不变，其弊乃尔。其他时事，<br>不能悉具，惟过年益区区，但时与韩三、吴大相从尔。灯夕却在李端悫家为会，<br>诸君皆奉思也。数数附回州人书，皆不亲付，常意不达。今偶此人取书，适在家。<br>湖柑闲寄数十个去，到彼得三四不损，尚可表意，若遂无可入口，亦无如之何也。<br>不罪不罪。因人幸时惠问。<br>△三〈嘉祐二年〉<br>某启。昨日自贡院出，得所寄书，伏承春暄气体清福，兼知深乐北土之善，<br>为郡处处皆佳。况此帅府雄盛，边鄙无事，固足以优游也。某昨被差入省，便知<br>不静。缘累举科场极弊，既痛革之，而上位不主，权贵人家与浮薄子弟多在京师，<br>易为摇动，一旦喧然，初不能遏。然所得颇当实材，既而稍稍遂定。去冬求洪井<br>未得，便差主文，今既喧噪渐息，遂复理前请，期于必得也。中年衰病尤甚，自<br>出试院，痛不能饮。人生聚散，安能区区于此！进无所补，退又不能自遂，荏苒<br>岁月，有甚了期？其他非笔墨可述。惟为国自重。因人时枉问，以慰无憀。<br>△四〈嘉祐三年〉<br>某启。自承有益都之命，必谓来朝，当得相见，不意遂尔西行，实增怏怏。<br>又闻阙远，却于沿路盘桓，深欲奉状，以莫知旌旆所止。不审即日春寒，尊候如<br>何？计以仲春至镇，在路亦不久留。成都风物非老者所宜，仲仪虽为同甲，然心<br>意壮锐，谅可为乐，难以病夫忖度也。诸贤在外者为复来归，独公远去，相见何<br>时？某非久于此者，然素志未遂，心往形留。因指使来辞，得附书。新春，为国<br>自重。<br>△五〈嘉祐四年〉<br>某启。自去岁秋冬以来，益多病，加以目疾，复左臂举动不得，三削请洪。<br>诸公畏物议，不敢放去，意谓宁俾尔不便，而无为我累，奈何奈何。然且告他只<br>解府事必可得，不过月十日，且得作闲人尔，少缓汤火煎熬。有无限鄙怀，不能<br>具述。薛婆老亦多病，于锦绣无用，只是儿妇辈或恐有所要，临时奉烦尔。土宜<br>归日，惟好且当，正如宽厚之说也。呵呵。酒绝吃不得，闻仲仪日饮十数杯，既<br>健羡，又不能奉信。蜀中碑文，虽古碑断缺，仅有字者，皆打取来。如今只见此<br>等物，粗有心情，余皆不入眼也。递中续得来书。京师自立春泥雪，至今冻尸横<br>路，遂罢放灯。经节，不敢过诸人，皆云寂寞。恐知恐知。疏拙无佳物表意，不<br>怪不怪。<br>△六〈嘉祐四年〉<br>某启。昨在府中，区区不时奉问，理不为怪。自罢去，益匆匆度日，不能为<br>一事，公私俱废，此所以日梦南归，视居此如桎梏之思脱也。自仲仪到蜀，未尝<br>承问，但时见宅中子弟，问动静，云起居甚安。异方下车，必烦条教，计今人情<br>习安，粗可以为乐矣。因书幸示。某昨在府，几案之劳，气血极滞，左臂疼痛，<br>强不能举。罢居城南，粗得安养。迄今病目尚未复差，厌苦人事，实不能支，只<br>候夏秋《唐书》了成，褫却梅二，遂决南去。未间时得奉问。夏热，为国自重。<br>△七〈嘉祐四年〉<br>某启。区区多故，久不附问，不审尊体何似？自春中曾一奉状，寻于递中见<br>答。昨见公谨，云得仲仪书，怪某久无信。盖亦未尝得仲仪书也。但闻蜀人与自<br>西归者，言善政日新，两川蒙赐，闻之，窃喜大用之有期也。某益多病，目昏手<br>颤，脚膝行履艰难，众疾并攻。《唐书》已了，只候写了进本，遂决南昌之请，<br>自此可图一作茧处矣。京师事体亦迫促，动有嫌忌，无复纵适。岁暮索然，殊鲜<br>欢意。惟希公外多爱，因暇时作数字，以慰瞻企。<br>△八〈嘉茧五年〉<br>某启。久不奉状，亦久不辱书，惟见诸贤侄，得闻动静。前日邮中，忽承惠<br>问，喜涉夏秋，体履休胜，深以为慰也。某自罢府，又一岁有余，方得《唐书》<br>了当，遽申前请，恳乞江西。前后累削，辞极危苦，而二三公若不闻。近年眼目<br>尤昏，又却送在经筵，事与心违，无一是处。未知何日遂得释然，一偿素志于江<br>湖之上，然后归老汝阴尔。昨蒙诏谕，俾请假。既以地远，暂归不能办事，又一<br>请假后难更请郡，以此不敢。但更少盘桓，会当有时得归尔。承见问，所以略道<br>一二。终日区区，不曾勾当得公私一事，人事殆废，以此不时作书，应不为怪。<br>向寒，为国自重。<br>△九〈嘉祐六年〉<br>某启。近尝于递中拜问。辱书，承春寒动履佳安，兼蒙远惠佳篇。衰病之人，<br>岂敢萌心，至于自顾，惟知忧畏，而众论实可多惧。独见爱之深，至于歌咏，感<br>愧感愧。数十日来，茫然未知所为答问，后遂如此，其何以免于罪戾？老退之心，<br>不敢望有所立以希名誉，但厚恩当报尔。仲仪何以见教？宝臣虽不久当发，其如<br>远甚，计须夏方得到阙。鄙怀千万，不能具述，惟期握手为一笑尔。盛作，少暇<br>当勉强为答次。因书略道区区。余寒，为国自重。<br>△十〈嘉祐六年〉<br>某启。自春以来，私门多故，遂阙致问。兼承归骑已东，但日冀相见也。碌<br>碌于此，忽焉半岁，思去之心虽切，而未有以发。近外处相知，多见问以求罢太<br>速，不知何以传此？岂中外人情已欲其去邪？不相见数年，人事百变，前夕清卿<br>之室，已与择之共牢而食，士夫闻之，莫不窃叹。富贵浮名，何可久恃？至于妻、<br>子，亦不能保。然盛衰之理，固常如此，奚足为之悲也？君谟已归，皤然一翁，<br>病势自到京来顿减，前日与余广州在敝斋闲会，坐中相顾，历道谏院中语笑，但<br>奉思尔。衰病索然，百事俱懒，惟故人相见，庶几有少清况尔。瞻近匪遐，跋履<br>之劳，更宜避暑慎摄。<br>△十一〈嘉祐六年〉<br>某启。人至，辱惠以佳篇，岂胜珍诵？益见治烦余暇，犹能及此。敝斋有菊<br>数丛，去岁自开便邀诸公，比过重阳，凡作数会，今秋无复一赏。轩裳外物，为<br>累于人，细较其得失，何用区区？自仲仪与数公自外归，甚思少奉从容，殊未有<br>暇。今有会，亦不放旷，可叹可叹。值夜，且奉此为谢。<br>△十二〈嘉祐六年〉<br>某启。区区不得数奉言宴，可胜瞻勤。昨日以疾病发动，请告家居，不知贤<br>郎宠过。今日见二公言请许，此实仲仪附就秉钧者，当以为惭尔。然佳郡不远，<br>且少盘桓，聊为偃息也。某衰病，渐不能支。更见杨乐道长往，同甲勾落大半矣。<br>深思一作茧处，未有去端尔。客多，偷隙作此简。鄙怀欲述者多，不觉忉忉。<br>△十三〈嘉祐六年〉<br>某启。近以口齿淹延，遂作孽，两颊俱肿，饮食言语皆不能。呼四医工并来，<br>未有纤效。闻仲仪有蜀中真山豆根，乞一二两。病苦，加以饿损，苶然疲卧，不<br>暇及他，不罪不罪。<br>△十四〈嘉祐七年〉<br>某启。少别忽已更月，秋气渐清，窃惟动履胜常。受署方初，宜少烦条教。<br>吏民既已蒙惠，则湖上清旷，浩然放怀，可以遗外世俗区区可憎之态。至于忧悲<br>烦恼，亦自以理遣之。某窃位于此，不能明辨是非，默默苟且，负抱愧耻，何可<br>胜言。独于朋友之间，常怀区区之愿，如此而已。谨奉启咨问。<br>△十五〈嘉祐七年〉<br>某启。自别，日欲致问，而公私多故。贤郎访及，得闻动静，则云甚安。昨<br>日公谨相过，乃云近少违和，岂非追感悲戚使然邪？此事实难遽遣，其如无可奈<br>何，当推以至理，不得不少自宽释也。窃计即日悉已平愈如常，不胜瞻想之诚也。<br>某至今犹为风毒所苦，情绪萧然，不知名宦何处为好？合宫礼近，日益牵忙，不<br>胜勉强也。其他区区，临别亦尝少道，只得如公西湖之乐一二岁，比谋成归计，<br>遂为田亩之人矣。难信之言，不敢为疏者道也。相见未期，但增引领，因风枉问，<br>以慰勤企。<br>△十六〈治平元年〉<br>某启。公私匆匆，久阙奉状。盖以衰病交攻，心力疲耗，而忧责无涯，日苟<br>一日，是以百事皆废于因循。然亦久不承惠问，但屡见贤侄、贤郎，得闻动静。<br>新岁晴和，不审尊体何似？湖园清旷，春物向荣，然尚在遏音，必未欲会聚。其<br>如闲适之趣，幽静尤佳，每苦纷劳，但深倾羡也。老年相知无几，尺书相问，略<br>亦无嫌，余暇何惜数字少慰病翁？然以自久无书，不敢奉怪也。向暖，千万加爱。<br>△十七〈治平元年〉<br>某启。久不蒙惠问，方积瞻思，指使来，忽辱书，可胜欣慰！兼审静镇安闲，<br>放怀取适，自非向用全福，何由及此？固健羡之久矣。某疲病不支，忧责无际，<br>自匪获罪谴困废，不能薄展微效，舍是三者，未有偷安之计。自齿牙浮动，饮食<br>艰难，切于身者，惟此一事。既已如此，其他复何所得？然则勉强于兹，顾何恋<br>也？因仲仪有见悯之言，乃略及此。经春润泽稍足，相去不远，必同和暖，更希<br>为时自重。<br>【与王懿恪公〈君贶〉十二通】<br>△一〈至和二年〉<br>某启。日思奉问。别后人事，益多端倪，但见邸报，知已礼上。秋冷道涂，<br>贵眷各安。某幸如常。昨受命使北，初欲辞免，盖以目疾畏风寒，兼多著绵毳衣<br>服不得。其如受敕之日，北人讣音已至，由此更不敢辞，因改为贺使。行期颇缓，<br>正在严寒，与君贶行时无异也。家中少人照管，且移高桥，去薛家稍近，然公期<br>管勾，往来须及百余日，但得回来耳静，便是幸也。呵呵。自大旆西行，群议遂<br>息，请无过虑也。佳时美景，临觞之乐不可涯。得失外物，可置而勿问。其余达<br>识以道消息，故不待言也。<br>△二〈嘉祐元年〉<br>某启。急足至，辱书，伏承履兹新正，台候万福，少慰翘企之素也。某尸窃<br>于此，思逃罪戾，未知其所。年齿日增，心意日耗，归洛之兴何可遏？承示许以<br>卜邻，亦一时盛事，但须公功业成尔。否泰常理，亦难稽久，岂止交亲之愿也。<br>阳候向和，惟冀以时自爱。<br>△三〈嘉祐四年〉<br>某启。太祝来，得询动静甚详。寻又辱惠书，承经寒尊候万福，门内诸贵爱<br>康安，深浣瞻想。居秦久，议者皆谓当还，不然迁镇近甸，应在朝夕。浮议多端，<br>惟静安可以销弭。修《唐史》，已写进本，然卷帙多，须数月方了。南去有期，<br>心欲飞动，过年衰病益侵。见论辨欲加收录，此子庸驽，讵可出明公门下？不奈<br>何为误听，但与家人大咍尔，徐当议未晚。贤郎在都下，殊乏祗迎，悚愧悚愧。<br>渐暖，为时自重。因贤郎行，谨布区区。<br>△四〈嘉祐五年〉<br>某启。近因急足还府，略布谢恳。即日春寒，仰惟镇抚外台候万福。某尚此<br>迁延，又见春花益盛，第以目病眩晃，不胜饮酒，鲜悰尔。不审大府花时如何？<br>忆曩在彼，不甚盛也。前承问及石研，今且致三枚，续当更求佳者。咫尺瞻企，<br>惟以时自重。<br>△五〈嘉祐六年〉<br>某以衰病，碌碌无称，莫塞咎责，徒自为劳。区区久不奉记。屡见家人得书，<br>承夫人尊候微有违和，兼知来召夏医，方欲驰问，太祝遽至，得闻子细，喜已渐<br>安。兼见过客，言花时名园数有家会，闻之益用为慰。某自过年，儿女多病，小<br>女子患目，殆今未较，日颇忧煎。前日太清赏花，省自入馆惟景祐之会以选人独<br>不与，殆今二十五年，始遇兹盛事。是日，兼承见寄绝品，虽有已凋者，然所存<br>不胜其丽。见之，病目开豁，勉强饮数酌以当佳会，闲恐知也。见太祝，言来择<br>婿，兹事难于仓卒，宜精慎也。多日欲作书，适闻有专人，立草此。其他诸恳，<br>俟太祝归时致状。<br>△六〈嘉祐六年〉<br>某顿首。近于递中，尝献拙句。急足遽至，承赐手书，兼惠新笋，并增感愧。<br>窃审春和体况清福。《普明寺》，卅年前乱道，宜为削去，以藏丑拙，乃蒙刊著，<br>何以堪之？春旱差远，京洛饥民亮烦赈恤，计亦不废行春也。某忽忽少贶，第未<br>能遂去，余无可言尔。薛司勋过府下，事有可询，当得其详。惟以时为朝自重。<br>不宣。某手启上留守尚书学士。清明日<br>京酿二器聊表意，但患人力难致，偶薛君有卒担之尔。<br>△七〈嘉祐六年〉<br>某顿首启。自薛司勋行后，更阙奉状。见家人得十四姨夫人书，窃知近苦牙<br>痛。道家修养，先于固下，不宜有此疾。然此患，中年以后人皆有之，患者医方<br>亦多难得效。某数年来颇以为苦，用药多，殊未有验。近于张唐公处得一方，他<br>言亲用有效，然亦未曾合，今粗录呈，可试用也。春旱甚阔远，以贻上心焦劳之<br>虑。近躬祷太一，遂获嘉泽。河洛间应已沾足，民岁当有望。不审迩日为政外尊<br>体何如？更希慎摄。因附药方递中，谨此咨问。<br>△八〈嘉祐六年〉<br>某启。谢恳已具如右。秋寒，台候万福。某衰病忝冒，以宠为尤，自省蹇拙，<br>曷尝敢萌此望，人亦曷尝期此？然事出意外，犹窃叨据。君贶材望德业三十余年，<br>一日归副具瞻，以快士大夫之愿，老朽之人当在汝阴田亩，与农夫野叟相贺。人<br>事固常如此，所示排摈，曾何足恤？矧洛政善誉，初无间言也。恐知之。以新忝<br>命，人事纷纷，致谢稽晚，皇恐皇恐。<br>△九〈嘉祐六年〉<br>某启。自叨窃非望，尝于邮中致谢恳。即日冬候，遂尔凝寒，仰惟动履清福。<br>某勉强衰病，才薄宠益，损必随之。亲朋见爱，何以为教？有望有望。见家人言<br>十四姨夫人昨夕违和，喜已平愈。公期由此专去省候，鄙怀区区，因话一可询问。<br>凡诸委琐，不复烦言。岁晚憀栗，惟以时为国自重。<br>△十〈治平元年〉<br>某启。向自遭国恤，公私事绪既多，而衰病之年，忧哀并集，余生朽质，殆<br>弗能支。顾于人事旷阙，交亲宜以相宽。自春不常拜问，然昆弟多在京师，薛九<br>与二夫人书信，时时获闻动止。即日秋暑犹盛，不审寝味如何。朝家方恃群贤共<br>此康济，边寄虽重，难恐淹留。未候见间，惟以时为国保重。<br>△十一〈治平二年〉<br>某启。专人至，辱手书，承履此春和，台候万福。某衰病眊然，思一藏拙<br>之地，未能遂心，日夕勉强，不胜其劳，其余幸悉如常。承示谕请觐，尚未见奏<br>削。安道特地以亲为辞，必留滞旌车，然辞官亦当俟报尔。适以私家少故，牵忙<br>作书，不周谨。惟为朝自重，以副区区。<br>△十二〈治平三年〉<br>某启。近并捧递中专人所惠三书，窃承经暑台候万福，贵眷康宁，粗慰瞻企。<br>谕以请洛之意甚详。自公留滞于外，士大夫之论郁然，而当职者负惭与责久矣。<br>今兹所请，在理何疑？诸公谅不烦丁宁，某又可知也。有欲知者，私门所便，备<br>问及尔，亦已尽谕，但奏削尚未至尔。某瘠病苶然，昨屡乞恳，以经此诋辱，于<br>国体非便，第顾势未得遽去，以此强颜，成何情况！事有所激，实如来谕。其诸<br>多端，匪远可以面叙本末，余当续报。惟酷暑，为时自爱。<br>【与执政一通〈熙宁三年〉】<br>某再拜启。仲夏炎毒，伏惟台候万福。某以官守居外，具瞻之地，非时不敢<br>通问。今迫以恳悃，不能自默。某衰病累年，中外具察，不待烦言。自去冬渐难<br>勉强，遂有寿阳之请，而朝恩未许。间以接奉春阳，攻注眼目，服药过度，渴淋<br>复作，遂不能支。自三月下旬在假，亦两曾奏知。不期于病告中，忽蒙此恩选，<br>事出意外，莫不惊忧。窃意朝廷必以居东逾岁，别无大过，遂以为可委尔。其如<br>东州只是寻常一大郡，无兵马，无边事，又幸丰熟。其如老病，诸事旷废处自知<br>极多。而过往不察其详，反以废职为少事，此其可笑者也。并、晋一路，外邻二<br>敌。使某不病，亦不敢当，况尫悴不能策励。已具札子细陈，乞免此误恩。敢望<br>台造，察其诚实，其余区区常谈难信之语，更不复云。惟早赐允俞，免再三烦渎，<br>则大造也。不宣。<br><hr>
