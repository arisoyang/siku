<h4>《集部·欧阳修集·附录三  祭文》<b class="x">作者：欧阳修</b></h4>
韩忠献王〈琦〉维熙宁五年岁次壬子某月某日，具官某谨遣三班奉职随行指使李珪，以清酌庶羞之奠，致祭于少师永叔之灵。惟公之生，粹禀元精。偶圣而出，逢辰以亨。历事三朝，翼登太平。大名即遂，大功既成。年未及老，深虞满盈。连章得谢，颍第来宁。神当畀以福禄，天宜锡之寿龄。胡不慭遗，遽尔摧倾。此冥理莫得致诘，而天下为之失声。呜呼哀哉！公之文章，独步当世。子长、退之，伟赡闳肆。旷无拟伦，逮公始继。自唐之衰，文弱无气。降及五代，愈极颓敝。唯公振之，坐还醇粹。复古之功，在时莫二。公虽云亡，其传益贵。譬如天衢，森布列纬。海内瞻仰，日高而伟。公之谏诤，务倾大忠。在庆历初，职司帝聪。颜有必犯，阙无不缝。正路斯辟，奸萌辄攻。气劲忘忤，行孤少同。於穆仁庙，诚推至公。孰好孰恶，是焉则从。善得尽纳，治随以隆。人畏清议，知时不容。各砺名节，恬乎处躬。二十年间，由公变风。公之功业，其大可记。屡殿藩垣，所至怀惠。尝尹京邑，沛有余地。早践西掖，晚当内制。凡厥代言，《典》、《谟》之懿。凡厥出令，风雷其势。三代炳焉，公辞无愧。枢幄猷为，台衡弼贰。抚御四夷，兵戈不试。整齐百度，官师咸治。服劳一心，定策二帝。中外以安，神人胥慰。不校谗言，恳求去位。公之进退，远迈前贤。合既不苟，高惟戒颠。身虽公辅，志则林泉。七十致政，乃先五年。上惜其去，公祈益坚。卒遂其请，始终克全。呜呼哀哉！余早接公，道同气类。出处虽殊，趣向何异。既忝宰司，日亲高谊。可否明白，襟怀坦易。事贵穷理，言无饰伪。或不知公，因罹谤忌。青蝇好点，白璧奚累。呜呼哀哉！自公还事，心慕神驰。徒凭翰墨，莫挹姿仪。公尝顾我，惠以新诗。虽亟酬答，奈苦衰疲。欲复为问，动已逾时。忽承讣音，且骇且悲。哀诚孰诉，肝胆几堕。公之逝矣，世鲜余知。不如从公，焉用生为。遐修薄芦，奠公一卮。魂兮有灵，其来监兹。尚飨。【祭文】王荆文公〈安石〉夫事有人力之可致，犹不可期，况乎天理之冥寞，又安可得而推。惟公生有闻于当时，死有传于后世，苟能如此足矣，而亦又何悲？如公器质之深厚，智识之高远，而辅以学术之精微。故形于文章，见于议论，豪健俊伟，怪巧瑰琦。其积于中者，浩如江河之停蓄；其发于外者，烂如日星之光辉。其清音幽韵，凄如飘风急雨之骤至；其雄辞闳辩，快如轻车骏马之奔驰。世之学者，无问乎识与不识，而读其文，则其人可知。呜呼！自公仕宦四十年，上下往返，感世路之岖崎。虽屯邅困踬，窜斥流离，而终不可掩者，以其有公议之是非，既压复起，遂显于世。果敢之气，刚正之节，至晚而不衰。方仁宗皇帝临朝之末年，顾念后事，谓如公者，可寄以社稷之安危。及夫发谋决策，从容指顾，立定大计，谓千载而一时。功名成就，不居而去，其出处进退，又庶乎英魄灵气，不随异物腐散，面长在乎箕山之侧与颍水之湄。然天下之无贤不肖，且犹为涕泣而歔欷。而况朝士大夫，平昔游从，又予心之所向慕而瞻依。呜呼！盛衰兴废之理自古如此，而临风想望不能忘情者，念公之不可复见而其谁与归！【祭文】曾舍人巩维公学为儒宗，材不世出。文章逸发，醇深炳蔚。体备韩、马，思兼庄、屈。垂光简编，焯若星日。绝去刀尺，浑然天质。辞穷卷尽，含意未卒。读者心醒，开蒙愈疾。当代一人，顾无俦匹。谏垣抗议，气震回遹。鼓行无前，跋疐非恤。世伪难胜，孤坚竟窒。紫微玉堂，独当大笔。二典三谟，生明藏室。顿挫弥厉，诚纯志壹。斟酌损益，论思得失。经体虑萌，沃心造膝。帝曰汝贤，引登辅弼。公在庙堂，尊明道术。清净简易，仁民爱物。敛不烦苛，令无迫猝。栖置木索，里安户逸。椟敛兵革，天清地谧。日进昌言，从容密勿。开建国本，情忠力悉。卯未之岁，龙驾飙欻。再拯大艰，垂绅秉笏。乾坤正位，上下有秩。功被社稷，等夷召毕。公在庙堂，总持纪律。一用公直，两忘猜昵。不挟朋比，不虞讪嫉。独立不回，其刚仡仡。爱养人材，奖成诱掖。甄拔寒素，振兴滞屈。以为己任，无有废咈维公平生，恺悌忠实。内外洞彻，初终若一。年始六十，恳辞冕黻。连章累岁，乃俞所乞。放意丘樊，脱遗羁絷。沉浸图史，左右琴瑟。志气浩然，不陋蓬荜。意谓百龄，重休累吉。还斡鼎轴，赞微计密。云胡倾殂，慭遗则弗。闻讣失声，眦泪横溢。戆冥不敏，早蒙振袚。言繇公诲，行繇公率。戴德不酬，怀情独郁。西望輀而车，莫持纼绋。维公荦荦，德义譔述。为后世法，终天不没。托辞叙心，曷能仿佛。呜呼哀哉！尚飨。【祭文】范蜀忠文公〈镇〉惟公平生，谅直骨鲠。文章在世，炜炜炳炳。老释之辟，贲育之猛。拒塞邪说，尊崇元圣。天下四方，学子甫定。迩来此风，勃焉而盛。如醒复醉，如愈再病。粤醒与病，有幸不幸。幸不见排，不幸不正。嗟余空疏，敢处季孟。公讣之来，泪下縻绠。闻公卜宅，许洛之境。余居在焉，倘得同井。异时往来，或接光影。薄酒一樽，菲肴数皿。远不得前，寄此耿耿。【祭文】苏文忠公〈轼〉呜呼哀哉！公之生于世，六十有六年。民有父母，国有蓍龟，斯文有传，学者有师，君子有所恃而不恐，小人有所畏而不为。譬如大川乔岳，虽不见其运动，而功利之及于物者，盖不可以数计而周知。今公之没也，赤子无所仰庇，朝廷无所稽疑，斯文化为异端，学者至于用夷，君子以为无与为善，而小人沛然自以为得时。譬如深山大泽，龙亡而虎逝，则变怪杂出，舞鳅鳝而号狐狸。昔公之未用也，天下以为病；而其既用也，则又以为迟；及其释位而去也，莫不冀其复用；至其请老而归也，莫不怅然失望，而犹庶几于万一者，幸公之未衰。孰谓公无复有意于斯世也，奄一去而莫予追。岂厌世溷浊，洁身而逝乎？将民之无禄，而天莫之遗？昔我先君，怀宝遁世，非公则莫能致。而不肖无状，因缘出入，受教于门下者，十有六年于兹。闻公之丧，义当匍匐往救，而怀禄不去，愧古人以忸怩。缄词千里，以寓一哀而已矣。盖上以为天下恸，而下以哭吾私。呜呼哀哉！【祭文】苏文定公〈辙〉维年月日，具官苏辙谨以清酌庶羞之奠，致祭于故观文少师、赠太师九丈之灵。呜呼！嘉祐之初，公在翰林。维时先君，处于西南。世所莫知，隐居之深。作书号公，曰是知予。公应嗟然，我明子心。吾于天下，交游如林。有如斯文，见所未曾。先君来东，实始识公。倾盖之欢，故旧莫隆。遍出所为，叹息改容。历告在位，莫此蔽蒙。报国以士，古人之忠。公不妄言，其重鼎钟。厥声四驰，靡然向风。嗟维此时，文律颓毁。奇邪谲怪，不可告止。剽剥珠贝，缀饰耳鼻。调和椒姜，毒病唇齿。咀嚼荆棘，斥弃羹胾。号兹古文，不自愧耻。公为宗伯，思复正始。狂词怪论，见者投弃。踽踽元昆，与辙偕来。皆试于庭，羽翼病摧。有鉴在上，无所事媒。驰词数千，适当公怀。擢之众中，群疑相豗。公恬不惊，众惑徐开。滔滔狂澜，中道而回。匪公之明，化为诙俳。公德日隆，历蹈二府。辙方在艰，抚视逾素。纳铭幽宅，德逮存故。终丧而还，公以劳去。公年未衰，屡告迟暮。自亳徂青，迄蔡而许。来归汝阴，啸傲环堵。辙官在陈，于颍则邻。拜公门下，笑言欢欣。杯酒相属，图史纷纭。辩论不衰，志气益振。有如斯人，而止斯邪。书来告衰，情怀酸辛。报不及至，凶讣遄臻。呜呼！公之于文，云汉之光。昭回洞达，无有采章。学者所仰，以克向方。知者不惑，昧者不狂。公之在朝，以直自遂。排斥奸回，罔有剧易。后来相承，敢陨故事。虽庸无知，亦或勉励。此风之行，逾三十年。朝廷尊严，庶士多贤。伊谁云从，公导其先？自公之归，忽焉变迁。又谁使然，要归诸天？天之生物，各维其时。朝阳薰风，春夏是宜。冻雨急雪，匪寒不施。时去不返，虽强莫违。矧惟斯人，而不有时。时既往矣，公亦逝矣。老成云亡，邦国瘁矣。无为为善，善者废矣。时实使然，我谁怼矣。哭公于堂，维其悲矣。呜呼！尚飨。【祭兖国夫人文】苏文忠公〈轼〉维元祐六年岁次辛未九月丙戌朔，从表侄具位苏轼，谨以清酌肴果之奠，昭告于故太师兖国文忠公安康郡夫人之灵。呜呼！轼自龆龀，以学为嬉。童子何知，谓公我师。昼诵其文，以梦见之。十有五年，乃克见公。公为拊掌，欢笑改容。此我辈人，余子莫群。我老将休，付子斯文。再拜稽首，过矣公言。虽知其过，不敢不勉。契阔艰难，见公汝阴。多士方哗，而我独南。公曰子来，实获我心。我所谓文，必与道俱。见利而迁，则非我徒。又拜稽首，有死无易。公虽云亡，言如皎日。元祐之初，起自南迁。叔季在朝，如见公颜。入拜夫人，罗列诸孙。敢以中子，请婚叔氏。夫人曰然，师友之义。凡二十年，再升公堂。深衣庙门，垂涕失声。白发苍颜，复见颍人。颍人思公，曰此门生。虽无以报，不辱其门。清颍洋洋，东注于淮。我怀先生，岂有涯哉。尚飨。【行状】吴正宪公〈充〉故推诚保德崇仁翊戴功臣、观文殿学士、特进、太子少师致仕、上柱国、乐安郡开国公、食邑四千三百户、食实封一千二百户，赠太子太师欧阳公行状。曾祖郴，累赠金紫光禄大夫、太师、中书令。祖偃，累赠金紫光禄大夫、太师、中书令、兼尚书令。父观，皇任泰州军事判官，累赠金紫光禄大夫、太师、中书令、兼尚书令，追封郑国公。本贯吉州庐陵，年六十六。欧阳氏之先，本出于夏禹之苗裔。少康封其庶子于会稽以奉禹祀，历夏、商、周，以世相传，至越王勾践。传五世至王无疆，为楚威王所灭。诸子皆受封于楚，而无疆之子蹄封于欧余山之阳，是为欧阳亭侯，子孙遂以为氏。后稍北徙青之千乘，冀之渤海。千乘之显者曰生，字和伯，以经为汉博士，所谓欧阳尚书者是也。渤海之显者曰建，字坚石，所谓“渤海赫赫，欧阳坚石”者是也。询、通父子显于唐，自通三世生琮，为吉州刺史。又八世生万，为吉州安福令。后世或居安福，或居庐陵。安福之六世孙，即公曾祖也，生八男。曰仪者，中南唐进士第，父母皆在，乡里荣之，命其乡曰儒林，里曰欧桂，坊曰具庆。曾祖仕南唐，为武昌令、检校右散骑常侍，兼御史大夫，性孝友，乡里称之，累赠金紫光禄大夫、太师、中书令。曾祖妣刘氏，追封楚国太夫人。皇祖少以文学称，献所为文，南唐召试，为南京街院判官，累赠金紫光禄大夫、太师、中书令、兼尚书令。祖妣李氏，累封吴国太夫人。皇考少孤力学，咸平中进士及第，天性仁孝，居官决狱主于平恕哀矜，终于泰州军事判官，累赠金紫光禄大夫、太师、中书令、兼尚书令，追封郑国公。妣郑氏，累封韩国太夫人。皇考之捐馆舍，公才四岁，太夫人守节自誓，而教公以读书为文。及公成人，太夫人自力衣食，不以家事累公，使专务为学。及见公之身名皆显，而夫人寿考康宁，为善之报，岂虚也哉！公讳修，字永叔，天圣中进士甲科，补西京留守推官。用王文康公荐，召试，迁镇南军节度掌书记，馆阁校勘。以书责谏官不论事，谏官以闻，谪峡州夷陵县令，徙光化军乾德令，改武成军节度判官。范文正公经略陕西，辟掌书记，辞不就。俄迁太子中允、馆阁校勘，方修礼书，命权同知太常礼院，辞不受。预修《崇文总目》，成，改集贤校理，遂知太常礼院。请补外，通判滑州，召以为太常丞、知谏院，赐绯衣银鱼。未几，同修起居注。阅月，拜右正言、知制诰，赐三品服。出使河东，还，改龙图阁直学士、河北都转运按察使。左迁知制诰、知滁州，改起居舍人、知扬州，徙知颍州。复龙图阁直学士，知应天府兼南京留守司，历尚书礼部、吏部郎中。丁韩国太夫人忧，服除，判吏部流内铨，入翰林为学士，加史馆修撰，勾当三班院。请郡，改侍读学士、知蔡州，留不行，判太常寺兼礼仪事，权知礼部贡举，拜右谏议大夫，判尚书礼部，又判秘阁秘书省。加侍读，辞不受。同修玉牒，兼龙图阁学士、权知开封府，以给事中罢。同提举在京诸司库务，改群牧使。《唐书》成，拜礼部侍郎兼侍读学士。嘉祐五年，以本官为枢密副使。明年闰八月，参知政事，兼译经润文，历户部、吏部二侍郎，皆参大政。进拜左丞，出为观文殿学士、刑部尚书、知亳州。熙宁初，迁兵部尚书、知青州，京东东路安抚使，除检校太保、宣徽南院使，判太原府，河东路经略安抚监牧使，兼并、代、泽、潞、麟、府、岚、石路兵马都总管，三辞不受，徙知蔡州。熙宁四年六月，以观文殿学士、太子少师致仕，阶特进，勋上柱国，食邑四千三百户，食实封一千二百户。明年闰七月二十三日，薨于汝阴之私第。天子闻之震悼，为之一日不视垂拱朝。赠太子太师，恤孤治赙，皆从加等。公为人刚正，质直闳廓，未尝屑屑于事。见义敢为，患害在前，直往不顾，用是数至困逐。及复振起，终不改其操，真豪杰之士哉！居三朝，数十年间，以文章道德为一世学者宗师。接人待物，诚信乐易，不为表襮，诸生进者，与之抗声极谈，简直明辨，至于贵显，终始如一，见者莫不爱服。而天资高远，常人自不能与之合，公待之一也，有所称荐，姑取其一善。后或毁公于朝，遇其人或其家厄且困，必力振之，曰：“吾行己，不以喜怒私也。”于经术，务究大本，其所发明简易明白。其论《诗》曰：“察其美刺，知其善恶，以为劝戒，所谓圣人之志者，本也。因其失传而妄自为之说者，经师之末也。今夫学者得其本而通其末，斯善矣。得其本而不通其末，阙其所疑，可也。”不求异于诸儒，尝曰：“先儒于经不能无失，而所得固多矣。尽其说而理有不通，然后得以论正。予非好为异论也。”其于《诗》、《易》，多所发明。为《诗本义》，所改正百余篇，其余则曰：“毛、郑之说是矣，复何云乎。”公幼孤，家贫无资，太夫人以荻画地，教以字书。稍长，从闾里借书读，或手抄之，抄未毕而成诵。公之举进士，学者方为时文，号四六。公就视之，曰“此不足为”，然切于养，勉为之，而人亦不能及。故屡试有司，皆第一，名声籍甚。及景祐中，与尹师鲁偕为古学。已而有诏，戒天下学者为文使近古，学者尽为古文，独公古文既行，世以为模范。自两汉后，五六百年有韩愈，愈之后，又数百年而公继出，李翱、皇甫湜、柳宗元之徒不足多也。盖公之文备众体，变化开阖，因物命意，各极其工，其得意处虽退之未能过。笔札精劲，自成一家，当世士大夫有得数十字，皆藏以为宝。生平以奖进人材为己任，一时贤士大夫虽潜晦不为人知者，必延誉慰荐，极其力而后已。后进之士一为公所称，遂为闻人。笃于朋友，尹师鲁、梅圣俞、孙明复皆贫甚，既卒，公力为经纪其家，表其孤于朝，悉录以官。他尝所与厚者，未尝遗也。公既书责谏官以申范文正，坐谪夷陵，而尹洙、余靖亦连贬，蔡君谟为《四贤诗》，世传之。及范公之使陕西，辟公偕往，朝廷从之。时天下久无事，一旦西陲用兵，士之负材能者，皆欲因时有所施设，而范公望临一时，好贤下士，故士之乐从者众。公独叹曰：“吾初论范公事，岂以为己利哉！同其退，不同其进，可也。”卒辞焉。庆历初，公方登朝，数论天下事，为策以揣敌情，及指陈利害甚众。既而有诏，百官上封事，公又上疏言三弊五事，力陈当时之所宜忧者，仁宗增谏官员，首预其选。是时西师久，京东、西盗贼群起，中外骚然。仁宗既进退大臣，欲遂改更诸事，公感激恩遇，知无不言。时范文正公、杜正献公、今司徒韩公、司空富公，皆辅政，公屡请召对咨访，责以所为。既而仁宗降手诏，出六条，虚心以待。后遂下诏劝农桑，兴学校，多所更革，小人不悦。一时知名士，见谓为党人矣。公为《朋党论》以进，见集中。温成后方有宠，公言前世女宠之戒，请加裁损。燕王薨，议者以国用不足，请待丰年以葬。公言士大夫家有所待而侈，不如及时薄葬，况天子叔邪，且非所以示四方也。卒从公议。澧州进柿木成文，有“太平之道”字。公言今四海骚然，未见太平之象。又太平之道其意可推，自古帝王致之，皆有道，得道则太平，失道则危乱。今见其失，未见其得，愿陛下忧勤万务，渐期致理，其瑞木请不宣示于外。淮南转运使吕绍宁到任，进羡余钱十万贯，公请拒而不受，以防刻剥。陕西用兵之后，河东困弊，刍粮不足，言者请废麟州，或请移于合河津，或请废五塞。公既使河外，为四议以较麟州利害，请移兵就食于濒河清塞堡，缓急不失应援，而平时可省馈运，麟州得不废。又建言忻、代、岢岚、火山四州军，沿边有禁地弃而不耕，人户私籴北界斛斗，入中以为边储，今若耕之，每年可得数百万石以实边。朝廷从之，大为河东之利。自西事后，河东赋敛重而民贫，道路嗟怨，公奏罢数十事以宽民力。公自河东还，会保州兵叛，遂出为河北都转运使。保州卒既降，大将李昭亮私纳妇女，通判冯博文等窃效之。公发其奸，下博文狱，昭亮惶恐，立出之。自保州之变，河北兵骄，小不如意，即谋为乱。人情务在姑息，公乞假将帅权，事从镇重以销未萌，河北卒无事。保塞之胁从者二千余人，分隶河北，宣抚使恐复生变，欲以便宜悉诛之。公权知成德军，遇之于内黄，宣抚使夜半屏人以告公。公曰：“祸莫大于杀降。昨保州叛卒，朝廷许以不死，今戮之矣。此曹本以胁从，故得脱，奈何一旦杀无辜二千人？且非朝旨，若诸郡不肯从，缓之必生变，是趣其为乱也。且某至镇州，必不从命。”遂止。公在河北，奏置御河催纲司，通粮运，边州赖之。置都作院于磁、相二州，以缮戎器。仁宗遇公厚，尝论及当世人材，目公曰：“如欧阳某者，岂易得哉！”常欲大用而未果。及使河北，陛辞日，上面谕曰：“无为久居计，有事言来。”公对以：“谏官得风闻。今在外，使事有指，越职，罪也。况不得其实邪？”上曰：“有事第以闻，勿以中外为辞。”及党论大起，公极言请加明辨，势益危。初，公妹适张龟正，龟正无子，有女，非欧出也。妹既嫠，无所归，以孤女偕来，及笄，以嫁宗人晟。张氏后以他事下狱，小人欲并中公，乃捃张氏资产事穷治。久之，卒无有，犹贬滁上。公丁太夫人忧，既免丧，入见。仁宗恻然，怪公发白，问在外几年，今年几何？恩意甚至。命判流内铨，小人恐公且复用，伪为公奏乞汰内臣疏，传之中外，宦者人人切齿。内官杨永德阴以言中公，出知同州。而外议不平，论救者众。上寻开悟，故冯翊之命卒不行。公在侍从八年，多所闿益。初，河决澶州，陈恭公为相，欲塞商胡，开横垄故道。公言功大恐不可成，徒劳人。未几，陈罢去，新宰相复用李仲昌议欲开六塔河。公言六塔不能吞伏，且复决，再争之，不得，既而果然。滨、棣、德、博数千里，大被其害，仲昌等得罪流贬。至和初，公奉使契丹。契丹使其贵臣惕隐及北宰相萧知足等来押宴，曰非常例也，以公名重故尔。其为外夷所畏如此。公在翰林，仁宗一日乘间见御阁春贴子，读而爱之，左右曰学士欧阳某之辞也。乃悉取宫中帖阅之，见其篇篇有意，叹曰：“举笔不忘规谏，真侍从之臣也。”每学士院进文字，必曰：“何人当直？”至公之笔，必详览之，每加叹赏。嘉祐初，公知贡举，时举者为文以新奇相尚，文体大坏。公深革其弊，前以怪僻在高第者黜之几尽，务求平澹典要。士人初怨怒骂讥，中稍信服。已而文格遂变而复正者，公之力也。公之尹京，承包孝肃公之后。包以威严为治，公一切循理，不事风采。或以为言，公曰：“人材性各有短长，今舍所长，强其所短，以徇俗求誉，我不能也。”至宠贵犯禁令，有求苟免者，必置于法，虽诏命有所不从，且请加本罪二等。至今行之，由公奏请也。公在枢密，与今侍中曾鲁公悉力振举纪纲，革去宿弊。考天下兵数，及三路屯戍多少，地理远近，更为图籍之法，边防久阙屯守者，大加搜补。数月之间，机务浸理。尝因嘉祐水灾，凡再上疏，请选立皇子，以固天下根本，言甚激切。及在政府，遂与诸公协定大议。而先帝力辞宗正之命，公进曰：“宗室不领职事，忽有此除，天下皆知陛下将储以为嗣，不若遂正其名。且判宗正寺，诰敕付阁门，得以不受。今立为皇子，止消一诏书，事定矣。”仁宗以为然，遂下诏。及先帝初年，未亲政事，慈寿垂帘。公与诸公往来两宫，镇抚内外，而危言密议，忠力为多。至先帝亲御万机，内外肃然，每诸公聚议，事有未可，公未尝不力诤，台谏官至政事堂论事，往往面折其短。英宗尝面称公曰“性直不避众怨”。尝称故相王沂公之言曰：“恩欲归己，怨使谁当？”且曰：“贫贱常思富贵，富贵必履危机，此古人之所叹也。惟不思而得，既得而不患失之者，其庶几乎。”及彭思永、蒋之奇等以飞语污公，公杜门，请付有司治之。上连诏诘问所从来，二人辞穷，悉逐之。上亲遣中贵人手诏慰安，公遂称疾，力辞机务。自嘉祐以后，朝廷务惜名器，而进人之路稍狭。公屡建言：“馆阁育材之地，材既难得而又难知，则当博采而多畜之，时冀一得于其间，则杰然出为名臣矣，余亦不失为佳士也。”遂诏二府各举五人，其后中选者，往往在清近，朝廷稍收其用矣。京师百司所行兵民官吏财用之类，皆无总数，中书一有行移，则下有司纂集。公因暇日，尽以中书所当知者，集为总目。上有所问，宰相以总目为对，公以祀假家居，上遣中贵人就中书阁取而阅之。连典剧郡，以镇静为本，不求赫赫名，举大体而已。民便安之，滁、扬二州，生为之立祠。公在亳，年甫六十，表致仕者六，不从。至蔡而请益坚，卒不能夺公志。其勇退如此。公平生于物少所好，独好收畜古文图书，集三代以来金石铭刻为一千卷，以校正史传百家讹缪之说为多。晚年自号六一居士，曰“吾《集古录》一千卷，藏书一万卷，有琴一张，有棋一局，而常置酒一壶，吾老于其间，是为六一”，自为传以刻石。尝被诏撰《唐书·纪》十卷、《志》五十卷、《表》十五卷，又自撰《五代史》七十四卷，其为纪，一用春秋法。于唐《礼乐志》，明前世礼乐之本出于一，而后世礼乐为空名。《五行志》不书事应，尽破汉儒灾异附会之说。其论著类此。《五代史》辞约而事备，及正前史之失为多。公之薨，上命学士为诏，求书于其家，方缮写进御。尝著《易童子问》三卷，《诗本义》十四卷，《居士集》五十卷，《归荣集》一卷，《外制集》三卷，《内制集》八卷，《奏议集》十八卷，《四六集》七卷，《集古录跋尾》十卷，杂著述十九卷，诸子集以为家书，总目八卷。其遗逸不录者尚数百篇，别为编集而未及成。公初娶胥氏，翰林学士，赠吏部侍郎偃之女；继室杨氏，集贤院学士、谏议大夫大雅之女；今夫人薛氏，资政殿学士、户部侍郎、赠太尉简肃公奎之女，累赠仁寿郡夫人。男八人，女三人。长女师，早卒。次发，光禄寺丞。次女，早卒。次奕，光禄寺丞。次棐，大理评事。次某，早卒。次辩，光禄寺丞。次三男，皆早卒。次女，封乐寿县君，早卒。孙男四人，曰愻、曰宪、曰恕、曰愬，皆以公恩试秘书省校书郎。孙女六人，皆幼。将以熙宁八年九月二十六日，葬公于开封府新郑县旌贤乡之原。谨状。熙宁六年七月某日，枢密副使、正奉大夫、行右谏议大夫、上柱国、赐紫金鱼袋吴充状。【墓志铭〈并序〉】宋故推诚保德崇仁翊戴功臣、观文殿学士、特进、太子少师致仕、上柱国、乐安郡开国公、食邑四千三百户、食实封一千二百户、赠太子太师、文忠欧阳公墓志铭。淮南节度观察处置等使、开府仪同三司、守司徒、检校太师兼侍中、判相州军州事、上柱国、魏国公韩琦撰。朝散大夫、右谏议大夫、充集贤院学士、史馆修撰、权判尚书都省、判秘阁、提举醴泉观公事、上护军、赐紫金鱼袋宋敏求书。翰林侍读学士、龙图阁学士、朝散大夫、尚书吏部郎中、知河阳军州事、兼管内劝农使、上护军、赐紫金鱼袋韩维题盖。熙宁五年闰七月二十三日，观文殿学士、太子少师致仕欧阳公，薨于汝阴之私第，年六十六。上闻震怛，不视朝，赠公太子太师，太常谥曰文忠，恤后加赙，不与常比。天下正人节士，知公之亡，罔不骇然相吊，痛失依仰。其孤寺丞君，乃以枢密副使吴公所次功绪，并致治命，以墓铭为请。窃惟当世能文之士，比比出公门下，不属于彼而独以见属，岂公素谅其愚，谓能直笔，足信后世邪，此其敢辞。公讳修，字永叔。唐太子率更令询四世孙琮，尝为吉州刺史，又八世孙万，复为吉之安福令，子孙因家焉。曾祖讳郴，安福六世孙也，孝悌之行，乡里师服，仕南唐为武昌令，累赠太师中书令。曾祖妣刘氏，追封楚国太夫人。祖讳偃，强学善属文，南唐时献所为文十余万言，召试，补南京街院判官，累赠太师中书令兼尚书令。祖妣李氏，追封吴国太夫人。父讳观，性至孝，力学，咸平中擢进士第，当官明而尚恕，每决重辟，尤加审慎，苟理有可脱，必平反之，终泰州军事判官，累赠太师中书令兼尚书令，追封郑国公。自公祖始徙居吉水，后吉水析为永丰，今为永丰人。公自四岁而孤，母韩国太夫人郑氏守志不夺，家虽贫，力自营赡，教公为学。公亦天资警绝，经目一览，则能诵记。为文，下笔出人意表，及冠，声闻卓然。天圣中举进士，凡两试国子监，一试礼部，皆为第一。逮崇政试，虽中甲科，人犹以不魁多士为恨。初补西京留守推官，洛尹文康王公知非常才，归荐于朝。景祐初召试，迁镇南军节度掌书记、馆阁校勘。时文正范公权尹京邑，以直道自进，每因奏事，必陈时政得失，大忤宰相意，斥守饶州。谏官不敢言，公贻书责之，坐贬峡州夷陵令。余安道、尹师鲁继上书直范公，复被逐。当时天下以“四贤”称之。俄徙光化军乾德令，改武成军节度判官。康定初召还，复馆阁校勘，迁太子中允，预修《崇文总目》，成，改集贤校理，同知太常礼院。请外补，通判滑州事。庆历初，仁宗御天下久，周悉时弊，重以西师未解，思欲整齐众治，以完太平，登进辅臣，必取人望，收用端鲠，以增谏员。公首被其选，擢太常丞，知谏院事，赐五品服，未几，同修起居注。公素凛忠义，遭时遇主，自任言责，无所顾忌，横身正路，风节凛然。时正献杜公、文正范公、今司空富公皆在二府，公每劝上乘间延见，推诚咨访。上后开天章阁，屡召诸公询究治本，长策大议，稍稍施用，纪纲日举，侥幸顿绝。小人始大不喜，相与巧诋，必期破坏。公常极力左右之。俄拜右正言、知制诰，赐三品服。大臣有建白请废麟州，徙其治于合河津，以省馈饷者。命公亲往相视，使回奏曰：“麟州天险，正据要害，不可废。第减其兵驻并河诸堡，有警呼集，数舍之近尔。兵既减，粮自不乏。”诏从之。又奏：“忻、代州、岢岚、火山军，并边民田，始潘美为帅，患虏时入寇，徙其民以空之，遂号禁地。自景德通好，我虽循旧，而虏人盗耕不已。请募民计顷出丁为兵，量入租粟以耕之，岁可得数百万斛，边用给矣。不然，他日必尽为虏人所有。”时并帅耻谋不自己，沮挠久之，其后卒如公请。凡赋敛过重民所不堪者，又奏罢十数事，疲俗以安。四年秋，北虏盛兵云州，声言西讨。朝廷疑其有谋，议选文武材臣密为经画，二府请辍公以往，即以公为龙图阁直学士、河北都转运使。公至则区别官吏，使能者尽力。均徙财用，而边计有余。奏广御河漕运，造锁筏船以绝侵盗。置都作院于磁、相州，一道兵械悉仰给焉。方条列北方利病，欲大为措置，会文正范公与同时入辅者终为谗说所胜，相继罢去，一时进用者皆指之为党。公复慨然上书，极言论救。执政与其朋益怒，协力挤之。初，公有妹适张龟正。龟正亡，无子，妹挈前室所生孤女以归，及笄，公为选宗人晟以嫁之。会张氏以失行系狱，言者乘此欲并中公，复捃张氏资产事，遂兴诏狱穷治。上为命内臣监劾，卒辨其诬，犹降授知制诰、知滁州事。执政意不快，摭勘官与监劾内臣细故，皆被责。八年春，就改起居舍人、知扬州事。逾年，徙知颍州事。皇祐初，复龙图阁直学士。二年秋，移知应天府兼南京留守司事，历尚书礼部、吏部郎中。丁太夫人忧，去职。服除，入见，上怪公须发尽白，恻然存抚，恩意甚厚，命判吏部流内铨。素忌公者恐将大用，乃伪为公疏，请汰内臣，以激众怒。有选人胡宗尧者，当引对改官，前任本州尝以官舟假人，已而经赦去官，止得循资。公与判南曹官，对日取旨，上欣然令改官。宦者杨永德密奏曰：“宗尧，翰林学士宿之子，有司援救之，私也。”遂出公知同州事。物论不平，上亟开悟，留公刊修《唐书》。俄入翰林为学士，史馆修撰，勾当三班院。至和二年夏，请郡，改侍读学士、知蔡州事，留不行。复除翰林学士，判太常寺兼礼仪事，迁右谏议大夫。嘉祐三年夏，兼龙图阁学士，权知开封府事。前尹孝肃包公以威严得名，都下震恐，而公动必循理，不求赫赫之誉。或以“少风采”为言，公曰：“人材性各有短长，吾之长止于此，恶可勉其所短以徇人邪？”既而京师亦治。四年春，请罢府事，改给事中，充群牧使。《唐书》成，拜礼部侍郎，俄兼翰林侍读学士。五年冬，以本官为枢密副使。明年秋，参知政事。英宗登极，迁户部侍郎。治平初，特转吏部侍郎。今上嗣位，改尚书左丞。公自处二府，益思报称，毅然守正，不为富贵易节。凡大谋议大利害，与同官论辨，或在上前，必区判是否，未尝少有回屈。文武之士，陈请百端，公常委曲开谕曰某事可行，某事不可行，用是人多怨诽。至于台谏官论事有不中理者，往往正色折之，其徒尤切齿，日欲求疵合攻，公自视无他，不恤也。始英庙践祚，按祖宗旧典，皇族尊属之亡者皆赠官改封。濮安懿王，英宗所生父也，中书以本朝未有故事，请付有司详处其当。上谦恭慎重，命过仁庙大祥，下礼院与两制官同议。如期诏下，众乃言王当称伯，改封大国。中书以所生父称伯，疑无经据。方再下三省议，上遽令权罢，俾有司徐求典故，事久不行。台官挟愤不已，遂持此斥公为主议，上章历诋，必请议定，及以朝廷未尝议及之事，肆为诬说，欲惑众听，又相率纳告身，以示必去。上数敦谕，知不可留，各以本官补外，后来者以风宪不胜为耻，窥伺愈急。今上即位初，御史蒋之奇者乃造无根之言，欲以污公，中丞彭思永乘虚助之。公退伏私居，力请公辨。上照其诬罔，连诏诘问，二人者辞穷，皆坐贬。公遂恳辞柄任，上不得已，除公观文殿学士、刑部尚书、知亳州事。熙宁元年秋，迁兵部尚书，知青州事，充京东东路安抚使。时散青苗钱法初行，众议皆言不便，朝廷既申告诫，公犹请除去二分之息，令民止纳本钱，明不取利。又请先罢提举管勾官，然后可以责州县不得抑配，不报。三年夏，除检校太保，宣徽南院使，判太原府，河东路经略安抚使，公累上章辞，丐易蔡州，大略以“久疾昏耗，不任重寄”，复曰“时多喜新奇，而臣思守拙；众方兴功利，而臣欲循常”。执政知终不附己，俄诏听以旧官知蔡州事。公在亳，已六上章请致政，上眷惜之，不允。至蔡逾年，复申前请，志益坚确，上察其诚，命优改官致仕，年方六十有五。天下士大夫闻公勇退，无不惊叹，云近古所无也。公天资刚劲，见义敢为，襟怀洞然，无有城府，常以平心为难，故未尝挟私以为喜怒。奖进人物，乐善不倦，一长之得，力为称荐，故赏识之下率为闻人。惟视奸邪，嫉若仇敌，直前奋击，不问权贵。后虽阴被谗逐，公以道自处，怡怡如也。平生笃于朋友，如尹师鲁、梅圣俞、孙明复既卒，其家贫甚，公力经营之，使皆得以自给，又表其孤于朝，悉录以官。自唐室之衰，文体堕而不振，陵夷至于五代，气益卑弱。国初，柳公仲涂一时大儒，以古道兴起之，学者卒不从。景祐初，公与尹师鲁专以古文相尚，而公得之自然，非学所至，超然独骛，众莫能及。譬夫天地之妙，造化万物，动者植者，无细与大，不见痕迹，自极其工。于是文风一变，时人竞为模范。自汉司马迁没，几千年而唐韩愈出，愈之后又数百年，而公始继之，气焰相薄，莫较高下，何其盛哉！所治经术，务究大本，尝以“先儒于经，所得多矣，而不能无失，惟其说或有未通”，公始为辨正，不过求圣人之意以立异论。嘉祐初，权知贡举，时举者务为险怪之语，号太学体，公一切黜去，取其平澹造理者，即预奏名。初虽怨讟纷纭，而文格终以复古者，公之力也。笔翰遒劲，自成一家，人有得其片幅必宝藏之。历典大郡，以镇静为本，明不至察，宽不至纵。吏民受赐，既去，追思不已，滁、扬二州皆立生祠。尝奉使契丹，其主必遣贵臣押宴，出于常例，且谓公曰“以公名重故尔”，其为外夷致服如此。至和中，陈恭公为相，欲塞商胡决河，使归横垄故道。公言横垄地已高仰，功大不可为。未几，陈罢去，有李仲昌者乃议道商胡水入六塔河。公复上言六塔素隘狭，不能容大河，若为之，必溃决，害愈甚。时执政是仲昌议，又不用公言，后六塔堤果坏不成，自博以下数州皆被水患，众服公先识。在侍从八年，竭诚补益，前后上言百余事。仁宗尝曰“如欧阳某者，何处得来”，故其言多所听纳。因嘉祐水灾，凡两上疏，请选立皇子，以固根本，及在政府，遂与诸公参定大议。方英宗过自谦退，未即承命，事久未决，众悉危之。公协心开助，忠力为多。及即位之初，感疾未能听览，慈寿预政，事出权宜。公与诸公往来两宫，镇安内外，卒复明辟，人无间言。尝被诏撰《唐书·纪》十卷、《志》五十卷、《表》十五卷，又自撰《五代史》七十四卷，《易童子问》三卷，《诗本义》十四卷，《居士集》五十卷，《归荣集》一卷，《外制集》三卷，《内制集》八卷，《奏议》十八卷，《四六集》七卷，《集古录跋尾》十卷，杂著十九卷。公于物无他玩好，独好收古文图书，集三代以来金石铭刻为一千卷，用以校正传记讹缪，人得不疑。晚年自号六一居士，曰“吾《集古录》一千卷，藏书一万卷，有琴一张，有棋一局，常置酒一壶，吾老于其间，是为六一”，因自为传以志之。初娶胥氏，翰林学士偃之女；继室杨氏，集贤院学士、谏议大夫大雅之女；今夫人薛氏，资政殿学士、户部侍郎、简肃公奎之女，累封仁寿郡夫人。男八人：长发、次奕，光禄寺丞；次棐，大理评事；次辩，光禄寺丞；余皆早卒。女三人，皆早卒。孙男四人：曰愻、曰宪、曰恕、曰愬，皆以公恩试秘书省校书郎。孙女六人，皆幼。熙宁八年九月庚申朔二十六日乙酉，诸孤奉公之丧，葬于开封府新郑县旌贤乡之原。铭曰：噫公之节，其刚烈烈。弼违斥奸，义不可折。噫公之文，天资不群。光辉古今，左右《典》、《坟》。直道而行，屡以谗蹶。卒寤而知，惟帝之哲。升赞机务，方隅以宁。参议宰政，社稷是经。成此王功，大忠以效。德高毁及，退不吾较。公之来归，既安且怡。宜报以寿，戾也胡为？公文在人，公迹中史。兹惟不穷，亘千万祀。【神道碑】苏文定公熙宁五年秋七月，观文殿学士、太子少师致仕欧阳文忠公薨于汝阴。八年秋九月，诸子奉公之丧，葬于新郑旌贤乡。自葬至崇宁五年，凡三十有二年矣。公子棐以墓隧之碑来请，辙方以罪废于家，且病不能执笔，辞不获命，乃曰：“病苟不死，当如君志。”既而病已，谨按欧阳氏自唐率更令之四世孙琮为吉州刺史，后世因家于吉。曾祖讳郴，南唐武昌令，赠太师中书令。妣刘氏，追封楚国太夫人。祖讳偃，南唐南京街院判官，赠太师中书令兼尚书令。妣李氏，追封吴国太夫人。考讳观，泰州军事推官，赠太师中书令兼尚书令，封郑国公。妣郑氏，追封韩国太夫人。公讳修，字永叔，生四岁而孤。韩国守节自誓，亲教公读书，家贫，至以荻画地学书。公敏悟过人，所览辄能诵。比成人，将举进士，为一时偶俪之文，已绝出伦辈。翰林学士胥公时在汉阳，见而奇之曰：“子必有名于世。”馆之门下。公从之京师，两试国子监，一试礼部，皆第一人，遂中甲科，补西京留守推官。始从尹师鲁游，为古文议论当世事，迭相师友。与梅圣俞游，为歌诗相倡和，遂以文章名冠天下。留守王文康公知其贤。还朝荐之。景祐初，召试，迁镇南军节度掌书记、馆阁校勘。时范文正公知开封府，每进见，辄论时政得夫，宰相恶之，斥守饶州。公见谏官高若讷，若讷诋诮范公，以为当黜。公为书责之，坐贬峡州夷陵令。明年，移乾德令，复为武成军节度判官。康定初，范公起为陕西经略招讨安抚使，辟公掌书记。公笑曰：“吾论范公，岂以为利哉？同其退不同其进可也。”辞不就。召还，复校勘，迁太子中允，与修《崇文总目》。庆历初，迁集贤校理，同知太常礼院。求补外，通判滑州事。时西师未解，契丹初复旧约，京东、西盗贼蜂起，国用不给。仁宗知朝臣不任事，始登进范公及杜正献公、富文忠公、韩忠献公，分列二府。增谏员，取敢言士。公首被选，以太常丞知谏院，赐五品服。未几，修起居注。公每劝上延见诸公，访以政事。上再出手诏，使诸公条天下事。又开天章阁，召对赐坐，给纸笔，使具疏于前。诸公惶恐，退而上时所宜先者十数事。于是有诏劝农桑，兴学校，革磨勘、任子等弊。中外悚然，而小人不便，相与腾口谤之。公知其必为害，常为上分别邪正，劝力行诸公之言。初，范公之贬饶州，公与尹师鲁、余安道皆以直范公见逐，目之党人。自是朋党之论起，久而益炽。公乃为《朋党论》以进，言君子以同道为朋，小人以同利为朋，人君但当退小人之伪朋，用君子之真朋，其言恳恻详尽。其后诸公卒以党议不得久留于朝。公性疾恶，论事无所回避，小人视之如仇雠，而公愈奋厉不顾。上独深知其忠，改右正言、知制诰，赐三品服，仍知谏院。故事：知制诰必试。上知公之文，有旨不试。与近世杨文公、陈文惠公比，逮公三人而已。尝因奏事论及人物，上目公曰：“如欧阳修，何处得来！”盖欲大用而未果也。四年，大臣有言河东刍粮不足，请废麟州，徙治合河津，或请废其五寨。命公往视利害，公曰：“麟州天险，不可废也。麟州废，则五寨不可守；五寨不守，则府州遂为孤垒。今五寨存，故虏在二三百里外；若五寨废，则夹河皆虏巢穴，河内州县皆不安居矣。不若分其兵，驻并河清塞堡，缓急不失应副，而平时可省转输。”由是麟州得不废。又言：“忻、代州、岢岚、火山军，并边民田，废不得耕，号为禁地。吾虽不耕，而虏常盗耕之。若募民计口出丁为兵，量入租粟以耕，岁可得数百万斛。不然，他日且尽为虏有。”议下，太原帅臣以为不便，持之，久之乃从。凡河东赋敛过重民所不堪，奏罢者十数事。自河东还，会保州兵乱，又以公为龙图阁直学士、河北都转运使。陛辞，上面谕：“无为久留计，有所欲言，言之。”公曰：“谏官得风闻言事，外官越职而言，罪也。”上曰：“第以闻，勿以中外为意。”河北诸军怙乱骄恣，小不如意，辄胁持州郡。公奏乞优假将帅，以镇压士心，军中乃定。初，保州乱兵皆招以不死，既而悉诛之，胁从二千人亦分隶诸州。富公为宣抚使，恐后生变，与公相遇于内黄，夜半屏人谋，欲使诸州同日诛之。公曰：“祸莫大于杀已降，况胁从乎？既非朝命，州郡有一不从，为变不细。”富公悟，乃止。公奏置御河催纲司，以督粮饷，边州赖之。又置磁、相州都作院，以缮一路戎器。河北方小治，而二府诸公相继以党议罢去，公慨然上书论之，用事者益怒。会公之外甥女张，嫁公族人晟，以失行系狱。言事者乘此欲并中公，遂起诏狱，穷治张资产。上使中官监劾之，卒辨其诬，犹降官知滁州事。居二年，徙扬州，又徙颍州。迁礼部郎中，复龙图阁直学士，留守南京，迁吏部郎中。丁韩国太夫人忧。至和初，服除，入见，须发尽白。上怪之，问劳恻然，恩意甚厚，命判吏部流内铨。小人畏公且大用，伪为公奏乞澄汰宦官，宦官闻之果怒。会选人胡宗尧当改官，坐尝以官舟假人，经赦去官，法当循资。公引对取旨，上特令改官。宦官有密奏者曰：“宗尧，翰林学士宿之子，有司宥之，私也。”遂出公知同州。言者多谓公无罪，上悟，留刊修《唐书》。俄入翰林为学士。自滁州之贬，至是十二年矣，上临御既久，遍阅天下士，群臣未有以大称上意。上思富公、韩公之贤，复召置二府，时庆历旧人惟二公与公三人，皆在朝廷。士大夫知上有致治之意，翕然相庆。公以学士判三班院。二年，奉使契丹，契丹使其贵臣宗愿、宗熙、萧知足、萧孝友四人押宴，曰“此非常例，以卿名重故尔”。嘉祐初，判太常寺。二年，权知贡举。是时进士为文以诡异相高，文体大坏。公患之，所取率以词义近古为贵，凡以险怪知名者黜去殆尽。榜出，怨谤纷然，久之乃服。然文章自是变而复古。三年，加龙图阁学士，权知开封府事，所代包孝肃公以威严御下，名震都邑。公简易循理，不求赫赫之誉，有以包公之政励公者，公曰：“凡人材，性不一。用其所长，事无不举；强其所短，势必不逮。吾亦任吾所长耳。”闻者称善。四年，求罢，迁给事中、充群牧使。《唐书》成，拜礼部侍郎，俄兼翰林侍读学士。公在翰林凡八年，知无不言，所言多听。河决商胡，贾魏公留守北京，欲开横垄故道，回河使东。有李仲昌者，欲道商胡入六塔河。诏两省台谏集议，公故奉使河北，知河决根本，以为河水重浊，理无不淤，淤从下起，下流既淤，上流必决，水性避高，决必趋下。以近事验之，决河非不能力塞，故道非不能力复，但势不能久，必决于上流耳。横垄功大难成，虽成必有复决之患。六塔狭小，不能容受大河。以全河注之，滨、隶、德、博必被其害。不若因水所趋，增治堤防，疏其下流，浚之入海，则河无决溢散漫之忧，数十年之利也。陈恭公当国，主横垄之议。恭公罢去，而宰相复以仲昌之言为然，行之而败，河北被害者凡数千里。狄武襄公为枢密使，奋自军伍，多战功，军中服其威名。上不豫，诸军讹言籍籍。公言：“武臣掌机密而得军情，不惟于国不便，鲜不以为身害。请出之外藩，以保其终始。”遂罢知陈州。公尝因水灾上言：“陛下临御三十余年，而储宫未建，此久阙之典也。汉文帝即位，群臣请立太子，群臣不自疑而敢请，文帝亦不疑其臣有二心。后唐明宗尤恶人言太子事。然汉文帝立太子之后，享国长久，为汉太宗。明宗储嗣不早定，而秦王以窥觊陷于大祸，后唐遂乱。陛下何疑而久不定乎？”公言事不择剧易类如此。五年，以本官为枢密副使。明年，为参知政事。公在兵府，与曾鲁公考天下兵数及三路屯戍多少、地里远近，更为图籍，凡边防久阙屯戍者，必加搜补。其在政府，凡兵民、官吏、财利之要，中书所当知者，集为总目，遇事不复求之有司。时富公久以母忧去位，公与韩公同心辅政，每议事，心所未可，必力争，韩公亦开怀不疑。故嘉祐之政，世多以为得。时东宫犹未定，臣僚间有言者，然皆不克行。最后，谏官司马光、知江州吕诲言之，中书将因二疏以请，幸上有可意，相与力赞之。一日，奏事垂拱，读二疏，未及有言，上曰：“朕有意久矣，顾未得其人耳，宗室中谁可者？”韩公对曰：“宗室不接外人，臣等无由知之，抑此事非臣下所敢议，当出自圣断。”上乃称英宗旧名曰：“宫中尝养此人，今三十许岁矣，惟此人可耳。”是日，君臣定议于殿上，将退，公奏曰：“此事至大，臣等未敢即行，陛下今夕更思之，来日取旨。”明日，请之崇政，上曰：“决无疑矣。”诸公皆曰：“事当有渐，容臣等议所除官。”时英宗方居濮王忧，遂议起复，除泰州防御使，判宗正寺。来日复对，上大喜。诸公奏曰：“此事既行，不可中止，乞陛下断之于心，内批付臣等行之可也。”上曰：“此岂可使妇人知之？中书行之足矣。”时六年十月也。及命下，英宗力辞，上听候服除。七年二月，英宗既免丧，称疾不出。至七月，韩公议曰：“宗正之命既出，外人皆知必为皇子矣。今不若遂正其名，使知愈退而愈进，示朝廷不可回之意。”众称善，乃以其累表上之。上曰：“今当如何？”韩公未对，公进曰：“宗室旧不领职事，今有此命，天下皆知陛下意矣。然诰敕付阁门，得以不受。今若以为皇子，诏书一出，而事定矣。”上以为然，遂下诏。及宫车晏驾，皇子嗣位，海内泰然，有盘石之固。然后天下皆咏歌仁宗之圣以及诸公之贤，而向之党议消释无余，至于小人亦摩灭不见矣。英宗即位之初，以疾未亲政，慈圣光献太后临朝。公与诸公往来二宫，弥缝其间，卒复明辟。枢密使尝阙人，公当次补，韩公、曾公议将进拟，不以告公。公觉其意，谓二公曰：“今天子谅阴，母后垂帘，而二三大臣自相位置，何以示天下？”二公大服而止。其后张康节公去位。英宗复将用公，公又力辞不拜。公再辞重位，诸公不喻其意而服其难。八年，迁户部侍郎。治平初，特迁吏部。神宗即位，迁尚书左丞。公性刚直，平生与人尽言无所隐。及在二府，士大夫有所干请，辄面谕可否。虽台谏论事，亦必以是非诘之，以此得怨，而公不恤也。朝廷议加濮王典礼，诏下礼官与从官定议，众欲改封大国，称伯父。议未下，台官意公主此议，遂专以诋公。言者既以不胜补外，而来者持公愈急，御史蒋之奇并以飞语污公。公杜门求辨其事，神宗察其诬，连诏诘问，词穷，逐去。公益坚求退，上知不可夺，除观文殿学士，知亳州事。熙宁初，迁兵部尚书，知青州事，充京东东路安抚使。时诸路散青苗钱，公乞令民止纳本钱，以示不为利，罢提举管勾官，听民以愿请，不报。三年，除检校太保、宣徽南院使，判太原府、河东路经略安抚使。公辞，求知蔡州，从之。公在亳，已六请致仕，比至蔡，逾年，复请。四年，以观文殿学士、太子少师致仕。公年未及谢事，天下益以高公。公昔守颍上，乐其风土，因卜居焉。及归而居室未完，处之怡然，不以为意。公之在滁也，自号醉翁，作亭琅邪山，以醉翁名之。晚年又自号六一居士，曰：“吾《集古录》一千卷，藏书一万卷，有琴一张，有棋一局，而常置酒一壶，吾老于其间，是为六一。”自为传刻石，亦名其文曰《居士集》。居颍一年而薨，享年六十有六，赠太子太师，谥文忠。天下学士闻之，皆出涕相吊。后以诸子赠太师，追封兖国公。公之于文，天材有余，丰约中度，雍容俯仰，不大声色而义理自胜，短章大论，施无不可。有欲效之，不诡则俗，不淫则陋，终不可及。是以独步当世，求之古人，亦不可多得。公于六经，长于《易》、《诗》、《春秋》，其所发明多古人所未见。尝奉诏撰《唐本纪·表·志》，撰《五代史》，二书《本纪》法严而词约，多取《春秋》遗意，其《表》、《传》、《志》、《考》，与迁、固相上下。凡为《易童子问》三卷，《诗本义》十四卷，《唐本纪·志》七十五卷，《五代史》七十四卷，《居士集》五十卷，《外集》若干卷，《归荣集》一卷，《外制集》三卷，《内制集》八卷，《奏议集》十八卷，《四六集》七卷，《集古录跋尾》十卷，杂著述十九卷。昔孔子生于衰周而识文武之道，其称曰：“文王既没，文不在兹乎？”虽一时诸侯不能用，功业不见于天下，而其文卒不可掩。孔子既没，诸弟子如子贡、子夏皆以文名于世，数传之后，子思、孟子、荀卿并为诸侯师。秦人虽以涂炭遇之，不能废也。及汉祖以干戈定乱，纷纭未已，而叔孙通、陆贾之徒以《诗》、《书》、《礼》、《乐》弥缝其阙矣。其后贾谊、董仲舒相继而起，则西汉之文后世莫能仿佛。盖孔氏之遗烈，其所及者如此。自汉以来，更魏、晋，历南、北，文弊极矣。虽唐正观、开元之盛，而文气衰弱，燕许之流，倔强其间，卒不能振。惟韩退之一变复古，阏其颓波，东注之海，遂复西汉之旧。自退之以来，五代相承，天下不知所以为文。祖宗之治，礼文法度，追迹汉、唐，而文章之士杨、刘而已。及公之文行于天下，乃复无愧于古。於戏！自孔子至今，千数百年，文章废而复兴，惟得二人焉。夫岂偶然也哉！公笃于朋友，不以贵贱生死易意。尹师鲁、石守道、孙明复、梅圣俞既没，皆经理其家，或言之朝廷官其子弟。尤奖进文士，一有所长，必极口称道，惟恐人不知也。公前后历七郡守，其政察而不苛，宽而不弛，吏民安之，滁、扬之人至为立生祠。郑公尝有遗训，戒慎用死刑，韩国以语公，公终身行之，以为汉法惟杀人者死，今法多杂犯死罪，故死罪非杀人者多所平反，盖郑公意也。公初娶胥氏，即翰林学士偃之女。再娶杨氏，集贤院学士大雅之女。后娶薛氏，资政殿学士简肃公奎之女，追封岐国太夫人。男八人：发，故承议郎；奕，故光禄寺丞；棐，朝奉大夫；辩，故承议郎；余早亡。孙男六人：愻，故临邑县尉；宪，通仕郎；恕，奉议郎；愬，故宣义郎；愿、懋，皆将仕郎。孙女七人，皆适士族。公之在翰林也，先君文安先生以布衣隐居乡闾，闻天子复用正人，喜以书遗公。公一见其文，曰：“此孙卿子之书也。”及公考试礼部，亡兄子瞻以进士试稠人中，公与梅圣俞得其程文，以为异人。是岁，辙亦中下第，公亦以谓不忝其家。先君不幸捐馆舍，亡兄与辙皆流落不偶。元祐初，会于京师，公家以公碑诿子瞻，子瞻许焉，既又至于大故。辙之不敏，以父兄故，不敢复辞。铭曰：於穆仁宗，有臣文忠。自险而夷，保其初终。惟古君臣，终之实难。匪不用贤，有孽其间。公奋自南，声被四方。允文且忠，有炜其光。上实开之，下实柅之。三起三偾，谁实使之。偾而复全，惟天子明。史明克忠，乃卒有成。逮岁嘉祐，君臣一德。左右天造，民用饮食。舜禹相授，不改旧臣。白发苍颜，翼然在廷。功成而归，维公本心。彼其何知，言恐不深。颍水之滨，甲第朱门。新郑之墟，茂木高坟。野人指之，文忠之遗。忠臣不危，仁祖之思。<hr>
