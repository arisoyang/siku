<h4>《集部·欧阳修集·卷二十  居士集卷二十》<b class="x">作者：欧阳修</b></h4>
◎碑铭三首【金部郎中赠兵部侍郎阎公神道碑铭〈宝元元年〉】惟阎氏世家于郓。其先曰太原王宝，以武显于梁、晋之间，实佐庄宗，战河上，取常山，功书史官，爵有王土。郓之诸阎，皆王后也。周广顺二年，以郓州之钜野、郓城为济州，阎氏今为济州钜野人也。公生汉、晋之间，遭世多虞，虽出将家而不喜战斗；独好学，通三《礼》，颇习子、史，为文辞。是时，钜野大贼有众千余人，以公乡里儒者，掠致贼中，问以谋略，公毅然未尝有所言。而为人状貌奇伟，举止严重，有威仪，贼皆惮之，莫敢害。贼平，公还乡里，以三《礼》教授弟子。大宋受命，天下将平，公乃出。以三《礼》举中建隆某年某科，历汉州之金堂、虢州之湖城二县尉，迁濮州濮阳令，皆有吏绩。太宗皇帝遣使者行视天下，使者还，言公可用。召见奏事，语言鬯然，殿中皆耸动。太宗奇之，拜太子洗马、知岳州。吴越忠懿王再朝京师，籍其所有浙东、西之地，纳之有司。天子以为新附之邦，乃以禁兵千人属公安抚其人，遂知苏州。五代之际，江海之间分为五，大者窃名号，其次擅征伐，故皆峻刑法，急聚敛，以制命于其民。越虽名为臣属之邦，然阂于江淮，与中国隔不相及者久矣。公以齐鲁之人，悉能知越风俗而揉以善政，或摩以渐，或革以宜，推凡上之所欲施，宽凡民之所不堪，恩涵泽濡，民以苏息。政成召还，以国子博士知济州，又知晋州。入拜尚书水部员外郎、广平郡王府翊善，赐绯衣银鱼。居六年，广平封陈王出阁，公以司门员外郎求知黄州。陈王徙封许，乃诏公还，迁库部员外郎，赐金紫，侍讲许王府。王薨，公出知棣州。居岁余，以淮阳近钜野，乃求知淮阳军。公虽居许王府，而真宗素知其贤，数诏访以经术，谓之阎君子。真宗即位，问公何在？左右具言所以然，即时召之。已在道，拜金部郎中、知青州。其后，郓州守臣某临遣，对殿上，真宗问郓去青远近，守臣对若干，真宗曰：“为吾告之，将召也。”已而见召，行至钜野，遇疾。使者临问慰赐，满百日，赐告下济州，伺疾少间，趋就道。已而疾病，以某年某月某日薨于济州，享年七十有七。赠兵部侍郎，葬于钜野大徐村。公讳象，字某。曾祖讳某，某官。祖讳某，某官。考讳某，某官。公娶孙氏，封富春县君，用子贵，追封泗水县太君。子男三人：长曰某，某官；次曰某，某官；次曰某，某官。女三人，皆适士族。孙五人，一早亡，次皆已仕。曾孙十人，仕者五人。呜呼！士患不逢时。时逢矣，患人主之不知。知矣而不及用者，命也。惟公履道纯正，生于多艰，而卒遇太平，以奋其身，又遭人主之知，尝用矣，而不暇于大用以殁。殁而无章焉，则其遂不见于后世乎！景祐五年冬，其子光禄君自光化罢还乡闾，乃谋刻其先德于墓之碑，而以其辞属修。词曰：阎世将家，大纛高牙。有封太原，王功桓桓。公不勇力，而勇于学。奋身逢时，卒有成业。不大其荣，继世而卿。挺其后世，多有孙曾。有墓于里，有碑其隧。乡人无伤，乡之君子。【太子太师致仕赠司空兼侍中文惠陈公神道碑铭〈庆历四年〉】颍川公既葬于新郑，其子尚书主客郎中述古等七人，具公之行事及太常之状、祁伯之铭以来告曰：“唯陈氏世有显人。我先正文惠公，历事太宗、真宗而相今天子，其出处始终之大节，可考不诬如此。故敢请以墓隧之碑。”予为考其世次，得其所以基于初、盛于中、有于终而大施于其后者。曰：信哉！陈氏载德，晦显以时。其畜厚来远，故能发大而流长。自公五世以上，为博州人。皇高祖翔，当五代时，为王建掌书记，建欲帝蜀，以逆顺祸福譬之，不听，弃官，家于阆州之西水，遂为西水人。皇曾祖齐国公讳翊，皇祖楚国公讳昭汶，皇考秦国公讳省华，皆开府仪同三司、太师、尚书令兼中书令。自翔已下，三世不显于蜀。至秦公，始事圣朝，为左谏议大夫。其配曰燕国太夫人冯氏。公其次子也，讳尧佐，字希元。举进士及第，累迁太常丞、知开封府录事参军。用理狱有能绩，迁府推官。以言事切直，贬通判潮州。自潮还，献诗数百篇，而大臣亦荐其文学，得直史馆，知寿、庐二州，提点府界诸县公事。丁秦公忧，服除，判三司都勾院两浙转运使，徙京西、河东、河北三路，纠察在京刑狱。天禧三年，编次御试进士，坐误差其第，贬监鄂州茶场。未至，丁燕国太夫人忧。明年，河决滑州，天子念非公不可塞，乃起公知滑州。乾兴元年，作永定陵，徙公京西转运使以办其事。入为三司户部副使，徙副度支，拜知制诰，兼史馆修撰。同知天圣二年贡举，知通进银台司，迁龙图阁直学士、知河南府，徙并州，知审官院、开封府，拜翰林学士，兼龙图阁学士。七年，拜枢密副使。其年八月，参知政事。居三岁间，凡三请罢。明道二年，罢知永兴军，行过郑州，为狂人所诬。御史中丞范讽辨公无罪，徙知庐州，又徙同州，复徙永兴，又徙郑州。累官至户部侍郎。景祐四年四月，召拜同中书门下平章事。公为人刚毅笃实，好古博学。居官无大小，所至必闻。潮州恶溪，鳄鱼食人不可近。公命捕得，鸣鼓于市，以文告而戮之，鳄患并息。潮人叹曰：“昔韩公谕鳄而听，今公戮鳄而惧，所为虽异，其能使异物丑类革化而利人一也。吾潮间三百年而得二公，幸矣！”在潮修孔子庙、韩公祠，率其州民之秀者就于学。知寿州，遭岁大饥，公自出米为糜以食饿者。吏民以公故，皆争出米，其活数万人。公曰：“吾岂以是为私惠邪？盖以令率人，不若身先而使其从之乐也。”钱塘江堤以竹笼石，而潮啮之，不数岁辄环而复理。公叹曰：“堤以捍患而反病民！”乃议易以薪土。而害公政者言于朝，以为非便。是时，丁晋公参知政事，主言者以黜公，公争不已，乃徙公京西。而笼石为堤，数岁功不就，民力大困。卒用公议，堤乃成。河东地寒而民贫，奏除石炭税，减官冶铁课岁数十万以便民，曰：“转运，征利之官也。利有本末，下有余则上足，吾岂为俗吏哉！”太行山当河东、河北两路之界，公以谓晋自前世为险国，常先叛而后服者，恃此也。其在河东，凿泽州路，后徙河北，凿怀州路，而太行之险通。行者德公以为利，公曰：“吾岂为今日利哉！”河决坏滑州，水力悍甚，每埽下，湍激并人以没，不见踪迹者不可胜数。公躬自暴露，昼夜督促创为木龙，以巨木骈齿浮水上下。杀其暴，堤乃成，又为长堤以护其外。滑人得复其居，相戒曰：“不可使后人忘我陈公。”因号其堤为陈公堤。开封府治京师，公以为治烦之术，任威以击强，尽察以防奸，譬于激水而欲其澄也。故公为政，一以诚信。每岁正月，夜放灯，则悉籍恶少年禁锢之。公召少年，谕曰：“尹以恶人待汝，汝安得为善？吾以善人待汝，汝其为恶邪？”因尽纵之，凡五夜，无一人犯法者。太常博士陈诂知祥符县，县吏恶其明察，欲中以事，而诂公廉，事不可得，乃欲以苛动京师。自录事已下，空一县皆逃去，京师果喧言诂政苛暴。是时章献明肃太后犹听政，怒诂，欲加以罪。公为枢密副使，力争之，以谓罪诂则奸人得计而沮能吏，诂由是获免。公十典大州，六为转运使，常以方严肃下，使人知畏而重犯法，至其过失，则多保佑之，故未尝按黜一下吏。公贬潮州，其所言事，盖人臣所难言者。其平生奏疏尤多，悉焚其稿。其他文章，有文集三十卷，又有《野庐编》、《潮阳编》、《愚丘集》，多慕韩愈为文。与修《真宗实录》，又修《国史》。故事，知制诰者常先试其文辞，天子以公文学天下所知，不复命试，自国朝以来，不试而知制诰者，惟杨亿及公二人而已。公居官，不妄进取。为太常丞者十三年不迁，为起居郎者七年不迁。自议钱塘堤为丁晋公所绌，后晋公益用事，专威福。故人子弟以公久于外，多勉以进取，公曰：“惟久然后见吾守。”如是十五年。今天子即位，晋公事败投海外，公乃见召用。公初作相，以唐刘勖所对策进曰：“天下治乱，自朝廷始，朝廷赏罚，自近始。凡勖之所究言者，皆当今之弊。此臣所欲言，而陛下之所宜行，且臣等之职也。”天子嘉纳之。公在相位不久，其年冬雷地震，星象数变。公言王随位在臣上而病不任事，程琳等位皆在下，乃引汉故事，以灾异自责，求罢，章凡四上。明年三月，拜淮康军节度使、检校太傅、同中书门下平章事，判郑州。康定元年五月，以太子太师致仕，诏大朝会立宰相班，遂居于郑。其起居饮食，康宁如少者。后四年，年八十有二，以疾卒于家。公居家，以俭约为法，虽已贵，常使其子弟亲执贱事。曰“孔子固多能鄙事”，作为善箴，以戒子孙。临卒，口占数十言，自志其墓。公前娶曰杞国夫人宋氏，后娶曰沂国夫人王氏。子男十人：长曰述古，次曰比部员外郎求古，主客员外郎学古，虞部员外郎道古，大理评事、馆阁校勘博古，殿中丞修古，秘书省正字履古，光禄寺丞游古，大理寺丞袭古，太常寺太祝象古。秦公三子。长曰尧叟，为枢密使、同中书门下平章事。季曰尧咨，为武信军节度使。皆举进士第一人及第。三子已贵，秦公尚无恙，每宾客至其家，公及伯、季侍立左右，坐客戚蹜不安，求去，秦公笑曰：“此学子辈耳。”故天下皆以秦公教子为法，而以陈氏世家为荣。公之孙四十人。曾孙二人。合伯、季之后，若子、若孙、若曾孙六十有八人。女若孙、曾五十有四人。而仕于朝者，多以材称于时。呜呼！可谓盛矣。铭曰：陈氏高节，在污全洁。閟德潜光，有俟而发。其发惟时，自公启之。英英伯季，跃武偕来。相车崇崇，武节之雄。高幢巨毂，四世六公。惟世有封，秦、楚及齐。尚书、中书，仪同太师。祖考在前，孙曾盈后。公居于中，伯、季左右。惟勤其始，以享其终。惟能其约，以有其丰。休庸显闻，播美家邦。有远其贻，有大其继。刻诗垂声，以质来裔。【尚书户部郎中赠右谏议大夫曾公神道碑铭〈庆历六年〉】公讳致尧，字某，抚州南丰人也。少知名江南。当李氏时，不就乡里之举。李氏亡，太平兴国八年，举进士及第，为符离主簿，累迁光禄寺丞、监越州酒税。数上书言事，献文章。大宗奇之，召拜著作佐郎、直史馆，使行视汴河漕运，称旨，迁秘书丞，为两浙转运使。谏议大夫魏庠知苏州，恃旧恩，多不法，吏莫敢近。公劾其状以闻，太宗惊曰：“是敢治魏庠，可畏也！”卒为公罢庠。洛苑使杨允恭以言事见幸，无不听，事有下，公常厝不行。允恭以诉，太宗遣使问公，公具言其不可。公既绳其大而人所难者，至其小易，则务为宽简。岁终，其课为最，徙知寿州。寿近京师，诸豪大商交结权贵，号为难治。公居岁余，诸豪敛手，莫敢犯公法，人亦莫见其以何术而然也。公于寿尤有惠爱，既去，寿人遮留数日，以一骑从二卒逃去，过他州，寿人犹有追之者。再迁主客员外、判三司盐钱勾院。是时，李继捧以银、夏五州归朝廷，其弟继迁亡入碛中为寇。太宗遽遣继捧往招之，至则诱其兄以阴合，卒复图而囚之。自陕以西，既苦兵矣。真宗初即位，益欲来以恩德，许还其地，使听约束。公独以谓继迁反覆，不可予。继迁已得五州，后二年，果叛，围灵武。议者又欲予之，公益争以为不可。言虽不从，真宗知其材，将召以知制诰，而大臣有不可者，乃已，出为京西转运使。王均伏诛，奉使安抚西川，误留诏书于家。其副潘惟岳教公上言“渡吉柏江舟破亡之”，以自解。公曰：“为臣而欺其君，吾不能为也。”乃上书自劾。释不问。其后惟岳入见禁中，道蜀事，具言公所自劾者，真宗嗟叹久之。继迁兵既久不解，丞相张齐贤经略环、庆以西，署公判官以从。公曰：“西兵十万，皆属王超。超材既不可专任，而兵多势重，非易可指麾。若不得节度诸将，事必不集。”真宗难其言，为诏陕西听经略使得自发兵而已。公度言终不合，乃辞行。会召赐金紫，公谢曰：“臣尝言丞相某，事未效，不敢受赐。”由是贬黄州团练副使。公已贬，而王超兵败，继迁破清远军，朝廷卒亦弃灵州。公贬逾年，复为户部员外郎，知泰州。丁母忧，服除，拜吏部员外郎，知泉州，徙知苏州，又徙知扬州。上疏论事，语斥大臣尤切，当时皆不悦，又徙知鄂州。坐知扬州误入添支俸多一月，虽尝自言，犹贬监江宁府酒税。用封禅恩，累迁户部郎中。大中祥符五年五月某日，卒于官，享年六十有六。遗戒无以佛污我，家人如其言。公之曾祖讳某，某官。曾祖妣某氏，某县君。祖讳某，某官。祖妣某氏，某县君。考讳某，某官。妣某氏，某县君。子男七人，曰某。女若干人。用其子易占恩，再迁右谏议大夫。初葬南丰之东园，水坏其墓，某年月日，改葬龙池乡之源头。庆历六年夏，其孙巩称其父命以来请曰：“愿有述。”遂为之述，曰：维曾氏始出于鄫，鄫为姒姓之国，微不知其始封。春秋之际，莒灭鄫，而子孙散亡，其在鲁者，自别为曾氏。盖自鄫远出于禹，历商、周千有余岁，常微不显，及为曾氏，而蒧、参、元、西始有闻于后世，而其后又晦，复千有余岁而至于公。夫晦显常相反覆，而世德之积者久，则其发也，宜非一二世而止，矧公之有，不得尽施，而有以遗其后世乎？是固不宜无铭者已。公当太宗、真宗时，言事屡见听用，自言西事不合而去，遂以卒于外。然在外所言，如在朝廷而任言责者，至其难言，则人有所不敢言者。予于其论议，既不能尽载，而亦有所不得载也，取其初不见用、久而益可思者，特详焉，所以见公之志也。铭曰：公于事明，由学而知。先知逆决，有若蓍龟。告而不欺，不顾从违。初虽不信，后必如之。公所论议，敢人之难。古称君子，有德有言。德畜不施，言犹可闻。铭而不朽，公也长存。<hr>
