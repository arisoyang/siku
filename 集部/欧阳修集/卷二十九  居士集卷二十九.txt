<h4>《集部·欧阳修集·卷二十九  居士集卷二十九》<b class="x">作者：欧阳修</b></h4>
◎墓志四首【尚书主客郎中刘君墓志铭〈皇祐二年〉】君讳立之，字斯立，姓刘氏，吉州临江人也。曾祖讳逵，祖讳琠，当五代时，避乱皆不仕。父讳式，官至尚书工部员外郎，掌三司磨勘十余年，能其职，世以其官名其家。君少孤，能自立。举进士，为福州连江尉、睦州青溪主簿、宣州南陵令，改大理寺丞、知婺州金华县，太子中舍、知梓州中江县，通判泸州。泸州接西南夷，常用武人为守，而夷数怨叛。议者以谓武人不习夷情以生患，宜得能吏通判州事，君始以材选。至则为明约束，止侵欺，曰：“必使信自我始。”夷人安之。凡君之所更立，至今用以为法，而夷亦至今不叛。通判常州，知高邮军，累迁殿中丞，国子博士，尚书虞部、比部员外郎，知润州，皆有能政。以能选为提点福建路刑狱，察狱之冤死者，奏黜知泉州苏寿与其通判张太冲，福建七州皆震悚。御吏考其课，为天下第一。迁司勋员外郎、开封府判官、荆湖北路转运使，坐举官免。杜衍、李若谷、范仲淹等皆言方天下多事时，如刘某者不宜久居于家，乃复起为比部员外郎、知涟水军。言事者以谓自元昊反，一方用兵而天下之民弊，财绌于上而盗起于下，然州县吏犹习故态，苟简弛坏如无事时。于是大选转运使以按察诸路，君以选为荆湖北路转运使。他路绳吏或过急，而被按劾者多不服，君所举察简，而贤否无不当。是时广西、湖南、夔峡诸蛮皆叛乱，君所部下溪、辰州彭氏蛮，亦折誓柱，招集亡命，移书州县，州县使人往者，辄囚辱侮慢。辰、鼎、澧三州守吏皆言蛮叛有迹，请加兵。诏书问君，君曰：“蛮道辰溪落鹤水悍激，可下不可上，其必不敢辄出，而辰州土丁胜兵者三万人，宜积粟利兵为备而已。”因言蛮类虽人，宜鸟兽畜。其小嘲啾抵触，驱而远之耳。若必扰伏制从，至戾其性，则噪呼咆虣，骇起而奔突，乃欲力追而捕之，则散漫山林，我弊而彼逸。凡湖广之患，皆如此也。天子以其言然，下三州毋得妄动，一听君所为，而蛮亦卒无事。复为司勋员外郎、判三司度支勾院，改盐铁判官，假太常少卿接伴契丹使者，遂送之。明年，遂使于契丹。还，言澶、魏筑河堤，非其时，必难成，虽成必决，不如因其所趣而导之利，后河果决商、胡。君仕宦四十年，不营产业。自复为司勋员外郎，遂不复求磨勘，凡三迁，皆为知者所荐。为人沈敏少言笑，与人寡合，而喜荐士，士由君荐者多为闻人，天章阁待制杜杞、田瑜是也。转运、盐铁，皆掌财赋，而君常以民为先，其调率有可免，免之；其不得已，必为处划，使吏不能因缘，而民不重费。其守官不为势牵，不为利夺。为青溪主簿时，知州事李阶、通判朱正辞者皆号强吏，喜负其能以折辱下士，士皆承望奔走不暇，独君数以事争，而二人者常辄屈。其始皆怒，后卒叹服，共荐之。其通判泸州，州有盐井，蜀大姓王蒙正请岁倍输以自占，蒙正与庄献明肃太后连姻，转运使等皆不敢与夺。君曰：“倍输于国家犹秋毫耳，奈何使贫民失业？”遂执不与。鄂州官岁市茶五百万斤，君为转运使时，三司请益市一百万，君上言曰：“鄂人利茶以为生，今官市之多，反以茶为病，纵不能减，奈何增之？”天子为君许宽一年，君曰：“事苟可行，何必一年？如其不可，虽宽十年不可也。”争之不已，后卒为君罢之。君在盐铁，次当举官掌某事，三司使欲用其私人，以空名状请君署。君不肯署，而求举者姓名。三司使不悦，卒命他判官举之。其后三司使竟坐所举罢。庆历八年五月，迁主客郎中、益州路转运使。其年十一月七日卒于官，享年六十有四。夫人临沂县君王氏，赠尚书右仆射砺之女，先君若干年卒。五子：元卿、真卿，亦早亡。敞，今为大理评事；攽，凤翔府推官，皆贤而有文章。放，太庙斋郎，尚幼。四女，三适人，一尚幼。以某年某月某日，葬于某县某乡某原。铭曰：刘氏显晦，以时乱治。有声王朝，自君再世。惟德之贻，是将久大。曷知其然？君实有子。【翰林侍读学士右谏议大夫杨公墓志铭〈皇祐三年〉】庆历八年春，翰林侍读学士、右谏议大夫杨公年六十有九告老，即以工部侍郎致仕，归于常州。其行也，天子召见宴劳，赐以不拜。公卿大夫咸出饯于东门，瞻望咨嗟，相与言曰：“杨公归哉，于公计为可荣，于国家计为可惜。”其明年九月十三日，公疾革，出其《兵论》一篇，示其子忱、慥，而授以言曰：“臣子虽死不敢忘其君父者，天下之至恩大义也。今臣偕不幸，犹以垂闭之口，言天下莫大之忧为陛下无穷之虑者，其事有五，以毕臣志，死无所恨。惟陛下用臣言，不必哀臣死也。”言讫而卒，不及其私。忱、慥其语并其《兵论》以闻，天子震悼，顾有司问可以宠公者，有司举故事以对，天子曰：“此何足以慰吾思？”乃诏特赠公兵部侍郎。公少师事种放学问，为文章长于议论。好读兵书，知古兵法，以谓士不兼文武不足任大事。当四方无事时，数上书言边事。后二十余年，元昊叛河西，契丹举众违约，三边皆警，天下弊于兵。公于此时，耗精疲神，日夜思虑，创作《兵车阵图》、刀盾之属，皆有法。天子以步卒五百，如公之法试于庭，以为可用；而世多非其刀盾。修尝奉使河东，得边将王吉言，元昊出兔毛川为吉所败者，用杨公刀盾也。盖世未尝用其术尔。然公素刚少合，而议者不一，故不得尽用其言。夏竦经略陕西，请益置土兵。公言竦据内地，无破贼之谋，而坐请益兵，盖虞败事则欲以兵少为解。竦复论公不忠，沮计。公不能忍，以语诋之。其后三路农民壮者，咸墨为兵。公又言兵在精不在众，众而不练，则不整而易败，困国而难供。时自将相大臣议者皆务多兵，独公之论能如此。刘平兵败，元昊围延州甚急，而救兵不至。公在河中，乃伪为书驰告延州“救兵十万至矣”，因命旁郡县具刍粮、什器，如其数以俟。已而元昊亦解去。后公守并州，即诏公为并、代、麟、府路经略、安抚、招讨等使，兼兵马都部署。公执敕告其群吏曰：“天子用我矣，然任其事必图其效，欲责其效，必尽其方。”乃列六事以请，曰：“能用臣言则受命，不然则已。”朝廷难之，公论不已，坐是徙知邢州。公志之不就，皆此类也。公尝为御史，章献太后兄子刘从德为团练使以卒，其门人、亲戚、厮养，用从德拜官爵者数十人，马季良以刘氏婿为龙图阁直学士。公上书，言汉吕太后王禄、产，欲强其族而反以覆宗；唐武三思、杨国忠之祸，不独其身，几亡其国。太后大怒，贬监舒州酒税。居二岁，复召为御史，言事愈切。公详符元年进士及第，以上书言事，真宗奇之，召试，不赴，拜著作佐郎。累官至工部侍郎，为天章阁待制、龙图阁枢密直学士，遂侍讲于翰林。尝为审刑院详议官，知淮阳、江阴军，三司度支判官，知御史杂事，判吏部流内铨，三司度支副使，河北、河东都转运使，知河中府、陕、并、邢、沧、杭五州，所至皆有能绩。为人廉洁刚直，少屈而难犯。其仁心爱物，至其有所能容，人多所不及也。公讳偕，字次公。曾祖讳伟。祖讳某。父讳守庆。初娶张氏，又娶李氏，又娶李氏，又娶王氏，太原郡君。公卒之明年秋，其子忱以其丧归于河南。又明年二月十七日，葬于洛阳县宣武管平洛乡之先茔。公有文集十卷，兵书十五卷。读其书，可以见公之志；考其始终之节，可以知公之心。呜呼！可谓忠矣。修为谏官时，尝与公争议于朝者，而且未尝识公也。及其葬也，其子不以铭属于他人而以属修者，岂以修言为可信也欤？然则铭之其可不信？铭曰：远矣杨氏，有来其始。赤泉侯功，与汉俱起。震官太尉，四世以公。于陵正直，仆射于唐。师复理卿，振左拾遗。文蔚获嘉，其后益衰。避乱中州，曾祖始南。祖屈伪邦，令于乌江。又适南粤，皇考是生。晦显有时，发于皇明。在考司马，始仕坊州。遂家中部，道德之优。司马四子，唯公克大。非徒大之，将又长之。世有官族，孰无系谱？或绝于微，或亡其序。不绝不亡，由屡有人。谁如杨世，愈久而蕃。次第弗迷，昭穆绵联。公其归此，安千万年。【供备库副使杨君墓志铭〈皇祐三年〉】君讳琪，字宝臣，姓杨氏，麟州新秦人也。新秦近胡，以战射为俗，而杨氏世以武力雄其一方。其曾祖讳弘信，为州刺史。祖讳重勋，又为防御使。太祖时，为置建宁军于麟州，以重勋为留后，后召以为宿州刺史、保静军节度使，卒赠侍中。父讳光扆，以西头供奉官监麟州兵马，卒于官。君其长子也。君之伯祖继业，太宗时为云州观察使，与契丹战殁，赠太师、中书令。继业有子延昭，真宗时为莫州防御使。父子皆为名将，其智勇号称无敌，至今天下之士至于里儿野竖，皆能道之。君生于将家，世以武显，而独好儒学，读书史。为人材敏，谦谨沈厚，意恬如也。初以父卒于边，补殿侍，后用其从父延昭任，为三班奉职，累官至供备库副使，阶银青光禄大夫，爵原武伯。李溥为发运使，以峻法绳下吏，凡溥所按行，吏皆先戒以备，而溥至，多不免，其黜废者数百人。其闻溥来，辄惶惧自失，至有投水死者。君时年最少，为奉职，监大通堰，去溥治所尤近。溥尝夜拿轻舟猝至，按其文簿，视其职事，如素戒以备者，溥称其才。君所历官，无不称职，其后同提点河东、京西、淮南三路刑狱公事，君叹曰：“吾本武人，岂足以知士大夫哉？然其职得以荐士，亦吾志也。”其所举者二百余人，往往为世闻人。尝坐所举一人罚金，君喜曰：“古人拔士，十或得五，而吾所荐者多矣，其失者一而已。”君少丧父，事其母韩夫人，以孝闻。后以恩赠其父左骁卫将军，母夫人南阳县太君。初娶慕容氏，又娶李氏。有子曰畋，贤而有文武材，今为尚书屯田员外郎、直史馆。君以皇祐二年六月壬戌卒于淮南，年七十有一。皇祐三年十月甲申，畋以其丧合慕容氏之丧，葬于河南洛阳杜泽原。铭曰：杨世初微自河西，弯弓驰马耀边陲。桓桓侍中国屏毗，太师、防御杰然奇，名声累世在羌夷。时平文胜武力衰，温温供备乐有仪。好贤举善利岂私？恺悌君子神所宜。康宁寿考顺全归，有畋为子后可知。【翰林侍读学士右谏议大夫赠工部侍郎张公墓志铭〈皇祐五年〉】翰林侍读学士、朝散大夫、右谏议大夫、上柱国、清河县伯张公讳锡，字贶之。其先京兆长安人也。其祖山甫从唐僖宗入蜀，留不返。蜀遭王、孟再乱，绝于中国。中国更五代，天下为宋而蜀平，张氏留蜀，盖亦已五世矣，始得去为汉阳人。又二世，而张氏遂以大显。公为人清方敏默，为善不倦，而喜自晦敛，若不欲人知。其遇人怡怡，若无所不可。及视其发施于事者，其义有可畏，其守有不可夺，其能有不可及，既已，则若未尝有所为者。少喜读书，至其疾革，犹不释手，自经、史、子、集、百家之说，无不记览通达，而绝口不道于人。故其晚，始侍读于中。上尝叹曰：“自吾得张锡，日益有所闻。”以飞白为“博学”二字赐之，曰：“锡老矣，恨得之晚也。”公初举进士，中大中祥符元年甲科，试秘书省校书郎，知南昌县，迁萍乡令，改著作佐郎，又知安远县。徙知新州，兴学校双教新人，新人有进士自公始。再迁太常博士、监染院。诏选能吏治畿县，公以选知东明。前为令者阖门重帘，以壅隔废治。公至，则辟门去帘，告其人曰：“吾所治者三而已：强恃力、富恃资、刑恃读者，吾所先也。”其人以谓公言简必信，法简必严，于是豪势者屈而善弱者伸，县以大治。工部侍郎李及荐公材堪御史，上曰：“李及清慎人，未尝妄有所举，此可信也。”乃以为监察御史。故相丁谓贬崖州，至是，议徙内地。公疏言谓奸邪弄国，罪当死，无可怜，且大臣窜逐，本与天下弃之，今复内还，是违天下意。由是止，徙道州。玉清昭应宫灾，坐火事劾，当死者百余人。公疏言天灾可畏，不可反以罪人而重天怒，愿益修德以塞谴，人乃获免。公于御史，自监察历殿中侍御史、侍御史知杂事。于尚书，为员外郎、郎中，累官至谏议大夫。于外，为荆湖北路、京东、河北转运使，江淮、两浙、荆湖发运制置使，利、夔路安抚使，知河中府、滑州。于三司，为盐铁判官、判勾院，历盐铁、度支、户部副使。又尝权知谏院，判三班审官院、太常寺、国子监。于侍从，为天章阁待制、龙图阁直学士、翰林侍读学士。虽其自晦，其所居，人皆以为宜。其在京东，籍淄、青、齐、濮、济、郓六州之人冒耕河壖地，收租緍绢岁二十八万，而六州之民争讼遂息。其后言利者，请税天下桥渡以佐军，公建言津梁利人而反税之以为害，卒争罢之。平居退让，未尝肯为人先。妖贼王则反贝州，兵围久不克，而自河以北军饷调发益急，转运使受命者以疾留不行。公自滑州权河北转运使，命至，即日驰城下，军须皆如其期。其于取舍缓急常如此。公居家有常法，虽贵显，衣服饮食如少贱时。事母至孝。与族兄甚相友爱，人以为同产。平生所为文章，有集十卷。公以皇祐元年七月十日遇疾，卒于京师，享年六十有八。上闻震悼，以白金三百两赐其家，特赠工部侍郎。曾祖讳惟序，不仕。祖讳文翼，复州录事参军，赠太子中舍。父讳龟从，赠右谏议大夫。母南阳郡太君郑氏。自皇祖中舍，君家于汉阳，遂葬之。至公，始葬汝州之襄城某乡某原，实五年闰七月十七日也。公初娶程氏；再娶孙氏，封乐安郡君，先公五十日而卒。公子五人，曰子骏、子充、子云、子谅、子真，子真、子充皆早卒。于公之葬也，子骏、子云皆为大理评事，子谅大理寺丞。有孙十人。女三人，长适虞部员外郎杜枢，次早卒，幼适大理寺丞王縡。铭曰：自足乎其中，不求乎其外，斯惟公之善晦。仁能勇于必为，善有应而无远，故公晦其终显。难于自进，以晚见嗟，而寿胡不俾其遐？呜呼？其奈何！<hr>
