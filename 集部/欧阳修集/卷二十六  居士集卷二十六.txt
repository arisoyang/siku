<h4>《集部·欧阳修集·卷二十六  居士集卷二十六》<b class="x">作者：欧阳修</b></h4>
◎墓志四首【尚书虞部员外郎尹公墓志铭〈景祐五年〉】公讳仲宣，姓尹氏。尹氏世居太原，无显者。由公之父赠刑部侍郎讳文化，始举《毛诗》，登某科，以材敏称于当时，仕至尚书都官郎中，于今人士语尹氏者，往往能称其名字，由是始有闻人。刑部葬其父于河南，今为河南人。公举《周易》，威平三年中第，历梓州铜山、凤翔麟游二主簿，京兆府司理参军，潞州襄垣主簿，迁汝州梁、怀州武陟二令，又迁蜀州军事判官。荐其能者数十人，拜大理寺丞、太子中舍、殿中丞、国子博士、尚书虞部员外郎，历知汝州之叶、郑州之荥阳，又知大宁监，通判华州，又知资州，皆有政绩。最后知郢州，至州之三日，晨起衣冠，得疾卒，实景祐四年三月七日也，年七十一。以五年十一月二十八日，葬寿安。母郑氏，德兴县太君。妻张氏，寿安县君。子七人：源、洙、湘、冲、淑、沂、泳。诸孙十余人。公既卒，许州进士朱生游资州，资人家家能道公之遗事，及闻公丧，皆巷哭，其吏与民各以其类之浮屠发哀受吊。朱生既得公善十余事，为作《遗爱录》，以遗资人。朱生未尝识公者，而言若兹，信矣。呜呼！善人之为善也，生不赫赫于当时，则其遗风余思在乎人者，必有时而著。公生而为善，殁也见思。铭者，所以名其善功以昭后世也。铭曰：物塞而通，必艰其初。至于大亨，乃烨而敷。尹氏之先，久窒不耀。自公再世，始发其奥。公不坠德，有善在人。孰当其兴？在子与孙。【资政殿学士尚书户部侍郎简肃薛公墓志铭〈宝元元年〉】明道二年，尚书礼部侍郎、参知政事、河东公以疾告归其政。天子曰：“吾不可以数烦公。”乃诏优公不朝，而使视事如故，居岁中，数以告，乃得还第。又数以告，然后拜公为资政殿学士、户部侍郎、判尚书都省，罢其政事。景祐元年八月庚申，公薨于家，年六十有八，赠兵部尚书。公讳奎，字宿艺，姓薛氏。薛氏之先出于黄帝之后任姓，任姓之别为十族，薛者，奚仲之始封也。其后奚仲去，迁邳，而仲虺留居薛。春秋之际，以国见《经》，而其子孙后以为氏。此其谱也。隋、唐之间，薛姓居河东者为最盛。公，绛州正平人也。曾王父赠太保讳某，大王父赠太傅讳某，王父殿中丞赠太师讳某，三世皆不显，而以公贵。初，太宗皇帝伐并州，太师以策干行在，不见用，罢。公生十余岁，已能属文辞，太师顾曰：“是必大吾门，吾复何为？”乃不复事生业，务施贷以赒乡闾，曰：“吾有子矣，后何患？”后五十年，公始佐今天子参政事，为世名臣，如其言。公为人敦笃忠烈，果敢明达。初举进士，为州第一，让其里人王严，而居其次，于是乡里皆称之。淳化三年，再举乃中，授秘书省校书郎、隰州军事推官。始至，取州狱已成书，活冤者四人。徙仪州推官，士争荐其能。丁太夫人忧，服除，用荐者拜大理寺丞、知兴化军莆田县，悉除故时王氏无名租，莆田人至今以为德。迁殿中丞、知河南长水县，徙知兴州。州旧铸铁钱，用功多，人以为苦。公乃募民有力者，弛其山，使自为利，而收其铁租以铸，悉罢役者，人用不劳。迁太常博士，御史中丞向敏中荐公材中御史，就拜监察御史，召为殿中侍御史，判三司都磨勘司，赐绯衣银鱼。出为陕西转运副使，坐举人免官。居数月，通判陕府。岁余，召还台，安抚河北，称旨，改尚书户部员外郎、淮南转运使、江淮制置发运使。开扬州河，废其三堰，以便漕船，岁以八百万石食京师，其后罕及其多。转吏部员外郎，丁太师忧，去职不许。居二岁，入为三司户部副使，与三司使李士衡争事省中，士衡扳时权贵人为助。公拜户部郎中、直昭文馆，出知延州，迁吏部郎中，入为龙图阁待制、知开封府，迁右谏议大夫、御史中丞。契丹使萧从顺来朝，是时，庄献明肃太后垂帘听政，从顺举止多不逊，以谓南使至契丹者皆见太后，遂请见之。朝议患之，未有以决。公独以理折之，从顺乃止。而嫉公者谗其漏禁中语，由是拜集贤院学士，出知并州，改知秦州。秦州宿重兵，兵尝慊食，公为勤俭积畜，教民水种。岁中，迁枢密直学士、知益州，而秦之余粟积者三百万，征算之衍者三十万，核民旧隐田数百顷，所得刍粟又十余万，秦州之民与其蕃落数千人，诣转运使请留，不果。公在开封，以严为治，肃清京师。京师人民至私以俚语目公，且相戒曰：“是不可犯也。”囹圄为之数空，而至今之人犹或目之。及居蜀，尤有善政。民有得伪蜀时中书印者，夜以锦囊挂之西门，门者以白，蜀人随之者万计，皆恟恟出异语，且观公所为。公顾主吏藏之，略不取视，民乃止。老媪告其子不孝者，子诉贫不能养。公取俸钱与之，曰：“用此为生以养。”母子遂相慈孝。里富人三女皆孤，民或妄争其产，公析其资为三，为嫁其女，于是人皆以公为仁恩。蜀人喜乱而易摇，公既镇以无事，又能顺其风俗，从容宴乐，及其临事，破奸发伏，逆见随决，如逢蒙之射而方朔之占，无一不中。蜀人爱且畏之，以比张尚书咏而不苛。开封，天子之畿；益州，蜀一都会，皆世号尤难理者。而公尤有名，其猛宽之政，前后异施，可谓知其方矣。入拜龙图阁直学士、权三司使，遂拜参知政事。公入谢，上曰：“先帝尝言卿可用，吾今用卿矣。”公益感激自励。而素刚毅，守节不苟合，既与政，尤挺立无所牵随。然遂欲绳天下，无细大，一入于规矩。往往不可其意，则归卧于家，叹息忧愧，辄不食。家人笑其何必若此，公曰：“吾惭不及古人，而惧后世讥我也。”公尝使契丹，与其君臣语，而以论议服其坐中。其后契丹使来，必问公所在，及闻已用，乃皆喜曰：“是得人矣”边吏得谍者，言契丹欲弃约举兵。上亟召大臣议，或欲选将增兵。公曰：“契丹畏誓而贪利，且无隙以开其端，其必不动，不宜失持重之势而使其可窥。”已而卒无事。他日，上顾公曰：“果如公言。”于是益重之。明道二年，庄献明肃太后欲以天子衮冕见太庙，臣下依违不决。公独争之，曰：“太后必若王服见祖宗，若何而拜乎？”太后不能夺，为改他服。太后崩，上见群臣，泣曰：“太后疾不能言，而犹数引其衣，若有所属，何也？”公遽曰：“其在衮冕也。然服之岂可见先帝乎？”上大悟，卒以后服葬。于是益以公为果可用也。公先娶潘氏，早卒；后娶赵氏，今封金城郡夫人。子男一人直孺，大理寺丞。女五人：长适故职方员外郎张奇；其次适故开封府士曹参军乔易从，早亡；次适太原王拱辰，早亡；次适庐陵欧阳修；次又适王氏。公既贵，赠其曾祖而下三室，曰太保、太傅、太师。追封曾祖妣某氏某夫人，祖妣某氏某夫人，妣某氏某夫人。公惟孝慈，虽在大位，家人勤俭不知为骄奢，诸子幼孤抚养不异。平生所为文章四十卷，直而有气，如其为人。五年某月某甲子，其孤直孺奉其柩自京师葬于绛州，以某年某月某甲子即事。先期，状公之功行上之太常，太常议曰：“谥法：一德不懈曰简，执心决断曰肃。今其状应法。”乃谥曰简肃。铭曰：薛夏之封，以国为姓。其后河东，隋唐最盛。公世载德，实河东人。必大其门，太师之云。公之从事，以难为易。参于大政，不挠不牵。屡决大议，有言炳然。公不为相，告病还家。赗赙之荣，尚书是加。公有敏德，焯其行事。公有令名，有司之谥。事告之史，谥传子孙。又刻铭章，纳于墓门。【薛质夫墓志铭〈宝元二年〉】故大理寺丞薛君直孺，字质夫，资政殿学士，赠礼部尚书简肃公之子，母曰金城夫人赵氏。质夫生四岁，为殿直公为参知政事，拜大理评事，迁将作监丞。景祐元年，公薨，天子推恩于其孤，拜大理寺丞。公以忠直刚毅显于当世，质夫为名臣子，能纯俭谨饬，好学自立，以世其家。公葬绛州，质夫自京师杖而行哭至于绛州，行路之人皆哀嗟之。质夫少多病，后公六年以卒，享年二十有四。初娶向氏，某人之孙，某人之女；再娶王氏，某人之孙，某人之女，皆无子。呜呼！简萧公之世，于是而绝。孟子曰：“不孝有三，无后为大。”此为舜娶妻而言耳，非万世之通论也。不娶而无后，罪之大者可也；娶而无子，与夫不幸短命未及有子而死以正者，其人可以哀，不可以为罪也。故曰孟子之言非通论，为舜而言可也。质夫再娶皆无子，不幸短命而疾病以死，其可哀也，非其罪也。自古贤人君子，未必皆有后，其功德名誉垂世而不朽者，非皆因其子孙而传也。伊尹、周公、孔子、颜回之道著于万世，非其家世之能独传，乃天下之所传也。有子莫如舜，而瞽不得为善人，卒为顽父，是为恶者有后而无益，为善虽无后而不朽。然则为善者可以不懈，为简肃公者可以无憾也。使简肃公无憾，质夫无罪，全其身，终其寿考，以从其先君于地下，复何道哉？某娶简肃公之女，质夫之妹也。常哀质夫之贤而不幸，伤简肃公之绝世，闵金城夫人之老而孤，故为斯言，庶几以慰其存亡者已。悲夫！铭曰：死而有祀，四世之间。死而不朽，万世之传。简肃之德，质夫之贤。虽其閟矣，久也其存。【尚书兵部员外郎知制诰谢公墓志铭〈康定元年〉】朝散大夫、行尚书兵部员外郎、知制诰、知邓州军州事、兼管内劝农使、上轻车都尉、阳夏县开国男，食邑三百户，赐紫金鱼袋谢公讳绛，字希深。其先出于黄帝之后，任姓之别为十族，谢其一也。其国在南阳宛，三代之际，以微不见，至《诗·嵩高》，始言周宣王使召公营谢邑以赐申伯。盖谢先以失国，其子孙散亡，以国为姓，历秦、汉、魏，益不显，至晋、宋间，谢氏出陈郡者始为盛族。公之皇考曰太子宾客讳涛，其爵陈留伯，至公开国，又为阳夏男，皆在陈郡，故用其封，复因为陈郡人。然其官邑、卒葬，随世而迁。其谱，自八世而下可见，曰八代祖汾，为河南缑氏人；至五代祖希图，始迁而南，或葬嘉兴，或葬丽水；自皇考已上三代，皆葬杭州之富阳。公以宝元二年四月丁卯来治邓，其年十一月己酉，以疾卒于官。以远不克归于南，即以明年八月，得州之西南某山之阳，遂以葬。公享年四十有五。初娶夏侯氏，先卒，今举以祔。后娶高氏，文安县君。三男六女：男某，皆将作监主簿；女一早亡，五尚幼。公之卒，其客欧阳修吊而哭于位，退则叹曰：“初，宾客之薨，修获铭其德，纳诸富阳之原。今又哭公之丧，哭者在位，莫如修旧，盖尝铭其世矣。乃论次其终始。曰：公年十五起家，试秘书省校书郎，复举进士中甲科，以奉礼郎知颍州汝阴县，迁光禄寺丞。上书论四民失业。杨文公荐其材，召试，充秘阁校理，再迁太常丞、通判常州。丁母晋陵郡君许氏忧，服除，迁太常博士，用郑氏《经》、唐故事，议昭武皇帝非受命祖，不宜配享感生帝。天圣中，天下水旱而蝗，河决，坏滑州。又上书，用《洪范》五行、京房《传》，推灾异所以为天谴告之意，极陈时所阙失，无所讳。与修真宗国史，迁祠部员外郎，直集贤院，通判河南府。移书丞相，言岁凶，嵩山宫宜罢勿治。又上书，论妖人、方术士不宜出入禁中，请追所赐先生、处士号。岁满，权开封府判官，再迁兵部员外郎，为三司度支判官。上书，论法禁密花透背，诏书云自内始，今内人赐衣，复下有司取之，是为法而自戾，无以信天下。又言后苑作官市龟筒，亦禁物，民间非所有，有之为犯法，因请罢内作诸器。皆以其职言。又言有司多求上旨，从中出而数更，且谓号令数变则亏国体，利害偏听则惑聪明，请者务欲各行，而守者患于不一，请凡诏令皆由中书、枢密院，然后行。郭皇后废，上书，用《诗·白华》引申后、褒姒以为戒。景祐元年，丁父忧，服除，召试知制诰，判流内铨。议者言李照新定乐不可用，下其议，议者久不决。公为两议曰：“宋乐用三世矣，照之法不合古，吾从旧。”乃署。其一议曰：“从新乐者异署。”议者皆从公署。公为人肃然自修，平居温温，不妄喜怒。及其临事敢言，何其壮也！虽或听或否，或论高而不能行，或后果如其言，皆传经据古，切中时病。三代已来，文章盛者称西汉，公于制诰，尤得其体，世所谓常、杨、元、白，不足多也。公既以文知名，至于为政，无所不达，自汝阴已有能名，佐常州，至今常人思之。钱思公守河南，悉以事属之。是时，庄献明肃太后、庄懿太后起二陵于永安，至于铁石畚锸，不取一物于民而足。修国子学，教诸生，自远而至者百余人，举而中第者十八九。河南人闻公丧，皆出涕，诸生画像于学而祠之。初，吏部拟官，以圭田有无为均。公取州县田，核其实者，准其方之物贾，差为多少，揭之省中，他有名而无实者皆不用，人以为便。天下之吏有定职而无定员，故选者常患其多而久积，吏缘以奸。至公为之选，而集者有不逾旬而去，天下皆称其平。其遇事尤剧，尤若简而有余。及求知邓州，其治益以宽静为本，州遂无事。先时，有妖僧者以伪言诱民男女数百人，往往昼夜为会，凡六七年不废。公则取其首恶二人置之法，余一不问。民始知公法可畏而安于不苛。南阳堰引湍水溉公田，水之来远而少能及民，而堰撤墩破。公议复召信臣故渠，以罢邓人岁役，而以水与民，大兴学舍，皆未就而卒。始公来邓，食其廪者四十余人，或疑其多，及其丧，为之制服，其治衣栉才二婢，至三从孤弟妹，皆聚而食之。卒之日，廪无余粟，家无余资，入哭其堂，椸无新衣。然平生喜宾客谈宴，怡怡如也。自少而仕，凡三十年间，自守不回，而外亦不为甚异，此其始终大节也。铭曰：寿吾不知，命系其偶。不俾其隆，安归其咎？惟德之明，惟仁之茂。惟力之为，而公之有。<hr>
