<h4>《集部·欧阳修集·卷八十六  内制集卷五》<b class="x">作者：欧阳修</b></h4>
【赐枢密使山南东道节度使同中书门下平章事贾昌朝生日礼物口宣〈嘉祐二年九月五日〉】卿位峻枢庭，望崇旧老。属诞期之斯及，顾宠数以宜优。体乃眷怀，膺兹蕃锡。【皇帝贺契丹皇帝正旦书】正月一日，伯大宋皇帝致书于侄大契丹圣文神武睿孝皇帝阙下：玉历正时，布王春而兹始；宝邻敦契，讲信聘以交修。方履新阳，益绥多福。其于祝咏，罔罄敷言。今差朝散大夫、守太常少卿、上骑都尉、渤海县开国男、食邑三百户、赐紫金鱼袋吴中复，供备库使、银青崇禄大夫、检校太子宾客兼御史大夫、骑都尉、广平县开国男、食邑三百户宋孟孙，充正旦国信使、副。有少礼物，具诸别幅。专奉书陈贺。不宣。白。【皇帝贺契丹太皇太后正旦书】正月一日，侄大宋皇帝谨致书于婶大契丹仁慈圣善钦孝广德安静正淳懿和宽厚崇觉仪天太皇太后阙下：岁律更新，春阳鬯达。因履端之协吉，敦永好以申欢。载惟慈懿之和，方集寿康之祉。更希善摄，用副遐悰。今差朝散大夫、守太常少卿、直昭文馆、护军、广陵县开国子、食邑五百户、赐紫金鱼袋吕景初，洛苑使、兼閤门通事舍人、银青崇禄大夫、检校太子宾客、兼御史大夫、骑都尉、清河郡开国侯、食邑一千七百户张利一，充正旦国信使、副。有少礼物，具诸别幅。专奉书陈贺。不宣。谨白。【赐知颍州徐宗况进奉贺兖国公主出降银绢马等敕书】敕徐宗况：省所进奉贺兖国公主出降绢五百疋事，具悉。《诗》称王姬之下嫁，国著嘉礼而有仪。惟臣职之聿修，备物容而叙庆。诚勤所至，叹尚良深。故兹示谕，想宜知悉。冬寒，汝比好否？遣书，指不多及。【赐知建昌军沈造敕书】敕沈造：省所进奉银珠稻米一十石计一百黄绢袋事，具悉。汝职守军符，政兼民穑。乐此有秋之实，择其嘉谷之英。式陈常贡之仪，弥体恪官之意。故兹示谕，想宜知悉。冬寒，汝比好否？遣书，指不多及。【集禧观凝祥池崇禧殿开启祝圣寿年交金箓道场密词〈十二月十日〉】伏以璇霄默运，推四序以循行；玉历更新，集万灵而交会。俾清琳宇，延格高真。荐兹精一之诚，祈乃纯厖之祉。冀绵福祚，均及含生。【班荆馆赐契丹贺正旦人使到阙酒果口宣〈十二月十日〉】卿等岁律更端，邻欢交聘。载驰使传，方及国郊。宜推宠锡之恩，式示眷怀之厚。【琼林苑开启保佑圣躬祈福道场青词〈十二月十二日〉】伏以四时成岁，嘉庶汇之咸新；百福自天，荷众真之冥贶。俾开灵囿，恭讲仙科。恢宝祚之延长，锡寿康之遐永。是惟降鉴，享乃克诚。【琼林苑开启保佑圣躬祈福道场默表】伏以荷天地之鸿休，席祖宗之丕业。载惟励翼，敢怠忧勤？属岁律之更端，冀时禧之茂集。俾严禁御，祗率旧章。庶通芬洁之诚，仰格清真之驭。伏冀锡龄斯永，降福孔多。保邦祚于无穷，均物生而咸被。【启圣院斋殿内权奉明德元德章穆皇后今告迁赴普安院重徽隆福两殿奉安祝文】向以雨水为灾，殿涂增缉。亦既新于丛构，庶来复于真游。爰揆灵辰，冀兹安妥。缅惟慈佑丕鉴乃诚。【皇帝亲诣启圣禅院告迁明德元德章穆皇后赴普安院奉安祝文】向者因霖灾之为沴，饬殿构以增新。涓穀旦之惟良，奉神游而还止。载深感慕，躬荐芬馨。式慰孝思，冀兹临格。【正月三日就驿赐契丹贺正旦人使内中酒果口宣】卿等奉将邻好，来会岁元。载推宠赉之私，宜极珍丰之品。俾颁嘉味，式侑宴欢。【琼林苑交年祷祭太岁诸神祝文】天行有度，运三统以环周；岁德所临，从百神而拱列。载涓穀旦，荐此令芳。惟阴鉴之享诚，委时祥而昭佑。【班荆馆赐契丹贺正旦人使到阙御筵口宣〈十二月十四日〉】卿等历纪岁元，聘交邻好。载驰使传，方及国门。宜颁宴犒之恩，式示眷怀之厚。【赐夏国主进奉贺正马驼诏】诏夏国主：省所差人进奉贺正马、驼共一百头疋事，具悉。履端纪岁，万邦咸禀于王正；效贡以时，奕世克修于藩职。载阅充庭之实，深惟守土之勤。遐体倾输，不忘叹奖。今回赐银、绢、茶等，具如别录，至可领也。其差来人所赐物色，亦具赐目。故兹诏示，想宜知悉。春寒，比平安好否？书指不多及。【赐夏国主赎大藏经诏〈十二月〉】诏夏国主：省所奏伏为新建精蓝，载请赎大藏经、帙、签、牌等，其常例马七十疋充印造工直，俟来年冬贺嘉祐四年正旦使次附进，至时乞给赐藏经事，具悉。封奏聿来，秘文为请。惟觉雄之演说，推善利于无穷。嘉乃纯诚，果于笃信。所宜开允，当体眷怀。所载请赎大藏经、帙、签、牌等，已令印造，候嘉祐四年正旦进奉人到阙，至时给付。故兹诏示，想宜知悉。春寒，比平安好否？书指不多及。【赐新除观文殿学士礼部侍郎孙沔诏〈嘉祐三年正月十七日〉】敕孙沔：省所上表“伏蒙圣慈差使臣赍到诰、敕各一道，授臣观文殿学士、礼部侍郎，并赐对衣、金带、鞍辔、马钱五百贯文，不敢恭受，伏乞特改差臣知一小郡，或依例除一官致仕”陈乞事，具悉。卿蔚有敏材，膺予简任。外分边寄，尝著于恩威；入赞国机，早参于帷幄。风猷甚美，宠遇既优。适当择帅之初，方鉴用谋之失，是惟慎举，实允佥谐。岂宜图自便之私，而罔体眷怀之意？顾兹重地，难久旷官，往祗成命之行，当略好谦之节。所让宜不允，依前降指挥，疾速发赴本任。故兹诏示，想宜知悉。【集禧观奉神殿开启谢雪道场青词】近以温阳干时，雨雪愆候，载惟寡薄，敢罄精纯。明灵孔昭，嘉应斯获，兆丰年而有望，消疠气于未形。惟物蒙休，以时申报，冀清真之来格，期福贶之永依。【自京至雄州已来抚问契丹告哀人使口宣〈正月十九日〉】卿祗戒轺轩，载驰邻讣。顾道涂之甚邈，惟涉履之斯勤。俾宣恩言，式慰良苦。【赐契丹国告哀人使阙茶药口宣〈正月十九日〉】卿式将邻聘，来告国哀。属春候之尚寒，顾驿涂之攸邈。俾颁品剂，用示眷怀。【沿路赐契丹国告哀人使赴阙茶药口宣〈正月十九日〉】敕萧福延：卿夙驾使輶，遽传国恤。属余寒之在候，想驰驿之为劳。俾颁饮剂之良，用示眷怀之厚。【景灵宫雅饰元天大圣后圣容并侍从等开启预告道场青词〈正月二十日〉】伏以珍宇邃严，奉真灵而有素；玉容清穆，谨修祓以惟时。爰按仙科，俾申虔告。载瞻道荫，宜鉴冲诚。【皇帝回契丹皇帝告哀书】二月日，伯大宋皇帝致书于侄大契丹圣文神武睿孝皇帝阙下：承遣使车，特贻缄翰，不意凶变，太皇太后上仙。载惟契好，久睦仁邻，闻此讣音，但增感怆。侄皇帝负荷至重，追慕所深，冀节哀情，用遵礼制。已差人使，专持慰礼。今林牙、怀德军节度使萧福延回，奉书陈谢。不宣。白。【雄州抚问契丹贺乾元节人使口宣〈二月二十四日〉】卿等夙持信聘，来讲邻欢。及疆候以惟初，属暄和之方盛。宜加抚慰，式示眷怀。【赐给事中参知政事曾公亮生日诏〈二月二十五日〉】卿蔚有时望，参于柄臣。惟倚注之所深，在眷顾之尤异。属兹诞日，宜尔寿期。膺此宠颁，体予至意。【赐翰林学士兼侍读学士尚书户部郎中知制诰知审刑院胡宿诏〈三月三日〉】敕胡宿：省所奏“据大理寺日奏司申，二月二十一日已前下寺公案，并已断奏了毕，无见在事”，具悉。朕欲斯民足衣食、知礼让，而窃攘争斗之狱犹滋；欲吾吏慎刑罚、尽情伪，而傅予轻重之文不一。卿以儒学之职，总评谳之繁，克勤其官，曾不留事，实副予意，惟时可嘉。若乃使天下囹圄空虚而风流笃厚，是亦论思献纳者之志，其勉助我，以共臻焉。仍依奏宣付史馆。故兹奖谕，想宜知悉。【赐判大理寺陈太素并权少卿杨开及审刑院详议官大理寺详断官等敕书〈三月三日〉】敕陈太素：省知审刑院胡宿奏：“据大理寺日奏司申，二月二十一日已前下寺公案并已断奏了毕，无见在事。”刑狱之重，一成而不迁；比类之微，可疑者甚众。汝好学而敏，莅官以勤。夫俾天下之无冤，几刑错而不用。此朕翼翼希慕之所未及，而尔孜孜厥职之所不忘者也。故兹奖谕，想宜知悉。【恩州赐契丹遗留使副茶药口宣〈三月二十八日〉】卿等夙驰使传，来达信函。载惟涉履之勤，当此暄和之候。宜加颁赉，式示眷怀。【瀛州赐契丹贺乾元节人使却回御筵口宣〈四月七日〉】卿等既成聘好，方即归涂。再惟将命之劳，宜有犒勤之锡。俾申宴饫，用示眷私。【班荆馆赐契丹贺乾元节人使却回酒果口宣〈四月七日〉】卿等使轺复命，郊馆饯行。惟兹良洁之英，荐以甘馨之实。用申恩锡，当体眷怀。【十六日就驿赐契丹贺乾元节人使内中酒果口宣〈四月十七日〉】卿等夙奉信函，方休宾馆。惟此醇甘之品，用推宠赉之恩。聊侑宴欢，以申优遇。【赐知舒州齐廓进新茶并知广德军浦延熙进先春茶敕书】敕齐廓：省所进奉新茶一银合，合重五十两，绯罗夹复全事，具悉。百物茂生，取新为贵；群方修职，效贡以时。汝守土有方，事上惟恪；阅兹来献，用体勤诚。故兹示谕，想宜知悉。【赐外任臣寮进奉乾元节银绢马敕书】敕高易简：省所进奉乾元节绢五百疋事，具悉。汝夙以敏材，膺于柬寄。及此奉觞之节，载陈任土之仪。能因物以达诚，见事君之甚恪。省阅于再，叹嘉不忘。故兹示谕，想宜知悉。【班荆馆赐契丹告哀人使内中酒果口宣】卿夙将邻讣，方届国门。载惟冲涉之勤，宜有宴休之锡。俾申颁赉，用示眷优。【开宝寺福胜院开启道场于乾元节日支散袈裟并设大会斋一中斋文】伏以正阳旅月，方及于嘉时；万寿齐天，式标于令节。启真乘之秘藏，集净侣于法筵。仰惟慈妙之仁，茂委纯厖之祉。永隆丕算，均福群伦。【东太一宫开启保夏祝圣寿金箓道场密词〈四月二十四日〉】伏以寂然妙道，推善应以无方；瞻彼高灵，荐精诚而必达。届此长嬴之候，是惟茂育之时。爰稽玉笈之真文，载洁云坛之净醮。冀敷昭鉴，来集纯禧。固寿历之延昌，溥苍黔而均佑。【赐彰信军节度使检校太保同中书门下平章事判大名府李昭亮乞知西京不允诏】敕昭亮：省所上表乞移判河南府事，具悉。朕惟魏、洛之重，皆为别都，将率所居，难于屡易。卿以中外勤劳之绩，有抚绥捍御之材，自膺寄任之雄，方厚倚毗之意。遽兹列奏，嘉乃好谦。宜体眷怀，靖安尔位。所乞宜不允。故兹诏示，想宜知悉。夏热，卿比平安好？遣书，指不多及。【赐宣徽南院使淮康军节度使张尧佐乞知西京不允诏〈五月二日〉】敕尧佐：省所奏“臣皇祐三年内授宣徽南院使、判河阳军州事，未满任，蒙诏赴阙供职，至今六载，自量尸素，深不遑宁。近知西京阙人，未有除授，伏望特赐差委”事，具悉。宣导徽猷，任亲而事简；居留京邑，地要而务繁。惟予眷遇之臣，方处清闲之职。载披来牍，深识乃诚。虽奋其聪明，尚足以临莅；而待我耆艾，宜有以优游。实嘉尽瘁之心，难徇捴谦之意。所乞宜不允。故兹诏示，想宜知悉。【赐宰臣文彦博上第一表乞解重任不允批答〈五月十八日〉】省表具之。夫知其人之为贤，任则勿贰；事其君而有道，去不可轻。此古之臣主之明，举措必慎，所以收功于一时，而垂法于后世也。卿夙有时望，为予柄臣，自复秉于国钧，仅三周于岁序。若乃进退贤否，诛赏罪功，每于听纳之间，敢忘虚己；顾彼搢绅之论，曾靡异辞。方期有成，以副予意。而乃过形谦损，思避台衡。岂寡德弗明，于用才而不尽；将多言害正，致厥位之难安？苟异于斯，夫何引让？矧卿忠信之节，足以协予之一心；材谋之优，可以断予之大事。兹所柬注，宁烦谕言。所请宜不允。【就驿赐契丹遗留使副银钞锣唾盂盂子锦被褥口宣〈五月十八日〉】卿等驰轺来止，将命有仪。顾兹馆憩之初，宜具燕私之用。俾申优锡，式示眷怀。【通商茶法诏〈嘉祐四年二月四日〉】敕：古者山泽之利与民共之，故民足于下而君裕于上，国家无事，刑罚以清。自唐末流，始有茶禁，上下规利，垂二百年。迩闻比来，为患益甚。民被诛求之困，日惟咨嗟；官受滥恶之入，岁以陈积。私藏盗贩，犯者实繁。严刑重诛，情所不忍。使田闾不安其业，商贾不通于行。呜呼！若兹，是于江湖之间幅员数千里，为陷阱以害吾民也。朕心恻然，念此久矣，间遣使者，往就问之。而皆欢然，愿弛榷法，岁入之课，以时上官。一二近臣，件析其状，朕嘉览于再，犹若慊然。又于岁输，裁减其数，使得饶阜，以相为生，刬去禁条，俾通商贾。历世之弊，一旦以除，著为经常，弗复更制，损上益下，以休吾民。尚虑喜于立异之人，缘而为奸之党，妄陈奏议，以惑官司，必置明刑，用戒狂谬。布告遐迩，体朕意焉。<hr>
