<h4>《集部·欧阳修集·卷八十  外制集卷二》<b class="x">作者：欧阳修</b></h4>
◎制五十首【内殿承制桑逵可左监门卫将军致仕制】敕具官桑逵：夫少也用其力，老也优其秩，在予推恩之意固亦仁矣，于汝克终之善岂不美哉！况尔方置朝行，又升环列。归安汝寿，服此新命。可。【驾部员外郎致仕席夷甫男汝贤可将作监主簿制】敕具官席夷甫男汝贤：夫力强而仕，老至而休，还其官政于君，传其家事于子。士之美行，不亦荣哉！在尔承之，宜勤以孝。惟善事父，乃能事君。可。【内殿崇班柴贻坦可内殿承制制】敕具官柴贻坦：自列朝班，克勤官次。用有司之常典，因满岁以当迁。往服新恩，益思后效。可。【福州宁德县令孙知古可太子中舍致仕制】敕具官孙知古：礼于老者尚不责其筋力，而况莅官行法，非强而敏者莫能焉。士之老而还政者，不惟示国之优恩，亦自爱其身者，得以遂其安养也。矧加宠命，岂不荣哉！可。【前太常寺奉礼郎司马旦前将作监主簿司马光前秘书省校书郎黄元规丁忧服阕复旧官制】敕司马旦等：先王制礼之中，不使贤者过而愚者不及。故三年之丧，谓之通制者，人皆所共行焉。惟立身事君，用显亲扬名之节，则必贤者勉焉而可至。此孝之大者也，尔其思之。可。【比部员外郎知眉州冯平转虞部员外郎太常博士知秀州嘉兴县胡昉转秘书承制〈并磨勘改官〉】敕具官冯平等：朕顷因考绩之文，增以荐材之法。夫累日月以叙进，则患贤愚之不分；因举类而观能，则虑奔趋而求誉。知人选士，其难若此。惟材茂而业广，既久而自彰者，不亦优哉！尔宜不懈其勤，以求诸己。可。【东头供奉官钟怀德可内殿崇班制】敕具官锺怀德：临于筦榷，颇服勤劳。因兹会课之来，宜举叙迁之例。升之朝序，勉荷宠章。可。【东头供奉官夏惟庆可内殿崇班制】敕具官夏惟庆：爵禄，王者所以厉世磨钝之具，非徒为进者积日之资也。尔考绩有司，例当迁秩。升于朝序，可谓宠荣。惟材与能，在尔自力。可。【进纳人空名诰海词】敕某人等：官者所以治人，而非以假人之器也。朕闵西人之劳，而欲纾其乏。有出其私以佐吾之用者，是亦有益于吾民。俾命于官，所以示劝。尔其往矣，服我茂恩。可。【三班借职崔瑾可换县尉制】敕具官崔瑾：夫器人之材术者，无施而不宜，其次用其所长，而各尽其善。今尔厌夫武吏之不足为，而思自择以奋厥效。从尔之请，必有可观。可。【太子中允通判秦州冯诰可太常丞制】敕具官冯诰：西鄙用师久矣，而未见成功。然凡从事于兵间者，微劳小善，未尝不录，而稍为久次，已曰滞材。夫材者必能集吾事，赏者所以图厥功。吾无爱焉，以观汝效。可。【文学李长卿可长史制】敕具官李长卿：文学、长史，皆无职事，而有秩俸。吾设科以待天下之士而官其才者，其不中于有司者，犹禄其终身。吾于养士之仁至矣，汝其知之。可。【著作佐郎张去惑可秘书丞制】敕具官张去惑：国家设官之法，患乎巧伪干誉者之难止。故考绩之格，三载而一例迁，所以使沉实守正之人得以自进。及其弊也，庸人希累日之赏，而贤者不能自别。故又增旧法，稍欲因举类而求能者焉。推尔之材，世所称美。夫累日而迁非尔志，干誉而进不可为。惟思厥中，务广其业。可。【任若拙牛文渥等改官制】敕具官任若拙等：朕闵夫士有少而执经、老不及禄者，其勤可嘉，不可以弃。故皆登于仕，以荣厥躬。岁月久焉，又增以秩。吾之不忘于尔也厚矣。往其勉哉。可。【殿中丞通判延州高良夫可国子博士制】敕具官高良夫：边鄙之事，不徒衽金革而当矢石，至于抚民人，平政赋，凡关决于兵间者，不亦劳乎！惟尔之材，久于其事。今三载考绩，而例当进秩，乃为常典。况尔有劳，宜推茂恩，以旌能吏。可。【前司门员外郎乐许国殿中丞路纶李仲宣丁忧服阕复旧官制】敕乐许国等：夫生事而死祭，苴麻哭泣之礼，二十七月而后止，孝子之服于其亲也足矣。奉其遗体，立身扬名，而施于有政，孝子之忠于事君也。吾欲观尔之能焉。勉膺新恩，无怠其志。可。【内殿崇班刘显可内殿丞制制】敕具官刘显：以尔习知河事，二十余年，既久而勤，有劳可录。宜增荣秩，以示褒嘉。无易其官，俾终厥效。可。【泽州推官李泰可大理寺丞制】敕具官李泰：诵习之学，患乎专固少通而难施于事。尔由学《礼》以登仕，而莅官行法，能使荐者称之为材。是亦可嘉，宜推宠命。可。【大理寺丞知钜野县孟皆可太子中舍制】敕具官孟皆：夫执经之士，不徒诵其文，而必知其义。一县之政，有土与民，用尔所通之经，求其治人之术。苟有善闻，岂无褒荣？勉服新恩，以率尔职。可。【陈曙李方改官制】敕具官陈曙等：朕向以州县之间，备盗不谨，而官吏畏怯，擒捕失时。虽置于刑，以警不职，而思得材武之士，旌其功伐，以广劝能。尔于兹时，以捷来上。霈然推赏，朕所乐焉。服我新恩，益勤后效。可。【驸马都尉柴宗庆可赠中书令制】敕具官柴宗庆：夫爵禄，王者所以赏功懋德之器。古之聪明材智之士，处乎崇高，犹或颠覆。尔以名臣之家，为国近戚。惟富与贵，享兹兼美。乃能守而不失，克保厥终。盖朕思广孝爱之心，务推仁恩之厚而致也。夫生而宠之以位，则殁也不可不荣其终。在乎朕心，既所嗟闵；考之国典，则有彝章。魂而有知，膺此休命。可。【前观察支使试大理司直张德熙怀州防御判官试大理司直倪俊并可检校水部员外郎制】敕具官张德熙等：士之在乎下位，其有所称道者，吾无不擢其材而用之。其积日累久而未闻于予者，犹有兼试、检校、阶勋之次而叙升之，所以念劳也。况郊祀之礼，庆赐所均。宜有茂恩，以彰宠典。可。【永兴军节度推官董士廉可著作佐郎制】敕具官董士廉：自古奇伟之士，因时立功而名在竹帛者，率皆不以细文常行责其备。盖于其大者，人有所不能而能者焉。惟尔少而好奇，不徇小节，喜从兵事，思奋其材。今积久录劳，盖从请者。若夫异赏，待尔有为。可。【潭州录事参军杨令闻可太子中舍致仕制】敕具官杨令闻：向因疾病，自请退休。少有间焉，复思从政。今其决矣，可以止哉。俾升朝序之荣，以为归老之美。可。【权保安军判官王温恭可知延州延水县制】敕具官王温恭：自西鄙用兵，而智谋材敏之士奋然而争出者，非唯吾爵赏是利，盖士之负其能者，亦欲因时而有立焉。百里之县，有民与土，课田而实军备，平政以怀边人，亦足有为，将观汝效。可。【平阳郡王允升第二十二女赵氏可某县主制】敕：王者之以孝治天下也，必先仁其九族，然后刑于四海。故具官允升女赵氏，幼而淑美，将及有行。沐邑之封，盖稽旧典。其勤女训，往宜汝家。可。【入内内侍省内东头供奉官李允恭可内殿承制制】敕具官李允恭：昨者亡命之卒攻劫京西，而吏不能捕，烦吾出兵。尔称我使令，克奋厥效。录劳第赏，宜有及焉。升尔于朝，往膺宠命。可。【真州推官陈则可大理寺丞制】敕具官陈则：朕抚有万邦，以官多士。而材能廉善之迹，苟有闻于予德者，必皆进而用之。而申以赏罚之文，惧乎言者之不信。今尔之善，屡有以闻。勉尔之勤，克广其业。无使言者，干予之罚。可。【内殿崇班郝质可内殿承制制】敕具官郝质：夫被甲驰马，出而与敌周旋于原野；搴旗斩馘，归而与士卒数俘获于军中；量功较计，蒙褒被宠，进而受赏于朝廷。此将帅之事也，岂不荣且乐哉！战之功有大小，国之赏有重轻。膺此茂恩，更期后效。可。【龙卫指挥使亓赟拱圣指挥使胡元并可内殿承制制】敕具官亓赟等：朕之劲兵锐将戍于边者不可胜数，惟尔能以武勇出乎其间。方吾思得猛士之时，吾之大臣以尔来上，高爵厚禄为尔等而设也。往其勉矣，吾将观汝之能。可。【殿中丞崔愈可国子博士制】敕具官崔愈：博士，古经师之职也。尔由明经登仕而居是官，于尔之志，岂不荣哉！夫经者，圣人之遗法也。其临民莅政、治身之道备矣，虽未能施之于国，子其率而行于厥躬。可。【录事参军张垂象登州文登县令盖巨源并可太子中舍致仕制】敕具官张垂象等：致仕，士之克终之美节也。故吏部之格，吏赇无重轻，皆不得与乎斯命，所以劝廉士而重乎归老之荣也。尔等为吏二十余年，而能获还政之名以归。宜推褒恩，以宠田里。可。【右侍禁田延昭可右内率府率制】敕具官田延昭：尔之子况，乃吾侍从之臣，既不得去吾而从汝，而念汝之老，思得来归。朕亦嘉汝世陷虏中，能识忠义，自投归国，致子显荣。宜有嘉褒，以旌美节。服兹休命，慰子孝心。可。【三司前行胡敏可许州长史制】敕胡敏：陈力莅事，积有岁年。自知不能，以疾而止。俾列州佐，以荣厥终。可。【前将作监主簿张盛丁忧服阕复旧官制】敕张盛：尔幼未任事而已命于官，盖承其祖父之遗业。长而宜思有立，以显其亲。惟学可以成人，尔其勉而无怠。可。【大理寺丞王谆转左赞善大夫赞善大夫王若谷转殿中丞著作佐郎李望周辅并转秘书丞制〈并磨勘改官〉】敕具官王若谷等：庶官之在位者，吾不能遍察其常行，而有司考第岁月，以为进退之法。惟治之有声者，吾未尝遗，必有甄擢。予闻无壅，各勉所为。可。【前涟水军判官吴知几可大理寺丞制】敕具官吴知几：士之饬躬励行以勤厥官，未有不知于人者。知而荐之，吾亦无所遗焉。惟尔之能，数有称道。有司较最，于格当升。勉膺新恩，无废其业。可。【供备库副使郭承绪可西京左藏库副使制】敕具官郭承绪：夫善训卒者，少而愈精；善用兵者，寡可击众。一障之守，苟得其人，推恩信以悦士心，明教习以修武备，捍城御寇，其任岂轻？顾尔宣劳，颇勤岁月。今兹考绩，宜有宠章。尔其勉哉，思奋厥效。可。【秦州观察支使乔察可静难军节度推官知陇城县制】敕具官乔察：夫吏之不能称职者，或谓数易使之然。今尔尝佐于州，就临属县，其上下政令之便否，士风民俗之所安，皆所习知，可以为治。将观汝绩，无替其勤。可。【吴守一改官制】敕具官吴守一：夫文士之职有常守，而循叙进之科，至夫出类之材，尚有不次之用。况夫武吏，有可以奋节立功之资，而当兹用武之时，其材易施，其效易著。岁月考课，是为常格。膺兹新命，其往勉哉。可。【沂州沂水县主簿韩道可大理评事制】敕具官韩道：自京以东，比苦多盗，而临沂狂卒，一岁再变。汝以主簿领尉职，而能力捕首恶，上功第二。凡真捕贼吏，后时而无所获，与夫不获而坐黜罚者，岂不愧于汝哉！夫事无不能，惟不勉尔。以褒以劝，宜有宠恩。可。【比部员外郎致仕张纬男允修可将作监主簿制】敕具官张纬男允修：凡人之既老且病，而见其子之得禄，岂不荣哉！尔宜修身励节，入而思有以慰其亲，出而思有以报于国。可。【杜惟序可西上閤门使福州刺史知泾州制】敕具官杜惟序：西鄙用兵，五六岁矣。凡是中外文武之吏，其材勇而可任者，无不简在于予心。苟思得人，则择而用。惟尔久习戎事，勤于北边，素有能称，熟于朕听。泾原重地，当贼之冲。督视兵师，兼抚其俗，惟尔为可。往其勉哉。佩兹新恩，以观厥效。可。【左藏库使泾原钤辖王从政可西上閤门使益州钤辖制】敕具官王从政：西蜀之人，性本轻悍，易摇以事，动辄惊搔。而御寇捍城，兵任尤重。夫驭兵之法，威主于肃，令一则威明；恩患乎私，信著则恩浃。使士卒和而武备谨，则军有善政，民无奸心，此惟材者能之。而尔久习兵戎，尝委边寄，克堪兹任，往服训词。可。【大理寺丞王陶转殿中丞大理寺丞郭佑贤王正己并转太子中舍制〈并磨勘改官〉】敕具官王陶等：州县之政，其文具矣，吏之良者能举而行之，足以为治。故夫奉法守职、积劳岁月而无过者，皆有进秩之资，所以褒劝而勉夫不及也。今尔之课，考于有司，膺兹叙升，慎守厥位。可。【试助教郭固可宁州军事推官制】敕具官郭固：自边陲用兵，而天下游谈之士趋时蹈利者，吾非不知其滥，而未始怠焉者，冀必有得于其间。惟尔之能，乃其素学。夫学有实者，诘之不穷，而推之可用。嘉汝施设，精而有条，虑变适宜，将观汝用。可。【东头供奉官李禹言可内殿崇班制】敕具官李禹言：惟尔陈力效职，三十余年，而后登于朝序。虽命官进秩，厥有常法，而尔之积劳至此，不亦勤哉！夫得之惟艰，守之不可不慎。往膺明训，服此宠章。可。【礼院副礼直官王永可益州司户参军充职制】敕王永：太常所上礼，皆祖宗之法，朝廷之仪。掌在有司，尔所当习，成书第赏，及下不遗。往膺新恩，慎守尔职。可。【太常寺太祝张观可大理评事制】敕具官张观：有司上尔会课之书，考其日时，当得叙进。夫有劳必录，其信不渝。惟勤与能，不可不勉。可。【故国子博士李克明可赠度支员外郎制】敕：国家务以孝治，为人子者欲有所申于其父母，则其为请不可不从。故具官某，有子德隆，克嗣其世，效官陈力，当得叙迁。而思以其荣报于罔极，合于经之以显父母之义，朕甚嘉之。魂而有知，膺此追命。可。<hr>
