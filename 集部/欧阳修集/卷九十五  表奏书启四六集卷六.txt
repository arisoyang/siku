<h4>《集部·欧阳修集·卷九十五  表奏书启四六集卷六》<b class="x">作者：欧阳修</b></h4>
◎书启三十八首【上胥学士〈偃〉启〈天圣六年〉】某闻在昔筑黄金之馆，首北路以争趋；附青云之名，使西山而起价。诚以求千里之迹者，先其市骨；得一字之宠者，荣于衮章。而况天下之风采耸闻，口吻之雌黄并出，以末涂之佁儗，说定鉴于妍媸。目论所加，能令重于九鼎；髦端或倚，可使逸于太霄。是宜殚重趼宿舂之劳，怀漫刺署里之字，铺论有素，题品攸归。伏惟某官禀粹天英，抽华道秘。虹霓远映，拂霄堮而垂光；黼黻摛文，绚云河而发藻。游士乡而著品，入圣域以践优。爽爽之声，轶前良而通美；琅琅其璞，瑞昭世以称珍。爰自览辉下翔，阶木特起，掎袂于群英之彀，颇弁乎千龄之辰。列坐棘以联曹，署法庭而奏谳。若若怀绶，宛转于一纶；翘翘聘车，雍容于半刺。陈仲举以题舆而擅美，何恭祖以纚帻而驰称。垂腰佩刀，见赏三公之器；追锋给传，终膺双武之皮。第连最以推高，贲初仪而上获。公车以两令而持牍，绨几以十篇而奏文。禅衣曲裾，暮召大台之对；尚方给札，霈洒鸿都之毫。虽西昆者册书之藏，是开乎仙室；而东壁者文章之府，载郁于时风。居为显化之阶，式是育材之地，爰膺丽正之选，首被集仙之名。白蟫芸简以生香，兹焉辟恶；紫袷荷囊而备问，最近清光。固已丹毂解嘲，天禄草经而拟圣；金刀博学，太一秉藜而下观。顷缘泛驾之求，亟发违行之讼。耻从吏对，出检猾商。谓轩冕之傥来，视同于寄物；履名教之中乐，坦照乎清襟。旋关掌于郡条，久从容于别乘。一麾出守，固雅尚之所存；千里佩青，乃上心之攸注。距楗江之清郡，摽军壁之上游，犬氂之警无哗，贾室之繁甚富。足以坐棠听讼，闭阁凝神。秀野颁春，过蘅皋而倦目；清言捉麈，临雅俗以镇浮。然而未央居半夜而生思，安石以苍生而待起。望之补吏，意雅在于本朝；主父出游，帝已嗟于见晚。行奉一封之传，入随三节之趋。见堂堂之姿，送之逆目；对雍雍之表，威不违颜。登涉乎赤墀之涂，进重于高门之地，卓然远韵，度越诸公。沾芳润者漱其清芬，仰龙光者思其末照。英风有焕，物议攸归；矧此妄庸，盍希品目？伏念某社樗樠槁，膏枣钝昏，抱器质以何堪，赋天机而甚浅。晞发华旦，从跂于清流；措足英躔，终惭于远到。自遭家之不造，早遂生于百忧。茹叹之音，悲存乎手泽；动明之韵，远失于先时。西华以孤露而见哀，庾信以流离而多感。矧复齐气多缓，嵇筋甚驽，乏朽木之先容，无一钱而为地。旁魄而论都邑，则被伧父之诃；顽钝以取世资，但听斫轮之晓。终非令器，第困穷途。一昨窃万家之应书，随重车而上计。方策条对，廑至猥并；雅拜匪仪，失于盘辟。甘触闻而引去，但饮墨以蒙羞。卧漳滨而养痾，窜身兹久；吊湘累而感赋，些语迷招。当树之于无何，宜匠者之不顾。而或窃先生之余论，企诸公之末晖。闻伯夷之名，增其懦气；伏海滨之下，久以望风。是敢强饰固陋之容，庶伸伏拜之谒，缀穷愁之汗简，奏芜累之庸音。窃觇崇闳，将尘隐几。登太山者小天下，在培塿以宜惭；奏《咸池》而张洞庭，非哇咬之可度。然遇某官量波无际，宇荫甚秾，推毂成猷，嘘枯振德。裹阳秋于皮里，不言备乎四时；吞云梦于胸中，兼容尽于一介。幸望许承音旨，少贬光尘，曲垂褒采之私，俾获题评之目。如是，则六辔在手，骥足何滞于蚁封；五色成文，乐节或资于牛铎。荷恩有素，累牍奚陈。附：胥学士答启伏蒙眷私，以盛制文笔二编，先之长笺为贽者。恭以某人象舆异禀，龙辅至珍。奉奕世之贻谋，克隆堂室；倾群言之妙旨，深违渊源。伏膺圣域以惟勤，策足俊躔而迥异，敏学该乎变贯，英识极于覃研。秉节高奇，发清吟于《梁甫》；缔交名胜，缀雅聚于兰台。飘飘之逸思无穷，籍籍之芳尘自远。偶衄一飞之翼，行跻多士之魁。何误采于虚声，辱远垂于厚顾。方披晬表，遽捧雄篇，恣探赏以忘劳，信窥测而靡暇。幽意绚于道德，高义薄于云天，飞染遒丽以盈箱，雕缋纷华而满眼。赏孙诗之零雨，何止一章；赞沈赋之磓星，岂惟数句。固将备西昆之玉府，奚独易东堂之桂枝，允矣难能，诚哉可畏。虽亨衢自至，靡资左右之先容；而名路共成，敢惜齿牙之余论。【谢胥学士启】近贽芜音，仰尘几，载形答复，深极褒称。弊帚无庸，愧藏家而自享；重言外奖，干尺牍以必珍。始绳穷而匣开，烂然在目；旋骨惊而心折，至矣闻音。退揆顽疏，阴加震叠。窃以昔者鲁衮垂乎一字，宠极于华章；汝月更乎坐评，自成于往法。得河南之口占，多藏弆以为荣；获江左之笔踪，则神明之来复。至有不喜人事，常堆案而弗酬；靡答私书，或矜才而格物。未若翠缕鸣玉之彦，兰台金马之英，品风流坐正物之源，交士林忘公侯之贵。俯存寒素之目，毋密謦咳之音。兔墨流英，洒鸿都百金之笔；犀谈对客，发荆州一日之函。有焕私藏，因为殊遇。某倥蒙惟旧，操检弗支，乏沃若之轩髦，有尾兮之长丑。顾右臂而为弹，早叹苶疲；虽左肘之生杨，徒能殚化。爰以自童发之交剪，浴圣日之光华，勉绍箕裘，惧隳门素。冠乎枝木，莫践化人之场；钝若神槌，爰对囊锥之颖。一昨与偕外计，续食县官之邮；召诣中台，果玷浮华之目。州闾贬于素论，箧衍弃于祭刍，委末路而弗振，与清途而自隔。然或鼓舞至化，呻吟变儒，效骚人之郁伊，慕漳滨之模楷。品之上下，曾弗齿于钟评；掷中宫商，直远惭于孙赋。奚辨丽而可纪，徒骫骳以兴讥。何弗避于诋诃，辄外彰于嗤鄙？踸踔短韵，迨无取于击辕；庐胡见贻，乃自珍于干璞。所期用覆酱瓿，譬十年之练都；投置皮箱，资一笑于相乐。伏蒙某官悯芚愚之无似，加品目之惟优，丑以爱忘，音缘赏奏。许上修名之谒，获伸拜德之恭。后堂执经，饫陪一肉之赐；西斋坐宴，密亲三雅之欢。执如意以指挥，务车毂而推引。喷咳珠玉，大小以之成珍；指顾飞沉，眄睐于焉起色。出乎望表，溢乃情涯。而复俾十倍而增荣，示一嗛而为美。当黯阁之多暇，枉虞笔以摛文。缛旨星稠，襞笺云落。布帛之言甚暖，暴以秋阳；齿牙之论所加，重于大吕。譬以明月，暗投于人；不意此音，猥来入耳。谨当纳藏行褚，归耀党闾。袭以十绨，为天下之至宝；脱复一读，解体中之不安。贵洛纸而争传，与吴刀而共布。隐恩所及，顶踵奚胜？【谢国学解元启〈天圣七年〉】右修启。伏睹解文，滥膺名荐。肄三合雅，方列于胄筵；旅百在庭，遽陪于方贡。惟遴柬之弥众，叨首举以为荣。饰让无从，循涯有溢。窃以姬庭讲治，务多士之思皇；汉席迟贤，以得人而为盛。然皆谨能书而上献，始扬进造之名；随计吏而与偕，乃署秀廉之等。一适谓之有德，九变选乎知言。所以乐育群材，并赞郁乎之化；润色鸿业，协畅炳然之风。用登至平，皆由此道。而况成均讲艺，昭五帝之遗文；辟雍环流，耸三宫而对峙。自京师而首善，俾天下之向风。卓尔丕彝，垂之来叶。皇上握褒文而统理，坐法宫以垂精，并举丰规，丕扬先烈。恢迓衡之至治，揽入彀之群雄。躬孝武招徕之勤，绍永嘉敦朴之举。取之数路，并用文武以兼通；托之百朋，思讲天人之相与。并申辨论之法，特为孝秀之门，责土著以占名，谨乡评之清议。一郡国之众，咸使得以应书；百孝廉之群，皆劝令其趋驾。固以厚一马乘轺之聘，光束帛贲园之招。张罗挂云，尽取于逸翮；倾昆取琰，无复于遗珍。超振古以无前，契千龄而犹是。而复诏大胥之掌版，登游倅于上庠，谨从事以新书，先考言而明试。才可嘉于辨丽，择之妍词；言析理以精详，求于闳论。当此三道，使无讳以著于篇；对有百人，尽挥毫欲善其事。自非行能高妙，业履优殊，关览乎九家之流，含漱乎六艺之润。讲乎高谊而已久，识必研几；施之当世而可行，言皆诣理。则何以当重围之树棘，并列于名闻；佩后席之容刀，得趋于台试？如修者，天机甚浅，俗韵素冥。响未彻于一皋，器不贾于当世。琐尾成乎长丑，寒素本乎后门。抚顽钝以无庸，常拙艰而茹叹。首戴蒲而服业，早失先畴；书剖楹而发函，仅存手泽。毁瓦居惭于志食，不龟安可以得封？勉为占毕以呻吟，动取戏儒之诟病。晞发光华之旦，徒庆于逢辰；策足英雄之躔，奚能于远到？尝因续食于县次，获陪待诏于公车。对策无为，终以空言而罢；雅拜非礼，几坐举者之人。辱皮相以堪羞，耗心气而都尽，讳穷极于反袂，铩羽嗟其触隅。学揣摩而不成，反嗤于丘<女更>；旁《离骚》而发咏，几吊于湘累。志销落以堙沉，迹零丁而孤苦。顷自脱身侨籍，著录师黉，学狗曲以见讥，肄鳣堂而卒业。入梁兹久，敢期英俊之并游；论都未成，殆以伧荒而见隔。对合鳍而记食，躧讹履以倦游。会深诏之急贤，俾命乡而论士。靡惭炫鬻之技，上充跅弛之求，辄以复来，勉兹再鼓。当翰场之斯辟，接隽轨以并驰。秃千兔之毫，笔不停而争缀，举连帷之袂，袍何白以太纷。曾是鲰生，最当前列。踯躅燥吻，舌不下以乔然；彫琢曼词，思弥枯而兀若。率有枚生之累句，仅同睢苑之后成。日伫报闻，阴图引去。夫何滥吹之曲，误中程文之规，用冠誉髦，越升上级。屏间误墨，本无望于成蝇；灶下焦桐，岂有思于为器？玷兹褒采，实骇群伦。顾扬秕以增羞，在冠鳌而曷称？再循窃据，实用靦颜。此盖伏遇某官表烛群伦，丹青上化。雌黄在口，捉麈尾而不休；剪拂长鸣，托旌端而可逝。因兴民于三物，务推毂于诸生；致此妄庸，及于甄采。敢不仰衔提奖，益励进修，磨铅钝以为銛，策蹇步而希骥。哆兮箕舌，已簸糠而在前；沛乎鸿毛，使培风而直上。用于知己，答乃初心。过此以还，未知所措。【谢进士及第启〈天圣八年〉】枫宸蠖濩，方赞趋而在庭；云幄靓深，遽胪传而唱第。窃顾无庸之品，仍跻异等之科。祗服宠灵，实增震悸。窃以“思皇”之咏多士，《雅》、《颂》播于姬庭；间出之有异人，文章炳乎汉德。选知言于九变，东都下深诏之辞；开孝秀之一门，唐家有得贤之盛。皆所以招徕时彦，乐育人材，讲求精祲之原，润色帝王之美。卓为往范，垂照来今。丕哉文物之华，属我神灵之运。国家右贤兴治，若古敷猷，休声塞乎渊泉，至德涌于烽火。弥文上化，疏璧水以环流；储精太宁，坐蒿莱而讲道。烂兮舜日之晏晏，焕乎尧章之巍巍。而且优游岩廊，梦想豪俊，下贤书而旁午，谕上意之丁宁。复诏策于廉科，谨乡能于岁举。驰封一马，使者在道而相望；翘首群英，天下向风而咸靡。逮计车之偕上，首方贡以前陈，委密侍之巨贤，先春闱而覆较。毡笔署乎重棘，奏可而后行；锦几坐乎中楹，亲临而明试。森陈奏牍，逮两令之不胜；精阅书衡，几百斤而未止。自匪该明治具，佩服儒规，行实蔼乎徽猷，识宇包乎贤业。寝明浸昌之毕讲，学际乎天人之交；至纤至悉而不遗，言达于国家之体。则何以上当乙览，荣中甲科，联俊乂以服官，陪英雄而入彀？如某者，风猷靡立，操植素沦，树樗甚乎液樠，膏枣嗟乎昏钝。戴枝冠而竦诮，切愧命儒；问尺咫以不知，终然懵学。加以素钟舛运，生遘百罹，自剪发以交垂，已不髦而茹叹。逐耕夫而衣袯，早去先畴；署生版以占名，转随侨籍。流离末路，佁儗后尘。借誉群公之游，本无题目；接足诸生之后，多见排拫。嗟盛际之亲逢，忍穷途而自窜。陪贡廉于百郡，每与计偕；饮试墨之一升，尝从罢去。退惭踸踔，数此只奇，抚骨嗟乎沦铺，卷迹甘于藏密。然而良裘学冶，惜先芬而惧隳；母发垂星，感亲闱之思养。未及衰于驹齿，勉自奋于驽筋。乘下泽以去乡，弃裂繻而为誓。车骑乏甚都之雅，风尘有化俗之劳。上国连衡，仰攀于俊轨；桥门倚袂，获觇于邦光。会泛驾之求才，辄应书而充赋。以孝廉而射策，本无百六之能；自炫鬻之上书，盖逾千数之众。逮汉庭之籍奏，咸以名闻；同矍圃之去宾，仅有存者。顾惟庸妄，首玷甄升，获召于公车之庭，给试乎上方之札，致狂言之误择，叨署第以开荣。若若飞华，交垂宛转之绶；谆谆其诲，载聆郁穆之言。浸云泽以芬流，沐天光之下烛。窃惭铅钝，尝厕翰场，屡以下中之才，当乎第一之选，宜不失于旧物，期仰答于知人。然其战屡胜而后骄，鼓至三而乃竭。绠短褚小，嗟远用以奚胜；弓拨矢钩，惜前功之皆废。诚以九阍坐狄，百戟森庭。就列瞻天，骇威临于咫尺；争观落笔，纷立若于堵墙。怳讶钧庭之梦游，骤觉干魂之惊去。仅成牵课，靡中科程。渎睿览之至精，宜报闻于独罢。尚赖黈旒之过听，兼求箕斗之虚名。谓簸扬之在前，常先于群彦；以荐籍之良厚，重违于大臣。猥自下流，参联上列。省逢辰之至幸，实叨恩之有因。此盖某官阐绎帝猷，雍容朝首。粉泽光华之治，表烛荐修之伦。膺上心之柬求，主斯文之盟会。言皆有味，务推毂以弥勤；先为之容，俾朽株之见用。致兹孱琐，及此抽扬。敢不慎服官箴，遵修士则。鞭后策足，更希远致之涂；熔金钧泥，尚依陶者之力。誓殚用拙之效，少酬再造之恩。过此以还，未知所措。【代王状元〈拱辰〉谢及第启〈天圣八年〉】右某启云云。坐狄启扉，并集千人之俊；赐袍在笥，骤纡一采之纶。矧惟蕞尔之躯，仍玷褎然之首。仰膺渥涣，伏积震惶。窃以周陈三物以宾贤，和慎乎命乡之选；汉开数路而求士，乃盛乎得人之称。用能畅郁乎之文，一变而至道；饰炳然之化，三代以同风。阐是齐明之猷，允属神灵之旦。国家景炎兴运，赤伏膺图，敷四叶以重光，式九围而用乂。销锋偃革，外憺乎灵威；卷领垂衣，坐朝乎夷憬。上方穆然无事，监于太清，崇庠序以兴文，饰弓旌而招俊。苹歌式宴，咸预于计偕；洊棘树围，载严于籍奏。敞中楹而亲试，署异等以精求。所宜得命世之伟才，为一时之清选。夫何么陋，前玷宠光。如某者，业履空疏，才猷散戾，门绪本乎寒素，人品几乎下中。窃逢待旦之盛期，浸被右文之上化，激昂稚节，策发蒙襟。溲鸡白以树碑，偶然于童戏；炙简青而嗜学，常访于师严。徒有志于雕虫，仅不成于刻鹄。陆机阅史，尚靡识于撑犁；枚皋属文，徒率成于骫骳。早缘妄动，窃企英游。贡版赍行，常从于末荐；佩刀脱去，寻触于报闻。何天幸之聿臻，遘贤书之荐降，滥乎事举，猥以名闻。洪惟圣治之光华，蔚有俊才而遝集，并进乎千篇之牍，精览于百斤之衡。曾是孤生，绝企殊级；岂期庸鄙，偶中科程。采乎一日之长，冠乃诸生之列。既行能之无取，加世胄以非高。踸踔后尘，迹靡参于俊轨；雌黄余论，名不齿于人评。骤从底下之才，擢居第一之选。顾掎裳之在列，诚扬秕以贻讥。明命已行，固无容于反汗；多言可畏，谅弥甚于铄金。岂非思致异才，揖怒蛙兹始；将招骏足，假死骨以为先。则何以靡遗谫薄之姿，偶首清明之举？再省循而是惧，实奖擢之有因。斯盖伏遇某官，黼黻斯文，丹青至化。嘉猷屡进，务推毂以为先；贤路一开，使腾夷而有始。敢不仰衔恩遇，进励操修，循士则以为勤，佩官箴而有守。在钧以播，既由陶者之为；摩顶无忘，誓答知人之赐。过此以往，未知所图。【代谢唐签判〈俞〉启〈天圣八年第一甲〉】伏自某人飞策上第，就辟初筵。千里奋乎鸿轩，方讶雀知之晚；一木为乎大厦，岂无燕贺之私？属被责于吏诃，方罢归于士伍。翟公之门有大署，意欲谢交；嵇康之性不便书，浸而成懒。屏居田里，遂隔音徽。岂谓某官俯示存临，过敦礼意。乃金乃玉，坚乎久而不渝；如璧如珪，问以音而厚赐。服劳谦而自牧，若饮醇而醉人。恭佩恩勤，敢忘寝寐。伏况以英英之善誉，丁宴晏之休辰。德行中乎妙科，谘谋参乎大府。运筹帷幄，岂足尽于上才；垂光虹霓，固莫量于逸致。内惟衰退，但积欣愉。【答李秀才启】修再拜天锡友兄足下。此月八日，叔父自贵郡回辕，首得所赐书教一筒。开阖数四，欢喜无量。逃虚既久，骤闻足音以跫然；迷魂若招，顿归常干而来些。惜乎一失交臂之旧，再见回星之周，薰歇烬销，壤断土绝。昔人以三月不见，尚或嗟于生鄙；群居久离，则弗能于无过。况孤矇之有素，邈师友以斯疏。妍皮裹骨而益痴，独学面墙而奚向？薰濡弗及，寡陋已增。岂意此音，猥来入耳。美乎溢云纸以摛思，掞春华而发藻。厚乎养鸟，误奏咸池之和；豁若睹天，骤发醯鸡之覆。兹焉匠者之规矩，誓订漳滨之模楷。承平居之无俚，方枕块以罹忧。不见齿而三年，合乎礼制；加于人之一等，时以孝闻。愿思肯构之不忘，无使过哀而至毁。而况天锡标绝俗之隽轨，包大贤之茂器，学兼九变，辨雕万物。窃伏一乡之评，宜首幽人之聘。而屈试方策，见枉有司，荐绅冤嗟，道路哗铄。且夫好恶之异，古今所均。仲尼至贤，乃取侮于盗跖；帝茎大乐，犹见非于墨子。抚弦在乎流水，难矣赏音；珍髢鬻于九戎，谁其识宝？使怀道而委莽，动直士之盱衡。然而泰先否而后倾，祸为福之所伏。鸷鸟将击，先卑而飞；流川久壅，其决孰御？愿养高而全道，密中藏而俟时。掩乎十仞以韬光，去则万里而不息。良工晚成者器必大，宁以朴而示人；逐水先至者骥之能，岂与驽而争路？斯皆雅量之素蕴，诚非两好之溢言。某之妄庸，本无似肖，误蒙甄擢，遂见收齿。众珉入宝，至璞使之见遗；我辈登科，前贤所以愧让。循涯已溢，靦目无容。江关复重，音问睽阻。时既昏而将暮，人在阴而鲜欢。逖怀英俊之并游，恨无羽翮而飞肉。冀绥吉履之福，以迎来誉之光。纸尽笔穷，辞不逮意。【与西京留府交代推官〈仲简〉启〈天圣九年三月〉】某启。此者窃吹下科，滥巾大府。怀檄之嘉容外见，迫感于逮亲；负薪之足力不强，靡遑于愧让。在业官之资始，惧伤锦以贻讥。况上邦英俊之躔，大相荧煌之座。幕中诸彦，泛泛莲池之宾；门下并游，一一兰台之众。勉策驽筋之缓，仰陪席聘之珍。问祈招而不知，因惭谘访；奉南阳之坐啸，曷有筹谋？赖乎天幸之来，续于贤者之躅。睨伐柯而取则，获企前规；告旧政以乞灵，得师余矱。已积想风之慕，弥增窃抃之怀。俟燋墨以戒辰，即赍行而首路。倾依之至，谈悉非终。【谢人投贽启】伏蒙某人宠贻妙制，兼枉长笺。钦玩懿辞，忄双铭丹臆。恭以某人机神邃茂，识理淹和，徽名籍布于士乡，睟表挺生于王国。言章绚美，搴六艺之英蕤；思绪蕴华，漱五河之芳润。揆兹逸辄，冠乃烝髦。今国家崇柬骏珍，寤求孝秀，下细文于方国，腾贲帛于丘园。而某人夙蕴瑰材，褒膺温诏，占磐鸿而启繇，俟苹鹿以送宾。顾以某体质顽疏，声猷隘薄，误中程文之选，猥参吁俊之求。承版谒以见临，袖瑶华而伸贶。仰衔清眷，荷褒衮以奚胜；载抉蒙襟，念英琼而曷报？钦降至极，敷染奚周？所示盛编，辄敢留借。【谢石秀才启】某启。累日前伏承惠然见过，仍以嘉什一筒宠示者。猎缨拜赐，刮目披文，纸弊墨渝，不能舍手。伏以某人英躔逸轨，天骥上才。好学屡空，浸润渊源之奥；知言九变，窥见天人之交。久已擅一乡之评，早亦应万家之令。然而奏磬俚耳，难矣赏音；抱石荆山，终为至宝。而自慕幅巾于衡巷，乘下泽于乡闾，晦丘园之养高，轻雁纁而坚卧。冥飞已远，笑弋者之何求；龌龊坐谈，嗟律魁之独弃。而以锦带居士，白莲社人，效菩萨之坐家，去尘自远；扫维摩之一室，敢入者稀。是宜邈为方外之游，隔乃俗中之轨。而乃过存庸妄，曲借奖题，因隐几之闲居，抽吮毫之余思，洒乃藻丽，用饰愚蒙。为鼷鼠而抉机，仅成轻发；养鶢鶋而奏曲，徒使眩悲。矧夫峭格峻高，春华掞美，畅求云依月之句，擅落花映草之评。内惟枣钝之姿，奚称衮褒之宠？去天尺五，已服于清标；和者数人，蔑闻于绝调。未遑赓报，徒用靦惭。【上随州钱相公〈惟演〉启〈明道二年〉】此者及期被代，投版言归，宿官早愧于迷方，书课廑能于自脱。徒以无庸之迹，曾希一盼之荣。当怀檄以云初，属拥旄之方始。相公坐于雅俗，镇以无为，民丰四鬴之年，市息三丸之盗。行郊憩树，绝无两造之辞；托乘载宾，惟奉百金之宴。而况西河幕府，最盛于文章；南国兰台，莫非乎英俊。岂伊末迹，首玷初筵，至于怜嵇懒之无能，容祢狂而不辱。告休漳浦，许淹卧以弥旬；偶造习家，或忘归而终日。但觉从军之乐，岂知为吏之劳？芘德已深，游藩未几。既而持山国之瑞节，改戎乘而启行。荆州遽失于所依，周南遂留于滞迹。稍以引去，无复并游之人；岿然自存，时有思归之叹。每临风而结想，徒零涕以怀恩。相公以彝鼎之勋，极公台之重，独立不倚，群言互兴。中山之箧虽盈，南海之车终辩。《系辞》有云：“崇高莫大乎富贵。”古人叹曰：“富贵必履于危机。”伏惟推盈虚消长之言，究动静吉凶之理。秉珪璋之德，何恤瑕疵；挺松筠之心，不变霜雪。虽流路之谤，未免三年以居东；而在廷之臣，岂无一言之悟主。俟闻来复，以庆终亨。愿无以理而自明，当要既久而复见。区区之志，实在于斯。徒有恋轩之心，未知报恩之所。【谢校勘启〈景祐元年〉】仰服恩荣，实增震栗。窃以校雠之职，是正为难，委方册于程文，折群疑于独见。脱绚组之三寸，简编多前后之乖；并《盘庚》之一篇，文章有合离之异。以仲尼之博学，犹存郭公以示疑；非元凯之勤经，孰知门王而为闰。况乃西昆册府，备帝者之来临；蓬莱道山，非人间之所见。自匪识穷元本，学渐渊源，究百世之放纷，总群言而博达。则何以效官天禄，对青藜而属书；抱简羽陵，拂白蟫而辨蠹如修者，器惟庸妄，族本羁单。虽出逢千载之期，而生有百罹之苦。入桥门而著录，最后诸生；闲月旦之坐评，敢希一目！徒以浸润声明之代，优柔教育之仁。过时之年，已捍坚而难入；少作可悔，终雕刻以无功。早滥吹以决科，旋释巾而补吏。逮亲而得斗禄，虽慰于子心；敛版以揖上官，遂成于俗状。学久矣而将落，思兀然而欲枯，进无取当涂之资，退已失故时之步。岁月其忽，徒有志于分阴；英俊并游，方问途而孤进。内顾拙艰之若此，敢怀荣遇以为心？岂期天幸之来，特被柄臣之荐，敢辱知人之美，盖因连茹而升，蒙曲造之并容，俾考言而善择。顾无庸之末学，已屡试于有司。<鼠石>鼠之有五能，尽于是矣；铅刀之堪一割，其可再乎？固无可喜之文，过辱太优之等，俾从宾席，入预书林。一进阶而可荣，何胜于睿渥；三下拜而闻命，深服于训辞。天阙乍趋，迷目睛而眩转；芸台深敞，近星象以昭回。恣窥金匮之书，坐费太官之膳，内循忝据，有溢情涯。此盖伏遇昭文相公奖物均私，乐材推美。圆方有范，大陶冶以埏熔；高下不欺，正权衡而轻重。闵此庸懦，曲以甄收。誓坚顶踵之诚，永荷丘山之赐。【谢襄州燕龙图〈肃〉惠诗启〈景祐二年〉】昨日伏蒙知府龙图即席宠示五言诗一章者。修闻古者宾主之间，献酬已接，将见其志，必有赋诗，托于咏叹之音，以通欢欣之意。然而工歌《三夏》，使者再辞，及于《皇华》，然后拜贶。是则施于贵贱，各有所当。修，贱士也，何足当之？伏惟某官，以侍从之臣，当藩屏之任，德爵之重，与齿俱尊。学通天人，识洞今古，绰有余裕，多为长言。谈笑尊俎之间，舒卷风云之际。成于俄顷，盖其咳唾之余；得而秘藏，已如金玉之宝。岂伊孱陋，敢辱褒称？形于短篇，以为大赐。伏读三四，且喜且惭。譬夫四面之宫，铿锵之奏，愚者骤听，骇然震荡。及夫心平悸定，然后知于至和。在于顽蒙，获此开警。然贶之厚者，不敢报之以薄；礼所尊者，不敢敌之以平。顾惟愚庸，岂得赓继？但佩黄金之赐，无忘长者之言。【夷陵上运使启〈景祐三年〉】修近以狂言，当蒙大谴，荷乾坤之厚施，全蝼蚁之微生。得一邑以庇身，使之思过；窃三钟而就养，犹足为荣。获在公庥，是为天幸。伏以运使郎中，懿猷经远，茂业康时，当一面之利权，竦百城之威誉。凡居属部，皆仰余辉。顾此孤生，最为沉迹，时蒙眄睐，曲赐拊存，安其惶惧之心，慰乃危疑之虑。敢不铭之肌骨，佩恩纪以无忘；策其筋骸，尽疲驽而为报？将谋就道，即遂公趋，瞻企门闳，欣愉罔既。【谢朱推官启】某启。伏念某出自寒乡，本非茂器。束发州里，绝无一日之评；飘缨王畿，窃阶群俊之后。加以识非远到，才不及中。惟至治之方隆，顾上官之并恪。苹、蘩之不失职，咸尽其能；庖、祝之各有司，悉共尔位。岂伊下列，遂敢奸官？因忿躁之使然，奋狂愚而不顾。恶讦为直，仲尼之所深讥；尽言招人，武子之犹不免。在于庸妄，宜抵谴诃。尚赖至仁，特加宽议，投之遐僻，使自省思，犹寸禄以事亲，守一同而庇邑。有民与社，足为政以效勤；退食自公，敢忘心于补过？是惟天幸，徒自睹靦颜。伏遇某官，式佐郡符，屈临宾席。烜赫天下，方想于风猷；从容幕中，暂为于府望。是惟孱昧，得庇光华。然而从事有便宜之权，县吏本徒劳之迹。负弩而随伍伯，当备前驱；折腰以揖上官，敢羞敛板？况兹殿懦，素本孤危，犯忌于时，窜身无所。弃刍道上，过者践之；摇尾阱中，人谁怜尔？岂谓某官哀其戆朴，赐以存怜，削去常仪，自敦高谊。猥因介使，先辱长缄，过形溢美之辞，曲尽至勤之意。片言之辱，荣于尼父之褒；一顾所临，增其大吕之律。徒益捴谦之盛美，岂宜鄙陋之敢当？岁律已残，寒威方肃，更祈珍摄，以副倾依。【回王舍人〈尧臣〉启〈景祐四年〉】伏审某官光膺宠擢，入掌命书。窃以三代之兴，两汉之治。蔚声名之为盛，何前后之相望！盖以高文大册之所传，遗风余烈之尽在。是以代言之任，难乎命世之才。至于雷动风行，金相玉振。至意难谕，必尽于丁宁；盛德有容，兼资于粉泽。适当休运，允属巨贤。伏惟某官识际天人，学通今古。而自亲膺圣择，第中甲科。闻乎风采，而天下悚然；论之人物，而时无先者。若乃从容禁署，润色皇猷，使德泽之流下沦于民髓，文章之盛交映于国华，遂阶荣涂，以致公辅。斯皆雅度之素蕴，考于群议而犹稽，岂惟愚矇，私独称赞。某迹居遐邑，名在罪人，忽以逾时，未能补过。省孤危之已甚，惟藏缩以为宜。岂望龙光之末辉，希咳唾之余润？匪期齿论，犹录疏顽，先以珍函，越于常礼。遗簪已弃，尚以旧物而见怜；穷谷久寒，忽如温律之来煦。幽忧并释，荣感兼深。瞻望门闳，无任飞越。【谢李秀才贽见启〈宝元二年在乾德日〉】某启。自某获罪于时，窜身南楚。楚之为邑，既陋且穷，《诗》称荆蛮，以比戎狄。羁游宦学之不至，风俗言语之不通，顽然囚拘，谁与为偶？孤陋之诮，古人所忧。今者上蒙宽仁，徙之善地，始得与士君子揖让，进退周旋。方将沐而薰之，自与人齿。秀才首迂玉趾，贽以长笺，升自宾阶，肃有仪矩。开函启纸，粲然词章。盖夫逃于虚空，闻足音而尚喜；友于贤者，况邦士之所推。愿斥簿领沉迷之劳，以从闲燕仁义之乐。区区之意，言岂足殚。【回谷城狄令启】某启。此者县徒云至，书牍见贻，载道鄙文，曲加荣奖。伏以某官以文饰吏，学古任官，讲事劝功，修旧起废。示之典礼，固已警于愚民；刻以铭文，又将贻于来者。足见仁人之意，非惟吏最之优。顾尔讷辞，矧非善叙。已然之诺，将止以奚能；既出之言，虽追而莫及。岂敢逃于众诮，但虑玷于清猷。惭愧之诚，敷陈罔罄。【上执政谢馆职启〈康定二年十二月〉】修启。今月日，蒙恩以本官充前件职者。受命之始，荣惧交并。伏以国家悉聚天下之书，上自文籍之初，六经、传记、百家之说，翰林、子墨之文章，下至医卜、禁祝、神仙、黄老、浮图、异域之言，靡所不有，号为书林。又择聪明俊乂之臣以游其间，因其校雠，得以考阅，使知天地事物，古今治乱，九州四海幽荒隐怪之说，无所不通，名曰学士。一日天子阙左右之人，思宏博之彦，出赞明命，入承顾问，遂登宰辅，以厘百工，一有取焉，多从此出。所以平居优游，崇奖其业，馆以禁署，食于太官。《诗》菁莪之育人材，《易》鼎饪之养贤者，凡在兹选，得非茂欤？然而廪重职闲，则未免尸禄；官无吏责，则可容幸人。若修者，以寒陋之资，被文艺之举，自初营职，已与书筵。于时上有鸿儒侍从之才，下多群贤论撰之众。而修方被罪谴，窜之荆蛮，流离五年，赦宥三徙，山川跋履，风波雾毒，凡万四千里，而后至于京师。其奔走之役，忧思之劳，形意俱衰，岂暇旧学？比其来复，书已垂成，遂因众功，岂有微效？奏御之日，凫雁而前，例蒙褒嘉，正以职秩。虽因时而幸会，实有靦于面颜。此盖伏遇某官，柱石之功，佐佑明主；钧衡之任，进退百官。方畴众劳，不忍独弃，遂令忝冒，出自生成。在于颛愚，何以论报！虽未能著见德业，以称君子教育之仁；犹可以作为歌诗，称颂圣朝功化之美。过此以往，未知所裁。【回滑州知郡启〈庆历三年四月〉】伏审某官显膺美诏，移领陪藩。凋弊之民，方仰思于惠煦；抚绥之术，况旧著于政谣。猥以下僚，获陈大府；近膺朝命，俾擢谏垣。实自揣于非才，岂敢同于饰让？日祈聪睿，哀此孤蒙，庶所请之典从，即依仁而有幸。凡云瞻企，但切欣愉。初暑方隆，就涂甚迩，伏惟上为邦国，倍保兴居。【回贺环庆帅天章滕待制〈宗谅〉谢赐龟紫启〈庆历三年〉】伏以龟紫之重，唐制所难。武元衡、牛僧孺为宰相，裴度为中丞，李宗闵为学士，方有是赐。圣朝推恩庶位，半乎朱蓝。然被之则负器艺兼名实者，惟一人所贵。恭惟知府待制，历谏局以蹇正闻，领麾守以惠养及。临边镇静，训士精研。岁功遽成，时议颇郁。果褒三品之丽，特焕五府之光。其在欣慰，增倍众多。展庆未皇，麾毫为赠。载仰明庭之命，如瞻君子之容。【谢知制诰启〈庆历三年十二月〉】此者蒙恩，授前件官并职者。祗荷宠灵，不任战惧。伏念某学非逮古，材匪适时，励孤进以立朝，偶四方之多事。虽圣聪广纳，获尽狂夫之言；而暗虑空劳，未闻愚者之得。方虞官谤，敢冀主知？擢自周行，尘于华选。代言禁掖，已愧才难；兼职谏垣，犹当责重。补报不可以浅，则忧愧不得不深。此盖某官过采庸虚，尝形奖饰，致兹忝冒，骤此宠荣。敢不勉拙以勤，誓身许国，上酬天造，次答己知。恳愊之诚，敷宣曷罄。【上提刑司封启〈庆历五年冬〉】伏念自临贬所，屡辱诲音。霜雪方严，见不凋之雅操；惠兰其意，佩可服之清芬。慰此孤危，奚胜感佩！某人学通治乱，识达古今，奋经远之才谟，慰甚高之议论。六条颁政，早钦善最之奇；列郡按刑，行迓陟明之典。隆冬式序，保履惟和。瞻企祷祈，交于诚素。【回校理邵学士〈必〉启〈庆历五年冬〉】伏审召试荣庭，升华儒馆。方思驰贺，遽辱飞笺。伏惟某人性禀生知，材惟秀出。学通今古，究明人事之始终；辞富典谟，焕发文章之雅颂。蔚然茂器，蔼著休声。惟上相之知人，务荐贤而报国。况此图书之府，素为俊彦之游。峻乃清资，岂止文翰之乐；兹焉养士，以取公辅之材。豪英既登，朝野共庆；顾兹沦谪，敢谓记存？已怀欣抃之诚，又积感铭之恳，患于涩讷，匪可殚陈。【回河北安抚王〈骐骥〉启】右修启。此者伏承显奉朝恩，峻迁使职，宠光甚渥，舆论佥和。卓然高世之才，久蕴经时之略。山川指画，千里如在于目前；帷幄坐筹，百胜无穷于术内。是宜听之前膝，副乃沃心，遂宽北顾之忧，行正中权之任。敢期眷与，尚顾衰残，辱诲问以弥勤，积感铭之徒切。倾瞻企咏，兼集悰灵。【回贾状元〈黯〉启〈庆历六年〉】伏以状元廷评，行久著于乡书，声素驰于文囿，果先群彦，荣中甲科。英雄入于彀中，众称妙选；风采倾乎天下，争仰余光。盖以擢才之难，近世为重。趋好尚而成俗，则文章坐变其风；系利害于斯民，则公辅常由此出。一贤既进，拔茅皆可以汇征；一士以旌，劝善不劳于家至。得人之要，其利若斯。鸿惟治朝，臻此盛事。方深窃抃，遽辱惠音。顾惟弃置之余，宜此退藏之密。久稽裁叙，但切悚惶。【回贺杨翰林〈察〉启〈庆历六年〉】伏审某人荣奉宸恩，入升禁署，伏惟庆慰。恭以某人声猷峻立，德宇宏深。学洞渊源，焕发六经之蕴；文含纯粹，邈追三代之风。雍容侍从之华，柬注喁卬之眷，亟由星掖，入践銮坡。天邑之雄，虽暂烦于尹正；国钧之重，行即俟于畴庸。事业炳于丹青，勋德光于鼎鼐，实系缙绅之望，非惟祷颂之私。某幸守陋邦，遥闻美拜。迹宜藏密，非敢怠于致诚；恩厚记存，特辱垂于荣问。欣愉感愧，交集难陈。【上都运待制启〈庆历六年夏〉】昨者解官河外，窜迹淮壖，顾乃孤危，便于藏缩，虽瞻依之甚久，在讯候以阙修。某人天禀中和，材惟周洽。凛然风操，早肃于朝伦；蔚若谋猷，实裨于圣治。自辍从于侍从，暂临总于剧繁。足食强兵，虽并资于经画；先机别事，诚有系于安危。况成绩之已彰，伫褒功之不次。时炎燠若，天宇泰然，更冀珍调，以符倾祷。【回贺李待制〈柬之〉启〈庆历七年九月〉】伏审肃奉宠灵，峻升侍从。得贤之庆，固宜发于欢愉；待罪之人，方自思于藏密。遂稽驰贺，敢谓不遗；先辱荣函，可胜愧色？伏惟某官懿文经国，敏识造微，学探姬、孔之渊源，世济皋、夔之德业。立朝正色，凛风宪以载严；造膝沃心，赖仁言之甚博。遂膺简注，升著清华，上宽乃顾之忧，聊假有余之刃。作时霖雨，当均及于疲民；秉国大钧，实久颙于群望。凉秋之谢，严律将凝，冀为邦朝，善绥福履。【贺文参政〈彦博〉启〈庆历七年九月〉】伏以光膺制命，参秉国钧，爰择令辰，已谐礼上，伏惟庆慰。恭以某人学通系表，识照几先，懿文为大国之光华，伟望乃一时之柱石。上心所柬，适符赉弼之祥；舆颂载喧，久渴为霖之望。果膺宠数，式副具瞻。进退群材，运诚衡之轻重；调和元气，登至治于升平。然后正台衮以代天工，列功勋而铭庙器，符为元志，以重熙朝。某幸在陶熔，惟知庆抃。商秋式序，岁物方成，伏请上为邦家，精调寝膳。【回贺集贤韩学士〈绛〉启〈庆历七年十月〉】伏承被召试文，升华儒馆，伏惟欢庆。伏以某人天麟异禀，庙琏至珍，学通今古之渊源，言合质文之体要。英躔高步，群俊耸以望风；雄彀笼材，妙选称为得士。果膺帝柬，入耀书林。给札挥毫，耸如墙而骇目；奏篇称善，喧贵纸以传都。惟秘府之育贤，乃熙朝之盛美。优游岁课，岂铅椠之是专；选取国材，实栋梁之此出。蔚然茂业，奚测远涂？方怀抃跃之私，遽辱置邮之问。仰衔隆眷，徒切愧诚。冬序云初，天和善保。倾瞻感颂，交集悰灵。【上致政王太保启】某启。昨者太保还政王朝，荣归故里，暂留齐舫，云止陋邦。窃省孤危，方婴罪谪。逃虚易喜，盖人迹之罕逢；道旧为欢，矧平生之有素。特荷眷私之厚，不为位貌之严。金玉之坚，弗渝于弥久；松筠之操，独见于天寒。感慰所深，幽忧如释。舍舟趋陆，去险腾夷。怀组乡闾，虽暂伸于夙尚；追锋疾置，将入副于精求。惟期善卫襟灵，以迎休宠。【回泗州通判勾龙都官书】右修启。此者特蒙惠顾，远辱诲言，副以雄编，俾之拭目。通判都官识穷渊韫，学探本原。请于仁义之余，深得风骚之旨，杂然众体，各极其精。时无钟期，谁识高山之意；人非季札，岂知治世之音？矧惟朽拙之无堪，方幸退藏而自屏。敢期时彦，不我鄙遗，谕之累幅之勤，贶以百篇之富。四面之宫并奏，骤听于铿锽；三叹之音有余，岂穷于杳默。但骇夜光之投暗，徒令海鸟之惊魂。愧乏重言，以起连城之价；用为永好，惟期十袭之藏。感幸之诚，敷陈罔既。【回和州通判启】自睽风表，旷有岁时，邈绝奉于声尘，盖率奔于事役。幸兹邻郡，首辱诲言，缔缛旨之勤隆，若清徽之晤挹。政条关决，难久滞于材猷；台彦飞英，即入承于光宠。更希珍摄，以副祷祈。【谢黄岩李主簿启】伏念为邦诚乐，怀旧则劳。风月佳时，久辜燕集；文酒胜处，动渴清狂。亦惟爱忘，未弃疏外；猥蒙流问，但喜拜嘉。某官力学多文，射策得隽。枳棘甚贱，非翔凤之所栖；杞梓惟材，宜大厦之可用。穷冬不雪，多温少寒，勾稽之余，啬神为最。益期勤懋，庸迓升扬。【回陈殿丞启】伏念暌阔英猷，贸迁时籥。窜身穷僻，方便于自藏；惠问周隆，遽承于曲顾。钦雅材之高妙，播华誉以芬扬。贰政藩宣，谅难于滞俊；飞緌台阁，行被于宠迁。岁律斯回，阳和将布，善绥嘉履，以副愿言。【贺文相公拜相启〈庆历八年正月〉】伏审就降命书，入持宰柄，伏惟庆慰。恭以某官际天蕴识，名世标才，以文章甲贤科，以忠义挺臣节。华要之选，翱翔逮周，素蕴内充，所临必最。化行右蜀，政贰中枢。属边寇之肆狂，仗使威而殄灭，暂形筹略，已取荡平。还居庙堂，副圣主仰成之意；坐调鼎鼐，洽群生咸遂之和。凡被陶熔，皆知抃颂；矧居庶列，实倍常情。<hr>
