<h4>《集部·欧阳修集·卷一五二  书简卷九》<b class="x">作者：欧阳修</b></h4>
<br>【与薛少卿〈公期〉二十通】<br>△一〈景祐三年〉<br>某顿首再启。东园一别，自夏涉秋，今倏冬矣。溯汴绝淮，泛大江，凡五千<br>里，一百一十程，才至荆南。见家兄，言出京时有公期书。渴得一见，要知别后<br>事，然数日寻之不见，遂已。某自南行，所幸老幼皆无病恙，风波不甚恶，凡舟<br>行人所惧处，皆坦然而过。今至此，向夷陵江水极善，亦不越三四日可到。又闻<br>好水土，出粳米、大鱼、梨、栗、甘橘、茶、笋，而县民一二千户，绝无事。罪<br>人得此，为至幸矣。只是沿路多故旧相识，所至牵率，又少便人作书入京。公期<br>始约今冬赴绛州，必非久行矣。每忆君谟家会，颇如梦中。未知相见何时，惟自<br>爱而已。因人便，附书在君贶处，乃可达。今因遣白头奴入京，谨附状。不宣。<br>△二〈景祐四年〉<br>某顿首。自公期东门之别，忽已逾年。南北之殊，相去万里，音信疏绝，于<br>理固然。昨至许州，蒙讯问，备审官下为况甚佳。迩来谅惟自公之余，与阃内贵<br>属各保清休。某居此，为况皆如常。亲老，幸甚安。室中骤过僻陋，便能同休戚，<br>甘淡薄，此吾徒之所难，亦鄙夫之幸也。多荷多荷。公期游宦故乡，其乐可量。<br>思昔月中琴、弈、尊酒之会，何可得邪？某久处穷僻，习成枯淡，顿无曩时情悰，<br>惟觉病态渐侵尔。敝性懒于作书，区区思慕之心非有怠也，惟仁者察之。谗谤未<br>解，相见何由？惟慎疾加爱。因人至京，频示三两字为祷。其如方寸莫能尽也。<br>不宣。<br>△三〈康定元年〉<br>某顿首再拜公期九哥足下。比者伏审五丈人、丈母相继倾亡，闻讣交至，不<br>胜悼怛，苦事！伏惟罹此酷毒，摧痛哀慕，奈何奈何。孝子之志，在于不灭，更<br>望节哀就礼，以全大孝，是于亲友为大愿也。自去秋质夫有事，颙俟公期替归，<br>不意遭此凶变。知扶护且归绛州，未审何时可至京邑？一别数岁，某走万余里，<br>艰险备尝，公期又有此患，人生若此，可嗟可嗟。八哥在京，尚未有差遣，亦欲<br>求一住京，所贵照管。君贶与某亦时时到宅，内外如常，不虑。中前君贶行，曾<br>有书，他为有起请，不肯附去，今同封呈。前后累写下书，皆因循不附去得，悚<br>息悚息。秋寒，哭泣扶护，千万宽节，以副区区。谨奉此致慰。<br>△四〈庆历四年〉<br>某顿首启。自公期到京，便欲拜见。初期见访，寻以某欲入都，迁延至此。<br>近以定日必行，一夕，小儿辄病，遂阻行计。然犹幸仅存其生，至今尚未安，所<br>赖有可医理。行既无涯，虚滞轩车，久阻归计，惭惕。料某不往，公期便行也。<br>企渴企渴。他具夫人书记，累辱问小儿病，无憀中未及奉书。市药甚烦挂意。春<br>暖，各希保爱，瞻祝瞻祝。不宣。<br>△五〈皇祐二年〉<br>某启。到此已将百日，牵率如初，以此久不奉问。递中并人至，两辱书，承<br>寒来寝味多福。霈恩进秩，不敢为贺，彼此然也。某此区区，幸事渐少，稍息肩。<br>奉告作鞍，盖为郡人哂其太陋尔，相次专人附银去，式样一依官品可也。冗事乃<br>烦长者，惶恐惶恐。余具后信。冬冷，保重。<br>△六〈嘉祐□年〉<br>某启。累日不相见，承在军器库中，必甚劳神。暄和，体气喜佳裕。玉册官<br>便当遣去。有暇，因出见过，看汉碑。今日私忌，家居。恐知。<br>△七〈嘉祐□年〉<br>某启。昨日见奶子自宅中归，云公期犹患腰疼，不宪旦夕来尊候如何？今日<br>欲军器库中奉问，又恐不入。为前日所见偷窃者惊家人，欲于宅西添一铺巡警，<br>不知有例否？夫人言公期宅前曾创添一铺，不知申报何处施行？略希批示。因出，<br>闲过少话。某再拜公期郎中。<br>△八〈嘉祐□年〉<br>某启。昨夕承过，顾经宿热未解，甚可苦也。体中安和。数日，有人将一马<br>来，行亦快，不见惊蹶，不知毛骨如何？云要百千为定价，直否？试令牵呈。昨<br>夕忘却闲说及，幸告批示。萆薢丸方，专令咨请，不罪不罪。<br>△九〈嘉祐、治平间〉<br>某启。昨日作书。未及发，忽得来介所惠书，顿释月余忧想之怀，家人尤以<br>为慰也。所喜涉暑到官，尊幼各安宁。仍知颇以郡事为意，如此日月，亦易销遣。<br>某向在夷陵、乾德，每以民事便为销日之乐。苟能如此，殊无谪官之意也。某偶<br>因用街市淋洗药，拔动风气，左脚疼痛，数日在告。不意传报，特烦轸念，感愧<br>感愧。盛暑，公外加爱。家人亦自有书，此不多述。不宣。<br>△十〈嘉祐、治平间〉<br>某启。近并捧三书，具审至汝以来动静，甚慰企渴尔。比日窃惟公外体履清<br>福，贵眷各安和。今夏京师大热，疾疫尚未衰息。颇闻许、洛特盛，幸喜汝独无<br>之。虽然，郡事久不治，下车之始，不无劳心。今必稍简，则渐可乐矣。崔庠案<br>已断，邸报必见，罪状不若初闻之可骇，然刑名亦重，举主多不免，兹亦奈何？<br>淄州近不得书，应是烦恼。某今岁病暑，饮冰水多，目生黑花，多在告。举家幼<br>小幸安。最后将书来人，戒渠来取书辄私去，故于递中致此。暑伏方盛，慎爱。<br>不宣。<br>△十一〈嘉祐、治平间〉<br>某启。多事匆匆，等闲不奉状，遂复逾月。兹者杨氏子来，辱书，承秋来公<br>外动履清康，贵眷各安，粗以为慰。郡事以太守养疾，甚烦裁处，然临以余刃，<br>莫不为劳苦，加之岁事丰成，盗讼当渐稀简也。某以私门过夏向秋，幸且安帖。<br>只是孤危之迹，势渐难安，群口籍籍，外亦应闻。病目愈甚，承惠药方，便当精<br>意服之也。连日从驾，归遂卧病，兼亦筋力去不得也。余俟家人自有书。残暑，<br>更冀以时自爱，以副瞻企。<br>△十二〈治平二年〉<br>某启。近以雨水为患，举家惊奔，所幸人物苦无伤损。寓居定力，公私扰扰，<br>久不附问。急足忽来惠书，承秋来公外体履清福，贵眷上下康安，稍以为慰。报<br>国无状，致此天灾，皆由时政多阙，上贻圣忧。方共引咎，遽承见教，丁宁切至。<br>蒙爱之厚，愧感铭藏而已。知汝极丰，郡政修举，盗讼遂稀，应多闲暇之乐也。<br>某匆匆无悰。病目，如在昏雾中，作书甚艰。余不遑及。向寒，保重。因风时枉<br>问。<br>△十三〈治平二年〉<br>某启。新阳纳庆，伏承动履多福。人至，辱书，感慰无量。京师水后，继以<br>阴雪，甫近郊礼次开晴。青城宿斋，云日澄和，人情舒畅，遂成大礼。衰朽之质，<br>执事忘劳。前此公私事丛，久阙致问。自是而后，应且休息。一晴镇遏无限浮议，<br>天幸天幸。余非笔墨可罄。人还，仅布一二。深寒，多爱。<br>△十四〈治平三年〉<br>某启。自承受敕后，日与家人望轩骑来归，何久而绝不闻问？春夏之交，气<br>候不常，不审体况何似？想与贵眷各安。某此内外如常，但自春来，病渴淋不止，<br>在告多日。乞一近郡养疾，已三削。窃料旦夕当至都门，故专走兵迎候。其他须<br>面叙。病中不悉。<br>△十五〈熙宁元年〉<br>某启。近法曹厅人回，特惠书，经节，窃惟公外气体安和。某到官，忽已两<br>月，幸与诸幼如常。但老病益衰，民间兴利趋公，事目百端，昏然并不能省。若<br>常时公事则绝简，过客亦稀。苟禄偷安，负愧而已。公期临郡已多时，莫须别有<br>差遣。某以病苦，难久尸居，归心有素，何日遂如所愿？相见未涯，穷冬盛寒，<br>惟加摄为祝。<br>△十六〈熙宁三年〉<br>某启。急足至，辱书，喜承尊候万福，贵眷各安，甚慰企想。近入京衙校过<br>颍，捧手教。寻于递中奉状，必达视听。某到此，以敝止未完固，少留以葺，然<br>欲遂为挂冠之请。远近相知皆相督，以蔡是自乞，须且勉赴到任，徐请归休未迟。<br>今遂治行，二十一、二间上道，三四日至蔡，别拜状。恐久滞急足，忙中作书，<br>不悉。<br>△十七〈熙宁四年〉<br>某启。专人辱书，承秋暑体候康适，贵眷安宁，甚慰甚慰。某兹者告老得请，<br>恩典殊优，出于万幸。颍、蔡至近，虽冒大热，信宿便至，遂为闲人。庶事皆如<br>素计，惟当营舍，久而仅了，族大费广，生事未成伦理，颇亦劳心。然措置稍定，<br>不复更令入耳，则是人间无事人尔。知幸知幸。承冬中当替归，可遂相见，岂胜<br>欣愿，但恐未间别有美命也。某此老幼幸如宜。闻相去只四程，必时得书问往还。<br>残暑，公外多爱。<br>△十八〈熙宁四年〉<br>某启。迓吏过州，辱书，承经寒体况清裕，贵眷各安，甚慰勤企。某与诸幼<br>幸各如宜。自还田舍，已百余日，庶可稍成伦理，粗免劳心，始觉渐有闲中趣味。<br>然目、足之疾，初未少损，盖累年旧苦，势难顿减，又迫于年齿，愈老而益衰。<br>其如坐享厚俸，饮食无为，侥幸之愧，感激而已。承美替有期，冬末行舟淮颍，<br>当得一会面。但恐未间，别有美命就移，不然，岂胜欣望也。深寒，未相见间，<br>多爱多爱。<br>△十九〈熙宁五年〉<br>某启。自使舟过郡，闲门庶事乏力，又值雪寒，难于举动，加之病齿妨饮，<br>遂不成主礼。退居屏迹，惟交亲难相会，每以为恨。幸一相见，又事多艰滞如此，<br>信乎人事如意难得也。然尚得静话数日尔。人至，辱手教，承宿来尊候万福，知<br>诘旦遂行。向和，惟多爱。<br>△二十〈熙宁五年〉<br>某启。近辱书，喜获平安到京，甚慰倾企。乍至都下，人事必多，仍审已谒<br>告归绛州，何其速也，不亦少劳乎。即日春暄，窃惟气体清适。某自相别后，令<br>医工脱去病齿，遂免痛苦。然至今尚未敢放口吃酒，情悰索然，但觉一岁衰如一<br>岁尔。《集序》已了，只候更了镌刻，一并纳呈。闲居难得人便附书，比此书至<br>京，计已西去，故令人赍转附至绛，故未及其他。惟向暖保爱，早还，以副瞻思。<br>【与陈比部〈力〉七通】<br>△一〈嘉祐、治平间〉<br>承有家讣，贤姊有事，窃惟悲痛。老年亲戚间，不免时有烦恼，人生常理只<br>如此。时暑，千万节哀宽中。无由奉慰，来日令儿子至寺中也。五妹且省烦恼，<br>时热。图安也。某再拜作坊殿丞良亲。二十七日。<br>△二〈嘉祐、治平间〉<br>某启。承昨日寺中举挂，时热，惟希宽中。又知吃食所伤，更须慎护。辱惠<br>茶具，甚精奇，多荷多荷。藏之，他时为闲居之用尔，今则少暇也。五妹喜安。<br>极热，未敢相邀，归家好将息。某再拜作坊国博之右。〈旬休日。〉<br>△三〈嘉祐、治平间〉<br>某辱惠答简，承脏腑已安和，甚慰。惠茶笼，所作极精至。石屏大是奇物，<br>可珍可珍。但不得中间一片，则不成器，千万为早取之。此物他处未尝见，石屏<br>世故多有，未有若此简易而工妙也。稍凉，见过闲话。某再拜作坊虞部。<br>六娘两日患脏腑，今却安也。果子自此更不令吃，幸荷幸荷。<br>△四〈嘉祐、治平间〉<br>人至，承惠简，喜酷暑中与贵眷各安。数日大热，恰值谢官，人事纷纷，疲<br>朽遂不克支。若非昨夕一雨，少解烦毒，其将奈何。频劳问念，多感多感。某再<br>拜。<br>住娘近日颇肯忌口，亦渐向安，谢念及也。<br>△五〈嘉祐、治平间〉<br>多日不相见，天气陡暖，喜与五妹各安和。惠简问及牙疼，多感多感。两日<br>稍可，虽浮动，医者云取未得，须候根脱取之省力，恐知恐知。驴肉，多荷多荷。<br>某再拜作坊虞部良亲。二十二日。<br>两日却较吃得些物。<br>△六〈嘉祐、治平间〉<br>某启。承惠苏家药，多荷多荷。亦尝用之，此但治咽喉尔。某所苦者，齿牙<br>热痛，两日来渐较，盖稍节滋味等物，遂可尔。过承忧念。五妹归家安否？后日<br>祠事毕便归，当得相见。人还，专此为谢。某再拜。<br>只前时两般药自好，方待久使也。<br>△七〈熙宁元年〉<br>某启。久不得信，方深企想。送刘司理兵士至，辱书，承公外体候安和，四<br>郎以下诸幼各安，甚慰。但以亡妹忽已周祥，举家见书信至，重增悲恼尔。某此<br>老幼，幸亦如常。久欲作书，只为累表乞致政未允，候见去住后，发书奉报尔。<br>今又忽有青州之命，已两次辞免，欲且乞守亳，盖去颍近，便于归计也，未知如<br>何也。知吾亲每每多不安，远宦中有此烦恼，诚难为情，更宜宽心求安为善也。<br>亡妹灵柩今冬先送归晋，最为上策。向寒，千万保爱。不宣。某再拜知郡比部良<br>亲。九月九日。<br>【与马著作七通】<br>△一〈嘉祐中〉<br>《牡丹记》、《荔支谱》，久欲附呈，以候刻跋尾数十字，以是稽迟，不怪<br>不怪。病目固不能书，然君谟不肯为他人书，而独为某书，此朋友间自是一事，<br>不可不记。故勉自书，取笑取笑。<br>△二〈治平四年〉<br>某启。近县人还，奉状。新岁布和，善人君子自宜亨福。惟余龄晚暮，益以<br>病衰。相见未涯，徒积倾向，鄙抱区区，前书粗布。政余，加爱。某手启知县著<br>作足下。十二月十九日。<br>寄惠花烛、白蕈，多荷多荷。蕈岂非自种邪？甚佳甚佳。泉水未为尔，必以<br>冰冻，赍致未得也。<br>△三〈熙宁元年〉<br>某启。专人辱书，并以泉水为贶，岂胜珍荷。兼审新春，履味清安。河夫之<br>役，尚烦神用，然处置得宜，公私俱济，则所得博矣，亮不以为劳也。某再乞寿，<br>旦夕必见可否。未间，难为期约也，当续咨报。尚寒，慎爱。不宣。某手启知县<br>著作足下。十九日。<br>李集已领。泉味皆佳，然大抵东州水甘，直须于咸水地饮之，然后为贵尔。<br>△四〈熙宁元年〉<br>某启。病悴之余，人事疏废。忽辱惠教，方承临莅齐城，经暑公余清适。诲<br>谕稠重，开发蒙鄙，感愧感愧。咫尺未期会话，钦渴钦渴。某再拜。病目，多书<br>字不得，不罪不罪。<br>△五〈熙宁三年〉<br>淮西支郡萧条，何敢奉屈？然吾侪以道为乐，亦应不以闲要为计。某至颍，<br>且少盘桓。俟如蔡，即当发削。若遂所乞，衰拙之幸多矣。涂次，余未及详。<br>△六〈熙宁三年〉<br>最后一削甚恳，意谓可以免并遂蔡，何幸如之。其余区区，未可卒布。但不<br>一会见，尤为恨尔。保爱保爱。<br>△七〈熙宁三年〉<br>某启。官守相望咫尺，未亲言话。惠书勤眷，兼以嘉篇，富丽之作，老病无<br>悰，得以拭目，顿增鄙思也。欣感欣感。高材尚滞一邑，秋冷，多爱。某奉白著<br>作足下。<br>【与颜直讲〈长道〉九通】<br>△一<br>某启。向传例罢学职，初闻可疑，及辱书，始骇果然。又承有淮阳之命，君<br>子出处不违道而无愧，则所居皆乐，况淮阳近家之便乎？亮不动浩然之气也。交<br>年，积雪极寒，体况想佳。计行李不久当东，相去逾远，会见何时？千万加爱。<br>△二〈治平四年〉<br>某启。向在京师，会吾子来，人事匆匆，不能以从容接高论。及至亳，闻还<br>直学馆，出处相失，诚可怅仰。近惟经寒，体况清适。某退守僻州，甚为优幸。<br>而衰病侵凌，心志昏耗，谅难久窃荣宠也。目疾为苦，临纸艰于执笔，鄙怀莫罄。<br>新岁，惟冀加爱。<br>△三〈熙宁元年〉<br>某启。董君来，辱惠音，窃承履况佳适，感慰曷已。学馆诚岑寂，然尘事不<br>到，足以专志经籍，则其所得与其所乐，岂不多哉？某今春目疾愈甚，东州民物<br>可乐处多，但自以衰病无悰尔。董君到，必为言也。<br>△四〈熙宁元年〉<br>某启。衰病，人事多废，久不奉书。递中辱问，承经寒体况清适。学舍久淹，<br>然以道为乐，必无倦也。某两目益昏，难久勉强，乞寿已再，旦夕冀得请西归，<br>近颍为便尔。相见未涯，鄙诚莫道。<br>△五〈熙宁二年〉<br>某以病昏废学，情理亦多阙。东州一任，寄委勉强，常忧旷败。请寿，冀未<br>退休间，苟安于藏缩尔。久不闻道义之益，与诸贤者迹日渐疏，但钦渴而已。<br>△六〈熙宁三年〉<br>某启。近辱书，承春寒为道外无恙，甚慰企仰。窃忆去秋将离青社，曾一奉<br>书，未审得达否？某衰病如昨，幸得闲暇偷安，但苦病目，不能看书，无以度日。<br>《诗》义未能精究，第据所得，聊且成书。正恐眼目有妨，不能卒业，盖前人如<br>此者多也。今果目视昏花，若不草草了之，几成后悔。所以未敢多示人者，更欲<br>与二三君讲评其可否尔，但未知相见何时也？报笔特艰，莫布万一。渐暖，加啬。<br>△七〈熙宁四年〉<br>某启。近辱书，承涉暑讲道外康和，甚慰。兼蒙以《凫绎先生集》为示，某<br>自少时常得传诵数篇，每恨不见全编，不意兹时顿饫饥渴，藏家著录，以传后世，<br>荣感荣感。某以经春老病在告，近已复寻在亳之请，方治装以俟命，区区未遑悉<br>布。惟毒热，加爱。<br>△八〈熙宁四年〉<br>某兹者得请归老，恩出万幸。惟所苦渴淋，自春发作，经此暑毒尤甚。盖以<br>累年之疾，势不易平，然自此安闲，冀渐调养尔。两目昏甚，艰于执卷，顾难销<br>晷景。又亲朋之会，邈不可期，恐遂不闻道义，默默浸为庸人尔。残暑，加爱。<br>△九〈熙宁四年〉<br>某启。近小史许充行，奉书方在道。人自都来，又辱惠问，岂胜感愧。兼承<br>秋暑，为况多佳。某自蒙恩，许其告老，荣幸感激之恳，前书已粗布。惟乍还里<br>闬，人事少劳，而旧苦目、足之疾，得秋增甚。旧书编稿未经一二君商榷，今遂<br>复田亩，会见无期，此为恨尔。余粗如宜，幸不多恤。向冷，惟加爱。<br>【与梁直讲一通】<br>某启。衰病退藏，自宜屏迹，忽辱惠问，雅眷不忘，其为感著，未易遽陈。<br>兼喜春和，气体清裕，董直讲来自学舍，具道群居之详。今其还也，亦备见郡斋<br>之况，燕谭之际，谅可及之。病目愈眊然，艰于执笔。惟以时加爱。<br>【与直讲都官一通〈熙宁元年〉】<br>某启。自离亳，更阙奉问。春气尚寒，体履清胜。某昨辞青不获，勉策病躯<br>东来。而东州土俗深厚，岁丰盗讼亦稀，甚为养拙之幸，而独苦衰朽老疾日增尔。<br>归计迁延，更须年岁也。学舍久淹，匪朝必有美命。未间，珍爱。某再拜直讲都<br>官足下。正月九日。<br>【与曾学士一通〈熙宁三年〉】<br>某启。近因人还，得附拙记。荐枉书尺，其为愧荷，可胜道也。兼审秋寒，<br>提按之暇动履清福。某去蔡咫尺，以病足为梗，少留于此，忽复逾月。匪晚，向<br>官所。寿、蔡相望，时得拜问。旅寓中草率为谢。<br>【与王补之一通〈熙宁三年〉】<br>某启。近者行舟过界上，特辱惠书，喜承秋冷气体安和。以至郡道里差遥，<br>不敢曲邀车骑，又失于上问，全乏迎候，岂胜愧恨。某蒙恩得请，郡僻事简，衰<br>年疲病，苟禄偷安，甚为幸也。款见未涯，以时自爱。<br>【与谢景初一通〈皇祐元年〉】<br>某拜启。久不作书，盖由无便。即日为政外奉亲万福。某幸且安，郡僻少事。<br>然渐老，懒于为学，惟喜睡尔。足下为道方锐，著述必多，此急足回，无惜为寄。<br>春寒，保重。<br>【论徐峤称弟子帖】<br>某启。承惠佳篇，岂胜钦服。昨日见顾，遂当祗诣，曾不为言。其如清宴佳<br>宾，难复多得。若曰《春秋》为义，当得徐峤笔法，何用于“阇黎”称弟子？自<br>南朝起此弊事，遂成风俗。其如近日士人，佞佛者少，宜于此时，力与革此弊事，<br>惟有贤者为之。《礼》曰“君子动而为世法”，然则举措其可不慎哉？金氏世以<br>财雄南方，今乃出佳子弟，甚可爱也。雄、漠、瀛、霸、保州粉纸，谁谓不可书？<br>请试察。<br>【与修史学士三通〈嘉祐三年〉】<br>△一<br>某启。辱教，开发蒙滞，实寡陋者之幸也。早来宁王宪只为更名，与郯王嗣<br>直数人，同须再出封国。其他更有易名者，偶不徙封尔。就中此卷错处多，然舍<br>此更无也。某白。<br>△二<br>某启。前日承惠服属图，寡陋蒙益，何胜感愧。欲见当年修《真宗实录》人<br>官职、姓名、差官及书成年月，告与检示，不罪相烦。八日，某拜白晋叔学士。<br>△三<br>多日不奉见，春暖，康和。中间承见惠腊雪散者，或有，更乞少许。某再拜。<br>【与黄渭一通】<br>修启。多事，不及周谨。鄙文或可刊石，望只依首尾，不须添他语，亦不必<br>平空，及不用官衔。惟书、刻人欲署姓名，无妨。墨本乞三五纸。乍别，保爱。<br>修再拜。<br>【与李吉州一通】<br>人至，辱书为诲，承临郡之暇体况甚休。乡郡多幸，得贤侯为立学舍。蒙索<br>鄙文，窃喜载名庑下，遂不敢辞。笔语粗恶，幸望与伯镇学士评改而刻石也。冬<br>冷，千万加爱。<br>【与人一通】<br>辱留郡两日，偶客多，不及款话，惟望慎疾自爱。俗子多是非，难防，勉强<br>接纳。小疾不足过疑，却恐过当服药，致生疾耳。二者愚虑，恃眷旧敢然，悚惕<br>悚惕。公议难遏，亨复匪遥，他不足道也。区区某又拜。<br><hr>
