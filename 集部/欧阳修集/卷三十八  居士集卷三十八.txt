<h4>《集部·欧阳修集·卷三十八  居士集卷三十八》<b class="x">作者：欧阳修</b></h4>
◎行状二首【尚书户部侍郎赠兵部尚书蔡公行状〈宝元二年〉】公讳齐，字子思。其先洛阳人，皇祖以下始著籍于胶东。公幼依外舅刘氏，能自力为学，初作诗已有动人语。今相国李公见之大惊，谓公之皇考曰：“儿有大志，宜善视之。”州举进士第一，以书荐其里人史防，而居其次。祥符八年，真宗皇帝采贾谊置器之说，试礼部所奏士，读至公赋，有安天下意，叹曰：“此宰相器也。”凡贡士当赠第者，考定，必召其高第数人并见，又参择其材质可者，然后赐第一。及公召见，衣冠伟然，进对有法，天子为无能过者，亟以第一赐之。初拜将仕郎、将作监丞，通判兖州。太守王臻治政严急，喜以察尽为明。公务为裁损，济之以宽，狱讼为之不冤。逾年，通判濰州。民有告某氏刻伪税印为奸利者，已逾十年，踪迹连蔓，至数百人。公叹曰：“尽利于民，民无所逃，此所谓法出而奸生者邪？是为政者之过也。”为缓其狱，得减死者十余人，余皆释而不问。濰人皆曰：公德于我，使我自新为善人。由是风化大行。天禧二年，还京师，当召试。时大臣有用事者，意不悦公。居数月，不得召。久而天子记其姓名，趣使召试，拜著作佐郎，直集贤院，阶再加为宣德郎，勋骑都尉，主判三司开拆司，赐绯衣银鱼，迁右正言，阶朝奉郎，勋上骑都尉。今天子即位，迁右司谏。真宗新弃天下，天子谅阴不言。丁晋公用事专权，欲邀致公，许以知制诰，公拒不往，益坚。已而寇莱公、王文康公皆以不附己连黜。公归叹曰：“吾受先帝之知而至于此，岂宜为权臣所胁？得罪，非吾惧也。”既而晋公败，士尝为其用者皆恐惧，独公终无所屈。未几，同修起居注，又拜尚书礼部员外郎兼侍御史知杂事，判流内铨，赐服金紫，改三司户部、度支二副使，转勋轻车都尉，借给事中，奉使契丹。天圣八年，拜起居舍人、知制诰、同知审官院、会灵宫判官，充翰林学士，加侍读学士，赐爵汝南县开国子，食邑五百户。太后修景德寺成，诏公为记。而宦者罗崇勋主营寺事，使人阴谓公曰：“善为记，当得参知政事。”公故迟之，颇久，使者数趣，终不以进。崇勋怒，谗之太后，迁礼部郎中，改龙图阁直学士，出为西京留守。是时鲁肃简公方参知政事，争之太后前，卒不能留。以亲便，求改密州。遭岁旱，除其公田之租数千石，又请悉除京东民租，弛其盐禁，使民得贾海易食以救其饥。东人至今赖之，皆曰：“使吾人百万口活而不饥者，蔡公也。”徙南京留守，进爵侯，增邑户五百为一千，阶朝散大夫。召还，拜右谏议大夫，权御史中丞，判吏部流内铨，迁给事中，勋护军，增邑五百为千五百户。庄献明肃皇太后崩，议尊杨太妃为太后，垂帘听政。议决，召百官贺。公曰：“天子明圣，奉太后十余年，今始躬亲万事，以慰天下之心，岂宜女后相继称制？且自古无有。”固止不追班。太妃卒不预政，止称太后于宫中。复为龙图阁直学士、权三司使。京师有指荆王为飞语者，内侍省得三司小吏，鞫之，连及数百人。上闻之大怒，诏公穷治，迹其所来。无端，而上督责愈急，有司不知所为，京师为之恐动。公以谓缪妄之说起于小人，不足穷治，且无以慰安荆王危疑之心，奏疏论之，一夕三上。上大悟，乃可其奏，止笞数人而已，中外之情乃安。拜枢密副使，进爵公，增邑户五百为二千。南海蛮酋虐其部人，部人款宜州自归者八百余人。议者以为叛蛮不可纳，宜还其部。公独以为蛮去残酷而归有德，且以求生，宜纳之荆湖，赐以闲田，使自营。今纵却之，必不复还其部，苟散入山谷，当为后患。争之不能得。其后数年，蛮果为乱，杀将吏十余人，宜、桂以西皆警，朝廷颇以为忧。景祐元年，迁礼部侍郎，参知政事。二年，赐号推忠佐理功臣，进阶正奉大夫，勋柱国。郭皇后废，京师富人陈氏女有色，选入宫为后。公争之，以为不可，自辰至巳，辩论不已。上意稍悟，遂还其家。河决横垅，改而北流，议者以为当塞。公曰：“水性下，而河北地卑，顺其所趣以导之，可无澶、滑壅溃之患，而贝、博数州得在河南，于国家便，但理堤护魏州而已。”从之，澶、滑果无患。契丹祭天于幽州，以兵屯界上，界上惊骚。议者欲发大军以备边、公独料其必不动，后卒无事。公在大位，临事不回，无所牵畏，而恭谨谦退，未尝自伐，天下推之为正人，搢绅之士倚以为朝廷重。三年，频表求解职，不许。明年，遂罢，以户部侍郎归班，改赐推诚保德功臣，勋上柱国。久之，出知颍州。宝元二年四月四日，以疾卒于官。公在颍州，闻西方用兵，恻然有忧国心，自以待罪外邦，不得尽其所怀，使其弟禀言西事甚详。公之卒，故吏朱寀至颍，颍之吏民见寀，泣于马前，指公尝所更历施为，曰：“此公之迹也。其为政有仁恩，所至如此。平生喜荐士，如杨偕、郭劝、刘随、庞籍、段少连，比比为当世名臣。公为人神色明秀，须眉如画。精学博闻，宽大沉默，一言之出，终身可复。其莅官行己出处始终之大节，可考不诬如此。谨按赠兵部尚书，于令为三品。其法当谥，敢告有司。谨状。【司封员外郎许公行状〈宝元二年〉】君讳逖，字景山，世家歙州。少仕伪唐，为监察御史。李氏国除，以族北迁。献其文若干篇，得召试，为汲县尉冠氏主簿。凡主簿二岁，县民七百人诣京师，愿得君为令。迁秘书省校书郎、知县事，数上书论北迁事，是时赵普为相，四方奏疏不可其意者悉投二瓮中，瓮满辄出而焚之，未尝有所肯可，独称君为能，曰：“其言与我多合。又二岁，徙江华令，未行，转运使樊知古荐其材，拜太仆寺丞，磨勘钱帛粮草，监永城和籴，知海陵监。三岁，用监最迁大理寺丞，赐绯衣银鱼，监泗州排岸司，迁赞善大夫，监永兴军榷货务，迁太常丞、知鼎州。州杂蛮蜑，喜以攻劫为生，少年百余人私自署为名号，常伺夜出掠居人，居人恶之，莫敢指。君至而叹曰：“夫政，民之庇也。威不先去其恶，则惠亦不能及人。”君政既行，盗皆亡入他境，约君去乃还。迁国子博士，奉使两浙、江南，言茶盐利害，省州县之役，皆称旨。出知兴元府，大修山河堰。堰水旧溉民田四万余顷，世传汉萧何所为。君行坏堰，顾其属曰：“酂侯方佐汉取天下，乃暇为此以溉其农，古之圣贤，有以利人无不为也，今吾岂宜惮一时之劳，而废古人万世之利？”乃率工徒躬治木石，石坠，伤其左足，君益不懈。堰成，岁谷大丰，得嘉禾十二茎以献。迁尚书主客员外郎、京西转运使，徙荆湖南路。荆湖南接溪洞诸蛮，岁出为州县患。君曰：“鸟兽可驯，况蛮亦人乎！”乃召其酋豪，谕以祸福，诸蛮皆以君言为可信。讫三岁，不以蛮事闻朝廷。君罢来朝，真宗面称其能。会有司言荆南久不治，真宗拜君度支员外郎、知府事。荆南钤辖北路兵马，于荆湖为大府，故常用重人，至君特选以材，用员外郎自君而始。明年，选司封员外郎，赐金紫，徙知扬州。州居南方之会，世之仕宦于南，与其死而无归者，皆寓其家于扬州。故其子弟杂居民间，往往倚权贵，恃法得赎，出入里巷为不法，至或破亡其家。君捕其甚者笞之，曰：“此非吏法，乃吾代汝父史教也。”子弟羞愧自悔，稍就学问为善人，风俗大化。岁满，在道得疾，卒于高邮。君少孤，事其母兄，以孝谨闻。常戒其妻事嫂如姑，而未尝敢先其兄食，衣虽弊，兄不易衣，不敢易。初，违命侯遣其弟朝京师，君之故友全惟岳当从，以其家属托君。惟岳果留不返，君善抚其家，为嫁其女数人。李氏国亡，君载其家北归京师，以还惟岳。历官四十年，不问家事。好学，尤喜孙、吴兵法。初在伪唐，数上书言事，得校书郎，遂迁御史。王师围金陵，李氏大将李雄拥兵数万留上江，阴持两端。李氏患之，以谓非君不能召雄。君走上江，以语动雄，雄即听命。已而李氏以蜡书止雄于溧水，君曰：“此非栅兵之地，留之必败。”乃戒雄曰：“兵来，慎无动，待我一夕，吾当入白，可与公兵俱入城。”君去，王师挑之，辄出战，果败死。君至，收其余卒千人而去。君少慷慨，卒能自立于时。其孝谨闻于其族，其信义著于其友，其材能称于其官，是皆可书以传。谨状。<hr>
