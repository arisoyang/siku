<h4>《集部·欧阳修集·卷九十四  表奏书启四六集卷五》<b class="x">作者：欧阳修</b></h4>
◎表状札子三十首【辞免青州第一札子〈熙宁元年八月九日〉】臣今月八日，准枢密院递到诰敕各一道，蒙恩授臣兵部尚书，依前观文殿学士、知青州者。伏念臣近以疾病衰残，累上表章，陈乞致仕。天慈悯恻，六降诏书，未赐俞允。臣以训谕丁宁，不敢更烦睿听。然臣久患脚膝，乘骑鞍马艰难，又到任已逾一年，深虑非时别有移替。已具札子奏陈，乞且于亳州将理一二年间，若稍获痊安，冀可陈力。敢谓圣恩优异，命出非常，超转官资，移委大郡。再念臣累年痟渴，众所具知，肌体瘦削，精神昏耗，本以衰羸，惧难勉励，遂乞休致。今青州所管一路寄任至重，实藉干才，以臣居之，必至旷败。兼臣所患脚膝，道路乘骑鞍马艰难。欲望圣慈特赐矜察，许臣且守旧任，冀得将理衰残。所有诰敕，臣未敢祗受，已送军资库寄纳。今取进止。【辞免青州第二札子〈熙宁元年八月二十八日〉】臣今月二十七日，准枢密院递到诏书一道，以臣辞免青州恩命，所乞宜不允者。臣窃惟表海名邦，青为重地，圣恩优借，以宠衰残。岂合固辞，上烦宸听。伏念臣情有迫切不能自已者。盖臣近以疾病侵陵，心志昏耗，方沥血恳，乞从退休。际下曲赐矜怜，不忍废弃，丁宁训谕，未赐俞允。今则忽被新恩，有此迁擢，乃是臣乞退休而得进秩，方称疾而领要任。则臣向所陈请，矫激欺诈以要恩宠之罪，何以自逃？虽天度宽仁，未以此责臣，而臣之心颜，何以自处？使臣筋力可以勉强，犹当陈述义理，必冀获辞，以免清议之责。况臣衰病羸悴，实如累表所陈。陛下推天地父母之恩，未忍废退，且令苟禄养疾于便郡，臣已不胜侥幸之惭，岂敢更望迁进？况亳州于近邦之中尤为善地，前后曾任两府臣寮，如陈执中、宋庠，皆得养疾于此者甚多。伏望圣慈悯臣衰病，哀臣诚悃，俾臣且守旧任，更将理一二年间，苟其筋力稍完，则臣尽瘁薄效，岂无犬马识恩知报之心？所有降到诏敕，臣不敢祗受，见在本州军资库寄纳。伏乞早赐许臣缴纳。臣无任。【辞免青州第三札子〈熙宁元年九月〉】臣今月十四日，准枢密院递到诏书一道，以臣辞免青州恩命，所辞宜不允，及准中书札子，奉圣旨，令臣便受敕告，疾速发赴青州本任者。伏念臣自去春蒙恩，许解重任，俾守便郡，以养衰残。方及一年，忽被恩渥，超转官资，移委藩镇。圣恩眷异，便当祗受，岂合固辞，上烦睿听？臣罪当万死。然念臣义迫情切，不能自止者，缘臣久患眼目、脚膝，心志昏耗，自惧盈满，乞从休退，六蒙诏谕，丁宁深至。臣上体圣眷殊常，未敢固辞再黩，方且乞更将理一二年，冀少痊安，庶可勉强，而不图遽被迁擢之命。臣窃思圣恩本以悯臣憔悴，加以宠荣，以慰臣之衰暮。而臣蹇薄羁危，不能上副恩眷。今进退皆触于罪戾。盖臣若进而祗受，则有连章累恳、矫激欺诈以邀恩宠之罪，而其罪大。若退而恳辞，则有稽违君命、烦言屡黩之罪，然比于矫诈邀恩，则其罪似轻。在臣愚计自择，则固当逃大罪而就轻罪。臣又窃惟陛下所以保全爱惜臣者，至深至厚矣，亦必不使臣至于大罪也。故臣披沥肝血，不敢避烦言屡黩之诛。臣所患眼目、腰脚，前奏已具陈述，不敢虚矫。欲望圣慈于未许臣休致间，且令臣守旧任，便于将理。所有敕告，见寄纳本州军资库。稽留君命多日，臣晓夕忧惶，如履冰炭，伏乞早赐许臣缴纳。臣无任。【辞转兵部尚书札子〈熙宁元年九月〉】臣近蒙恩除臣兵部尚书，移知青州，臣已三具札子辞免，伏奉今月二十五日诏书，所辞宜不允者。圣恩优异，训谕丁宁，便当祗命而行，岂合上烦睿听？罪宜诛戮，无以自逃。然臣恳血之诚，犹有不能自己者。伏念臣本以衰羸疾病，方乞退休，遽兹迁擢，义迫难安，所以恳祈辞免。至于恩典超优，迁转频数，使臣不因疾病乞退，亦合恳辞。盖臣近自去春，由尚书吏部侍郎转左丞。未逾两月，又超转三资，除刑部尚书。今才逾岁，又超转两资。尚书六曹，一岁之间超转其五，无功之赏，公议岂容？此臣所以不避烦言屡黩之罪而上干宸造也。然臣已三被诏书，慰谕深切，进退惶惑，不知所措，敢不力勉衰残，上副恩眷。臣今更不敢辞免青州差遣，若得祗守旧官而往，庶几可免矫激邀求之责。伏望圣慈察臣悃愊，特许免臣转官恩命，缴纳近降诰敕。所有青州差敕，臣见别候指挥。今取进止。【青州谢上表〈熙宁元年十月〉】臣某言：伏蒙圣慈，特授臣兵部尚书，依前观文殿学士、知青州军州事，充京东东路安抚使，臣已于今月二十七日赴上讫。掌国五兵，叨进中台之秩；宣风一面，俾绥东土之人。祗荷宠灵，徒知殒越。臣某〈中谢。〉伏念臣学非通敏，材实空疏。幸逢千载之休明，误被三朝之奖擢，久陪法从，尝与政机。国恩未报，而身已先衰；世途可畏，而命亦多蹇。顷缘灾疾，遂决退休。敢期上恻于皇慈，未忍遽捐于旧物，而复过推优渥，以慰癃残。惟孤拙之无堪，蹈艰危而已甚。世之所荣者，臣之所惧；人以为宠者，臣以为忧。是敢辄殚悃愊之诚，累黩高明之听，迫于危虑，罔避烦辞。而圣度并容，宽其罪戾，恩言屡降，譬以丁宁。知成命之难回，勉靦颜而祗受。而况全齐旧壤，负海奥区。民俗富完，而凿井耕田各安其业；诏条宽大，而奉法守职足以修官。内省庸虚，奚胜忝幸？此盖伏遇皇帝陛下，日新求治，天覆推仁。谓簪履虽为于贱微，尚堪收录；而犬马苟丰于豢养，犹可使令。臣敢不策励疲羸，勤思夙夜，庶期尽瘁，少答鸿私。【谢南郊加食邑五百户表〈熙宁元年十一月〉】紫坛高峙，式荐于精禋，皇泽滂流，推行于大庆。祗膺宠数，伏切兢营。臣某〈中谢。〉伏惟皇帝陛下，出震膺期，继文兴治，百度讲明于新政，群生涵泳于至和。乃考旧章，聿思报本。谓三岁一郊之礼，必举以时；俾四海九州之人，并受其福。遂因景至，躬款阳丘。万国充庭，其谁敢后；六卿联事，各以其官。而臣职忝颁条，位拘守土。执豆笾而祗役，罔获施劳；逮煇翟之馂余，遽蒙均惠。无功受赏，莫遑俯伛之辞；尽瘁事君，惟誓糜捐之效。【谢传宣抚问赐香药银合表〈熙宁二年三月〉】臣某言：今月二十五日，伏蒙圣慈差入内内侍省西头供奉官王延庆传宣抚问，仍赐臣香药一银合者。祗命有严，瞻天威而不远；抚躬增惕，拜君赐以为荣。臣某〈中谢。〉伏念臣本以妄庸，幸缘遭际。进陪国论，莫赞万机之微；出布政条，未闻五月之报。属北州之灾馑，怜东土之封疆。皇帝陛下子育黔黎，仁深覆载，闵扶携而转徙，轸宵旰之焦劳。而臣职在抚绥，任叨寄委，曲烦训谕，备极丁宁。仍因使传之驰，特示恩颁之宠。臣敢不恪官自警，祗事以时。惟善是从，勉企前人之迹；俾民受赐，上宽明主之忧。【谢赐汉书表〈熙宁二年三月〉】臣某言：臣伏蒙圣恩，赐臣新校定《前汉书》一部，已于今月日据进奏院递到，臣已祗受讫者。俯躬承命，拭目生辉。臣某〈中谢。〉窃以右文兴化，乃致治之所先；著录藏书，须太平而大备。惟汉室上继三代之统，而班史自成一家之书。文或舛讹，盖共传之已久；诏加刊定，俾后学之无疑。一新方册之文，增焕秘书之府。而奏篇之始，方经衡石之程；赐本之荣，惟及钧枢之近。敢期孤外，特与恩颁。此盖伏遇皇帝陛下，曲轸睿慈，俯矜旧物。谓其尝与臣邻之列，不忍遽遗；怜其自喜文字之间，俾之娱老。然臣两目昏眊，虽嗟执卷之已艰；十袭珍藏，但誓传家而永宝。【乞寿州第一札子〈熙宁二年冬〉】臣辄沥诚恳，上干天聪。臣本以妄庸，逢时窃禄，宠荣逾分，报效无闻。顷在亳州，尝以疾病，乞从休退。圣恩怜悯，未忍遽捐，累降诏谕，丁宁备至。适会东秦阙守，误被选差，超转两官，委以一路。臣亦屡陈朽惫，既不获辞，便当策励尫疲，上副忧寄。而臣迫以年齿晚暮，近日以来，心力俱耗，事多健忘。腰脚旧苦，拜起艰难。两目气晕，尤更昏然，仅分黑白。虽勉力支持，日虞旷败。兼臣到任已及一年有余，欲乞就移淮、颍间一差遣，以便私计。伏望圣慈特赐怜悯，许差臣知寿州一次，冀就闲僻，苟养衰残。今取进止。【乞寿州第二札子】臣近以疾病，乞就移知寿州一次，伏奉今月九日诏书，宜不允者。圣恩优假，训谕丁宁。迫以危诚，不能自默，再烦睿听，罪合诛夷。伏念臣旧患眼目已十余年，又苦渴淋亦五六岁，年日加老，病日加深。睛瞳气晕，侵蚀几尽；脚膝瘦细，行步艰难。自入今岁以来，心神又更昏耗，事多健忘，动辄差失。九州一路，寄任匪轻，勉强尫残，日虞旷败。况臣贪冒荣宠，过分已多，年齿衰迟，又复如此，理宜量力知止，早自退休。盖臣昨在亳州，累陈此恳。伏蒙陛下，至仁至慈，怜悯旧物，不忍遽弃，屡颁恩诏，委曲慰安，欲令且更勉励。故臣今者未敢别有陈请，只欲求淮、颍之间一便郡，苟窃俸禄，以尽余生，庶几上副圣君天地父母含容养育之恩。伏望睿慈，特赐矜许。今取进止。【谢擅止散青苗钱放罪表〈熙宁三年夏〉】臣某言：今月二十九日，准中书札子，以臣奏乞不俵秋料青苗钱事，奉圣旨，不合不听候朝廷指挥，擅行止散之罪，特与放免者。有罪必诛，是为彝典；原情以恕，特出深仁。闻命惊惭，省躬涕泗。臣某诚惶诚感。伏念臣以一介之微贱，荷三圣之奖知。宠禄既丰，初无报效，筋骸已惫，尚此迟徊。曲蒙大度之并容，误委一方之寄任，职当抚俗，责在分忧。方兹旰昃之劳心，岂敢因循而避事？昨遇国家新建官司而主计，大商财利以均通。分命出使之车，交驰于郡县；悉发旧藏之镪，取息于民氓。而臣方久苦于昏衰，初莫详其利害。既已大喧于物议，始知不便于人情。亦尝略陈众弊之三，冀补万分之一。属再当于班给，顾已逼于会期，虽具奏陈，乃先擅止。据兹专妄，合被谴呵。岂谓伏蒙皇帝陛下深轸睿慈，俯矜朴拙，免从吏议，特贷刑章。夫何草木之微，曲被乾坤之施。臣敢不益思祗畏，更励操修？戒小人之饰非，希君子之改过，冀图薄效，少答鸿私。【辞宣徽使判太原府札子〈熙宁三年四月〉】臣准今月二十九日，入内东头供奉官冯宗道到州传宣抚问，赐臣告敕各一道，伏蒙圣慈除臣宣徽南院使、判太原府事。伏念臣久苦老疾，自今春眼目疼痛，及渴淋旧疾作，脚膝细瘦，行步艰难。自二月已来，交割却本州公事，见今在假将理。所有今来恩命优异，寄任非轻，以臣非才，固不敢当。兼以久婴疾病，未得痊安。见别具奏章，陈乞一小郡差遣次。所有赐到敕告，臣未敢祗受，已于青州军资库寄纳，别听指挥次。今取进止。【辞宣徽使第二札子】臣前月二十九日，伏蒙圣恩差中使赍赐臣告敕，除臣宣徽南院使、判太原府事。臣寻已具奏陈，未敢祗受。今辄再沥危恳，上干天聪，意迫言烦，敢避诛戮。伏念臣自至青州，忽已逾岁。适值年时丰稔，盗讼稀少，足以偷安窃禄。而臣自以年齿日加，衰残日甚，心识昏耗，难于勉强，以谓一路九州不可常幸于无事，每忧缓急，有误寄委。所以去冬累陈衰病，乞移一淮、颍间小郡。未赐允俞之间，遂接春阳戒候，为风气上攻，眼目骤加昏痛，因此服药过度，发动渴淋旧患，甚于初得疾时，腰脚枯瘦，行履艰难。自三月后来，不免两次交割却本州公事，在假将理，百方治疗，终未痊损。敢期于疾告中，忽被睿恩，有此差遣，不惟宠命优异，非臣敢当，兼以久病淹延，筋力难强。欲望圣慈曲赐哀悯，特许检会臣前所陈乞，于淮、颍间移一小郡，俾养残年。所有太原重任必难久阙人，伏乞别选用人，上副忧寄。今取进止。【辞宣徽使第三札子〈五月一日〉】臣近蒙圣恩，除臣宣徽南院使、判太原府事，续准中书札子，奉圣旨，令臣依前降指挥疾速起发，仍赴阙朝见讫，发赴本任者。伏念臣以老疾经春，方在病假中，忽被此恩命，自揣才力难当寄任，不敢祗受。寻已具辞免，仍乞一淮、颍间小郡。见别听候朝旨次。今取进止。【辞宣徽使第四札子〈附冯供奉入奏〉】臣此者伏蒙圣旨，除臣宣徽南院使、判太原府事，特差入内供奉官冯宗道赐臣告敕各一道，兼传宣抚问，续准中书札子，奉圣旨，令臣疾速起发，仍赴阙朝见讫赴任者。伏缘臣以非才久病，心力衰耗，难当擢任之宠。兼自春以来疾病，久在假告。已于四月二十九日、五月一日，两具札子奏闻，辞免恩命。至今祗候提点刑狱席汝言到任，交割公事，别听朝旨次。欲望圣慈矜察，早赐允俞。今取进止。【辞宣徽使第五札子】臣今月二十二日，准进奏院递到诏书一道，伏蒙圣慈以臣辞免恩命，未赐允俞者。训谕丁宁，理宜祗受，恳诚迫切，尚敢烦言。伏念臣本以妄庸，误叨器使，宠荣逾分，福过灾生。五七年来，缠绵疾病。向蒙圣念，许解政机，仍与近藩，俾从优便。臣以高秩厚禄，非为养病之资；窃位素餐，难于偷安以处。所以决谋休致，累上封章。陛下尚以簪履之微，曲怜旧物，不忍遽弃，屡赐安存。既又徙以东州，兼委兵民之任。然而虽名一路，不系边防；所管九州，苦无军马。加以岁时稍稔，盗讼颇稀。臣得以偶免旷愆，盖出天幸。而臣常窃自念，年齿日以向暮，筋力知不复完，与其临事而后辞，不若量分而先止。故于去冬，再沥恳私，乞一小郡，冀就迁于淮、颍，得渐近于田庐。敢期病告之中，忽被优殊之命，超转贵职，付以极边。使臣未至衰残，尚非所受；而况实难勉强，敢不必辞。再念臣自在亳州，累乞致仕，殆今三岁矣。而口诵退休之言，身贪荣进之宠，既自违于言行，岂不愧于心颜？虽圣度之兼容，必公议之难遏。伏望睿慈，曲加悯察，特赐追还新命，许换近颍一州。则天地父母之恩，敢忘犬马之报。今取进止。【辞宣徽使第六札子】臣今月十五日，准枢密院递到诏书一道，伏蒙圣恩，以臣辞免宣徽南院使、判太原府事、充河东四路经略安抚使恩命，乞差知蔡州一次，所乞宜不允者。圣训丁宁，已烦再谕；臣诚迫切，难避严诛。臣窃以朝廷之用人，臣子之事上，盖常察其进退不违于理，则可以知其大节之所守。而予之爵禄，将以为宠，则必使不犯清议之所非。授受之间，可谓两难矣。故高秩厚禄，人臣所愿，必也处之无愧，然后得以为荣。或其义有不安，所以容其自免。今陛下宠臣者至矣，任臣者优矣。而臣不幸心怀自愧，义有难安，敢更竭此恳诚，必期哀许。伏念臣妄以迂儒，遭逢三圣，宠逾其分，器小易盈。爰自中年，早苦多病。臣因窃思前世为人臣者，不待伏于床第，然后称疾，不必废其支体，然后辞官，但其心志已衰，筋力难强，则义当知止，不可贪荣尔。此臣所以不待年及，累乞退休。而睿圣慈仁，不忍遽弃，六赐诏谕，备极恩怜。而臣上体圣眷之优殊，不敢自决而引去。然止当跧伏闲处，偷安窃禄，譬诸已乏之马牛，俾尽余生于刍豢而已。此乃粗为合理，其如事则不然。盖臣前岁以老告，便超兵部尚书；今春以疾辞，又转宣徽南院使。辞淮南一州，则领淄、青九州；免京东一路，则总并、代四路。是每求退则得进，每辞少则获多。使其一出偶然，人情犹或少恕，若其每举必尔，则公议岂复可容？虽幸人之未言，顾臣何以自处？此臣所谓心怀自愧，义有难安者也。使臣筋力犹强，尚合恳辞恩宠。况臣疾病，积有岁年，已具奏陈，累干听览。臣亦窃闻议者以臣脚膝未至着床枕，眼目犹可分人物，便谓尚堪驱策，致此误蒙选任。殊不知臣心志已衰，精神并耗，虽未伏枕，实一行尸。再念臣本出书生，老于文字，赋才非敏，以学自愚。故历官以来，多触罪辜，屡罹忧患，盖以不通时务，不习人情。加以晚年，继之衰疾，识虑昏眊，举事乖违。大抵时多喜于新奇，则苟独思守拙；众方兴于功利，则苟欲循常。至于军旅之间，机宜之务，则又非其所学，素不经心。盖以病悴已衰之躯，持昏眊乖违之见，任素非所学之事，一有败阙，虽戮臣身不足以塞责，而误国之计，如后患何！使臣粗有爱君忧国之心，岂敢不思及此而贪荣苟得？臣所宜必辞者三：义所难安，一也；精力已衰，二也；用非所学，三也。然于三者之中，其二尤急。若其义所难安者，幸蒙圣恩获免，俾臣不取非于清议，而无愧于晚节，则陛下之赐臣者，荣于高秩厚禄之赐远矣。至于用非所学，致误国家之计，贻朝廷之忧，则当君父旰昃忧劳求治之时，圣虑所宜留意也。伏望圣慈，哀臣诚至之言，察非矫伪之饰，特赐允臣屡请，追还新命，换一小州，则臣虽死之日，犹生之年。今取进止。【蔡州谢上表〈熙宁三年〉】臣某言：臣伏奉敕命，就差知蔡州军州事，已于九月二十七日赴上讫者。负薪婴疾，获辞四贵之迁；剖竹分符，尚忝一麾之守。荷宽恩之优假，抚朽质以兢惭。臣某〈中谢。〉伏念臣本出孤平，粗亲文艺，遭逢亨会，叨窃宠荣。方犬马之壮时，早无施于尺寸；况桑榆之晚景，嗟已迫于衰迟。一昨误被选抡，擢升要近，付以一方之民政，委之四路之兵机。惟寄任之匪轻，揣庸虚而内惧，辄陈恳悃，屡黩高明。敢冀天慈不违人欲，还其旧职，易以近藩。惟古豫之名邦，控长淮之右壤，土风深厚，物产丰饶。虽宣化班条，惭无异术，而守官循法，足以偷安。此盖伏遇皇帝陛下，恻以至仁，包之大度，既不责其避事，又曲从其便私，哀尔尫残，容其侥幸。仰被乾坤之造，顾非木石之顽。臣敢不勉自励其筋骸，更殚尽瘁之节。苟未填于沟壑，尚知图报之方。【蔡州再乞致仕第一表〈熙宁四年四月〉】臣某言：臣闻士之致政而传家，虽著礼经之常制；昔有乞骸而称疾，不待年及者固多。况臣久苦于病衰，早岁已陈于悃愊。敢兹再黩，仰冀哀怜。臣某〈中谢。〉伏念臣以一介之妄庸，荷三朝之眷奖。因时窃位，尝俾赞于万机；积日累年，讫无称于一善。徒缘朴戆，动触机危。每烦君父之保全，不殒终身之名节。向由灾疾，愿谢轩裳。披沥肺肝，累奏封而五上；留连宠禄，复岁序之三迁。间被误恩，骤加擢任。顾已难于策励，遂复力于恳辞。上赖慈仁，曲加悯恻，既不责其避事，又曲从其便私，得善地之宽闲，俾残躯之养息。而臣年日加老，病益交攻。新春以来，旧苦增剧。中痟渴涸，注若漏卮；弱胫零丁，兀如槁木。加以睛瞳气晕，几废视瞻，心识昏耗，动多健忘。虽圣君之念旧，廓大度以兼容。而隳职旷官，实为可畏，贪荣窃食，难久自安。伏望皇帝陛下，日月照临，乾坤亭育，察其情实，赐以矜从，许解郡章，归荣里闬。俾其酣咏乐时之盛化，优游为世之幸民，以毕余生，永依鸿造。【蔡州再乞致仕札子〈熙宁四年〉】臣辄沥恳私，上干宸造，愚诚所迫，罪戾难逃。臣自顷蒙恩，许解政事，即曾乞一近颍州差遣，庶得渐谋归老。上荷至仁悯臣衰病，允其所乞，差知亳州。到任之明年，遂乞致仕。圣念恻然，怜其旧物，不忍废置。凡五上表章，四具奏札，皆蒙诏答，未赐允俞。臣以不敢更为烦黩，遂且中止。寻又蒙恩超转臣兵部尚书，安抚淄、青一路。既不获恳辞，遂勉力就任。而臣迫以昏衰，事多旷废。甫及一年，则又陈乞寿州，亦以近颍、冀便于归老。未得请间，寻又蒙恩除臣宣徽使，移守并门，付以河东一路。官益荣，任益重，而臣身益老，病益加，不胜忧惧之情，所以累沥血恳，上烦天听。伏蒙睿慈，察其诚实，养疾便私，悉如其请。臣自到今任，忽已半年，幸值岁物丰成，民讼稀少，坐尸厚禄，足以偷安。臣上戴陛下天地父母之恩，未知论报之所。而身与愿违。盖自冬春以来，旧苦愈增，上渴下淋，昼夜不止，脚膝细瘦，仅存皮骨，行履拜跪艰难。加以眼目昏暗，视物睛痛，有妨签书看读公家文字。载念臣昏衰疾病，既已累年，量分知止，亦非一日，宠禄之荣，无容久窃。臣今辄具表章，再申旧请，乞一致仕名目。欲望圣慈，特赐开许。今取进止。【蔡州再乞致仕第二表〈熙宁四年五月〉】臣某言：臣近上表章乞从致仕，伏奉诏书，所乞宜不允者。睿训丁宁，曲加慰谕。愚衷恳迫，尚敢黩烦。将再干于冕旒，宜先伏于砧锧。臣某〈中谢。〉伏念臣世惟寒陋，少苦奇屯，识不达于古今，学仅知于章句。名浮于实，用之始见于无能；器小易盈，过则不胜于几覆。徒以早遘千龄之亨会，误蒙三圣之奖知。宠荣既溢其涯，忧患亦随而至。禀生素弱，顾身未老而先衰；大道甚夷，嗟力不前而难强。每念恩私之莫报，兼之疾病以交攻。爰于守亳之初，遂决窜漳之计。逮此三迁于岁律，又更两易于州符。而犬马已疲，理无复壮；田庐甚迩，今也其时。是敢更殚蝼蚁之诚，仰冀乾坤之造。况今时不乏士，物咸遂生。凫雁去来，固不为于多少；鸢鱼上下，皆自适于飞潜。苟遂乞于残骸，庶少偿其夙志。伏望皇帝陛下，哀怜旧物，隐恻至仁，察其有素非伪之诚，成其识分知止之节，曲从其欲，赐报曰俞。俾其解组官庭，还车故里。披裘散发，逍遥垂尽之年；凿井耕田，歌咏太平之乐。其为荣幸，曷可胜陈。【蔡州再乞致仕第二札子〈熙宁四年〉】臣此者伏奉诏书，以臣再乞致仕，未赐允俞，恩旨稠重，伏读感涕。臣自熙宁元年，初有陈乞，迨今四年之间，凡八上表章，五具札子。其恳悃迫切，言意重复，干冒天慈，烦黜圣听，固已可厌而可责矣。而蒙陛下未加诛谴，曲为优容，八被诏音，丁宁慰譬，此天地父母之仁可谓至矣。然臣犹有不得已者。臣前尝奏述古之为臣，不必伏于床枕然后称疾，不待废其支体然后辞官。但其心力已衰，不能勉强，则自宜知止而不可贪荣。此臣前次陈乞之时，所志止于如此尔。盖自守亳迨今，又已四年，身比前日加老，则气血比前日益衰，而疾病比前日益不支持，但未伏床枕废支体尔。此臣不能自已者也。臣窃伏思圣君久已察臣区区，而未允其请者，必以臣历事三朝，最为旧物，圣恩眷眷，未忍废弃，而年又未及，去之太早耳。然臣前又尝奏述今之致仕与古之人不同，恩礼优幸，不为废弃。至于年未及而早去，亦今昔人臣常事。臣窃见《实录》所载，太宗时有太常少卿孔承恭者，年才六十一便乞致仕。太宗皇帝欣然许之，仍特降诏书褒奖，以敦劝人伦。盖当时议者不以朝廷许承恭早去为非，而但称承恭之善，又以有臣如此，可以劝励风俗，自为朝廷美事也。欲望圣慈，少纡听览。果若致仕，优幸不为废弃。虽年未及，又议者不以为非，而反为朝廷美事，则理无可疑。而臣若蒙哀怜，得遂其请，则上不损朝廷之体，下不失优幸之恩，而又窃知止之名，为一时之佳事，则臣之受赐者多矣。臣不胜意迫言烦，惶惧激切，俯伏待罪之至。今取进止。【蔡州再乞致仕第三表〈熙宁四年五月〉】臣某言：今月二十一日，准枢密院递到诏书一道，伏蒙圣慈以臣再乞致仕，未赐允俞者。恩深煦妪，感极涕洟。虽情有迫于危心，不知自止；而辞已穷于累牍，几至无言。惟以至诚，期于必达。自乞怜于君父，不复讯于蓍龟。臣某〈中谢。〉伏念臣家世单平，性姿中下。少从宦学，本免饥寒，不自意于遭逢，遂进阶于华显。然而群材方茂，蒲柳未秋而早衰；众骏并驰，驽骀中道而先乏。而况荷难胜之任用，窃逾分之宠荣，风波忧畏而虑已深，疾病侵凌而老亦至。故自辞于机政，即愿谢于轩裳。蒙上圣之至仁，念三朝之旧物，每曲烦于训谕，久未忍于弃捐。窃惟臣之事君，必本忠信，言不顾行，是为罔欺。而臣口日诵于田闾，身坐贪于禄利，可畏至公之议，何施有靦之颜？每自省循，莫遑启处。是敢罔避再三之烦黩，犹希万一之矜从。伏望皇帝陛下，特轸天慈，俯回睿听。察前言之可复，盖屡请者有年；哀下愚之不移，俾卒成于素志。徇其所欲，乞以残骸。臣若得上还印绶于有司，自驾柴车而即路，晚节知无于大过，没身永荷于鸿私。【谢致仕表〈熙宁四年六月〉】臣某言：今月十七日，进奏院递到敕告，伏蒙圣恩除臣太子少师、依前观文殿学士致仕者。愚诚恳至，曲轸于皇慈；宠命优殊，特加于常品。本期得谢，更此叨荣。臣某〈中谢。〉伏念臣猥以庸近之材，早遘休明之运。不通之学，既泥古以难施；无用之文，复虚言而少实。是以三朝被遇，四纪服劳，蒙德重于丘山，论报亡于毫发。而年龄晚暮，疾病尫残，辄希知止于前人，不待及期而后请。自陈悃愊，屡至渎烦，既久历于岁时，始曲蒙于开可。仍超加于异数，非止赐于残骸。道愧师儒，乃忝春宫之峻秩；身居畎亩，而兼书殿之清名。至于头垂两鬓之霜毛，腰束九环之金带，虽异负薪之里，何殊衣锦之归？使闾巷咨嗟，共识圣君之念旧，缙绅感悦，皆希后福之有终。岂惟愚臣，独受大赐？此盖伏遇皇帝陛下，无私覆物，博爱推仁。以其夙幸遭逢，密契风云之感会；曾经服御，不忘簪履之贱微。致此便蕃，萃于衰朽。虽伏枥之马，悲鸣难恋于君轩；而曳尾之龟，涵养未离于灵沼。余生易毕，鸿造难酬。【乞免明堂陪位札子〈熙宁四年八月〉】臣伏准今月二日诏书，以明堂大礼，特令臣赴阙陪位者。臣窃惟大飨之礼，国家盛典，千官分职以奉事，万国骏奔而在庭。方以老病衰残，退伏闾里，尚蒙天慈，曲加记录，特赐诏召，俾与侍祠之列。此臣子之至荣至幸，岂臣克堪。而臣不幸早婴灾疾，沥恳累年，近蒙圣恩，许以归老。而自春涉秋，旧苦增剧，脚膝佃瘦，行履拜跪艰难。伏况祠事恭虔，出于强力。而臣迫此疾苦，不获祗赴召命，无以上副君父记录爱怜之恩。臣不胜惶恐。【谢免明堂陪位表】合宫大启，爰讲于上仪；明诏忽颁，俾祗于严召。被恩言之优渥，抚病质以兢营。臣某〈中谢。〉伏惟皇帝陛下，仁圣聪明，忧勤慈俭，遂群生而涵育，臻至治于和平。乃因万物之成秋，爰即九筵而展礼。陟降荐献，百官以职而恪共；膺受福厘，一人有庆而咸赖。而臣近辞印绂，方伏田庐，当与庶民，并蒙余泽。敢期睿眷，尚录孤孱，俾陪在外之臣，来预侍祠之列。载念臣自缘灾疾，幸获退休，殆未逾时，尚婴旧苦。虽朝廷礼乐之盛，得与者为荣；而犬马筋力之衰，告疲而已久。既不能于策励，姑自信于奇屯。太史滞于周南，惟知叹命；子牟瞻于魏阙，但极驰心。【谢明堂礼毕宣赐表〈熙宁四年九月〉】臣某言：臣今月十七日，伏蒙圣恩特差右班殿直王昌，赐臣衣一袭、金腰带一条、银器一百五十两、绢一百五十匹、米面羊酒等者。太室精禋，方集神明之贶；筚门增耀，亦沾庆赐之优。祗受以还，兢营失措。臣某〈中谢。〉伏惟皇帝陛下，垂衣致治，尽志奉先，率循三岁之旧章，时举季秋之大飨。四方万国，执玉帛以盈庭；群卿百司，洁豆笾而恭事。而臣以衰残之病质，荷宽假之深仁，方居畎亩以偷安，莫睹朝廷之盛礼。玺书赐召，不遑祗命而趋；使指就临，特被匪颁之宠。此盖伏遇皇帝陛下，容之大度，推以至慈。今簪履之虽微，犹为于旧物；闵桑榆之向暮，俾慰其余生。惟嗟犬马之已疲，莫报乾坤之大施。【代作三首·代进奉承天节绢状】右臣伏以重熙纂历，载诞启辰。正宁陈仪，允昭于嘉会；庶邦修贡，咸效于骏奔。前件绢三壤所宜，九赋攸出。备诸宰旅，实纤篚以非工；窃比野人，得美芹而是献。虔诚所至，欣颂咸同。【代作三首·代进奉土贡状】右臣伏以百嘉咸茂，允赖圣功。九贡所仪，备存方志。前件物出于茧税，载厥仙经，疏密有程，甘馨可采。以时述职，庶六尚之攸资；向日倾诚，保亿龄而是祝。干浼宸造，臣无任。【代作三首·代薛德孺乞御篆神道碑状】右臣辄沥哀恳，上干睿听。人子之志，盖急于显亲；天心至仁，仰冀于从欲。伏念臣先臣奎早以孤直，遭逢盛明，自结主知，参预国政。谠言忠节，著在朝廷；遗德余芳，宜刻金石。伏见两府旧臣之家所立神道碑，多蒙圣恩赐以御书名额。臣今欲于先臣墓隧刻立碑铭，欲望圣慈特赐御篆神道碑额。所冀神翰之光，照临幽壤，不独荣其后嗣，实以劝于事君。谨具状陈乞以闻。<hr>
