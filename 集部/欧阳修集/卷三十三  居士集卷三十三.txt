<h4>《集部·欧阳修集·卷三十三  居士集卷三十三》<b class="x">作者：欧阳修</b></h4>
◎墓志五首【尚书户部侍郎参知政事赠右仆射文安王公墓志铭〈嘉祐四年〉】公姓王氏，其先太原祁人。其六世祖某，为唐辉州刺史，遭世乱，因留家砀山。砀山近宋，其后又徙宋州之虞城，今为应天虞城人也。公讳尧臣，字伯庸。天圣五年，举进士第一，为将作监丞、通判湖州。召试，以著作佐郎、直集贤院知光州。岁大饥，群贼发民仓廪，吏法当死。公曰：“此饥民求食尔，荒政之所恤也。”乃请以减死论。其后遂以著令，至今用之。丁父忧，服除，为三司度支判官，再迁右司谏。郭皇后废，居瑶华宫，有疾，上颇哀怜之。方后废时，宦者阎文应有力，及后疾，文应又主监医。后且卒，议者疑文应有奸谋，公请付其事御史，考按虚实，以释天下之疑。事虽不行，然自文应用事，无敢指言者，后文应卒以恣横斥死。后犹在殡，有司以岁正月，用故事张灯。公言郭氏幸得蒙厚恩，复位号，乃天子后也，张灯可废，上遽为之罢。景祐四年，以本官知制诰，赐服金紫，同知通进银台司兼门下封驳，提举诸司库务，迁翰林学士、知审官院。元昊反，西边用兵，以公为陕西体量安抚使。公视四路山川险易，还言某路宜益兵若干，某路贼所不攻，某路宜急为备，至于诸将材能长短尽识之，荐其可用者二十余人，后皆为名将。是时边兵新败于好水，任福等战死。今韩丞相坐主帅失律，夺招讨副使，知秦州；范文正公亦以移书元昊不先闻，夺招讨副使，知耀州。公因言此两人天下之选也，其忠义智勇名动夷狄，不宜以小故置之，且任福由违节度以致败，尤不可深责主将。由是忤宰相意，并其他议，多格不行。明年，贼入泾原，战定川，杀大将葛怀敏，乃公指言为备处。由是始以公言为可信，而前所格议，悉见施行。因复遣公安抚泾原路，公曰：“陛下复用韩琦、范仲淹，幸甚。然将不中御，兵法也，愿许以便宜从事。”上以为然，因言诸路都部署可罢经略副使，以重将权，而偏将见招讨使以军礼。置德顺军于笼竿城，废泾原等五州营田，以其地募弓箭手。其所更置尤多。方公使还，行至泾州，而德胜寨兵迫其将姚贵闭城叛。公止道左，解装为榜射城中，以招贵，且发近兵讨之。初，吏白曰：“公奉使且还，归报天子尔。贵叛，非公事也。”公曰：“贵，土豪也，颇得士心，然初非叛者，今不乘其未定速招降，后必生事，为朝廷患。”贵果出降。明年四月，以学士权三司使。自朝廷理元昊罪，军兴而用益广，前为三司者皆厚赋暴敛，甚者借内藏，率富人出钱，下至果菜皆加税，而用益不足。公始受命，则曰：“今国与民皆弊矣，在陛下任臣者如何。”由是天子一听公所为。公乃推见财利出入盈缩，曰：“此本也，彼末也。”计其缓急先后，则去其蠹弊之有根穴者，斥其妄计小利之害大体者，然后一为条目，使就法度。罢副使、判官不可用者十五人，更荐用材且贤者。期年，民不加赋而用足。明年，以其余偿内藏所借者数百万。又明年，其余而积于有司者数千万，而所在流庸稍复其业。公曰：“臣之术止于是矣，且臣母老，愿解烦剧。”天子多公功，以为翰林学士承旨，兼端明殿学士、群牧使。初，宦者张永和方用事，请收民房钱十之三以佐国事。下三司，永和阴遣人以利动公，公执以为不可。度支副使林濰附永和，议不已，公奏罢濰，乃止。益、利、夔三路转运使皆请增民盐井课，岁可为钱十余万，公亦以为不可。而权幸因缘，多见裁抑。京师数为飞语及上之左右，往往谗其短者，上一切不问，而公为之亦自若也。及公既罢，上慰劳之，公顿首谢曰：“非臣之能，惟陛下信用臣尔。”丁母忧，去职，服除，复为学士、群牧使，再迁给事中。皇祐三年，以本官为枢密副使。公持法守正，遂以身任天下事，凡宗室、宦官、医师、乐工、嬖习之贱，莫不关枢密而滥恩幸，请随其事，可损损之，可绝绝之，至其大者，则皆著为定令。由是小人益怨构，为飞书以害公，公得书，自请曰：“臣恐不能胜众怨，愿得罢去。”上愈知公为忠，为下令购为书者甚急，公益感励。在位六年，废职修举，皆有条理。枢密使狄青以军功起行伍，居大位，而士卒多属目，往往造作言语以相扇动，人情以为疑，而青色颇自得。公尝以语众折青，为陈祸福，言古将帅起微贱至富贵而不能保首领者，可以为鉴戒，青稍沮畏。嘉祐元年三月，拜户部侍郎、参知政事。三年，迁吏部侍郎。八月二十一日，以疾薨于位，享年五十有六。公在政事，论议有所不同，必反复切劘，至于是而后止，不为独见。在上前，所陈天下利害甚多，至施行之，亦未尝自名。其所设施与在枢密时特异，岂政事者丞相府也，其体自宜如是邪？公为人纯质，虽贵显不忘俭约。与其弟纯臣相友爱，世称孝悌者言王氏。遇人一以诚意，无所矫饰，善知人，多所称，荐士为时名臣者甚众。有文集五十卷。将终，口授其弟纯臣遗奏，以宗庙至重储嗣未立为忧。天子愍然，临其丧，辍视朝一日，赠左仆射，太常谥曰文安。曾祖讳化，某官，赠太傅；妣戚氏，封曹国太夫人。祖讳砺，某官；父讳渎，某官，皆赠太师，中书令兼尚书令。祖妣袁氏，郓国太夫人。妣仇氏，徐国太夫人。娶丁氏，安康郡夫人。子男三人：同老，大理评事；周老，太常寺太祝，早卒；朋老，大理评事。二女：长适校书郎戚师道，早卒；次未嫁。王氏自迁虞城，由公曾祖而下或葬双金，或葬土山，皆在虞城。嘉祐四年八月十日，改葬公之皇考于宋城县平台乡石落原，而以公从葬焉。铭曰：王为祁人，遭乱不迁。六世之祖，初留砀山。其后再迁，虞、宋之间。遂安其居，葬不远卜。宋多名家，王实大族。族大而振，自公显闻。公初奋躬，以学以文，逢国多事，有劳有勤。利归于邦，怨不避身。帝识其忠，谓堪予弼。俾副枢机，出入惟密。遂参政事，实有谋谟。谁中止之，不俾相予？帝有褒章，愍饰之赠。长于百寮，考德惟称。维古载功，在其庙器。今亦有铭，幽宫是閟。【资政殿大学士尚书左丞赠吏部尚书正肃吴公墓志铭〈嘉祐四年〉】嘉祐四年十一月丁未，资政殿大学士、金紫光禄大夫、尚书左丞、知河南府兼西京留守司、上柱国、渤海郡开国公、食邑二千八百户、食实封八百户、赠吏部尚书、谥曰正肃吴公，葬于郑州新郑县崇义乡朝村之原。吴氏世为建安人，自高、曾以来皆葬建州之浦城，至公始葬其皇考于新郑。公讳育，字春卿。为人明敏劲果，强学博辩。能自忖度，不可，守不发；已发莫能屈夺。天圣中，与其弟京、方俱举进士，试礼部为第一，遂中甲科，而京、方皆及第。当是时，吴氏兄弟名闻天下。公初以大理评事知临安、诸暨二县，迁本寺丞知襄城县。举才识兼茂、明于体用，策入三等。迁著作佐郎，直集贤院，通判苏州，同知太常礼院，三司户部、度支二判官，知谏院，修起居注，知制诰，判太常、大理二寺，吏部流内铨，史馆修撰，累迁起居舍人，为翰林学士。久之，迁礼部郎中，以学士知开封府。公为政简严，所至，民乐其不扰，去虽久，愈思之。初，秦悼王葬汝州界中，其后子孙当从葬者与其岁时上冢者不绝，故宗室，宦官常往来为州县患。公在襄城，每裁折之。宗室、宦官怒，或夜半叩县门索牛驾车以动之，公辄不应，及旦，徐告曰：“牛不可得也。”由是宗室、宦官曰：“此不可为也”，凡过其县者，不敢以鹰犬犯民田，至他境矣，然后敢纵猎。其治开封，尤先豪猾，曰：“吾何有以及斯人，去其为害者而已。”居数日，发大奸吏一人流于岭外，一府股栗。又得巨盗积赃万九千缗，狱具而辄再变，众疑以为冤，天子为遣他吏按之，卒伏法。由是京师肃清。方元昊判河西，契丹亦乘间隳盟，朝廷多故，公数言事，献计画。自元昊初遣使上书，有不顺语，朝廷亟命将出师，而群臣争言竖子即可诛灭。独公以谓元昊虽名藩臣，而实夷狄，其服叛荒忽不常，宜示以不足责，外置之。且其已僣名号，夸其人，势必不能自削以取羞种落，第可因之赐号若国主者，且故事也，彼得其欲宜不肯妄动。然时方锐意于必讨，故皆以公言为不然。其后师久无功，而元昊亦归过自新，天子为除其罪，卒以为夏国主。由是议者始悔不用公言而虚弊中国。公在开封，数以职事辨争，或有不得，则辄请引去，天子惜之。庆历五年正月，以为谏议大夫、枢密副使。三月，拜参知政事。与贾丞相争事上前，上之左右与殿中人皆恐色变，公论辩不已，既而曰：“臣所争者，职也；顾力不能胜矣，愿罢臣职，不敢争。”上顾公直，乃复以为枢密副使。居岁余，大旱，贾丞相罢去。御史中丞高若讷用《洪范》言大臣廷争为不肃，故雨不时若。因并罢公，以给事中知许州，又知蔡州。州故多盗，公按令，为民立伍保而简其法，民便安之，盗贼为息。京师有告妖贼千人聚确山者，上遣中贵人驰至蔡，以名捕者十人。使者欲得兵自往取之，公曰：“使者欲藉兵立威？欲得妖人以还报也？”使者曰：“欲得妖人不尔。”公曰：“吾在此，虽不敏，然聚千人于境内，安得不知？使信有之，今以兵往，是趣其为乱也。此不过乡人相聚为佛事，以利钱财尔，一弓手召之，可致也。”乃馆使者，日与之饮酒，而密遣人召十人者，皆至，送京师，告者果伏辜。拜资政殿学士，徙知河南府，兼西京留守司，又徙陕府。迁礼部侍郎，徙永兴军。丁父忧，去官。起复，恳请终丧。服除，加拜翰林侍读学士，且召之。公辞以疾，上恻然，遣使者存问，赐以名药，遂以知汝州。居久之，又辞以疾，即以为集贤院学士、判西京留守司御史台。疾少间，复知陕府，加拜资政殿大学士。自公罢去，上数为大臣言吴某刚正可用，每召之，辄以疾不至，于是召还，始侍讲禁中，判通进银台司、尚书都省。明年，拜宣徽南院使、鄜延路经略安抚使、判延州。庞丞相经略河东，与夏人争麟州界，亟筑栅于白草。公以谓约不先定而亟城，必生事。遽以利害牒河东，移书庞公，且奏疏论之，皆不报。已而夏人果犯边，杀骁将郭恩，而庞丞相与其将校十数人皆以此得罪，麟、府遂警。既而公复以疾辞不任边事，且求解宣徽使，乃复以为资政殿大学士、尚书左丞、知河中府，遂徙河南。公前在河南，逾月而去，河南人思之，闻其复来，皆欢呼逆于路，惟恐后。其卒也，皆聚哭。公享年五十有五，以嘉祐三年四月十五日卒于位，诏辍朝一日。曾祖讳进忠，赠太师；妣陈氏，吴国太夫人。祖讳谅，赠中书令；妣葛氏，越国太夫人。父讳待问，官至礼部侍郎，赠太保；妣李氏，楚国太夫人。娶王氏，太原郡夫人。子男十人：安度、安矩、安素，皆太常寺太祝；安常，大理评事；安正、安本、安序，皆秘书省正字；安厚，太常寺奉礼郎；安宪、安节未仕。女三人：长适集贤校理韩宗彦，次适著作佐郎庞元英，皆早卒；次适光禄寺丞任逸。公在二府时，太保公以列卿奉朝请，父子在廷，士大夫以为荣。而公〈踧<imgheight=32width=32border=0src=/bzk/Z107.bmp>〉不安，自言子班父前，非所以示人以法，顾不敢以人子私乱朝廷之制，愿得罢去，不听。天子数推恩群臣子弟，公每先及宗族疏远者，至公之卒，子孙未官者七人。有文集五十卷，尤长于论议。铭曰：显允吴公，有家于闽。自公皇考，卜兹新原。厚壤深泉，乐其宽闲。今公其从，公志之安。公昔尚少，始来京师。挟其二季，名发声驰。乃赐之策，以承帝问。语惊于廷，有伟其论。乃登侍从，乃任大臣。出入险夷，周旋屈伸。公所策事，先其利害。初有不从，后无不悔。公于临政，简以便人。人失而思，愈久弥新。帝曰廷臣，汝刚而直。来汝予用，断余不惑。公曰臣愚，负薪之忧。帝为咨嗟，公其少休。优以本邦，宠其秩禄。尚冀公来，公卒不复。史臣考德，作铭幽宅。【镇潼军节度观察留后李公墓志铭〈嘉祐五年〉】嘉祐五年八月某日，镇潼军节度观察留后、知澶州军州事、陇西李公得暴疾，薨于州之正寝。其以疾闻也，上方宴禁中，为止乐，命中贵人驰国医往视，未及行而以薨闻。诏辍视朝一日，赐其家黄金三百两，赠公感德军节度使，已而又赠兼侍中。太常谥曰某。即以某年某月某日，葬于开封府开封县褒亲乡先茔之次。公讳端懿，字元伯，开封人也。右千牛卫将军、赠太师、尚书令兼中书令、陇西元靖王讳崇矩之曾孙，连州刺史、赠太师讳继昌之孙，镇国军节度使、驸马都尉、赠尚书令兼中书令、谥和文公讳遵勖之子。母曰齐国献穆大长公主，太宗之女，真宗之妹，今天子之姑，属亲而尊，礼秩崇显，其淑德美问彰于内外。而和文公好学不倦，折节下士，喜交名公卿，一时翕然，号称贤尉。故李氏之盛，受宠三朝，而天下之士不侈其荣，而乐道其德。公为冢子，于其家法习见安行，不待教告。少笃学问，长而孝友。喜为诗，工书画，至于阴阳、医术、星经、地理无所不通。七岁为如京副使，历文思副使、供备库使、洛苑使、新州刺史、康怀二州团练使、济州防御使。坐知冀州失捕妖人，降授单州团练使、知均州，未行，改滑州兵马钤辖。居岁中，迁汝州防御使、蔡州观察使。天子祀明堂，推恩，徙华州观察使。献穆大长公主薨，起复为镇国军节度观察留后，公泣血辞让，愿终丧制。上不许其让，许其终丧，给以全俸。服除，拜镇潼军节度观察留后。累阶金紫光禄大夫，勋上柱国，爵开国公，食邑四千四百户、实封九百户。公为儿时，上在东宫，真宗命公侍研席，上尤亲爱，尝解方玉带赐之。稍长，出入宫禁，礼如家人。虽燕见，语不及私，数为上陈朝廷阙失，开说古今治乱，多所补益，退而未尝言。公既薨，得其遗稿之未上者，言宗室事甚详，其余不传。公少自勉励，见士大夫有失节废义者辄叹曰：“士起寒苦，以学行自名，至牵利欲，遂亡其所守，况骄佚易习，而生长富贵间邪！”故常惕然痛自刮磨，思立名节。闻一善士，倾身下之，而贤士大夫亦乐与之游。以此多得名誉。方大长公主在时，数欲求外官以自效，不可得。久之，出知冀州，为政循法度，检身束下，民以不扰，岁满召还。初在冀，捕妖人李校，校穷，自经死，验得实矣。后贝州妖贼王则闭城叛，声言校在以惑众，公坐贬官。已而则诛，城开无李校者，乃还公防御使。又知郓州，安抚京东之西路。是岁，京东水灾，民饥流亡，公为治室庐，发仓廪，而流人至者如归，咸赖以全活。置弓手马，教其马门，皆如精兵。治汶阳堤百余里，郓人遂无水患。又知澶州，发军吏之奸者去之，流其尤者于远方，然后明军籍，均其劳逸，军中称平，而畏其法。始下令捕盗，有登邻屋取一杓者，遽置之法，以徇于市，曰：“是固足以信吾令。”由是盗贼屏息。公虽以公主子，自少居京师，常领职事，其在三班院尤为称职。三班掌诸使臣功过黜陟，而主者皆显官自重，或贵家子食俸廪而已，吏得因依为奸，而职废久不省。至公，始躬治簿书，考核虚核实，尝罚必当，后人多遵用其法。及出为三州，又皆有治状。故虽享年不永，不究其所施，而士君子皆知其非安于富贵者也，及闻其丧也，莫不痛惜焉。公自为镇潼留后，十年不迁。上以其久也，以为宁远军节度使，公恳辞不拜。及其薨也，遂赠感德军节度使。公享年四十有八。娶郭氏，封仁寿郡君，先公九年卒，赠太原郡夫人，西京左藏库使、昌州团练使中和之女。子男五人：长曰诜，供备库副使；次曰諲、曰询，皆右侍禁；次曰谆、曰，尚幼。女四人：长适皇侄、右屯卫大将军、吉州团练使、建安郡公宗保，早卒；次适秘书丞夏倚；次适皇侄、左领军卫大将军宗景；次适皇侄孙、右监门卫将军世逸。公平生尝语其子弟曰：“吾蒙国厚恩，未有以报。吾且死，宜有遗言：毋因以求恩泽。”及其薨也，其家如其言。铭曰：允矣和文，惟时显人。蔚有士誉，匪矜帝姻。赍其子孙，列爵启国。惟公承之，克似其德。士起寒家，骄于满盈。纷其利欲，败节堕名。公生盛族，赫奕高明。都尉之子，天子之甥。惟谨惟恭，其色不懈。闻善如贪，在得思戒。间亦宴见，忠言告猷。学而从政，有惠三州。享其多美，独不遐年。高旌巨节，以贲于泉。曷又赠之？金榼附蝉。宠渥名荣，惟有其实。刻诗同藏，其固其密。【尚书刑部郎中充天章阁待制兼侍读赠右谏议大夫孙公墓志铭〈嘉祐五年〉】公讳甫，字之翰，许州阳翟人也。初举进士，天圣五年得同学究出身，为蔡州汝阳县主簿。八年，再举进士及第，为华州观察推官。转运使李纮荐其材，迁大理寺丞、知绛州翼城县。故丞相杜祁公与纮皆以清节自高，尤难于取士，闻公纮所荐也，数招致之，一见大喜。已而祁公自御史中丞拜枢密直学士、知永兴军，辟公司录，凡事之繁猥者一以委之。公叹曰：“待我以此，可以去矣。”祁公为谢，顾事非他吏不能者，不敢烦公。公乃从容为陈当世之务，所以缓急先后施设之宜，又多荐士之贤而在下者，于是祁公自以为得益友。岁满，知彭州永昌县，监益州交子务，再迁太常博士。祁公为枢密副使，荐于朝，得秘阁校理。是时，诸将兵讨灵夏，久无功。天下骚动，盗贼数入州县，杀吏卒，吏多失职而民弊矣。天子方锐意更用二三大臣，乃极选一时知名士，增置谏员，使补阙失，公以右正言居谏院。上好纳谏诤，未尝罪言者，而至言宫禁事，他人犹须委曲开讽，而公独曰：“所谓后者，正嫡也，其余皆犹婢尔。贵贱有等，用物不宜过僣。自古宠女色，初不制而后不能制者，其祸不可悔。”上曰：“用物在有司，吾恨不知尔。”公曰：“世谓谏臣耳目官，所以达不知也。若所谓前世女祸者，载在书史，陛下可自知也。”上深嘉纳之。保州兵变前，有告者，大臣不时发之。公因力言枢密使、副当得罪，使，乃杜祁公也。边将刘沪城水洛于渭州，部署尹洙以沪违节度，将诛之。大臣稍主洙议，公以谓水洛通秦、渭，于国家利，沪不可罪。由是罢洙而释沪。洙，公平生所善者也。公在谏院，所言补益尤多，是三者，其一人所难言，其二人所难处者。其后言宰相以某事当去者，上亟为罢之，因以陈执中为参知政事，公又言执中不可用。由是上难之，公遂求解职。于是小人不便大臣执政，而朋党之论起，二三公相继去位。公亦在论中，而辨诤愈切，不自疑。由是罢谏职，以右司谏知邓州，徙知安州，历江南、两浙转运使，再迁兵部员外郎，改直史馆、知陕府，又徙晋州、河东转运使。公素羸，性淡然寡所好欲，恂恂似不能言，而内劲果，遇事精明。议者谓公道德文学，宜在朝廷备顾问，而钱谷刀笔非其职，然公处之益办，至临疑狱滞讼，常立得其情。大贼张海、郭貌山攻劫商、邓，新破南阳、顺阳。公安辑有方，常曰：“教民知战，古法也。”乃亲阅县弓手，教之击射坐作，皆为精兵，盗贼为息。陕当东西冲，吏苦厨传，而前为守者顾毁誉，不能有所损。至公，痛裁节之，过客畏其清，初无所望，而亦莫之毁也。陕人赖以纾，后遂以为法。其为转运使，所至州县，视其职事修废，察其民乐否，以此升黜官吏，而不纳毁誉。遇下虽严而不害。其在两浙，范文正公守杭州，以大臣或便宜行事。公曰：“范公，贵臣也。吾屈于此，则不得伸于彼矣。”由是一切绳以法，而常以监司自处。范公遇公无倦色，及退而不能无恨；公遇范公不少下，然退而未尝不称其贤也。自河东召为度支副使，勤其职，不能为劳，已而得疾。嘉祐元年，迁刑部郎中、天章阁待制、河北都转运使，不行。疾少间，乃留侍读。公博学强记，尤喜言唐事，能详其君臣行事本末，以推见当时治乱，每为人说，如其身履其间，而听者晓然如目见。故学者以谓终岁读史，不如一日闻公论也。所著《唐史记》七十五卷，论议宏赡。书未及成，以嘉祐二年正月戊戌卒于家，享年六十。公既卒，诏取其书，藏于秘府。赠右谏议大夫。又有文集七卷。公喜接士，务扬人善。所得俸廪，多所施与。抚诸孤儿，教育如己子。曾祖讳恕，博州堂邑主簿。祖讳贲，尚书库部员外郎。考讳从革，不仕，以公贵，累赠都官郎中。母曰长安县太君李氏。娶程氏，寿昌县君。子三人：长曰宜，滑州节度推官；次曰实、曰寘，皆将作监主簿。女三人，一适将作监主簿程著，余皆早亡。以五年七月丁酉，葬公于阳翟县旧学乡坞头村之北原。铭曰：惟学而知方，以行其义；惟简而无欲，以遂其刚。力虽弱兮志则强，积之厚兮发也光。仁宜寿兮奄以藏。有深其泉兮有崇其冈，永安其固兮百世无伤。【梅圣俞墓志铭〈嘉祐六年〉】嘉祐五年，京师大疫，四月乙亥，圣俞得疾，卧城东汴阳坊。明日，朝之贤士大夫往问疾者，驺呼属路不绝。城东之人，市者废，行者不得往来，咸惊顾相语曰：“兹坊所居大人谁邪？何致客之多也！”居八日癸未，圣俞卒。于是贤士大夫又走吊哭如前日益多，而其尤亲且旧者相与聚而谋其后事，自丞相以下皆有以赙恤其家。粤六月甲申，其孤增载其柩南归，以明年正月丁丑葬于某所。圣俞，字也，其名尧臣，姓梅氏，宣州宣城人也。自其家世颇能诗，而从父询以仕显，至圣俞遂以诗闻。自武夫、贵戚、童儿、野叟，皆能道其名字，虽妄愚人不能知诗义者，直曰此世所贵也，吾能得之，用以自矜。故求者日踵门，而圣俞诗遂行天下。其初喜为清丽闲肆平淡，久则涵演深远，间亦琢刻以出怪巧，然气完力余，益老以圣。其应于人者多，故辞非一体，至于他文章皆可喜，非如唐诸子号诗人者僻固而狭陋也。圣俞为人仁厚乐易，未尝忤于物，至其穷愁感愤，有所骂讥笑谑，一发于诗，然用以为欢，而不怨怼，可谓君子者也。初在河南，王文康公见其文，叹曰：“二百年无此作矣。”其后大臣屡荐宜在馆阁，尝一召试，赐进士出身，余辄不报。嘉祐元年，翰林学士赵概等十余人列言于朝曰：梅某经行修明，愿得留与国子诸生讲论道德，作为雅颂，以歌咏圣化。乃得国子监直讲。三年冬，袷于太庙，御史中丞韩绛言天子且亲祠，当更制乐章以荐祖考，惟梅某为宜，亦不报。圣俞初以从父荫补太庙斋郎，历桐城、河南、河阳三县主簿，以德兴县令知建德县，又知襄城县，监湖州盐税，签署忠武、镇安两军节度判官，监永济仓，国子监直讲，累官至尚书都官员外郎。尝奏其所撰《唐载》二十六卷，多补正旧史阙缪。乃命编修《唐书》，书成，未奏而卒，享年五十有九。曾祖讳远，祖讳邈，皆不仕。父讳让，太子中舍致仕，赠职方郎中。母曰仙游县太君束氏，又曰清河县太君张氏。初聚谢氏，封南阳县君。再娶刁氏，封某县君。子男五人，曰增、曰墀、曰坰、曰龟儿，一早卒。女二人，长适太庙斋郎薛通，次尚幼。圣俞学长于《毛氏诗》，为《小传》二十卷，其文集四十卷，注《孙子十三篇》。余尝论其诗曰：“世谓诗人少达而多穷，盖非诗能穷人，殆穷者而后工也。”圣俞以为知言。铭曰：不戚其穷，不困其鸣。不踬于艰，不履于倾。养其和平，以发阙声。震越浑锽，众听以惊。以扬其清，以播其英。以成其名，以告诸冥。<hr>
