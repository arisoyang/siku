<h4>《集部·欧阳修集·卷一一六  河东奉使奏草卷下》<b class="x">作者：欧阳修</b></h4>
◎札状十七首〈附牒三首〉【乞减放逃户和籴札子】臣伏见河东百姓科配最重者，额定和籴粮草五百万石。往时所籴之物，官支价直不亏，百姓尽得茶、丝、见钱。自兵兴数年，粮草之价数倍踊贵，而官支价直十分无二三。百姓每于边上纳米一斗，用钱三佰文，而官支价钱三十，内二十折得朽恶下色茶。草价大约类此。遂致百姓贫困逃移，而州县例不申举，其本户二税，和籴不与开阁，税则户长陪纳，和籴则村户均摊。已逃者既破其家，而未逃者科配日重。臣至代州崞县，累据百姓陈状，其一村有逃及一半人户者，尚纳全村和籴旧额，均配与见在人。臣兼曾差大理寺丞史谭，检得岚州平夷一县，已逃未检人户共四十一户。诸州似此者甚众。臣今欲乞下转运司，差清干官三两人，于并、代等十五州军系有和籴处，检括已逃人户。其逐户下二税、和籴额定数目，并与倚阁，候招辑得人户归业，各令依旧均配。仍许诸县人户见均摊着和籴及户长陪纳逃税者，列状自陈。所贵重困之民，免此重叠科配。【请耕禁地札子〈庆历五年二月〉】臣昨奉使河东，相度沿边经久利害。臣窃见河东之患，患在尽禁沿边之地不许人耕，而私籴北界斛斗，以为边储，其大害有四。以臣相度，今若募人耕植禁地，则去四大害，而有四大利。河东地形山险，辇运不通。边地既禁，则沿边乏食，每岁仰河东一路税赋、和籴、入中，和博斛斗支往。沿边人户既阻险远，不能辇运，遂赍金、银、绢、铜钱等物，就沿边贵价私籴北界斛斗。北界禁民以粟、马南入我境，其法至死。今边民冒禁私相交易，时引争斗，辄相斫射，万一兴讼，遂构事端。其引惹之患一也。今吾有地不自耕植，而偷籴邻界之物以仰给，若敌常岁丰及缓法不察，而米过吾界则尚有可望。万一虏岁不丰，或其与我有隙，顿严边界禁约，而闭籴不通，则我军遂至乏食。是我师饥饱系在敌人，其患二也。代州、岢岚、宁化、火山四州军，沿边地既不耕，荒无定主，虏人得以侵占。往时代州阳武寨为苏直等争界，讼久不决，卒侵却二三十里。见今宁化军天池之侧，杜思荣等又来争侵，经年未决。岢岚军争掘界壕，赖米光浚多方力拒而定。是自空其地，引惹北人岁岁争界，其害三也。禁膏腴之地不耕，而困民之力以远输，其害四也。臣谓禁地若耕，则一二岁间，北界斛斗可以不籴，则边民无争籴引惹之害；我军无饥饱在敌之害；沿边地有定主，无争界之害；边州自有粟，则内地之民无远输之害。是谓去四大害，而有四大利。今四州军地可二三万顷，若尽耕之，则其利岁可得三五百万石。伏望圣慈特下两府商议。如可施行，则召募耕种税入之法，各有事目，容臣续具条陈。取进止。【乞减乐平县课额札子】臣昨至河东，据平定军知乐平县孙直方状：“为本县酒税课利钱，旧额四千一百余贯，本县不当驿路，旧有兵士四指挥军营在县，自庆历三年三月内，移起军营往并州，在县只有居民百余户。人烟既少，客旅不来，酒税课利，无由趁办。本军亦曾申奏，乞行减额，省司下转运司保明。寻蒙转运司令将起移军营后一年比较，重立租额，只及二千八百余贯，亦曾差辽州知州孟济定夺。及转运司保明申省，省司指挥勒本县收趁课利不得减额。”臣勘会平定军乐平县最处孤僻，若无军营，人户绝少，实难趁办课利。见今专副等逐月、逐季、逐年各有比较，决责未尝虚日，及虚令监官殿降考第。臣今欲乞特降敕旨下转运司，令自起却乐平县军营后来一年内所收课利，立为租额，与免旧额虚数。所贵专副不至重叠被刑，监官虚负殿罚。取进止。【乞放麟州百姓沽酒札子】臣伏见麟州元是百姓沽酒自经事宜，后来转运司擘画，官自开沽。臣昨令本州勘会一年，自去年十二月开沽，至今年六月，用米、曲本钱三千五百贯，所收净利只及一千八百贯。然官私劳费不少，自并、岚等州造曲，千里般运，又配百姓造酒黄米，远行输纳。麟州自经贼马，后来人户才有三二百家，又榷其沽酒之利，市肆顿无营运，居者各欲逃移。今来麟州既不移废，则凡事却须葺理。其沽酒之利，官中所得不多，而劳费甚大。臣今欲乞令百姓依旧开沽。所贵存养一州人户，渐成生业。今取进止。【举孙直方奏状】右臣伏见平定军和乐平县事、著作佐郎孙直方，进士及第，为性明敏，有吏材。臣昨至河东，备见直方治县事善状。臣今保举，堪充大藩通判。兼臣勘会代州通判李舜元，到任已及二年三个月有余。见今北面事宜，代州最为要地，尤借得人，伏乞就差孙直方充代州通判。如后犯正入己赃，及职事败阙，并甘同罪。谨具状奏闻。【条列文武官材能札子】臣昨奉敕差往河东，体量得一路官吏才能善恶。其间文武官共二十五人，各有所长，堪备任使，今具姓名，条列如后：一、战将八人，缓急可以使唤。如京使孟元，知兵书，疏财，善抚士，然未经战阵。内殿承制郝质，沉厚有勇，善用兵，累经战阵。北作坊使田朏，有勇，累战有功。崇仪副使王吉，臣已有论荐。礼宾副使张{巳山}，河西人，有武勇智谋，善战。百胜寨主折继长，有勇好战，曾立功。权镇川堡陈怀顺，府州人，有勇好战。麟州兵马都监田屿，有勇好战。一、武臣中材干者四人。岢岚军使米光浚，已曾荐举。知保德军刘承嗣。建宁寨主陈昭兼，有勇好战，未曾经行阵。岢岚军五谷巡检夏侯合。一、通判中五人，可以升陟差使。并州通判、秘书丞张日用，通晓民事。岚州通判、殿中丞董沔，清洁，勤于吏事。宁化军通判、大理寺丞武陶，勤干。屯田员外郎、麟州通判孙预，清勤。保德军通判、赞善大夫吴中，廉干。一、知县令、州县职官中，材干可用者十人。著作佐郎、知平定军乐平县事孙直方。代州崞县令王旭。府州签署判官公事史谭。绛州稷山县令刘处中。潞州屯田县令张曜、县尉王荀龙。大理寺丞、知并州阳曲县事张景俭。知并州大谷县张伯玉。大理寺丞、知榆次县吴天常。岢岚军岚谷县尉安吉。右谨具如前。伏乞圣旨，送中书枢密院纪录姓名差使。今取进止。【举刘羲叟札子】臣昨奉敕差往河东，伏见泽州进士刘羲叟，有纯朴之行，为乡里所称，博涉经史，明于治乱。其学通天人祸福之际，可与汉之歆、向、张衡、郎顗之徒为比。致之朝廷，可备顾问。伏乞特赐召试，或不如所举，臣甘当朝典。今取进士。【缴进刘羲叟春秋灾异奏状】右臣近曾荐举泽州进士刘羲叟，学通天人祸福之际，如汉歆、向、张衡、郎顗之比。乞赐召试，升之朝廷，可备顾问。臣今有收得刘羲叟所撰《春秋灾异集》一册，其辞章精博，学识该明，论议有出于古人，文字可行于当世，然止是羲叟所学之一端。其学业通博，诘之不可穷屈。其文字一册，臣今谨具进呈。伏望圣慈下两制看详，如有可采，乞早赐召试。谨具状奏闻。【论代州开壕事宜札子】臣昨到代州，见其城壁甚坚，壕虽三重，而地高无水，惟一面有城中弃水停聚。其壕不足恃以为固，然尚为三重，高下相连，犹可以隔奔突。近年有臣寮擘画，欲掘出重岸，通为一壕。以臣相度，若壕无水而通为一，则坦为平地，不异无壕。又工料极大，去年大役乡兵，所开未及三二分。又治险为平，非自固之计。兼工大猝难了当，虚劳人力。欲乞特赐止绝。取进止。【举张旨代王凯札子】臣昨至河东，伏见西京作坊使王凯，见在麟府路勾当军马司公事。此一职乃是河外将领，其任非轻。凯虽将家，姿性柔谨，虽闻前后累经战斗，而询访彼中众议，皆云得功非实，冒赏最多。见今勾当军马一司，虽无大过，而军民将校，不得其情，众口纷然，莫能服众。臣亦累询其蕴畜，绝无所长，缓急边防事宜，必不能指挥诸将，奋勇立功。况其在彼，将及二年。伏见河东提点刑狱、职方员外郎张旨，为人有心力胆勇，材干可称。先在府州，比第一次围闭，仓卒之际，应变有谋，至今府人思之不已。兼谙知边事，晓达军情。臣今保举，堪充边将任使。欲乞特出圣恩，与超换一近上使名，令代王凯，庶几缓急可捍边防。如蒙朝廷擢用，后犯正入己赃，及边事败误，臣并甘同罪。今取进止。【论不才官吏状】臣昨往河东一路，所见官吏内有全然不任其职，须至替移者，今具姓名如后：一、知泽州、度支郎中、直史馆鲍亚之，年老昏昧，视听不明，行步艰涩，本州职事全然不治。昨转运使刘京至泽州，决遣公人手分六十余人。兼信纵手分拆诸县村学，要盖州学，及敛掠人户钱一千余贯，充盖造州学使用等事件甚多。其人西京广有家活，而昏病之年贪禄不止。伏乞转与一致仕官。一、知汾州、虞部郎中范尹，年老昏昧，不能检束子弟，在州贩卖，搔扰人民。伏乞特与一致仕官。一、宪州通判、国子博士刘与，年及七十，行步艰难，精神昏昧。虽已得替，伏乞特与一致仕官。一、平定军乐平县监酒借职石贵，本是军中出职，因捉贼不获，降充监当。其人不识字，又是独员。如允臣所奏，乞下枢密院、三班，著为定令。右谨具如前，今取进止。【乞罢刈白草札子】臣昨至河东，问得去年转运司擘画于诸州军差兵士收刈白草，数目虽多，然其害不浅。臣所过州军，皆称白草为患。盖河东山崄，地土平阔处少，高山峻坂，并为人户耕种。惟荒闲草地去人绝远，兼又不多，兵士收刈般担，地里阔远，工课不办。其兵士往往逃亡，州县遂差乡兵及村民配数般担。百姓避见远般辛苦，裹费又多，遂只将秆草送纳，非次更成一种科配。其纳下真白草者，支与军人喂马，不及秆草，又皆不乐。及草场中不耐停留，专副有损烂陪填之患。兼虚占却杂役兵士，诸处修补城壁诸般工役，处处阙人。不便事多，臣今略举数事如后：一、据辽州状，分析勘会在州及外县寨专副杨晸等下山白草，共四万七千五百六十四束，内在州每月约支三百一十三束，及外县寨每月约支一百四十余束，约得向去八年零七个月支遣。其上件山白草，自去年八月已后至年终，本州及外县镇差兵士并散从官、步奏官、承符、手力、诸色公人等入山收刈到，逐旋般运赴场送纳，积叠收管。其上件山白草，若经今夏雨水，必是大段损烂，不堪经久存留，委是诣实。一、臣昨六月中旬内至保德军，闻得本处白草差百姓、公人般担，至今尚未了。疑其白草是去年秋间刈下，积露田野，必须损烂。因采问得村外白草，已并无。其差配着担草人户，却于请白草兵士处旋买纳官，每一驮子三百文省。一、据岢岚军状，自八月二日起首，至十月三日住止，元差兵士一千三十八人，至放散日逃亡一百三十六人，只有九百余人入役，收刈到草九万二千九百余束。将军人请受诸般钱物，计七千三百七十二贯文，若比算买草价钱，每束及七十九文省。一、平定军元差宣毅兵士刈草，本军为兵士辛苦，逃亡及自缢者一月中四五十人，遂放散兵士，差两县村民，往往只将秆草送纳。忻州亦为刈下无人般担，配与百姓人户，亦多将秆草送纳。右具如前。其诸州军各称白草不便，不能一一条列。伏乞特降朝旨，速令止绝。缘臣昨七月初离汾州，见转运司已抽晋、绛兵士，称于沿边刈草。窃恐即今已下手收刈，乞早降指挥放散。况勘会本路一年秋税和籴等草，共五百余万束，庆历三年一年只支四百余万，今年马军抽减归京后，马数少于去年，其秆草等数必不至阙少。今取进止。【乞免浮客及下等人户差科札子】臣昨见河东人民疲弊，道路怨嗟，盖自兵革一兴，调敛繁重。今兵未能减，用未能节，但当恤其贫困，稍得均平，则民力粗宽，怨嗟可息。往时因为臣寮起请，将天下州县城郭人户分为十等差科。当定户之时，系其官吏能否。有只将堪任差配人户定为十等者，有将城邑之民不问贫穷孤老尽充十等者，有只将主户为十等者，有并客户亦定十等者。州县大小贫富既各不同，而等第差科之间又由官吏临时均配，就中僻小州县，官吏多非其人，是小处贫民，常苦重敛。河东诸州，并州最大，辽州最小，并州客户不入等第，辽州尽入等第。臣昨至辽州，人户累有词状，遂牒本州。据州状称：“检估得第七等一户高荣，家业共直十四贯文省，其人卖松明为活。第五等一户韩嗣，家业二十七贯文。第八等一户韩秘，家业九贯文。第四等一户，开饼店为活，日掠房钱六文。”其余岚、宪等州，岢岚、宁化等军，并系僻小凋残之处，其十等人户，内有卖水卖柴及孤老妇人不能自存者，并一例科配。臣勘会庆历三年一年诸州军科配，惟并、辽州、火山军三处，第九、第十两等人户免得配率。若并州免得，则他处岂可不免？盖由官吏临时均配，是致不均。臣今欲乞特降朝旨下河东路，一概将贫民下户减放差配。今具画一如后：一、并州最大，在城浮客不入等第。辽州最小，县郭浮客尽充等第。臣今欲乞将辽州客户，比类并州，特与放免等第。其岢岚、保德军，岚、忻等州，亦有浮客充等第者。缘彼处浮客，当屯兵之地，经营物力过于主户，尚堪差配。辽州荒僻，与近边州郡不同，乞特与放免。一、臣体问得河北、陕西二路州县，科配止于第六、第七等。今河东除并、辽、火山三处外，并差配下及十等。臣今欲相度并、晋、绛、潞、汾、泽等六州，在河东物力比他州富实，其第九、第十两等人户，乞与免差配。其余州军第八、第九、第十三等人户，并乞特与放免差配。取进止。【乞免蒿头酒户课利札子】臣窃见河东买扑酒户，自兵兴数年，不计远近，并将月纳课利支往边上，折纳米粟。近又转运司擘画，将课利稍多者四十九处，并已官自开沽。其余衙前百姓买扑者，皆是利薄之处。其衙前公人差遣重难，百倍往日，而酬奖场务有利处，官已夺之。其见今利薄场务，又更有边远折纳陪填之费，兑欠课额，破家业，被鞭扑，不堪其苦。其百姓买扑者，自兵兴以来，苦于支移输纳，并无人肯承替。有开沽五七年、十年已上者，家业已破，酒务不开，而空纳课利，民间谓之蒿头供输。臣昨至忻州，据百姓陈明状称，元有盖顺天禧四年买扑酒务，至乾兴元年身死家破，什保人陈明等蒿头代纳，至今二十五年。臣遂差崞县令王旭，于忻、代二州一一点检酒户见今开沽，及即目正名身死人户蒿头代纳者。寻据王旭状列：“一十八户系正名身死，什保人开沽送纳。十二户系并无人开沽，只是什保及干系公人、里正等陪纳，及什保人家破，后来承买什保人产业户下蒿头代纳。”臣略行勘会，二州已有三十户，则诸州其数极多。臣今欲乞下转运司，差官遍诣诸州，点检应有蒿头供纳者，并与开阁放免。系代保人开沽，并正名买扑见开沽人，并乞特与权免支移边上三二年。所贵利薄酒户，稍获宽舒。况今沿边粮储，不至阙少。【举陆询武札子】臣昨奉使河东，得西头供奉官、并代州驻泊都监米光浚，西京作坊使、并代州钤辖王凯，四方馆使、并代州钤辖张亢，内殿承制、并代州都监郝质，供备库使、并代州都监田朏，崇仪副使、麟府路都监王吉等六状，各为进士陆询武有材勇，久在边上，累曾随诸将战斗，乞朝廷录用。臣亦曾召询武询问。其人曾应进士举，熟知边事，通习兵书，善弓马，有胆勇。伏乞朝廷特赐收录，与一借奉职或县尉名目安排，令于边防或内地多贼县分展效。如后本人犯入己赃及不如举状，臣并甘同罪。今取进士。【论举官未行札子】臣近曾有札子，奏举河东路提点刑狱张旨，乞超换一近上使额，替王凯勾当麟府路军马公事。兼奏举平定军知乐平县孙直方，堪充代州通判，替李舜元。各未蒙朝廷擢用。臣伏见近日保州兵士作过，与国家生一大患，只为知州、通判非人，不能早察军情，制于未乱。朝廷以此可为鉴戒。王凯在河外，不得军民之情，及李舜元不晓边郡事体。臣所举张旨、孙直方，并无侥幸，但以臣忝在两制，奉朝命巡行边郡，所见官吏能否，合有陈列，兼臣并是同罪保举。伏望朝廷特加信纳，其张旨、孙直方早与升擢移换。【相度并县奏状】右臣近自威胜军至辽州，体量得辽州州界东西二百五十里，南北一百五十九里，所管户口主客二千七百余户，地里、人户不及一中下小县，而分建一州四县。内榆社县主客一千七十二户，其余辽山县主客五百六十九户，平城县主客六百一十八户，和顺县主客四百五十九户，各不及一镇人烟。及潞州管内八县，亦有似此地里绝近、人户全少处，虚立县名，枉占官吏。每县曹司弓手、手力、解子之类各近百人外，别有供应本州厅子客司承符、散从及本村里正、户长、耆长、壮丁、色役，人户凋零，差役繁重。以臣相度，可以将带就近，分割并省，庶使减省官吏，宽纾民役。缘臣时暂经过，窃虑不尽民间利害，已密牒知辽州、国子博士盖平、上党县主簿鄫唐等审细相度可与不可，分并利害。臣今前去所过州县，除边防要切县分外，其余地里迫窄，人户凋零，绝然小县，有可以分割并省者，并欲随近选差干敏之官，密切先行相度可与不可，分割利害。候臣奉使回日，别具条陈敷奏次。【相度并县牒】当所体量得潞州八县内，屯留、黎城、壶关三县，地居僻远，户口调零，全少词讼盗贼，逐县虚占令、佐及诸色公人、色役。今欲擘画将三县并省，分割入邻近县分，可以宽减民役，兼省吏员，须议差官相度利害者。右具如前。今欲牒上党县鄫主簿，请详上项事理，躬亲遍往屯留等县，相度地里远近、接连疆畔，就近可以分割并省利害，务令人户稳便。仍具可以分并地里，画成纸图，及取索逐县见在户口、赋税、见役诸色公人数目，画一开坐连申，无致卤莽者。【免晋绛等州人户远请蚕盐牒】当所访闻晋、绛、慈、隰四州百姓，每年所请蚕盐，并于解池请领。近闻省司指挥，支移往三门盐仓请领。道路遥远，窃知百姓多不愿往彼般请，须议专行公文者。右具如前。今欲牒州，候牒到日，请不移时疾速详前项事理。如委实省司有此指挥，及百姓情愿依旧送纳盐钱，不请三门官盐，仰立便差人前路晓示百姓，各令逐便，不得勒抑监催，须令前去。免使麦蚕农忙之际，虚劳百姓，远路艰辛。兼当所已具一面施行奏闻，仍请具已施行公文，疾速入马递回报当所，不管迟延住滞者。【又一牒】当所访闻晋、绛、慈、隰四州百姓，每年所请蚕盐，并于解池请领。近闻省司指挥，支移往三门盐仓请领。道路遥远，窃知百姓多不愿往彼般请，须议专行公文者。右具如前。当所虽已牒晋、绛、慈、隰等四州，请详前项事理。如委实省司有此指挥，及百姓情愿依旧送纳盐钱，不请三门官盐，仰立便差人前路晓示百姓，各令逐便，不得抑勒监催，须令前去。窃虑百姓已到解池及前去未远，今欲牒解州安邑知县，请详前项事理。如是请盐百姓见在彼处，请就近告示逐人。如依旧送纳盐钱，情愿不往三门请盐者，各令归本县。仍希已施行公文，回报当所者。【相度铜利牒】当所据泽州进士阎玠、司法参军万颐等状，并为河东鼓铸铁钱，盗铸者不少。窃见绛州、稷山、垣曲县三处皆有铜矿，欲乞遍往有铜矿处密切询访，采取烹炼，鼓铸钱币者。当所检寻古迹，翼城县有唐钱坊一，在县东十五里翔皋山下。又有唐王城冶，在县北平城三十六里。又有曹公冶，在县东南七十五里。又有废铜窟，在县西三十里。稷山县甘祚乡有铜冶村。绛县有唐古铜冶，在县南五十里含山谷内。垣曲县有钱坊，在县西北九十二里程子村铜源监内。自唐以来，绛州旧曾鼓铸铜钱炉冶，古迹见在，其废已久。山泽铜矿，产育必多。兼访知绛州人户，多私采铸，货卖铜器。近年钱币阙乏以来，亦曾有人献言，乞寻铜矿烹铸。前后差官寻访，多是不晓事体，张皇惊扰，私铸之家避犯禁之罪，不肯指引采取。又矿铜侧近民居，惧见官中兴置炉冶，各相蔽固，并称无铜，所差官员又不尽心多方求访，遂使铜宝不能兴发。须议专委通干之官，密切求访者。右具如前。欲牒绛州管界巡检孙借职，仰细详前项事理，只作界内巡警名目，遍至四县，多设方略。先且诱赚得民间私卖铜器一两件，然后询求出矿之家，及细问烹炼之法，须使奸民不能隐蔽。或须要私铸之人指引烹炼，即设权宜，许其免罪，或别加酬奖，务要求出铜宝，不为民间藏闭。候见次第，密具公文回申，无至张皇误事者。<hr>
