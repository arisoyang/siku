<h4>《集部·欧阳修集·卷一三五  集古录跋尾卷二》<b class="x">作者：欧阳修</b></h4>
【后汉沛相杨君碑〈建宁元年〉】右汉《沛相杨君碑》，在阌乡杨震墓侧，碑首尾不完，失其名字。按《后汉书》，震及中子秉，秉子赐，赐子彪，皆有传。又云震长子牧富波相，牧孙奇侍中，奇子亮阳成亭侯。又云少子奉，奉子敷，敷子众蓩亭侯，又有彪，彪子修。杨氏子孙载于史传者止此尔，不知沛相为何人也？碑云“孝顺皇帝西巡，以掾史召见，拜郎中，迁常山长史，换犍为府丞。宰司累辟，应于司徒。州察茂才，迁鮦阳侯相，后拜议郎、五官中郎将、沛相。年五十六，建宁元年六月癸丑遘疾而卒”。其终始尚可见，而惜其名字亡矣。治平元年六月十日书。【后汉郭先生碑】右汉《郭先生碑》，云“讳辅，字辅成。其先出于王季之中子，为文王卿士，食菜于虢，后世谓之郭。历战国、秦、汉，子孙流分，来居荆土。先生其少也，孝友而悦学；其长也，宽舒如好施。是以宗亲归怀，乡尚阝高尚。年五十有二，遇疾而终”。其以“而”为“如”，及用“乡尚阝”字，与《娄寿碑》同，盖汉人如此尔。治平元年六月二十日书。【后汉费府君碑】右汉《梁相费府君碑》，其名字若云“讳况，字仲虑”，而况疑为“汎”，“虑”疑为“宽”。其官阀可见者“为萧令九年，沛有蝗，独不入其界，国以状闻，朝廷嘉诸，拜梁相。春秋八十卒”。其铭颇简，而文字粗完，云“{云今}々显祖，厥德懿铄。播勋于前，丕硕基业。遗爱于民，福流后胙”。自此摩灭不可识者八字。其卒章云“功烈休矣，来昆戮力”。而“穆”字为{云今}”，古文多然。【后汉俞乡侯季子碑】右汉《俞乡侯季子碑》，云“君讳熊，字孟”，下阙一字，“广陵海西人也。厥祖天皇大帝垂精接感，笃生圣明。子孙享之，分源而流，枝叶扶疏，出王别胤，受爵列土，封侯载德。君，光武皇帝之玄、广陵王之孙、俞乡侯之季子也”。由是而后，文字缺灭。其稍稍可读者，时得其一二，云“六籍五典，如源如泉。既练州郡，卷舒委随，化流南城，政犹北辰。三祀有成，来臻我邦。仁恩如冬日，威猛烈夏日。吏民爱若慈父，畏如神明”。其后又云“采摭谣言，作诗三章”。据碑文无卒葬年月，而其辞若此，似是德政碑。按《后汉书》，光武皇帝子曰广陵思王荆，荆子元寿等四人皆封乡侯，史略而不载其名。俞乡侯者，不知为谁也，思王荆之第几子也。“天皇大帝”之语，自汉以来有矣。治平元年六月五日书。【后汉武荣碑】右汉《武荣碑》，云“君讳荣，字含和。治《鲁诗经韦君章句》、《孝经》、《论语》、《汉书》、《史记》、《左氏》、《国语》，为州书佐、郡曹史、主簿、督邮、五官掾、功曹。年三十六，汝南蔡府君察举孝廉，执金吾丞。孝桓大忧，屯守玄武阙，加遇害气，遭疾殒灵”。其余文字残缺，不见其卒葬年月，又不著氏族所出。惟其碑首题云《汉故执金吾丞武君之碑》云。治平元年五月六日书。【后汉杨震碑】右汉《杨震碑》，首题云《汉故太尉杨公神道碑铭》。文字残缺，首尾不完，其可见而仅成文者云“圣汉龙兴，神祗降祉，乃生于公”，又云“穷神知变，与圣同符，鸿渐衡门，群英云集”，又云“贻我三鱼，以章懿德”，又云“大将军辟举茂材，除襄城令，迁荆州刺史、东莱、涿郡太守”，又云“司徒、太尉，立朝正色，恪勤竭忠”。其余字存者多而不复成文矣。治平元年六月十日书。【后汉杨震碑阴题名】右汉《杨震碑》阴题名者一百九十人，其余摩灭不完者又十余人。余家所录汉碑阴题名颇多，或称故吏、门生、弟子，或称从事、曹掾之类，其人皆著州县、邑里、名字甚详。独此碑所书简略，直云“河间贾伯锜、博陵刘显祖”之类，凡百九十人者皆然，疑其所书皆是字尔。盖后汉时人见于史传者，未尝有名两字者也。汉隶世所难得，幸而在者多残灭不完，独此碑刻画完具，而隶法尤精妙，甚可喜也。治平元年中伏日书。【后汉碑阴题名一】右汉碑阴题名，不知为何人碑？余家集录古文既多，或失其所得之自。然汉碑存于今者，惟华岳与孔子庙最多，其阴往往列修庙人姓名，并记其所出钱数，不过三百至五百。今斯碑所题文字缺灭，而中间有“钱各五百”四字，则似是修庙人所记。其人可见者，有济阴定陶蔡颢子盛、山阳金乡张谚季德、河南宛陵赵堂世苌、南阳南乡邓升升远、济阴成武周凤季节，而其余人姓名邑里多不完。又时时有“故吏”字，不知为何人祠庙？第以汉隶难得录之尔。治平元年闰五月八日书。【后汉碑阴题名二】右汉碑阴题名，不知为何碑之阴？盖余家集录既多，而或失其所得之处，又其文字摩灭，莫可考究。惟有“钱各五百”四字，似是汉时修庙人尔。汉碑今在者惟华岳与孔子庙中最多，其碑阴题名者，往往各书所出钱数，不过三百五百也。而此碑所列邑里、姓名字完可见者尚十余人，然皆是济阴、山阳、彭城、汝南、陈留人，则疑为修孔子庙人也。今列于后，览者可以察焉：济阴定陶蔡颢子盛，济阴张翔季审，陈留酸枣季真显节，山阳金乡张谚季德，河南宛陵赵堂世苌，南阳南乡邓升升远，济阴成武周凤季节，山阳昌邑田胤元尊，济阴成武史楞世明，彭城朱翔元举。【后汉碑阴题名三】右汉碑阴题名二，皆不知为何碑阴？其人各记所出钱数，似是汉时修庙人题名。余家集录华岳及孔子庙碑多如此，此亦疑是二庙中碑。前碑残灭尤甚，第时有“门生”、“济南”、“东郡”等字，而姓名无复完者。后碑则有议曹、功曹、骑吏，有莲勺左乡有秩、池阳左乡有秩、池阳集丞有秩，皆不知是何名号。又有夏阳候长、祋衤羽候长，则是县吏之名。其隶字不甚精，又无事实可考，姑录其名号以俟知者尔。治平元年闰五月九日书。【后汉公昉碑】右汉《公昉碑》者，乃汉中太守南阳郭芝为公昉修庙记也。汉碑今在者类多摩灭，而此记文字仅存，可读。所谓公昉者，初不载其姓名，但云“君字公昉”尔。又云“耆老相传，以为王莽居摄二年，君为郡吏，啖瓜。旁有真人，左右莫察。君独进美瓜，又从而敬礼之。真人者遂与期谷口山上，乃与君神药曰：‘服药以后，当移意万里，知鸟兽言语。’是时府君去家七百余里，休谒往来，转景即至。阖郡惊焉，白之府君，徙为御史。鼠啮被具，君乃画地为狱，召鼠诛之，视其腹中果有被具。府君欲从学道，顷无所进，府君怒，敕尉部吏收公昉妻子。公昉呼其师告以厄，其师以药饮公昉妻子，曰：‘可去矣。’妻子恋家不忍去。于是乃以药涂屋柱，饮牛马六畜。须臾，有大风云来迎公昉妻子，屋宅、六畜翛然与之俱去”。其说如此，可以为怪妄矣。呜呼！自圣人殁而异端起，战国、秦、汉以来奇辞怪说纷然争出，不可胜数。久而佛之徒来自西夷，老之徒起于中国，而二患交攻，为吾儒者往往牵而从之。其卓然不惑者，仅能自守而已，欲排其说而黜之，常患乎力不足也。如公昉之事，以语愚人竖子，皆知其妄矣，不待有力而后能破其惑也。然彼汉人乃刻之金石，以传后世，其意惟恐后世之不信，然后世之人未必不从而惑也。治平元年四月二十三日，以旱开宫寺祈雨五日，中一日休务假书。【后汉人阙铭】右汉人阙铭二：其一曰永乐少府贾君阙，其一曰雒阳令王君阙。二者皆不知为何人。按《汉书》，桓帝母孝崇匽皇后居永乐宫，和平元年诏置太仆少府如长乐故事。又按颜师古注《地理志》曰：“鱼豢云汉火行，忌水，故去‘洛’水加‘隹’。”师古谓光武以后始改为“雒”，然则二人者皆后汉时人也。又按《汉官仪》，长乐少府以宦者为之，则贾君者盖亦宦者也。治平元年九月十五日书。【后汉武班碑〈建和元年〉】右汉班碑者，盖其字画残灭，不复成文，其氏族、州里、官阀、卒葬皆不可见，其仅见者曰“君讳班”尔。其首书云“建元年太岁在丁亥”，而“建”下一字不可识。以《汉书》考之，后汉自光武至献帝，以“建”名元者七，谓建武、建初、建光、建康、建和、建宁、建安也。以历推之，岁在丁亥乃章帝章和元年，后六十一年，桓帝即位之明年，改本初二年为建和元年，又岁在丁亥。则此碑所缺一字当为“和”字，乃建和元年也。碑文缺灭者十八九，惟亡者多而存者少，尤为可惜也，故录之。治平元年四月二十日书。后得别本，摹拓粗明，始辨其一二，云“武君讳班”，乃易去前本。熙宁二年九月朔日记。【后汉中常侍费亭侯曹腾碑〈建和元年〉】右汉《中常侍费亭侯曹腾碑》，文字摩灭，其粗可见者云“维建和元年七月二十二日己巳，皇帝若曰‘其遣费亭侯之国’”，其余不可识也。建和，桓帝即位之元年也。后三十七年，献帝中平元年，腾养子操始为骑都尉，击黄巾矣。治平元年六月十日书。【后汉司隶杨君碑〈建和二年〉】右汉《司隶校尉杨厥碑》，云“惟巛灵定位，川泽攸同。泽有所注，川有所通。余谷之川，其泽南隆。八方所达，益城为充。高祖受命，兴于汉中。道由子午，出散入秦。建定帝位，以汉诋焉。后以子午，涂路涩难，更随围谷，复通堂光。凡此四道，垓鬲允艰。至于永平，其有四年，诏书开余，凿通石门。中遭元二，西夷虐残，桥梁断绝，子谷复循。于是故司隶校尉、犍为武阳杨厥，字孟文，深执忠伉，数上奏请，废子由斯，得其度经。至建和二年，汉中太守王升，字稚纪，嘉君明知，美其仁贤，勒石颂德，以明厥勋”。其辞大略如此，其刻画尚完可读，大抵述厥修复斜谷路尔。但其用字简省，复多舛缪，惟以“巛”为“坤”，以“余”为“斜”，汉人皆尔，独“诋”字未详。永平，明帝；建和，桓帝年号也。【后汉张公庙碑〈和平元年〉】右汉《张公庙碑》，在黎阳，而碑无题首，又其文字残灭不可考究，莫知为何碑。第时时得其字之可识而仅成文者曰“惟和平元年正月丙寅”。和平，桓帝年号，以此知为汉碑也。又曰“丰碑庙堂之前”，又曰“於穆张公”，则又知为张公庙碑矣。又曰“国无灾祲，屡获丰年，作歌九章，颂公德芳”。其辞有云：“公与守相驾蜚鱼，往来倏忽远熹娱，佑此兆民宁厥居。”其余字画尚完者甚多，但不成文尔。治平元年闰五月九日书。是日奏事垂拱，退，召赴延和，阅谢契丹礼物，遂归休。【后汉鲁相置孔子庙卒史碑〈元嘉二年〉】右汉《鲁相置孔子庙卒史碑》，云：“司徒臣雄、司空臣戒稽首言：‘鲁前相瑛书言，诏书崇圣道，孔子作《春秋》，制《孝经》，演《易·系辞》，经纬天地，故特立庙，褒成侯四时来祠，事已即去。庙有礼器，无常人掌领，请置百石卒史一人，典主守庙。谨问。太常祠曹掾冯牟、史郭玄辞对：故事，辟雍祠先圣，太宰、太祝各一人备爵，太常丞监祠，河南尹给牛羊豕，大司农给米。臣愚以为如瑛言可许。臣雄、臣戒愚戆，诚惶诚恐，顿首顿首，死罪死罪，臣稽首以闻。’制曰可。”按《汉书》，元嘉元年吴雄为司徒，二年赵戒为司空，即此云“臣雄、臣戒”是也。鲁相瑛者，据碑言姓乙，字仲卿。汉碑在者多摩灭，此幸完可读，录之以见汉制三公奏事如此，与群臣上尚书者小异也。又见汉祠孔子，其礼如此。治平元年六月二十日书。【后汉孔德让碑〈永兴二年〉】右汉《孔德让碑》，盖其名已摩灭，但云“字德让者，宣尼公二十世孙，都尉君之子也。仕历郡诸曹史，年二十，永兴二年七月遭疾不禄”。碑在今兖州孔子墓林中。永兴，孝桓帝年号也。其人早卒，无事迹可考。余《集录》所藏独阙孔林中汉碑，最后得此，遂无遗者。盖以其文字简少，无事实，故世人遗而不取，独余家有之也。治平元年闰正月二十日书。【后汉修孔子庙器碑〈永寿二年〉】右汉《韩明府修孔子庙器碑》，云“永寿二年，青龙在涒滩，霜月之灵，皇极之日”。永寿，桓帝年号也。按《尔雅》云：“岁在申曰涒滩。”桓帝永兴三年正月戊申大赦，改元永寿，明年丙申曰“岁在涒滩”是矣。云“霜月之灵，皇极之日”，莫晓其义，疑是九月五日。前汉文章之盛，庶几三代之纯深，自建武以后，顿尔衰薄。崔、蔡之徒，擅名当世，然其笔力辞气非出自然，与夫杨、马之言，醇醨异味矣。及其末也，不胜其弊，“霜月”、“皇极”，是何等语？韩明府者，名敕，字叔节。前世见于史传，未有名敕者，岂自余学之不博乎？《春秋左氏传》载古人命名之说，不以为名者颇多，故以敕为名者少也。治平元年二月晦日书。【后汉樊常侍碑〈永寿四年〉】右汉《樊常侍碑》，云“君讳安，字子佑，南阳湖阳人也。君幼学，治《韩诗》、《论语》、《孝经》。历中黄门，拜小黄门、小黄门右史，迁藏府令、中常侍。年五十有六，永寿四年四月甲辰卒”。其先为中黄门，后为小黄门，又为小黄门右史，盖汉官之制今不详其次序也。余少家汉东，天圣四年举进士，赴尚书礼部，道出湖阳，见此碑立道左，下马读之，徘徊碑下者久之。后三十年，始得而入《集录》。盖初不见录于世，自予集录古文，时人稍稍知为可贵，自此古碑渐见收采也。嘉祐八年十月十四日书。【后汉孙叔敖碑〈延熹三年〉】右汉《孙叔敖碑》，云“名饶，字叔敖”，而《史记》不著其名，而见于他书者亦皆曰“叔敖”而已。微斯碑，后世遂不复知其名“饶”也。此碑世亦罕传，余以《集录》，二十年间，求之博且勤，乃得之。然则世之未见此碑者，犹不知为名“饶”也。谓余集古为无益，可乎？【后汉泰山都尉孔君碑〈延熹四年〉】右汉《泰山都尉孔君碑》，云“君讳宙，字季将，孔子十九世之孙也。年六十一，延熹四年正月乙未以疾卒”。其序官阀甚简，又或残灭不完，但见其举孝廉为郎，迁元城令，遂为泰山都尉尔。其辞有云“躬忠恕以及人，兼禹、汤之罪己”，宙人臣而引禹、汤以为比，在今人于文为不类，盖汉世近古简质，犹如此也。治平元年闰五月二十一日书。【后汉西岳华山庙碑〈延熹四年〉】右汉《西岳华山庙碑》，文字尚完可读。其述自汉以来云“高祖初兴，改秦淫祀，太宗承循，各诏有司，其山川在诸侯者，以时祠之。孝武皇帝修封禅之礼，巡省五岳，立宫其下。宫曰集灵宫，殿曰存仙殿，门曰望仙门。中宗之世，使者持节岁一祷而三祠。后不承前，至于亡新，浸用丘虚。建武之元，事举其中，礼从其省，但使二千石岁时往祠。自是以来，百有余年，所立碑石文字摩灭。延禧四年，弘农太守袁逢修废起顿，易碑饰阙。会迁京兆尹，孙府君到，钦若嘉业，遵而成之。孙府君讳璆”。其大略如此。所谓集灵宫者，他书皆不见，惟见此碑，则余之《集录》不为无益矣。治平元年闰五月十六日书。【后汉朔方太守碑阴〈延熹四年〉】右汉朔方太守碑阴题名，云“永寿二年朔方太守上郡仇君察”，“察”下灭一字。“除郎中大曲长”，“大”下又灭一字。“延熹四年九月乙酉，诏书迁衙令，五年正月到官，奉见明府”，“见”下又灭一字。“立祠刊石，表章大圣之遗灵，永示来世之未”，“未”下又灭一字。“谨出钱千”，“千”下又灭两字者。下行因纪姓名，据此乃当时修庙出钱人尔。今其姓名往往可见，云“衙乡三老时勤伯秋、上官凤季方，录事史杨禹孟布，衙主记掾杨绶子长，门下功曹裴笃伯安，仓曹掾任就子优”。又有“集曹掾、军假司马”之类，名字多不完。其所出钱不过三百至五百，盖汉世物轻币重，今华岳孔子庙碑阴所列亦皆如此。其所立祠，盖不知为何庙也。治平元年夏至日书。【后汉王元赏碑〈延熹四年〉】右汉《王元赏碑》，云“君讳某，字元赏，御史君之孙、茂才君之子也。历秦及汉，有国有家，宰相牧守，踵武相袭”。又曰“遭父丧，以孝立称，土阶环堵，兼业并受，门徒雨集，盛于洙泗”。又曰“郡察孝廉、郎中、谒者、宛陵丞、封丘令。母忧去官，服祥，辟司空府。延熹四年五月辛酉遭命而终”。其文字摩灭，隐隐可见者如此。其名既亡，又不序其姓，惟其铭云“於惟王君”，以此知其姓王尔。治平元年五月二日书。【后汉郎中郑固碑〈延熹年间〉】右汉《郎中郑固碑》，文字摩灭，其官阀、卒葬年月皆莫可考。其仅可见者云“君讳固，字伯坚。孝友著于闺门，至行立乎乡党。初授业于欧阳，仕郡诸曹掾、史、主簿、督邮、五官掾、功曹”，又曰“忠以卫上，清以自修”，其余残缺不复成文。又云“延熹元年二月诏拜”，而不见其官，惟其碑首题云《汉故郎中郑君之碑》，以此知其官至郎中尔。汉隶刻石存于今者少，惟余以集录之勤，所得为独多。然类多残缺不完，盖其难得而可喜者，其零落之余，尤为可惜也。治平元年四月十二日书。【后汉田君碑〈延熹年间〉】右汉《田君碑》，今在沂州，其名字皆已摩灭，惟云“其先出自帝舜之苗裔，自完适齐，因以为氏”，乃知为姓田尔。又云“周、秦之际，家于东平阳。君总角修《韩诗》、《京氏易》，究洞神变，穷奥极微，为五官掾、功曹、州从事，辟太尉。延熹二年辛亥诏书：泰山琅邪盗贼未息，州郡吏有仁惠公清、拨烦整化者试守，满岁为真。州言名，时牧刘君宿操，表上试守费”。自此以后残缺不可次第，而隐隐可见，盖无年寿、卒葬月日，而有“故吏薛咸等立石勒铭”之语，乃费县令长德政去思碑尔。治平元年六月二十九日书。【后汉桐柏庙碑〈延熹六年〉】右汉《桐柏庙碑》，摩灭虽不甚，而文字断续，粗可考次，盖南阳太守修庙碑也。其辞云“延熹六年正月乙酉，南阳太守中山卢奴□君”，“奴”下正阙一字，当是其姓。又云“尊神敬祀，立庙桐柏，春秋宗禜，灾异告变，水旱请求，位比诸侯，圣汉所尊。太守奉祀，二十余年，不复身至，遣承行事，简略不敬，明神弗歆，灾害以生。五岳四渎，与天合德。仲尼慎祭，常若神在。君准则大圣，亲之桐柏，来见庙祠，崎岖逼狭。开拓神门，立阙四望，增广坛场”。又云“执玉以沉，为民祈福，灵祗报祐，天地清和”。其大意止于如此。其后有颂，亦可读，第不见太守姓名尔。然不著他事，惟修庙祀神尔。桐柏，淮渎庙也。治平元年六月十三日书。【后汉祝睦碑〈延熹七年〉】右汉《祝睦碑》，云“君讳睦，字元”，其下遂缺灭，不能成文。惟其官寿年月可见，云“宾于王庭，除北海长史、颍川郾令，辟司空府，北军中候，拜大尚书、尚书仆射，迁常山相、山阳太守。年六十有八，延熹七年八月丁巳卒”。睦有二碑，皆在今南京虞城县。此碑不见世次，而隐隐有云“其先高辛”尔。其后碑则颇完，故录于次也。治平元年六月立秋日书。【后汉祝睦后碑】右汉《祝睦后碑》，其前碑不知所立人名氏，两碑所载官阀、寿考年月悉同。而此碑有立碑人名氏及睦世次，云“故吏王堂等窃闻下有述上之功，臣有叙君之德”，又曰“君兆自黎辛，祝融苗胄，郑有祝聃，君其胤也”。其余文字亦完，可读。二铭皆以三言为文，而后铭尤完，云“穆我君，邦之阳。资五就，闿道纲”，“纲”下灭一字，“表微，准枢衡。稽列宿，览四方。德合乾，道应皇。领二郡，曜重光。化流洽，绲豳昌。性天约，元用长。颂声作，谣令香。功烈著，遗椒芳。存觌荣，沦弗忘”。其后二句摩灭难详。故录其成文，以见其雅质，亦可佳也。治平元年六月立秋日书。【后汉老子铭〈延熹八年〉】右汉《老子铭》。按《桓帝本纪》云：延熹八年正月，遣中常侍左悺之苦县祠老子。至十一月，又遣中常侍管霸祠之。而此碑云“八月梦见老子而祠之”。世言碑铭蔡邕作，今检邕集无此文，皆不可知也。【后汉尧祠祈雨碑〈延熹十年〉】右汉《尧祠祈雨碑》，首尾残灭，其仅可识者有云“股肱贤良，广祈多福，虔虔夙夜”，又云“常以甲子日，诏太常陈上古之礼，舞先王之乐”，又云“延熹十年仲春二月，阳气侵阴”，又云“享祀群神，仰瞻云汉”，又曰“嘉澍优沾，利茂万物”，又云“孟府君知尧精灵，与天通神，修治大殿”。以此知为祈雨于尧祠也。尧祠在汉济阴郡。孟府君者，当是济阴郡太守也。其余隶字完者颇多，亦往往成句，但断续不可次序尔。治平元年六月六日书。<hr>
