<h4>《集部·欧阳修集·卷一二七  归田录卷二〈九射格附〉》<b class="x">作者：欧阳修</b></h4>
<br>真宗朝，岁岁尝花钓鱼，群臣应制。尝一岁临池久之，而御钓不食。时丁晋<br>公谓应制，诗云：“莺惊凤辇穿花去，鱼畏龙颜上钓迟。”真宗称赏，群臣皆自<br>以为不及也。<br>赵元昊二子，长曰佞令受，次曰谅祚。谅祚之母，尼也，有色而宠。佞令受<br>母子怨望。而谅祚母之兄曰没藏讹哤者，亦黠虏也，因教佞令受以弑逆之谋。<br>元昊已见杀，讹哤遂以弑逆之罪诛佞令受子母。而谅祚乃得立，而年甚幼，讹<br>哤遂专夏国之政。其后谅祚稍长，卒杀讹哤，灭其族。元昊为西鄙患者十余<br>年，国家困天下之力，有事于一方，而败军杀将，不可胜数，然未尝少挫其锋。<br>及其困于女色，祸生父子之间，以亡其身。此自古贤智之君或不能免，况夷狄乎。<br>讹哤教人之子杀其父以为己利，而卒亦灭族，皆理之然也。<br>晏元献公喜评诗，尝曰：“‘老觉腰金重，慵便枕玉凉’，未见富贵语，不<br>如‘笙歌归院落，灯火下楼台’，此善言富贵者也。”人皆以为知言。<br>契丹阿保机，当唐末、五代时最盛。开平中，屡遣使聘梁，梁亦遣人报聘。<br>今世传李琪《金门集》有《赐契丹诏》，乃为阿布机，当时书诏不应有误。而自<br>五代以来，见于他书者皆为阿保机，虽今契丹之人自谓之阿保机，亦不应有失。<br>又有赵志忠者，本华人也，自幼陷虏。为人明敏，在虏中举进士，至显官。既而<br>脱身归国，能述虏中君臣世次、山川风物甚详，又云阿保机，虏人实谓之阿保谨。<br>未知孰是？此圣人所以慎于传疑也。<br>真宗尤重儒学，今科场条制，皆当时所定。至今每亲试进士，已放及第，自<br>十人已上御试卷子，并录本于真宗影殿前焚烧，制举登科者亦然。<br>近时名画：李成、巨然山水，包鼎虎，赵昌花果。成官至尚书郎，其山水寒<br>林，往往人家有之。巨然之笔，惟学士院玉堂北壁独存，人间不复见也。包氏，<br>宣州人，世以画虎名家，而鼎最为妙，今子孙独以画虎为业，而曾不得其仿佛也。<br>昌花写生逼真，而笔法软俗，殊无古人格致，然时亦未有其比。<br>寇莱公在中书，与同列戏云：“水底日为天上日。”未有对。而会杨大年适<br>来白事，因请其对。大年应声曰：“眼中人是面前人。”一坐称为的对。<br>朝廷之制，有因偶出一时而遂为故事者。契丹人使见辞赐宴，杂学士员虽多，<br>皆赴坐，惟翰林学士只召当直一员，余皆不赴。诸王宫教授入谢，祖宗时偶因便<br>殿，不御袍带见之。至今教授入谢，必俟上入内解袍带，复出见之。有司皆以为<br>定制也。<br>处士林逋，居于杭州西湖之孤山。逋工笔画，善为诗，如“草泥行郭索，云<br>木叫钩辀”，颇为士大夫所称。又《梅花诗》云“疏影横斜水清浅，暗香浮动月<br>黄昏”，评诗者谓前世咏梅者多矣，未有此句也。又其临终为句云“茂陵他日求<br>遗稿，犹喜曾无封禅书”，尤为人称诵。自逋之卒，湖山寂寥，未有继者。<br>俚谚云“赵老送灯台，一去更不来”，不知是何等语，虽士大夫亦往往道之。<br>天圣中，有尚书郎赵世长者，常以滑稽自负。其老也，求为西京留台御史，有轻<br>薄子送以诗云：“此回真是送灯台。”世长深恶之，亦以不能酬酢为恨，其后竟<br>卒于留台也。<br>官制废久矣，今其名称讹谬者多，虽士大夫皆从俗，不以为怪。皇女为公主，<br>其夫必拜驸马都尉，故谓之驸马。宗室女封郡主者，谓其夫为郡马，县主者为县<br>马，不知何义也。<br>唐制：三卫官有司阶、司戈、执干、执戟，谓之四色官。今三卫废，无官属，<br>惟金吾有一人，每日于正衙放朝，喝不坐直，谓之四色官，尤可笑也。<br>京师诸司库务，皆由三司举官监当，而权贵之家子弟亲戚因缘请托，不可胜<br>数，为三司使者，常以为患。田元均为人，宽厚长者，其在三司深厌干请者，虽<br>不能从，然不欲峻拒之，每温颜强笑以遣之。尝谓人曰：“作三司使数年，强笑<br>多矣，直笑得面似靴皮。”士大夫闻者，传以为笑，然皆服其德量也。<br>茶之品，莫贵于龙凤，谓之团茶，凡八饼，重一斤。庆历中，蔡君谟为福建<br>路转运使，始造小片龙茶以进。其品绝精，谓之小团，凡二十饼，重一斤。其价<br>直金二两，然金可有而茶不可得。每因南郊致斋，中书、枢密院各赐一饼，四人<br>分之。宫人往往缕金花于其上，盖其贵重如此。<br>太宗时，有待诏贾玄，以棋供奉，号为国手。迩来数十年，未有继者。近时<br>有李憨子者，颇为人所称，云举世无敌手。然其人状貌昏浊，垢秽不可近，盖里<br>巷庸人也，不足置之尊俎间。故胡旦尝语人曰：“以棋为易解，则如旦聪明尚或<br>不能，以为难解，则愚下小人往往造于精绝。”信如其言也。<br>王副枢畴之夫人，梅鼎臣之女也。景彝初除枢密副使，梅夫人入谢慈宫，太<br>后问夫人谁家子？对曰梅鼎臣女也。太后笑曰：“是梅圣俞家乎？”由是始知圣<br>俞名闻于宫禁也。圣俞在时，家甚贫，余或至其家，饮酒甚醇，非常人家所有。<br>问其所得？云皇亲有好学者，宛转致之。余又闻皇亲有以钱数千购梅诗一篇者，<br>其名重于时如此。<br>钱思公虽生长富贵，而少所嗜好。在西洛时，尝语寮属言：平生惟好读书，<br>坐则读经史，卧则读小说，上厕则阅小辞，盖未尝顷刻释卷也。谢希深亦言宋公<br>垂同在史院，每走厕，必挟书以往，讽诵之声琅然闻于远近，其笃学如此。余因<br>谓希深曰：“余平生所作文章，多在三上：乃马上、枕上、厕上也。盖惟此尤可<br>以属思尔。”<br>国朝宰相最少年者惟王溥，罢相时，父母皆在，人以为荣。今富丞相弼入中<br>书时年五十二，太夫人在堂康强。后三年，太夫人薨，有司议赠恤之典，云无见<br>任宰相丁忧例。是岁三月十七日春宴，百司已具，前一夕有旨：富某母丧在殡，<br>特罢宴。此事亦前世未有也。<br>皇祐二年、嘉祐七年季秋大享，皆以大庆殿为明堂，盖明堂者，路寝也。方<br>于寓祭圜丘，斯为近礼。明堂额御篆，以金填字，门牌亦御飞白，皆皇祐中所书，<br>神翰雄伟，势若飞动。余诗云“宝墨飞云动，金文耀日晶”者，谓二牌也。<br>钱思公官兼将相，阶、勋、品皆第一。自云平生不足者，不得于黄纸书名，<br>每以为恨也。<br>三班院所领使臣，八千余人莅事于外，其罢而在院者，常数百人。每岁乾元<br>节，醵钱饭僧进香，合以祝圣寿，谓之香钱，判院官常利其余以为餐钱。群牧司<br>领内外坊监使副、判官，比他司俸入最优，又岁收粪墼钱颇多，以充公用。故京<br>师为之语曰“三班吃香，群牧吃粪”也。<br>咸平五年，南省试进士，《有教无类赋》，王沂公为第一。《赋》盛行于世，<br>其警句有云：“神龙异禀，犹嗜欲之可求；纤草何知，尚薰莸而相假。”时有轻<br>薄子拟作四句云：“相国寺前，熊翻筋斗；望春门外，驴舞柘枝。”议者以谓言<br>虽鄙俚，亦著题也。<br>国朝之制：自学士已上，赐金带者例不佩鱼，若奉使契丹及馆伴北使则佩。<br>事已，复去之，惟两府之臣则赐佩，谓之重金。初，太宗尝曰：“玉不离石，犀<br>不离角，可贵者惟金也。”乃创为金銙之制，以赐群臣，方团球路以赐两府，<br>御仙花以赐学士以上。今俗谓球路为笏头，御仙花为荔枝，皆失其本号也。<br>宋丞相庠早以文行负重名于时，晚年尤精字学，尝手校郭忠恕《佩觿》三篇，<br>宝玩之。其在中书，堂吏书牒尾，以俗体书“宋”为“宋”。公见之，不肯下笔，<br>责堂吏曰：“吾虽不才，尚能见姓书名，此不是我姓。”堂吏惶惧改之，乃肯书<br>名。<br>京师食店卖酸饣兼者，皆大出牌榜于通衢，而俚俗昧于字法，转酸从食、<br>饣兼从臽。有滑稽子谓人曰：“彼家所卖馂馅，〈音俊叨。〉不知为何物也？”<br>饮食四方异宜，而名号亦随时俗言语不同，至或传者转失其本。汤饼，唐人谓之<br>不托，今俗谓之馎饦矣。晋束皙《饼赋》，有馒头、薄持、起溲、牢丸之号，<br>惟馒头至今名存，而起溲、牢丸，皆莫晓为何物。薄持，荀氏又谓之薄夜，亦莫<br>知何物也。<br>嘉祐八年上元夜，赐中书、枢密院御筵于相国寺罗汉院。国朝之制，岁时赐<br>宴多矣，自两制已上皆与，惟上元一夕只赐中书、枢密院，虽前两府见任使相，<br>皆不得与也。是岁昭文韩相、集贤曾公、枢密张太尉，皆在假不赴，惟余与西厅<br>赵侍郎概、副枢胡谏议宿、吴谏议奎四人在席。酒半相顾，四人者皆同时翰林学<br>士，相继登二府，前此未有也。因相与道玉堂旧事为笑乐，遂皆引满剧饮，亦一<br>时之盛事也。<br>国朝之制：大宴，枢密使、副不坐，侍立殿上。既而退就御厨赐食，与阁门、<br>引进、四方馆使列坐庑下，亲王一人伴食。每春秋赐衣，门谢，则与内诸司使、<br>副班于垂拱殿外廷中，而中书则别班谢于门上。故朝中为之语曰：“厨中赐食，<br>阶下谢衣。”盖枢密使，唐制以内臣为之，故常与内诸司使、副为伍。自后唐庄<br>宗用郭崇韬，与宰相分秉朝政，文事出中书，武事出枢密，自此之后，其权渐盛。<br>至今朝，遂号为两府，事权、进用，禄赐、礼遇，与宰相均。惟日趋、内朝，侍<br>宴、赐衣等事，尚循唐旧。其任隆辅弼之崇，而杂用内诸司故事，使朝廷制度轻<br>重失序，盖沿革异时，因循不能厘正也。<br>蔡君谟既为余书《集古录目序》刻石，其字尤精劲，为世所珍。余以鼠须栗<br>尾笔、铜绿笔格、大小龙茶、惠山泉等物为润笔，君谟大笑，以为太清而不俗。<br>后月余，有人遗余以清泉香饼一箧者，君谟闻之叹曰：“香饼来迟，使我润笔独<br>无此一种佳物。”兹又可笑也，清泉，地名；香饼，石炭也。用以焚香，一饼之<br>火可终日不灭。<br>梅圣俞以诗知名三十年，终不得一馆职。晚年与修《唐书》，书成，未奏而<br>卒，士大夫莫不叹惜。其初受敕修《唐书》，语其妻刁氏曰：“吾之修书，可谓<br>猢猻入布袋矣。”刁氏对曰：“君于仕宦，亦何异鲇鱼上竹竿邪？”闻者皆以为<br>善对。”<br>仁宗初立今上为皇子，令中书召学士草诏。学士王珪当直，召至中书谕之，<br>王曰“此大事也，必须面奉圣旨”，于是求对。明日面禀，得旨，乃草诏。群公<br>皆以王为真得学士体也。<br>盛文肃公丰肌大腹，而眉目清秀，丁晋公疏瘦如削，二公皆两浙人也，并以<br>文辞知名于时。梅学士询，在真宗时已为名臣，至庆历中，为翰林侍读以卒，性<br>喜焚香，其在官所，每晨起将视事，必焚香两炉，以公服罩之，撮其袖以出，坐<br>定，撒开两袖，郁然满室浓香。有窦元宾者，五代汉宰相正固之孙也，以名家子<br>有文行为馆职，而不喜修饰，经时未尝沐浴。故时人为之语曰“盛肥、丁瘦，梅<br>香、窦臭”也。<br>宝元中，赵元昊叛命，朝廷命将讨伐，以鄜延、环庆、泾原、秦凤四路，各<br>置经略安抚、招讨使。余以为四路皆内地也，当如故事，置灵夏四面行营招讨使。<br>今自于境内，何所招讨？余因窃料王师必不能出境。其复用兵五六年，刘平、任<br>福、葛怀敏三大将，皆自战其地而大败。由是至于罢兵，竟不能出师。<br>吕文穆公蒙正以宽厚为宰相，太宗尤所眷遇。有一朝士家藏古鉴，自言能照<br>二百里，欲因公弟献以求知。其弟伺间从容言之，公笑曰：“吾面不过楪子大，<br>安用照二百里？”其弟遂不复敢言。闻者叹服，以谓贤于李卫公远矣。盖寡好而<br>不为物累者，昔贤之所难也。<br>国朝百有余年，年号无过九年者。开宝九年，改为太平兴国。太平兴国九年，<br>改为雍熙。大中祥符九年，改为天禧。庆历九年，改为皇祐。嘉祐九年，改为治<br>平。惟天圣尽九年，而十年改为明道。<br>唐人奏事，非表、非状者，谓之榜子，亦谓之录子。今谓之札子，凡群臣百<br>司上殿奏事，两制以上非时有所奏陈，皆用札子。中书、枢密院事有不降宣敕者，<br>亦用札子，与两府自相往来，亦然。若百司申中书，皆用状，惟学士院用咨报，<br>其实如札子，亦不书名，但当直学士一人押字而已。谓之咨报，〈今俗谓草书，<br>名为押字也。〉此唐学士旧规也，唐世学士院故事，近时堕废殆尽，惟此一事在<br>尔。<br>燕王元俨，太宗幼子也。太宗子八人，真宗朝六人已亡殁，至仁宗即位，独<br>燕王在，以皇叔之亲特见尊礼，契丹亦畏其名。其疾亟时，仁宗幸其宫，亲为调<br>药。平生未尝语朝政，遗言一二事，皆切于理。余时知制诰，所作赠官制，所载<br>皆其实事也。<br>华元郡王允良，燕王子也。性好昼睡，每自旦酣寝，至暮始兴，盥濯栉漱，<br>衣冠而出，燃灯烛，治家事，饮食宴乐，达旦而罢，则复寝以终日，无日不如此。<br>由是一宫之人，皆昼睡夕兴。允良不甚喜声色，亦不为他骄恣，惟以夜为昼，亦<br>其性之异，前世所未有也。故观察使刘从广，燕王婿也，尝语余：燕王好坐木马<br>子，坐则不下，或饥，则便就其上饮食，往往乘兴奏乐于前，酣饮终日。亦其性<br>之异也。<br>皇子颢封东阳郡王，除婺州节度使、检校太傅。翰林贾学士黯上言：“太傅，<br>天子师臣也。子为父师，于体不顺。中书检勘，自唐以来，亲王无兼师傅官者。<br>盖自国朝命官，只以差遣为职事，自三师、三公以降，皆是虚名，故失于因循尔。”<br>议者皆以贾言为当也。<br>端明殿学士，五代后唐时置，国朝尤以为贵，多以翰林学士兼之。其不以翰<br>苑兼职及换职者，百年间才两人特拜，程戡、王素是也。<br>庆历八年正月十八日夜，崇政殿宿卫士作乱，于殿前杀伤四人，取准备救火<br>长梯登屋入禁中，逢一宫人，问寝阁在何处，宫人不对，杀之。既而宿直都知闻<br>变，领宿卫士入搜索，已复逃窜。后三日，于内城西北角楼中获一人，杀之。时<br>内臣杨怀敏受旨“获贼勿杀”，而仓卒杀之，由是竟莫究其事。<br>叶子格者，自唐中世以后有之，说者云：因人有姓叶号叶子青者撰此格，因<br>以为名。此说非也。唐人藏书，皆作卷轴，其后有叶子，其制似今策子。凡文字<br>有备检用者，卷轴难数卷舒，故以叶子写之，如吴彩鸾《唐韵》、李郃彩选之类<br>是也。骰子格本备检用，故亦以叶子写之，因以为名尔。唐世士人宴聚，盛行叶<br>子格，五代国初犹然，后渐废不传。今其格，世或有之，而人无知者。惟昔杨大<br>年好之，仲待制简，大年门下客也，故亦能之。大年又取叶子彩名红鹤、皂鹤者，<br>别演为鹤格。郑宣徽戩、章郇公得象，皆大年门下客也，故皆能之。余少时亦有<br>此二格，后失其本，今绝无知者。<br>国朝自下湖南，始置诸州通判，既非副贰，又非属官。故常与知州争权，每<br>云“我是监郡，朝廷使我监汝”，举动为其所制。太祖闻而患之，下诏书戒励，<br>使与长吏协和，凡文书，非与长吏同签书者，所在不得承受施行，自此遂稍稍戢。<br>然至今州郡，往往与通判不和。往时有钱昆少卿者，家世余杭人也。杭人嗜蟹，<br>昆尝求补外郡，人问其所欲何州，昆曰“但得有螃蟹无通判处则可矣”。至今士<br>人以为口实。<br>嘉祐二年，余与端明韩子华、翰长王禹玉、侍读范景仁、龙图梅公仪同知礼<br>部贡举，辟梅圣俞为小试官，凡锁院五十日，六人者相与唱和，为古律歌诗一百<br>七十余篇，集为三卷。禹玉，余为校理时，武成王庙所解进士也，至此新入翰林，<br>与余同院，又同知贡举。故禹玉赠余云“十五年前出门下，最荣今日预东堂”。<br>余答云“昔时叨入武成宫，曾看挥毫气吐虹。梦寐闲思十年事，笑谈今此一尊同。<br>喜君新赐黄金带，顾我宜为白发翁”也。天圣中，余举进士，国学、南省，皆忝<br>第一人荐名。其后，景仁相继亦然。故景仁赠余云“澹墨题名第一人，孤生何幸<br>继前尘”也。圣俞自天圣中，与余为诗友，余尝赠以《蟠桃诗》，有“韩、孟”<br>之戏。故至此梅赠余云“犹喜共量天下士，亦胜东野亦胜韩”。而子华笔力豪赡，<br>公仪文思温雅而敏捷，皆勍敌也，前此为南省试官者，多窘束条制，不少放怀。<br>余六人者，欢然相得，群居终日，长篇险韵，众制交作，笔吏疲于写录，僮史奔<br>走往来。间以滑稽嘲谑，形于风刺，更相酬酢，往往烘堂绝倒。自谓一时盛事，<br>前此未之有也。<br>往时学士循唐故事，宰相，不具靴笏，系鞋坐玉堂上，遣院吏计会堂头直省<br>官，学士将至，宰相出迎。近时学士始具靴笏至中书，与常参官杂坐于客位，有<br>移时不得见者。学士日益自卑，丞相礼亦渐薄，盖习见已久，恬然不复为怪也。<br>张尧封者，南京进士也，累举不第，家甚贫。有善相者谓曰：“视子之相，<br>不过一幕职。然君骨贵，必享王封。”人初莫晓其旨。其后尧封举进士及第，终<br>于幕职。尧封，温成皇后父也，后既贵，尧封累赠太师、中书令兼尚书令，封清<br>河郡王。由是始悟相者之言。<br>治平二年八月三日，大雨一夕，都城水深数尺，上降诏责躬，求直言。学士<br>草诏，有“大臣惕思天变”之语。上夜批出云“淫雨为灾，专戒不德”，遽令除<br>去大臣思变之言。上之恭己畏天，自励如此。<br>章郇公得象与石资政中立素相友善。而石喜谈谐，尝戏章云：“昔时名画有<br>戴松牛、韩干马，而今有章得象也。”世言闽人多短小，而长大者必为贵人。郇<br>公身既长大，而语声如钟，岂出其类者，是为异人乎！其为相，务以厚重，镇止<br>浮竞。时人称其德量。<br>金橘产于江西，以远难致，都人初不识。明道、景祐初，始与竹子俱至京师。<br>竹子味酸，人不甚喜，后遂不至。而金橘香清味美，置之尊俎间，光彩灼烁，如<br>金弹丸，诚珍果也。都人初亦不甚贵，其后因温成皇后尤好食之，由是价重京师。<br>余世家江西，见吉州人甚惜此果，其欲久留者，则于绿豆中藏之，可经时不变，<br>云橘性热而豆性凉，故能久也。<br>凡物有相感者，出于自然，非人智虑所及，皆因其旧俗而习知之。今唐、邓<br>间多大柿，其初生涩，坚实如石。凡百十柿以一榠樝置其中，〈榅桲亦可。〉<br>则红熟烂如泥而可食，土人谓之烘柿者，非用火，乃用此尔。淮南人藏盐酒蟹，<br>凡一器数十蟹，以皂筴半挺置其中，则可藏，经岁不沙。至于薄荷醉猫、死猫引<br>竹之类，皆世俗常知。而翡翠屑金、人气粉犀，此二物则世人未知者。余家有一<br>玉罂，形制甚古而精巧，始得之梅圣俞，以为碧玉。在颍州时，尝以示僚属。坐<br>有兵马钤辖邓保吉者，真宗朝老内臣也，识之，曰：此宝器也，谓之翡翠。云禁<br>中宝物皆藏宜圣库，库中有翡翠盏一只，所以识也。其后，予偶以金环于罂腹信<br>手磨之，金屑纷纷而落，如砚中磨墨，始知翡翠之能屑金也。诸药中犀最难捣，<br>必先镑屑，乃入众药中捣之，众药筛罗已尽，而犀屑独存。余偶见一医僧元达者，<br>解犀为小块子，方一寸半许，以极薄纸裹置于怀中近肉，以人气蒸之，候气薰蒸<br>浃洽，乘热投臼中急捣，应手如粉。因知人气之能粉犀也，然今医工皆莫有知者。<br>石曼卿磊落奇才，知名当世，气貌雄伟，饮酒过人。有刘潜者，亦志义之士<br>也，常与曼卿为酒敌，闻京师沙行王氏新开酒楼，遂往造焉，对饮终日，不交一<br>言。王氏怪其所饮过多，非常人之量，以为异人，稍献肴果，益取好酒，奉之甚<br>谨。二人饮啖自若，傲然不顾。至夕，殊无酒色，相揖而去。明日，都下喧传王<br>氏酒楼有二酒仙来饮，久之乃知刘、石也。<br>燕龙图肃有巧思，初为永兴推官，知府寇莱公好舞柘枝，有一鼓甚惜之，其<br>环忽脱，公怅然以问诸匠，皆莫知所为。燕请以环脚为锁簧，内之，则不脱矣，<br>莱公大喜。燕为人宽厚长者，博学多闻，其漏刻法最精，今州郡往往有之。<br>刘岳《书仪·婚礼》有“女坐婿之马鞍，父母为之合髻”之礼，不知用何经<br>义？据岳自叙云，以时之所尚者益之。则是当时流俗之所为尔。岳当五代干戈之<br>际，礼乐废坏之时，不暇讲求三王之制度，苟取一时世俗所用吉凶仪式，略整齐<br>之，固不足为后世法矣，然而后世犹不能行之。今岳《书仪》，十已废其七八，<br>其一二仅行于世者，皆苟简粗略，不如本书。就中转失乖缪可为大笑者，坐鞍一<br>事尔。今之士族，当婚之夕，以两椅相背，置一马鞍，反令婿坐其上，饮以三爵，<br>女家遣人三请而后下，乃成婚礼，谓之上高坐。凡婚家，举族内外姻亲，与其男<br>女宾客，堂上堂下，竦立而视者，惟婿上高坐为盛礼尔。或有偶不及设者，则相<br>与怅然咨嗟，以为阙礼。其转失乖缪，至于如此！今虽名儒巨公，衣冠旧族，莫<br>不皆然。呜呼！士大夫不知礼义，而与闾阎鄙俚同其习见，而不知为非者，多矣。<br>前日濮园皇伯之议是已，岂止坐鞍之缪哉？<br>世俗传讹，惟祠庙之名为甚。今都城西崇化坊显圣寺者，本名蒲池寺，周氏<br>显德中增广之，更名显圣。而俚俗多道其旧名，今转为菩提寺矣。江南有大、小<br>孤山，在江水中，嶷然独立，而世俗转孤为姑。江侧有一石矶，谓之澎浪矶，遂<br>转为彭郎矶，云彭郎者，小姑婿也。余尝过小孤山，庙像乃一妇人，而敕额为圣<br>母庙，岂止俚俗之缪哉！西京龙门山，夹伊水上，自端望之如双阙，故谓之阙塞，<br>而山口有庙曰阙口庙。余尝见其庙像甚勇，手持一屠刀尖锐，按膝而坐。问之，<br>云此乃豁口大王也。此尤可笑者尔。<br>今世俗言语之讹，而举世君子小人皆同其缪者，惟打〈丁雅反。〉字尔。其<br>义本谓考击，故人相殴，以物相击，皆谓之打。而工造金银器，亦谓之打可矣，<br>盖有捶挝之义也。至于造舟车者曰打船打车，网鱼曰打鱼，汲水曰打水，役夫饷<br>饭曰打饭，兵士给衣粮曰打衣粮，从者执伞曰打伞，以糊黏纸曰打黏，以丈尺量<br>地曰打量，举手试眼之昏明曰打试。至于名儒硕学，语皆如此，触事皆谓之打，<br>而遍检字书，了无此字。〈丁雅反者。〉其义主考击之打，自音谪耿，以字学言<br>之，打字从手从丁，丁又击物之声，故音谪耿为是，不知因何转为丁雅也。<br>用钱之法，自五代以来，以七十七为百，谓之省陌。今市井交易，又克其五，<br>谓之依除。咸平五年，陈恕知贡举，选士最精，所解七十二人，王沂公曾为第一，<br>御试又落其半，而及第者三十八人，沂公又为第一。故京师为语曰“南省解一百<br>依除，殿前放五十省陌”也。是岁取人虽少，得士最多：宰相三人，乃沂公与王<br>公随、章公得象；参知政事一人，韩公亿；侍读学士一人，李仲容；御史中丞一<br>人，王臻；知制诰一人，陈知微；而汪白青、阳楷二人虽不达，而皆以文学知名<br>当世。<br>唐李肇《国史补》序云：“言报应，叙鬼神，述梦卜，近帷薄，悉去之。纪<br>事实，探物理，辨疑惑，示劝戒，采风俗，助谈笑，则书之。”余之所录，大抵<br>以肇为法。而小异于肇者，不书人之过恶，以谓职非史官，而掩恶扬善者，君子<br>之志也。览者详之。<br>◎附录<br>【九射格】<br>九射之格，其物九，为一大侯，而寓以八侯。熊当中，虎居上，鹿居下，雕、<br>雉、猿居右，雁兔鱼居左。而物各有筹，射中其物，则视筹所大而饮之。射者，<br>所以为群居之乐也。而古之君子以争九射之格，以为酒祸起于争，争而为欢，不<br>若不争而乐也。故无胜负，无赏罚。中者不为功，则无好胜之矜；不中者无所罚，<br>则无不能之诮。探筹而饮，饮非觥也，无所耻，故射而自中者，有不得免饮，而<br>屡及者亦不得辞，所以息争也。终日为乐而不耻不争，君子之乐也。探筹之法，<br>一物必为三筹，盖射宾之数多少不常，故多为之筹以备也。凡今宾主之数九人，<br>则人探其一，八人则置其熊筹，不及八人而又少，则人探其一而置其余筹可也。<br>益之以筹，而人探其一或二，皆可也。惟主人临时之约，然皆置其熊筹。中则在<br>席皆饮，若一物而再中，则视执筹者饮量之多少。而饮器之大小，亦惟主人之命。<br>若两筹而一物者，亦然。凡射者一周，既饮釂，则敛筹而复探之。筹新而屡变，<br>矢中而无情，或适当之，或幸而免，此所以欢然为乐而不厌也。<br><hr>
