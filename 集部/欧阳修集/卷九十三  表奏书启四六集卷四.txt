<h4>《集部·欧阳修集·卷九十三  表奏书启四六集卷四》<b class="x">作者：欧阳修</b></h4>
◎表状札子三十二首【乞罢政事第一表〈治平四年〉】臣某言：臣闻事君之节，虽尽瘁以为期；量力而行，有不能而则止。敢黩盖高之听，沥陈至悃之诚。臣某〈中谢。〉伏念臣本出羁单，粗知业履。逢右文崇学之代，窃并群英之游；当好问纳谏之朝，获从诸老之后。遂蒙奖用，叨贰机衡。幸四海之无虞，得容尸素；荷三圣之殊遇，特察孤忠。坐贪宠禄之荣，不觉岁时之久。而余龄向晚，百疾交侵。四体癯羸，甚已衰之蒲柳，双瞳眊瞀，几不辨于騧骊。顷自去秋，累陈愚款。先皇帝恻然垂闵，慰以恩言，许至新年，俾解重任。万乘之仙游忽远，孤臣之素愿莫从。方今圣统嗣兴，皇明继照，人神胥悦，中外宴安。顾无避事之嫌，敢遂乞身之请。伏望皇帝陛下，特回睿眷，俯察懦衷，念孤根之易危，哀小器之难用，置之闲处，赐以保全。如此，则天地之仁，曲从于物性；犬马之报，尚识于主恩。【乞罢政事第二表〈治平四年〉】臣某言：臣近贡封章，乞解职任，伏奉批答，未赐允俞者。臣闻高而必危，盖处易倾之势；满则招损，实存至戒之言。敢再沥于恳私，辄自干于斧钺。臣某〈中谢。〉伏念臣本以庸妄，出于遭逢，误被国恩，俾参政论。材非适用，而当重任之难；智不周身，而履危机之地。既不能于阿徇，故多积于怨仇。谤怒之兴，纷纭靡一。所恃者圣君在上，公道方行。虽构造中伤，人言可畏，而聪明听察，天鉴孔昭。既悉辨于罔诬，遂判分于枉直。俾臣不陷大恶，得为完人。今乱国之谗已蒙于远屏，立朝之士皆保于自妄，则臣仰衔再造之盈，理难久处。顷事先帝之日，屡贡乞骸之言，间奉德音，亦蒙恩许。一麾之请，素志甚勤。伏望皇帝陛下推天地之仁，回日月之照，闵其孤拙，曲赐矜从。予之一州，俾自退处，亦有民社，可宣教条。苟知尽瘁之方，未失事君之节。【乞罢政事第三表〈治平四年〉】臣某言：臣近再上表，乞解政事，除一外郡差遣，奉今月八日批答，所乞宜不允者。臣闻士之行己，所慎者始终之不渝；臣之事君，难者进退而合理。苟无大过，善退其身。昔之为臣，全此者少。臣顷侍先帝，屡陈斯言。今之恳诚，盖迫于此。臣某〈中谢。〉伏念臣识不足以通今古，材不足以语经纶，幸逢盛际之休，早自诸生而拔擢。方其与儒学文章之选，居言语侍从之流，每蒙过奖于群公，常愧虚名之浮实。暨晚叨于重任，益可谓于得时，何尝敢伤一士之贤，岂不乐得天下之誉？而动皆臣忌，毁必臣归。人之爱憎，不应遽异；臣之本末，亦岂顿殊？盖以处非所宜，用过其量。惟是要权之地，不胜指目之多。周防所以履危，而简疏自任；委曲所以从众，而拙直难移。宜其举足则蹈祸之机，以身为敛怨之府。复盘恒而不去，遂谤议以交兴。谗说震惊，舆情共愤。皇明洞照，圣断不疑，孤臣获雪于至冤，四海共欣于新政。至于赖天地保全之力，脱风波险陷之危，使臣散发林丘，幅巾衡巷，以此没地，犹为幸民。况乎拥盖垂襜，其荣可喜；抚民求瘼，所寄非轻。苟可效于勤劳，亦宁分于内外？伏望皇帝陛下，曲回天造，俯察愚衷，许解剧繁，处之闲僻。物还其分，庶获遂于安全；心匪无知，岂敢忘于报效。【乞根究蒋之奇弹疏札子〈治平四年二月〉】臣近因误于布衣下服紫袄，为御史所弹。臣即时于私第待罪，蒙圣恩差中使传宣，召入中书供职。今窃闻蒋之奇再有文字，诬臣以家私事。臣忝荷国恩，备员政府，横被污辱，情实难堪。虽圣明洞照，察臣非辜，而中外传闻，不可家至而户晓。欲望圣慈解臣重任，以之奇所奏出付外庭，公行推究，以辨虚实，显示多方。取进止。【再乞根究蒋之奇弹疏札子】臣昨日曾有奏陈，为台官蒋之奇诬奏臣以家私事，乞以之奇所奏出付外庭，公行推究，以辨虚实，未蒙降出施行。臣夙夕思维，之奇诬罔臣者，乃是禽兽不为之丑行，天地不容之大恶。臣若有之，万死不足以塞责；臣若无之，岂得含胡隐忍，不乞辨明？伏况陛下圣政惟新，万方幽远，咸仰朝廷至公，不为辨曲直。而臣身为近臣，忝列政府。今之奇所诬臣之事，苟有之，是犯天下之大恶；无之，是负天下之至冤。犯大恶而不诛，负至冤而不雪，则上累圣政，其体不细。由是言之，则朝廷亦不可含胡，不为臣辨明也。大抵小人欲中伤人者，必以暧昧之事，贵于难明，易为诬污。然而欲以无根之谤绝无形迹，便可加人，则人谁不可诬人？人谁能自保？欲望圣慈特选公正之臣为臣辨理，先赐诘问之奇所言。是臣闺门内事，之奇所得，必有从来，因何彰败，必有踪迹。据其所指，便可推寻，尽理根穷，必见虚实。若实，则臣甘从斧钺；若虚，则朝廷典法必有所归。如允臣所请，乞以臣札子并蒋之奇所奏，降出施行。【又乞罢任根究蒋之奇言事札子】臣为台官蒋之奇诬奏阴私事，已具札子，乞差官根究，明辨虚实。伏缘臣见任政府，在于事体，理合避嫌，欲望圣慈先罢臣参知政事，除一外任差遣。臣既解去事权，庶使所差之官无所畏避，得以尽公根究。臣窃虑朝廷未明虚实，不欲直以此事罢臣职任。臣已别具表章，伏乞早赐施行。【谢赐手诏札子】臣伏蒙圣慈差内臣朱可道传宣抚问，仍赐臣手诏，委曲慰安。臣孤危之迹，横为言事者诬以莫大之罪，自非遭遇圣明特为穷究，则当为冤死之鬼。然事出暧昧，上烦天造累行诘问，必见踪由。臣仰恃圣君在上，内省于心，必冀终获辨雪。臣无任捧诏涕泗，感天荷圣激切屏营之至。谨奏。附：神宗御札〈治平四年二月二十四日，差中使朱可道赐。〉春寒安否？前事，朕已累次亲批出诘问，因依从来，要卿知。付欧阳修。【乞诘问蒋之奇言事札子】臣近为蒋之奇诬奏臣以阴私事，前日再具札子，乞诘问之奇自何所得，因何踪迹彰败？乞差官据其所指，推究虚实。伏缘之奇所诬臣者，乃是非人所为之大恶，人神共怒，必杀无赦之罪。传闻中外，骇听四方。四方之人以谓朝廷执政之臣犯十恶死罪，乃旷世所无之事，皆延首倾耳，听朝廷如何处置。惟至公以服天下之心。若实有之，则必明著事迹，暴扬其恶，显戮都市，以快天下之怒。若其虚妄，使的然明白，亦必明著其事，彰示四方，以释天下之疑。至如臣者，若实有之，则当万死。若实无之，合穷究本末，辨理明白，亦不容苟生。若托以暧昧，出于风闻，臣虽前有鼎镬，后有鈇钺，必不能中止也。以此言之，系天下之瞻望，系朝廷之得失，系臣命之死生，其可忽乎？其得已乎？伏乞以臣所奏，诘问蒋之奇得于何人？其人所说有何事？更不得徒说虚辞，直具所说人姓名及所闻事状，据实闻奏。臣所沥血恳，必望朝廷理辨虚实。乞不留中。【再乞诘问蒋之奇言事札子】臣近累陈血恳，烦黩天听，为彭思永、蒋之奇诬奏臣阴私事，乞辨明虚实。伏蒙圣慈累赐诘问，至今未闻有所指陈。窃以台宪之司虽许风闻言事，然所谓风闻者，谓事不亲见而有闻于他人耳。然其说必有其人，其人必有姓名。若所闻小事，则有不足论。若所闻大事，系人命之死生，则必须审问所说之人事状虚实，然后可以上言。况之奇明列章疏，伏地顿首，坚请必行。若不明见事状，审知虚实，岂敢果决如此！及朝廷穷究，又却不指定所闻之人姓名，亦不明言有何事迹，但饰游辞，无所的确。盖之奇初以大恶诬臣，期朝廷更不推究，便有行遣。及累加诘问，遂至辞穷也。不然，思永、之奇惧见指说出所说人姓名后，朝廷推鞫，必见其虚妄，所以讳而不言也。臣忝列政府，动系国体，不幸枉遭诬陷，惟赖朝廷至公推究，别证虚实，使罪有所归，则臣虽死之日，犹生之年也。臣窃虑朝廷须所说人姓名，思永、之奇无所指说，必以朝廷拒谏为言。此乃辞穷理屈而妄说也。臣谓若朝廷闻言事不行，则是拒绝言者。今以所言事体不可直行，须当根究虚实，乃是用台官之言即须行遣尔，岂足为拒谏也？【封进批出蒋之奇文字札子】臣以拙直，受恩两朝，惟以至公之心为报国之效，凡于亲旧不敢有纤介阿私。是致怨怒臣深者，造为飞语，诬臣以家私阴事，是人伦之大恶，所以语骇人听，易于传布。窃以言事之臣，谓之天子耳目之官，本期裨益聪明。若闻外有怨家仇人造作飞语，中伤执政之臣，正当奋然嫉恶，为臣根穷起谤之人，辨别虚实，明其诬罔，使后凶人不敢陷害良善，以彰朝廷之明。此乃言事之职。今思永心知事无实状，而不能为臣辨明，反碌碌随众，腾口摇舌。蒋之奇专用怨仇人飞语，便以虚为实，上惑圣聪。及至朝廷再三诘问，须要事实，则不能明指一人之言，明陈一事之据。思永既云无实状，则知虚妄可知。之奇则饰游辞，谓风闻于众。且台官虽许风闻，而朝廷行事，岂可不辨虚实？大凡可骇之语，易于传布。假如怨仇之人有诬大臣以叛逆不道者，飞语一出，则必腾口相传，岂可便以传闻之众，致大臣族诛？如此，则为大臣者终日恐惧弥缝不暇，何敢尽公行事，以身当怨？而一夫之怒，飞语腾出，可以摇动朝廷，则正人端士不立足矣。以此言之，则思永、之奇专用风闻惑乱圣聪，为耳目之官，罔上欺君，其害岂细？今闾巷小民有罪，犹须证验分明，案节圆备，方可行刑。之奇言臣死罪，未明虚实，岂可含胡？伏乞朝廷以至公之明，必为分别。令事理穷尽，止于两端，不过虚与实而已。实则臣当死，虚则之奇安得无罪？使事实而臣不死，不足以显之奇之言；使事虚不罪之奇，不足以雪臣之冤枉。臣非敢固惜名位，不自引去，但以冤若不得雪，则身是罪人，朝廷自当行法，岂容臣自引退？若虚，则幸望朝廷辨别分明，使中外之人知臣无罪，然后可以容臣自陈引去。臣初乞朝廷差官根究虚实，故当乞解权任以避嫌，今既蒙朝廷直行诘问，故臣合杜门俟命。乞不留中，降出施行。【乞辩明蒋之奇言事札子】臣先于庆历中擢任谏官，臣感激仁宗恩遇，不敢顾身，力排奸邪，不避仇怨。举朝之人侧目切齿，恶臣如仇。适会臣有一妹夫张龟正前妻女，嫁臣一疏族不同居侄晟，于守官处与人犯奸。是时钱明逸为谏官，遂言臣侵欺本人财物，与之有私。既蒙朝廷置狱穷勘，并无实状，事得辨明。而当时执政之臣恶臣者众，其阴私事虽已辨明，犹用财物不明降臣知滁州。今惟赵概知此事甚详。若非仁宗至圣至明，察臣无辜，为臣穷究，则臣岂复更有今日？仁宗岂有用臣至此？今台官方举前事，弹钱明逸陷害良善，不意蒋之奇自又效尤。欲望朝廷特加裁察，若以蒋之奇所对语无事实，知其虚妄，乞早赐明告中外，以辨臣冤。若犹疑于虚实之间，则乞更加尽理，推穷辨正。【再乞辨明蒋之奇言事札子】臣近以蒋之奇诬奏臣家私事，乞赐辨正，杜门俟命，今已多日。虽蒙朝廷累赐诘问，之奇则但云得自彭思永，而思永又云事无实状。是暧昧之言若此，便欲加臣十恶大罪，虽州郡小民犯罪，官司断狱，必未敢便断其死。臣孤拙无党，特被两朝眷遇，忝列政府，横被小人诬以禽兽不为之恶。本因臣以至公报国，以身当怨，不徇亲党阿私，至多积仇怨，造作飞语中伤，而以忠取祸。之奇乃以虚为实，欺天罔上，及至朝廷诘问，则辞穷理屈，并无实状指陈。至于彭思永亦自言暧昧无实，各自乞罢去。若臣果有实状，何故惜而不言？何故自言无实状而自乞罢去？以此见思永、之奇专欲以暧昧之事惑乱圣聪，使臣不能自辨，冀望朝廷更不辨明，便以风闻行法。况圣君在上，公道方行，臣必不能枉受大恶之名，当举族碎首，叫天号冤，仰诉于阙廷，必不能含胡而自止。当陛下圣政惟新之日，使执政之臣守阙号冤，固知非朝廷美事，然臣以恶名不可虚受，将不得已而为之，期于以死必辨而后止。臣无任恳血哀号激切之至。取进止。【谢赐手诏札子〈三月四日〉】臣今日伏蒙圣慈差中使朱可道传宣抚问，赐臣手诏，为言者污臣以大恶，已令降黜，仍出榜朝堂，令中外知其虚妄，敕臣宜起视事如初，无恤前言者。臣捧读感咽，不知涕泗之横流。窃伏自念，天地父母能生臣身，不能免臣于忧患。陛下神圣聪明，无幽不烛，察臣孤危，辨臣冤枉，使臣不陷大恶，得为完人，至德大恩过于天地父母万倍。则臣余生之命，是陛下所延之命；今日之身，是陛下再造之身。虽尽此命，捐此身，亦不能上报至德大恩之万一。而臣又有大罪者，蒙国宠荣，忝居重位，处危机之地而自任拙直，不防祸患，怨仇所积，谤怒交兴。当陛下即位之初，外有机政之繁，内有孝思感慕之戚，于此之时，致言事者以阴私之恶，丑秽之言，上黩圣听。烦陛下晓夕在怀，为臣亲加诘问，特赐辨明。臣之此罪，何以自赎？扪心内省，何以自安？臣无任感天荷圣惭惧涕泗激切屏营之至。臣已依诏旨，来日诣阁门祗候入见，冀面天颜，别陈血恳次。附神宗御札〈治平四年三月四日，差中使朱可道赐。〉春暖，久不相见，安否？数日来，以言者污卿以大恶，朕晓夕在怀，未尝舒释。故累次批出，再三诘问其从来事状，讫无以报。前日见卿文字，力要辨明，遂自引过。今日已令降黜，仍出榜朝堂，使中外知其虚妄。事理既明，人疑亦释，卿宜起视事如初，无恤前言。赐欧阳修。【又乞外郡第一札子】臣前日获对便坐，已具血恳，披陈为台官诬臣以阴丑之事。臣闻《诗》曰：“中冓之言，不可道也。所可道也，言之丑也。”盖阴丑之事，君子之所深恶，犹不可自道于口，而况上达君父之听，污黩朝廷，惊骇中外。事虽起于诬罔，然本臣而发。此臣所以夙夜惭惧而无地自容也。伏况当陛下即政之初，日有军国万几之繁，乃以人口不道之事，上烦圣虑。蒙陛下晓夕在怀，亲批诘问，再三穷究，得其虚妄之状，特赐行遣，晓告中外，使臣大冤获雪，人疑尽释。夫辨枉直，雪幽冤，以释天下之疑，以快舆情之愤，此固陛下神圣聪明，自是新政之一事。然亦因臣致劳圣虑，此亦臣所以夙夜惭惧而无地自容也。只此二事，臣自循省，已不能安。然而上赖陛下至宽至仁，必以此事是臣寮中伤臣，非臣自作以紊烦朝廷，以此必赐矜恕。然臣有不得已而必不能处者。盖臣所以致此大谤者，本出怨仇之口，由臣拙直，多忤于物，而在位已久，积怨已多。若使臣顿然变节，勉学牢笼小人以弭怨谤，非惟臣所不能，亦非陛下所以任臣之意。若使臣复居于位，只如前日所为，则臣恐怨家仇人以臣不去，必须更为朝廷生事，臣亦终不能安。况臣一二年来，累为言者攻击，心志摧沮，加以衰病所侵，两目昏暗，四支骨立。顾身已如此，而人情又如此，亦复何心贪冒荣宠？伏望圣慈悯臣之志诚可哀矣，察臣之迹实难安矣，特许臣解罢，除一外郡，则天地保全之恩，何以论报。臣今已上第三表，伏乞早赐降出施行。【乞外郡第二札子】臣近者虔露恳诚，乞解政事，已三上表。殆今累日，夙夕俟命，跼蹐靡遑。臣窃伏自思理宜罢退者，其事非一。臣闻所谓大臣者，必能宣布上德，协和中外，使人心悦豫，朝政肃清，此乃辅弼之任也。臣性既简拙，耻为阿徇，又复愚暗，不识祸机，多积怨仇，动遭指目，谤怒毁辱，不可胜言，一二年来，屡为言事者攻击。以臣一人无日不烦君父，不惟朝廷未尝少静，而臣亦未尝少安，则臣之小材不堪大用，从可知矣。臣又思朝廷每用柄臣，必取人望者，以其为众人所服，故使处众人之上也。今如臣者，举必为众人所怒，动必为众人所怨，谗谤忌嫉，丛集于一身，以此而居要任者八年矣。其未陷于祸咎者，臣窃自怪以为晚也。所赖者圣君在上，朝廷至公，察臣孤危，辨正诬罔，使臣不罹枉横，得为完人。臣于此时不自引去，是不知进退矣。臣窃见前世元勋旧德社稷之臣，一有间隙，尚或罹于祸咎。而臣能薄材劣，窃位已久。语其勤，则劳效未著于毫发；询于众，则怨毁已积于丘山。所谓众怒难犯，孤根易危，岂敢与人自结仇敌？昨缘思永等诬臣以大恶之名，于义不可虚受，若不辨于今时，则无以自明于后世。故臣屡乞辨理者，盖事不获已而为之，非敢与言事者争胜负也。而自思永等得罪以来，言事者固已耻于不胜，若臣复处事权，迁延不去，彼必自疑而不安。是臣下有众人之怨嫉，旁为言事者切齿，他人视之，犹为臣寒心，顾臣何以自处？伏望圣慈哀臣言之至恳，察臣势已难安，予之一州，俾自藏缩。如此，则臣大冤已雪，既彰新政之清明；孤迹获安，又荷圣恩之优假。言事者但得臣去，亦稍释其忿，必无疑而安处，别不为朝廷生事。则臣之一去，所利甚多。惟乞出自睿断，早赐允俞。【乞外郡第三札子】臣今月二十日，伏蒙圣恩，以臣所上第三表乞解政事，特降批答不允，仍断来章者。闻命以还，忧惶殒越，恳诚所迫，欲止不能。臣以非才，误膺委用，岁月已久，不知引避。而宠禄盈满，福过灾生，仇怨既多，谤谗大作，众情不与，孤迹已危，陛下既已深察而哀怜之矣。臣之忧危迫切、披肝沥血之诚，亦已屡渎于天聪，而陛下固已谅臣至诚至恳，察臣事势当去而无疑矣。然而圣恩未忍遽许臣解罢者，必以不欲令臣因言者而罢尔。盖自思永等远窜，榜朝堂告示以来，中外皆知臣事已辨雪，陛下至圣至明，言事者不能动摇朝廷矣。今臣自以恳请，与言事者不复相关。若赐允俞，是陛下出臣于万死之中，保全其终始而使之善退也。如此，则臣之大冤已蒙辨雪，危迹又保安全，陛下天地父母之恩，自非殒骨糜躯，何以论报！臣自上三表后，已两具札子披陈，必已蒙省览。臣之血诚，竭于是矣。今更不敢烦言上黩睿听，惟乞圣慈哀悯，早赐施行。【谢传宣抚问札子〈治平四年三月壬申〉】臣今日伏蒙圣慈差中使传宣抚问，以臣累表乞解政事之职，已除观文殿学士、刑部尚书、知亳州，仍问臣几日朝参者。臣近以迫切之诚，累形章表，上烦天听，合被罪诛。乃蒙睿恩，曲赐矜许，既特加美职，又超转官资，仍假善邦，俾从私便。臣孤危之迹，已荷保全，衰晚之年，犹贪荣宠，但以未受新命，无由入谢。又蒙圣造曲赐记录，丁宁慰谕，趣其入见。恩数优异，举族欢呼。伏缘自二十六日后，前后殿不坐。臣欲乞候御殿日参假，冀面天颜，别披血恳次。【辞刑部尚书札子〈治平四年三月二十六日〉】臣今月二十六日，伏蒙圣慈，赐臣告敕各一道，授臣刑部尚书，充观文殿学士，知亳州。臣猥以庸材，久窃重任。虽策励驽蹇，讫无补报，而荏苒岁月，渐迫衰残。所以屡陈危恳之诚，上干宸造者，正以愿避宠荣，冀全衰朽。而天私曲被，恩命过优，既加以美职，又超转官资。臣窃寻前例，参贰之职，出处非一，而推恩之数，罕有若臣之优者。况臣近遇覃庆，已叨迁秩，未逾两月，恩典频仍，无功之赏，度越常格。非惟臣自循省，莫知所措，而名器所假，人言谓何？欲望圣慈悯臣孤拙，察臣畏避宠荣之恳，特许臣只以本官兼职，或止转一官，庶俾少安常分。臣誓竭晚节，上报鸿恩。今取进止。【谢观文殿学士刑部尚书表】臣某荷国厚恩，除为刑部尚书者职清书殿，实为儒者之荣；望峻天台，仍忝刑官之重。内循谫薄，仰玷光华，臣某〈中谢〉。伏念臣禀质迂愚，粗知业履，因时幸会，遂窃宠灵。无拾遗补阙之勤，常陪法从；非大册高文之手，久厕翰林。晚缀宰寮，俾闻国论。荷三朝之眷遇，每察懦衷；幸四海之清平，得容尸禄。居满盈而不戒，积灾衅以自贻。属圣统之嗣兴，赫皇明而继照。诬言诘服，已大释于群疑，危迹保全，俾不亏于素守。犬马合思于报效，桑榆奈迫于衰迟。屡贡恳私，上干聪睿。遂蒙开允，俾解繁机。然而晚节余生，本期避宠；清资显秩，益更贪荣。被优渥之非常，但凌兢而失措。此盖伏遇皇帝陛下，圣神御极，亭育推仁。闵孤拙之势危，无容自立；谓疲驽之力竭，难责远图。曲轸至慈，俯从诚请。仍怜旧物，特示殊恩。顾非木石之顽，宜识乾坤之造。飒然素领，虽难强于筋骸；皎若丹心，犹自期于尘露。【进永厚陵挽歌辞三首引状〈治平四年闰三月〉】右臣伏蒙圣恩，差臣知亳州军州事，见发赴本任次。伏见大行皇帝将来八月迁坐于永厚陵，中外群臣咸进挽歌辞。臣以非才，久窃重任，遭遇先帝，蒙被圣知，恩极昊天，未知论报，痛深丧考，徒切攀号。臣今谨撰成《大行皇帝灵驾发引日挽歌辞》三首，谨随状上进，伏候敕旨。【亳州谢上表〈治平四年六月〉】臣某言：伏蒙圣恩，授臣观文殿学士、刑部尚书、知亳州军州事，已于今月二日赴上讫者。贰政非才，虽获奉身而退；分符善地，犹怀窃禄之惭。祗荷宠灵，惟知战惧。臣某〈中谢。〉伏念臣章句腐儒之学也，岂足经邦；斗筲小器之量也，宁堪大用？而叨尘二府，首尾八年。荷三朝之误知，罄一心而尽瘁。若乃枢机宜慎，而见事辄言；陷阱当前，而横身不避。窃寻前载，未有能全。一昨怨出仇家，构为死祸。造谤于下者，初若含沙之射影，但期阴以中人；宣言于廷者，遂肆鸣枭之恶音，孰不闻而掩耳？赖圣神之在上，廓日月之至明，悉究罔诬，遂投谗贼。再念臣性实甚愚，而疏于接物，事多轻信者，盖以至诚。如彼匪人，失于泛爱。平居握手，惟期道义之交；延誉当朝，常丐齿牙之论。而未干荐祢之墨，已弯射羿之弓。知士其难，世必以臣为戒；常情共恶，人将不食其余。而臣与游既昧于择贤，持满不思于将覆，自贻祸衅，几至颠隮。上烦睿圣之保全，得完名节于终始。洎恳辞于重任，尤深恻于皇慈。虽避宠辞隆，仅能去位；而清资显秩，愈更叨荣。莫逃侥幸之讥，实负心颜之靦。斯盖伏遇皇帝陛下，乾坤大度，尧舜至仁。察臣自取于怨仇，本由孤直；悯臣力难于勉强，盖迫衰残。既获免于非辜，仍曲从于私欲。遂同万物，俾无失所之嗟；未尽余生，敢忘必报之效！【谢赐仁宗御集表〈治平四年〉】臣某言：伏准御药院告报，伏蒙圣慈赐臣《仁宗御集》一部一百卷者。倬彼云章，方联于宝轴；刻之玉版，忽被于恩颁。臣某〈中谢。〉恭惟仁宗皇帝睿哲聪明，宽仁恭俭，每虚心而访道，务向学以崇儒。天纵生知，臻作者之谓圣；功高德盛，由焕乎其有文。伏惟皇帝陛下，纂绍丕图，善继先志。惟仁祖发挥于众制，乃英考序述而成编。昭如三光，并照万物；法彼后世，同符六经。方副本之颁行，非近辅而莫获。敢期睿眷，尚及愚臣，宠异群邦，光生蔀室。载念臣出身寒苦，自少遭逢。晚蒙奖任之殊，尝与赓歌之后。捐躯论报，余生已负于素心；拜赐为荣，抚事但零于清血。【亳州乞致仕第一表〈熙宁元年春〉】臣某言：臣闻难进易退者，礼经之格言；知足不辱者，道家之明戒。苟贪荣而不止，宜招损以自贻。况灾疾之所缠，顾筋力之难强。辄披悃愊，自冒诛夷。臣某〈中谢。〉伏念臣生也多屯，少虽有志，而识不明于大体，用不适于当时。徒以荷三朝之误知，属四方之无事，遂容章句之学，窃与机政之司。逮更二府之繁，盖亦八年之久。既不能遇事发愤，慨然有所建明；又不能与世浮沉，默尔以为阿徇。每多言而取怨，积众怒以难当。继逢时事之方艰，思欲乞身而未获。不虞暗祸，陷臣于风波必死之渊；上赖至仁，脱臣于鲛鳄垂涎之口。以至平生所守之名节，晚暮未尽之年龄，岂臣能于自全，皆陛下之所赐。既恳辞于重任，仍假守于善邦。固已坦无危疑，幸此优逸。而风霜所迫，鬓发凋残；忧患已多，精神耗尽。加之肺肝渴涸，眼目眊昏，去秋以来，所苦增剧。两胫惟骨，拜履俱艰；双瞳虽存，黑白才辨。顾形骸之若此，尸宠禄以何安？伏望皇帝陛下，特轸睿慈，俯从人欲，许还官政，俾返田庐。白首明时，幸遭垂衣之治；酣歌圣化，愿追击壤之民。虽居畎亩之间，永荷乾坤之造。【亳州第一札子】臣辄沥血恳，上干宸慈。臣本以庸虚，误蒙奖擢，滥尘二府，获事三朝。无德可称，无言可采，既不能报国，又不善谋身。怨嫉谤谗，喧腾众口，风波陷阱，仅脱余生。忧患既多，形神俱瘁，齿发凋落，疾病侵陵，故自数年以来，窃有退休之志。而臣猥以非才，久叨重任，连值国家多事，所以未敢遽言。顷自去春，伏蒙陛下矜悯孤危，保全晚节，许解政事，得从外补。臣于此时，遂乞守亳，盖以去颍最近，便于私营。及入辞之日，亦具奏陈，乞枉道至颍，修葺故居。幸蒙圣恩，皆赐允许。臣自到亳以来，殆将暮岁。旧苦痟渴，盖已三年，腰脚细瘦，惟存皮骨，行步拜起，乘骑鞍马，俱觉艰难。而眼目昏花，气晕侵蚀，视一成两，仅分黑白。职事至简，犹多妨废，坐尸厚禄，益所难安。然臣向者不敢启言，而今乃辄兹有请者，盖以方今朝廷无事，中外晏然，臣亦幸无任责之重，其进退之际，既无所嫌避，又不系重轻。故敢直以臣子之私诚，自乞君父之怜悯。臣以守官在外，不得亲伏旒扆之前，缕陈悃愊。臣今已具表章，欲乞一致仕名目，就近于颍州居止，以养残年。伏望圣慈特赐开许，臣无任祈天俟命。【亳州第二表】臣某言：臣近贡封章，乞还官政。伏奉诏答，未赐允俞。退自省循，奚胜殒越？臣闻神功不宰而万物得以曲成者，惟各从其欲；天鉴孔昭而一言可以感动者，在能致其诚。敢倾虔至之心，再渎高明之听。臣某〈中谢。〉伏念臣本以一介之贱，叨尘二府之联，知直道以事君。每师心而自信。然而既乏捐躯之效，又无先觉之明。用之已过其分，而曾不自量；毁者不堪其辱，而莫知引去。幸赖乾坤之再造，得逃陷阱之危机，仍许避于要权，俾退安于晚节。今乃苦于衰病，莫自支持，顾难冒于宠荣，始欲收于骸骨。敢期圣念，过轸天慈，谓虽迫于桑榆，末忍弃于草莽。窃以古今之制，沿袭不同。盖由两汉而来，虽处三公之贵，每上还于印绶，多自驾于车辕，朝去朝廷，暮归田里，一辞高爵，遂列编民。岂如至治之朝，深笃爱贤之意，每示隆恩之典，以劝知止之人。故虽有还政之名，而仍享终身之禄。固已不类昔时之士，无殊居位之荣。然则在臣素心，虽切退休之志；迹臣所乞，尚虞侥幸之讥。伏望皇帝陛下，恻以深仁，矜其至恳，俾解方州之任，遂归环堵之居。固将优游垂尽之年，涵泳太平之乐。惟辛勤白首，迄无一善之称；孤负明时，莫报三朝之德。此为惭恨，何可胜陈。【亳州第二札子】臣近以疾病衰迟，再上表章，沥陈血恳，乞一致仕名目，以养残年。圣恩怜悯，不忍遽弃，特降诏谕，未赐允俞。承命之际，惟知感泣。臣窃以七十之制虽著《礼》经，而历代以来，人臣进退多不拘此，有年已过而不得去者，有年未及而可以去者。盖以人有贤愚，理难一概。其或上智高才，元勋旧德，用舍去就系朝廷得失轻重者，故虽年已过之，理不得去，而人皆不以为非也。若中常之人碌碌备位，存之既无所益，去之亦无可思，其用舍不为得失，去就不系轻重，其人苟能量分知止，奉身而退，朝廷则必嘉其趣尚而成就其志，故虽年未及而特许其去，而人亦不以为非也。彼中常之人者，居常则无足可称，及能识分自量，不待年及而知止，则尚有一节可取。故人君推乐贤养士之心，务欲奖成其名节，所以不待年及而亦许其去也。如臣愚陋，不敢过自陈其不肖，辄窃自比于中常之人，所谓碌碌备位，存之无所益，去之无可思，而用舍去就不系朝廷得失轻重者，臣某是也。然臣比于中常之人，犹有不及者。贪冒荣宠，过其涯分，荷三朝之恩德而无所报效，被小人之摧辱而不能远去，固非有识分知止之明，而直以疾病侵陵，心神昏耗，力不能勉，然后不得已而自陈耳。此臣自愧于心者也。虽然，臣以犬马之贱，蒙陛下天地养育之恩，始终保全，以至今日。惟晚暮一节，尚赖君父之仁，奖成其志。臣今已具第二表陈乞，伏望圣慈特赐开许。今取进止。【亳州第三表】臣某言：臣近者再贡封章，乞从致仕，伏奉诏书，宜不允者。窃稽典礼，退止一辞；上黩睿慈，臣今三请。虽未忍弃捐之意，曲烦再谕以丁宁；而不胜迫切之诚，尚冀终蒙于开可。臣某〈中谢。〉伏念臣禀生至陋，力学不强。徒以略诵仁义之言，粗知廉耻之节，早缘一艺，擢自诸生。智非先见之明，材无适用之敏，但知报国，不敢谋身。惟枉寻直尺之不为，故圆凿方枘而难合，以至被侵凌于群小，遭诋毁之百端。而臣忍辱强颜，逾时历岁，盖思责任之方重，顾于去就而难轻。今者幸蒙宽恩，获保孤拙，脱于死地，优以便藩。既无效于勤劳，徒坐尸于宠禄。加以艰危备历，忧患已多，老将疾以偕来，形与神而俱瘁。昔而少健，黔驴之技已殚；今也病衰，驽马之疲难强。始露肺肝之恳，乞收骸骨而归。迹臣前后之心，可见迟徊之久。不敢为于妄举，盖幸冀于必从。伏望皇帝陛下，推天地之仁，垂日月之照。察臣既非狷愤，以肆一朝之忿；又非矫激，而希高世之名。本由多难之余，诚以不能而止。矜其朽惫，赐以哀怜，许上印章，退居田里。使病樗拥肿，尽尔天年；斥鷃逍遥，遂其物性。幸克成于素志，惟仰赖于鸿私。【亳州第三札子】臣辄有血恳，上干天慈，意迫言烦，合从诛戮。臣近以衰年疾病，三上表章，乞一致仕名目。伏蒙圣恩，累降诏谕，未赐允俞。祗服训辞，惟知感涕。臣闻陈力就列，不能者止，此臣子之常分也。臣以庸谬，遭遇三朝，误被奖擢，叨尘二府。论其报效，初无取于毫分；积为怨仇，则不胜于诋訾。虽忠邪善恶，上则难逃圣鉴之明；毁誉是非，下则一付至公之论。可以抚心省己，自信不疑。其如蹇拙孤危，亦已甚矣。而犹贪冒荣宠，不知进退，以至横遭诬陷，几至颠隮。上赖陛下推天地父母之恩，以保全之。察其诚心，许解重任，假以善地，从其私便。偷安苟禄，优幸已多。而臣量盈器极，福过灾生。衰疾所婴，积年滋甚。中虚渴涸，若注漏卮；腰脚伶俜，仅存皮骨。旧患两目，气晕侵蚀，日加昏暗，签书文字，转觉艰难。一郡之间，事多旷废。是敢直露肺肝，愿还印绶。而皇慈垂恻，未忍遽弃，三赐诏谕，慰以恩言。中外之人，皆知圣君恩礼之数过厚，于臣者至矣。而臣之恳悃迫切不能自止之诚，亦已至矣。伏望圣慈，悯臣衰残，哀臣恳迫，特赐允臣累表所乞，俾以本官致仕，归老田闾。则臣虽死之年，犹生之日。今取进止。【亳州第四表】臣某言：臣累贡封章，乞从致政，伏奉诏书，所乞宜不允者。未忍遽捐，幸曲怜于旧物；尚兹再黩，盖中迫于危诚。进冒诛夷，俯深殒越。臣某〈中谢。〉伏念臣以一介无能之贱，荷三朝特达之知。仁宗擢自诸生，俾参二府；先帝力排群议，深察孤忠。暨逢神圣之纂临，窃幸风云之感会，至于辨正诬枉，保全始终。虽天地之施无私，恩非责报；而犬马之微自效，力不逮心。继之衰疾之缠绵，加以年龄之晚暮。宠荣既过，小器盈而必颠；筋力已疲，飞鸟倦而思止。辄露乞身之请，愿谐解组之归。而皇慈恻然，明诏屡下，示廓含容之大度，慰安憔悴之余生。祗服训辞，惟知感涕。然而忠信所以事上，理无弗践之空言；进退各有其宜，力或不能而当止。虽礼著引年之制，必待及时；而身有负薪之忧，亦容辞仕。是敢再殚悃愊，仰冀哀矜。伏望皇帝陛下，轸尧舜之深仁，推乾坤之曲造，悯其确至，赐以允俞，俾还颍尾之居，遂养漳滨之病。再念臣早从壮岁，粗学文辞，久冒荣阶，常丰禄赐。尚能遇樵夫而谈道，宣上德以谕愚民；与故老而挥金，均君恩而荣里巷。以终晚节，永荷鸿私。【亳州第四札子】臣近者累具章表札子，披述恳诚，上干宸造，乞一致仕名目，归老田庐。伏蒙五降诏书，未赐俞允，训谕丁宁，恩意深至。捧读之际，惟知感泣。而臣情迫于中不能自止者，盖以疾病侵攻，心志衰尽，欲于未填沟壑之间，自为苟且朝暮之计。是敢更沥肝膈，冀蒙哀怜。臣自治平二年已来，遽得痟渴，四肢瘦削，脚膝尤甚，行步拜起，乘骑鞍马，近益艰难。而两目昏暗，多年旧疾，气晕侵蚀，积日转深，视瞻恍惚，数步之外，不辨人物。至于公家文字，看读签书，动成妨废。臣本庸常之人，非有深识远虑。每见比来臣僚多因疾病致仕，其人既遂闲退，往往稍复康安。臣伏自念无才无能，叨窃荣宠，满盈之罚，福过灾生。亦欲量分知止，辞去官禄，庶于晚暮之年，少免灾疾之苦。又臣所患眼目，自今年春夏以来，日更增加，其势未止，惟恐年岁之间，遂成废疾。若幸于未废之前，获遂退休之请，与其病废，尚窃美名，臣之愚虑，所希实止于此。臣遭遇明圣，过蒙知奖，其孤危蹇拙之迹，荷保全终始之恩，可谓至矣。而未知报效，遽迫病衰。天心仁悯，必垂矜恻。臣不敢避烦言屡黩之罪，今已再具表陈乞，伏望圣慈特赐开许。今取进止。【亳州第五表】臣某言：臣近者累具陈乞，愿还官政。伏蒙圣慈五降诏书，未赐俞允。上恩曲谕，已至矣而丁宁；下愚弗移，但顽然而迷执。论罪合当于诛戮，原情尚冀于矜从。臣某〈中谢。〉伏念臣以空言少实之文，守泥古不通之学，遭逢亨会，玷窃宠灵。禄利已丰，乃辞臣力；恩私未报，辄欲便身。推是以言，固难逃责。若乃艰危险陷，仅存将尽之余龄，沮辱摧伤，无复平生之壮气。加以形骸衰飒，疾病侵凌。顾难恋于轩裳，遂退甘于畎亩。语其此志，又若可哀。自申五请之勤，已涉三时之顷。天慈恻隐，圣度优容。谓驽马虽疲，念服辕之已久；而蓍簪至贱，闵旧物而不忘。固当上体至仁，勉安厥位。而夏秋交际，痾疹日增。弱胫零丁，惟存骨立，昏瞳眊瞀，常若冥行。既未知痊损之期，终当废去；而苟遂退休之恳，尚窃美名。是敢更殚悃愊之私，冀动高明之听。伏望皇帝陛下，推乾坤亭育之施，回日月照临之光，少宽屡黩之刑，俯徇至诚之请。庶使戒满盈而知止，免灾疾以全生。老安治世之和，永荷终身之赐。【第五乞守旧任札子〈熙宁元年十月〉】臣今月六日，准枢密院递到诏书一道，以臣上第五表乞致仕，伏蒙圣恩未赐俞允者。伏念臣以庸虚浅末之学，遭遇三朝，荷非常不次之恩宠，未知报效之方。而遽迫衰病，自惧盈满，思慕古人知止之节，愿于圣世，获遂退休。陛下仁圣宽慈，俯哀诚悃，既恕其屡黩之罪，未加诛戮，而又推天地父母之恩，不忍遽令退去，六降诏书，丁宁训谕。感极惟泣，不知所容。再念臣昨蒙恩许，守此便郡，以养衰残，今到任已及一年。盖为脚膝，乘骑鞍马艰难，忧虑非时别有移替。欲望圣慈许臣且更于此将理一二年间，若稍获安痊，则不敢上烦圣听。臣以孤危蹇难之迹，荷陛下始终保全之恩，以至今日。犹以衰残疾病之恳，烦君父含容养育之私。臣无任。<hr>
