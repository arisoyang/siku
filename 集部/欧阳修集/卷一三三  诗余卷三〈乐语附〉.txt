<h4>《集部·欧阳修集·卷一三三  诗余卷三〈乐语附〉》<b class="x">作者：欧阳修</b></h4>
<br>【南歌子一首】<br>凤髻金泥带，龙纹玉掌梳。走来窗下笑相扶。爱道画眉深浅、入时无。弄笔<br>偎人久，描花试手初。等闲妨了绣功夫。笑问双鸳鸯字、怎生书。<br>【御街行一首】<br>夭非华艳轻非雾，来夜半，天明去。来如春梦不多时，去似朝云何处。乳鸡<br>酒燕，落星沉月，紞紞城头鼓。参差渐辨西池树，朱阁斜欹户。绿苔深径少人行，<br>苔上屐痕无数。遗香余粉，剩衾闲枕，天把多情赋。<br>【桃源忆故人二首（之一）】<br>梅梢弄粉香犹嫩，欲寄江南春信。别后寸肠萦损，说与伊争稳。小炉独守寒<br>灰烬，忍泪低头画尽。眉上万重新恨，竟日无人问。<br>【桃源忆故人二首（之二）】<br>莺愁燕苦春归去，寂寂花飘红雨。碧草绿杨歧路，况是长亭暮。少年行客情<br>难诉，泣对东风无语。目断两三烟树，翠隔江淹浦。<br>【临江仙二首（之一）】<br>柳外轻雷池上雨，雨声滴碎荷声。小楼西角断虹明。阑干倚处，待得月华生。<br>燕子飞来窥画栋，玉钩垂下帘旌。凉波不动簟纹平。水精双枕，傍有堕钗横。<br>【临江仙二首（之二）】<br>记得金銮同唱第，春风上国繁华。如今薄宦老天涯。十年歧路，空负曲江花。<br>闻说阆山通阆苑，楼高不见君家。孤城寒日等闲斜。离愁难尽，红树远连霞。<br>【圣无忧一首】<br>世路风波险，十年一别须臾。人生聚散长如此，相见且欢娱。好酒能消光景，<br>春风不染髭须。为公一醉花前倒，红袖莫来扶。<br>【浪淘沙五首（之一）】<br>把酒祝东风，且共从容。垂杨紫陌洛城东。总是当时携手处，游遍芳丛。聚<br>散苦匆匆，此恨无穷。今年花胜去年红。可惜明年花更好，知与谁同。<br>【浪淘沙五首（之二）】<br>花外倒金翘，饮散无憀。柔桑蔽日柳迷条。此地年时曾一醉，还是春朝。今<br>日举轻桡，帆影飘飘。长亭回首短亭遥。过尽长亭人更远，特地魂销。<br>【浪淘沙五首（之三）】<br>五岭麦秋残，荔子初丹。绛纱囊里水晶丸。可惜天教生处远，不近长安。往<br>事忆开元，妃子偏怜。一从魂散马嵬关。只有红尘无驿使，满眼骊山。<br>【浪淘沙五首（之四）】<br>万恨苦绵绵，旧约前欢。桃花溪畔柳阴间。几度日高春睡重，绣户深关。楼<br>外夕阳闲，独自凭阑。一重水隔一重山。水阔山高人不见，有泪无言。<br>【浪淘沙五首（之五）】<br>今日北池游，漾漾轻舟。波光潋滟柳条柔。如此春来春又去，白了人头。好<br>妓好歌喉，不醉难休。劝君满满酌金瓯。纵使花时常病酒，也是风流。<br>【定风波六首（之一）】<br>把酒花前欲问他，对花何吝醉颜酡。春到几人能烂赏，何况，无情风雨等闲<br>多。艳树香丛都几许，朝暮，惜红愁粉奈情何。好是金船浮玉浪，相向，十分深<br>送一声歌。<br>【定风波六首（之二）】<br>把酒花前欲问伊，忍嫌金盏负春时。红艳不能旬日看，宜算，须知开谢只相<br>随。蝶去蝶来犹解恋，难见，回头还是度年期。莫候饮阑花已尽，方信，无人堪<br>与补残枝。<br>【定风波六首（之三）】<br>把酒花前欲问公，对花何事诉金钟。为问去年春甚处，虚度，莺声撩乱一场<br>空。今岁春来须爱惜，难得，须知花面不长红。待得酒醒君不见，千片，不随流<br>水即随风。<br>【定风波六首（之四）】<br>把酒花前欲问君，世间何计可留春。纵使青春留得住，虚语，无情花对有情<br>人。任是好花须落去，自古，红颜能得几时新。暗想浮生何事好，唯有，清歌一<br>曲倒金尊。<br>【定风波六首（之五）】<br>过尽韶华不可添，小楼红日下层檐。春睡觉来情绪恶，寂寞，杨花缭乱拂珠<br>帘。早是闲愁依旧在，无奈，那堪更被宿酲兼。把酒送春惆怅甚，长恁，年年三<br>月病厌厌。<br>【定风波六首（之六）】<br>对酒追欢莫负春，春光归去可饶人。昨日红芳今绿树，已暮，残花飞絮两纷<br>纷。粉面丽姝歌窃窕，清妙，尊前信任醉醺醺。不是狂心贪燕乐，自觉，年来白<br>【蓦山溪一首】<br>新正初破，三五银蟾满。纤手染香罗，剪红莲、满城开遍。楼台上下，歌管<br>咽春风，驾香轮，停宝马，只待金乌晚。帝城今夜，罗绮谁为伴。应卜紫姑神，<br>问归期、相思望断。天涯情绪，对酒且开颜，春宵短，春寒浅，莫待金杯暖。<br>【浣溪沙九首（之一）】<br>云曳香绵彩柱高，绛旗风飐出花梢。一梭红带往来抛。束素美人羞不打，却<br>嫌裙慢褪纤腰。日斜深院影空摇。<br>【浣溪沙九首（之二）】<br>堤上游人逐画船，拍堤春水四垂天。绿杨楼外出秋千。白发戴花君莫笑，六<br>么催拍盏频传。人生何处似尊前。<br>【浣溪沙九首（之三）】<br>湖上朱桥响画轮，溶溶春水浸春云。碧琉璃滑净无尘。当路游丝萦醉客，隔<br>花啼鸟唤行人。日斜归去奈何春。<br>【浣溪沙九首（之四）】<br>叶底青青杏子垂，枝头薄薄柳绵飞。日高深院晚莺啼。堪恨风流成薄幸，断<br>无消息道归期。托腮无语翠眉低。<br>【浣溪沙九首（之五）】<br>青杏园林煮酒香，佳人初着薄罗裳。柳丝摇曳燕飞忙。乍雨乍晴花自落，闲<br>愁闲闷昼偏长。为谁消瘦损容光。<br>【浣溪沙九首（之六）】<br>红粉佳人白玉杯，木兰船稳棹歌催。绿荷风里笑声来。细雨轻烟笼草树，斜<br>桥曲水绕楼台。夕阳高处画屏开。<br>【浣溪沙九首（之七）】<br>翠袖娇鬟舞《石州》，两行红粉一时羞。新声难逐管弦愁。白发主人年未老，<br>清时贤相望偏优。一尊风月为公留。<br>【浣溪沙九首（之八）】<br>灯烬垂花月似霜，薄帘映月两交光。酒醺红粉自生香。双手舞余拖翠袖，一<br>声歌已釂金觞。休回娇眼断人肠。<br>【浣溪沙九首（之九）】<br>十载相逢酒一卮，故人才见便开眉。老来游旧更同谁。浮世歌欢真易失，宦<br>途离合信难期。尊前莫惜醉如泥。<br>【御带花一首】<br>青春何处风光好，帝里偏爱元夕。万重缯彩，构一屏峰岭，半空金碧。宝檠<br>银釭，耀绛幕龙虎腾掷。沙堤远，雕轮绣毂，争走五王宅。雍容熙熙作昼，会乐<br>府神姬，海洞仙客。拽香摇翠，称执手行歌，锦街天陌。月淡寒轻，渐向晓，漏<br>声寂寂。当年少狂心未已，不醉怎归得。<br>【虞美人一首】<br>炉香昼永龙烟白，风动金鸾额。画屏寒掩小山川，睡容初起枕痕圆，坠花钿。<br>楼高不及烟霄半，望尽相思眼。艳阳刚爱挫愁人，故生芳草碧连云，怨王孙。<br>【鹤冲天一首】<br>梅谢粉，柳拖金，香满旧园林。养花天气半晴阴，花好却愁深。花无数，愁<br>无数，花好却愁春去。戴花持酒祝东风，千万莫匆匆。<br>【夜行船二首（之一）】<br>忆昔西都欢纵，自别后有谁能共。伊川山水洛川花，细寻思旧游如梦。今日<br>相逢情愈重，愁闻唱画楼钟动。白发天涯逢此景，倒金尊殢谁相送。<br>【夜行船二首（之二）】<br>满眼东风飞絮，催行色短亭春暮。落花流水草连云，看看是断肠南浦。檀板<br>未终人去去，扁舟在绿杨深处。手把金尊难为别，更那听乱莺疏雨。<br>【洛阳春一首】<br>红纱未晓黄鹂语，蕙炉销兰炷。锦屏罗幕护春寒，昨夜三更雨。绣帘闲倚吹<br>轻絮，敛眉山无绪。看花拭泪向归鸿，问来处逢郎否？<br>【一丛花一首】<br>伤春怀远几时穷，无物似情浓。离愁正恁牵丝乱，更南陌飞絮濛濛。归骑渐<br>遥，征尘不断，何处认郎踪。双鸳池沼水溶溶，南北小桥通。梯横画阁黄昏后，<br>又还是新月帘栊。沉恨细思，不如桃李，还解嫁春风。<br>【雨中花一首】<br>千古都门行路，能使离歌声苦。送尽行人，花残春晚，又倒君东去。醉藉落<br>花吹暖絮，多少曲堤芳树。且携手留连，良辰美景，留作相思处。<br>【千秋岁一首】<br>数声鶗鴂，又报芳菲歇。惜春更把残红折。雨轻风色暴，梅子青时节。永丰<br>柳，无人尽日花飞雪。莫把丝弦拨，怨极弦能说。天不老，情难绝。心似双丝网，<br>终有千千结。夜过也，东窗未白残灯灭。<br>【越溪春一首】<br>三月十三寒食日，春色遍天涯。越溪阆苑繁华地，傍禁垣、珠翠烟霞。红粉<br>墙头，秋千影里，临水人家。归来晚驻香车。银箭透窗纱。有时三点两点雨霁，<br>朱门柳细风斜。沉麝不烧金鸭冷，笼月照梨花。<br>【贺圣朝影一首】<br>白雪梨花红粉桃，露华高。垂杨慢舞绿丝绦，草如袍。风过小池轻浪起，似<br>江皋。千金莫惜买香醪，且陶陶。<br>【洞天春一首】<br>莺啼绿树声早，槛外残红未扫。露点真珠遍芳草，正帘帏清晓。秋千宅院悄<br>悄。又是清明过了。燕蝶轻狂，柳丝撩乱，春心多少。<br>【忆汉月一首】<br>经艳几枝轻袅，新被东风开了。倚烟啼露为谁娇，故惹蝶怜蜂恼。多情游赏<br>处，留恋向绿丛千绕。酒阑欢罢不成归，肠断月斜春老。<br>【清平乐二首（之一）】<br>雨晴烟晚，绿水新池满。双燕飞来垂柳院，小阁画帘高卷。黄昏独倚朱阑，<br>西南初月眉弯。砌下落花风起，罗衣特地春寒。<br>【清平乐二首（之二）】<br>小庭春老，碧砌红萱草。长忆小阑闲共绕，携手绿丛含笑。别来音信全乖，<br>旧期前事堪猜。门掩日斜人静，落花愁点青苔。<br>【应天长三首（之一）】<br>一弯初月临鸾镜，云鬓凤钗慵不整。珠帘净，重楼迥，惆怅落花风不定。绿<br>烟低柳径，何处辘轳金井。昨夜更阑酒醒，春愁胜却病。<br>【应天长三首（之二）】<br>石城山下桃花绽，宿雨初晴云未散。南去棹，北飞雁，水阔山遥肠欲断。倚<br>楼情绪懒，惆怅春心无限。燕度蒹葭风晚，欲归愁满面。<br>【应天长三首（之三）】<br>绿槐阴里黄莺语，深院无人日正午。绣帘垂，金凤舞，寂寞小屏香一炷。碧<br>云凝合处，空役梦魂来去。昨夜绿窗风雨，问君知也否？<br>【凉州令一首〈东堂石榴〉】<br>翠树芳条飐，的的裙腰初染。佳人携手弄芳菲，绿阴红影，共展双纹簟。插<br>花照影窥鸾鉴，只恐芳容减。不堪零落春晚，青苔雨后深红点。一去门闲掩，重<br>来却寻朱槛。离离秋实弄轻霜，娇红脉脉，似见胭脂脸。人非事往眉空敛，谁把<br>佳期赚。芳心只愿长依旧，春风更放明年艳。<br>【南乡子二首（之一）】<br>翠密红繁，水国凉生未是寒。雨打荷花珠不定，轻翻。冷泼鸳鸯锦翅斑。尽<br>日凭阑，弄蕊拈花子细看。偷得褭蹄新铸样，无端。藏在红房艳粉间。<br>【南乡子二首（之二）】<br>雨后斜阳，细细风来细细香。风定波平花映水，休藏。照出轻盈半面妆。路<br>隔秋江，莲子深深隐翠房。意在莲心无问处，难忘。泪浥红腮不记行。<br>【鹊桥仙一首】<br>月波清霁，烟容明淡，灵汉旧期还至。鹊迎桥路接天津，映夹岸星榆点缀。<br>云屏未卷，仙鸡催晓，肠断去年情味。多应天意不教长，恁恐把欢娱容易。<br>【芳草渡一首】<br>梧桐落，蓼花秋，烟初冷，雨才收，萧条风物正堪秋。人去后，多少恨，在<br>心头。燕鸿远，羌笛悠。渺渺澄波一片。山如黛，月如钩。笙歌散，梦魂断，倚<br>高楼。<br>【圣无忧】<br>珠帘卷，暮云愁，垂杨暗锁青楼。烟雨濛濛如画，轻风吹旋收。香断锦屏新<br>别，人间玉簟初秋。多少旧欢新恨，书杳杳，梦悠悠。<br>【更漏子一首】<br>风带寒，枝正好，兰蕙无端先老。情悄悄，梦依依，离人殊未归。褰罗幕，<br>凭朱阁，不独堪悲摇落。月东出，雁南飞，谁家夜捣衣。<br>【摸鱼儿一首】<br>卷绣帘、梧桐秋院落，一霎雨添新绿。对小池闲立残妆浅，向晚水纹如縠。<br>凝远目，恨人去寂寂，凤枕孤难宿。倚阑不足，看燕拂风檐，蝶翻露草，两两长<br>相逐。双眉蹙，可惜年华婉娩，西风初弄庭菊。况伊家年少，多情未已难拘束。<br>那堪更趁凉景，追寻甚处垂杨曲。佳期过尽，但不说归来，多应忘了，云屏去时<br>祝。<br>【少年游三首（之一）】<br>去年秋晚此园中，携手玩芳丛。拈花嗅蕊，恼烟撩雾，拼醉倚西风。今年重<br>对芳丛处，追往事，又成空。敲遍阑干，向人无语，惆怅满枝红。<br>【少年游三首（之二）】<br>肉红圆样浅心黄，枝上巧如装。雨轻烟重，无憀天气，啼破晓来妆。寒轻贴<br>体风头冷，忍抛弃，向秋光。不会深心，为谁惆怅，回面恨斜阳。<br>【少年游三首（之三）】<br>玉壶冰莹兽炉灰，人起绣帘开。春丛一夜，六花开尽，不待剪刀催。洛阳城<br>阙中天起，望高下，遍楼台。絮乱风轻，拂鞍沾袖，归路似章街。<br>【行香子一首】<br>舞雪歌云，闲淡妆匀。蓝溪水染轻裙。酒香醺脸，粉色生春。更雅谈话，好<br>情性，美精神。空江不断，凌波何处，向越桥边青柳朱门。断钟残角，又送黄昏。<br>奈眼中泪，心中事，意中人。<br>【鹧鸪天一首】<br>学画宫眉细细长，芙蓉出水斗新妆。只知一笑能倾国，不信相看有断肠。双<br>黄鹄，两鸳鸯。迢迢云水恨难忘。早知今日长相忆，不及从初莫作双。<br>【乐语七首·圣节五方老人祝寿文·东方老人】<br>但某太山老叟，东海真仙。溜穿石而曾究初终，松避雨而备知岁月。羲氏定<br>三百六日，尝守寅宾之官；夷吾纪七十二君，尽睹登封之事。遇安期而遗枣，笑<br>方朔之偷桃。风入律而来自岩前，斗指春而光临洞口。昔汉武帝尝怀三岛之胜游，<br>有羡门生欲谒巨公于昭代。今则紫庭降圣，华渚开祥，远离朝日之方，来展望云<br>之恳。千八百国咸归至治之风，亿万斯年共祷无疆之寿。遥望天庭，敢进祝圣之<br>颂：<br>东海蓬莱第一仙，遥瞻西北祝尧天。愿皇长似东君寿，与物为春亿万年。<br>【乐语七首·西方老人】<br>但某秦川故老，华岳幽人。询仙掌之遗踪，咸知始末；恋莲峰之绝顶，不记<br>岁时。漱流玉乳之泉，枕石云阳之洞。逍遥物外，笑傲林间。奉王母之蟠桃，尝<br>延汉帝；指老聃之仙李，永佑唐基。掌中五色之丸，世上千年之寿。欣逢圣代，<br>来至尘寰。当洪河澄九曲之时，是甲观诞一人之日。祥麟游于泰畴，天马来于大<br>宛。景星见而朱草生，瑞露降而赤乌集。既遇无为之化，宜歌有道之君。是以驾<br>青牛而度函关，指丹凤而趋魏阙。唯愿庆源流远，齐河海以无穷；睿算绵长，等<br>乾坤而不老。遥望天庭，敢进祝圣之颂：<br>华岳峰头万叶莲，开花今古世相传。愿皇长似莲峰久，结实盘根不记年。<br>【乐语七首·中央老人】<br>但某栖心嵩极，振迹伊川，年高而可等松椿，气粹而尝飧芝术。洞里之烟霞<br>不老，壶中之日月偏长。当圣主之盛时，居天心之奥壤。但见璇玑运而寒暑正，<br>土圭测而阴阳和。冠带被于百蛮，玉帛来于万国。龙在沼而麟在薮，河出图而洛<br>出书。民跻寿域之中，俗乐春台之上。今则尧眉诞秀，舜目开祥。远离王屋之间，<br>来入帝畿之内。仰瞻天表，莫非岳降之神；上祝皇图，岂止山呼之岁。遥望天庭，<br>敢进祝圣之颂：<br>嵩高维岳镇中天，王气盘基降寿仙。惟愿吾皇等嵩岳，三灵齐祝万斯年。<br>【乐语七首·南方老人】<br>但某托迹炎洲，游神衡岳。非海滨之野叟，乃星极之老人。当火德为治之朝，<br>是离明继照之日。里社鸣而圣人出，泰阶正而王道平。百蛮向风，重译来贡。屡<br>睹丰年之上瑞，故知百姓之欢心。鼓腹而歌，治世之音安以乐；曲肱而枕，化国<br>之日舒以长。斯可谓唐、虞之民，又岂止成、康之俗！今则流虹诞圣，绕电开祥。<br>来趋北阙之前，上祝之永。云翔雾集，既罗仙籍之班；地久天长，以祷皇家之祚。<br>遥望天庭，敢进祝圣之颂：<br>南极星中一老人，为寿祝吾君。愿君永奏南薰曲，当使淳音万国闻。<br>【乐语七首·北方老人】<br>但某修真北岳，常倾葵藿之心；混俗幽都，不避草茅之迹。潜神自得，味道<br>为娱。易水歌风，曾识荆轲于往岁；燕山勒石，亲逢窦宪于当年。仙家之景物常<br>春，人世之光阴易老。华表之鹤未久还来，莲叶之龟于时屡见。但处积阴之境，<br>每输就日之诚。望干吕之青云，庆流虹于华渚。当万域来王之际，是千龄诞圣之<br>初。是以历沙漠而朝宗，叩天阍而祝颂。惟愿庆基不朽，永齐金石之坚；宝祚无<br>疆，更等山河之固。遥望天庭，敢进祝圣之颂：<br>北岳神仙九转丹，特来北阙献君前。愿将北极齐君寿，万国陶陶共戴天。<br>【乐语七首·会老堂致语】<br>某闻安车以适四方，礼典虽存于往制；命驾而之千里，交情罕见于今人。伏<br>惟致政少师一德元臣，三朝宿望。挺立始终之节，从容进退之宜。谓青衫早并于<br>俊游，白首各谐于归老。已释轩裳之累，却寻鸡黍之期。远无惮于川涂，信不渝<br>于风雨。幸会北堂之学士，方为东道之主人。遂令颍水之滨，复见德星之聚。里<br>闾拭目，觉陋巷以生光；风义耸闻，为一时之盛事。敢陈口号，上赞清欢：<br>欲知盛集继荀陈，请看当筵主与宾。金马玉堂三学士，清风明月两闲人。红<br>芳已尽莺犹啭，青杏初尝酒正醇。美景难并良会少，乘欢举白莫辞频。<br>【乐语七首·西湖念语】<br>昔者王子猷之爱竹，造门不问于主人；陶渊明之卧舆，遇酒便留于道士。况<br>西湖之胜概，擅东颍之佳名。虽美景良辰，固多于高会；而清风明月，幸属于闲<br>人。并游或结于良朋，乘兴有时而独往。鸣蛙暂听，安问属官而属私；曲水临流，<br>自可一觞而一咏。至欢然而会意，亦傍若于无人。乃知偶来常胜于特来，前言可<br>信；所有虽非于己有，其得已多。因翻旧阕之辞，写以新声之调，敢陈薄伎，聊<br>佐清欢。<br><hr>
