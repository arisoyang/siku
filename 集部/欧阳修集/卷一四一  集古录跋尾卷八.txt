<h4>《集部·欧阳修集·卷一四一  集古录跋尾卷八》<b class="x">作者：欧阳修</b></h4>
<br>【唐颜氏家庙碑〈建中元年〉】<br>右《颜氏家庙碑》，颜真卿撰并书。真卿父名进贞，仕至薛王友。真卿，其<br>第七子也。述其祖祢群从官爵甚详。<br>【唐颜鲁公书残碑一】<br>右颜氏残碑，以《家庙碑》考之，是颜允南碑也。《家庙碑》云“允南历殿<br>中、膳部、司封郎中，司业，金乡男”。此碑云“肃宗入中京，迁司封，寻封金<br>乡县男”，又云“迁国子司业”。此碑云“二子颍、颎，颎好为五言诗，授校书<br>郎，早卒”。《家庙碑》亦云“颎好五言，校书”。而此碑又云“与弟允臧，同<br>时台省”，则为允南可知不疑。惟书颍事，《家庙碑》云“侍郎蒋冽赏其判”，<br>此碑云“为崔器所赏”，小不同尔。治平元年寒食日书。<br>【唐颜鲁公书残碑二】<br>余谓颜公书如忠臣烈士、道德君子，其端严尊重，人初见而畏之，然愈久而<br>愈可爱也。其见宝于世者不必多，然虽多而不厌也，故虽其残缺不忍弃之。<br>【唐湖州石记】<br>右《湖州石记》，文字残缺，其存者仅可识读，考其所记，不可详也。惟其<br>笔画奇伟，非颜鲁公不能书也。公忠义之节，明若日月，而坚若金石，自可以光<br>后世，传无穷，不待其书然后不朽。然公所至必有遗迹，故今处处有之。唐人笔<br>迹见于今者，惟公为最多。视其巨书深刻，或托于山崖，其用意未尝不为无穷计<br>也，盖亦有趣好所乐尔。其在湖州所书为世所传者，惟《干禄字》、《放生池碑》<br>尚多见于人家，而《干禄字书》乃杨汉公摹本，其真本以讹缺遂不复传，独余<br>《集录》有之。惟好古之士，知前人用意之深，则其堙沉摩灭之余，尤为可惜者<br>也。治平元年正月二十日书。<br>【唐颜鲁公帖】<br>右《蔡明远帖》，《寒食帖》附，皆颜鲁公画。鲁公后帖流俗多传，谓之<br>《寒食帖》。其印文曰“忠孝之家”者，钱文僖公自号也；“希圣”，钱公字也。<br>又曰“化鹤之系”者，丁崖相印也。“润州观察使”者，钱惟济也。<br>【唐颜鲁公二十二字帖】<br>斯人忠义出于天性，故其字画刚劲独立，不袭前迹，挺然奇伟，有似其为人。<br>【唐颜鲁公法帖〈虞世南帖附〉】<br>右颜真卿书二帖，并虞世南一帖，合为一卷。颜帖为刑部尚书时乞米于李大<br>夫，云“拙于生事，举家食粥来已数月，今又罄乏，实用忧煎”，盖其贫如此。<br>此本墨迹在予亡友王子野家。子野出于相家，而清苦甚于寒士，尝摹帖刻石以遗<br>朋友故人，云：“鲁公为尚书，其贫如此，吾徒安得不思守约？”世南书七十八<br>字，尤可爱，在智永《千字文》后，今附于此。<br>【唐元次山铭】<br>右《元次山铭》，颜真卿撰并书。唐自太宗致治之盛，几乎三代之隆，而惟<br>文章独不能革五代之弊。既久而后，韩、柳之徒出，盖习俗难变，而文章变体又<br>难也。次山当开元、天宝时，独作古文，其笔力雄健，意气超拔，不减韩之徒也。<br>可谓特立之士哉！<br>【唐张中丞传】<br>右《张中丞传》，李翰撰。呜呼！张巡、许远之事壮矣，秉笔之士皆喜为之<br>称述也。然以翰所记，考《唐书》列传及韩退之所书，皆互有得失，而列传最为<br>疏略。虽云史家当记大节，然其大小数百战，屡败贼兵，其智谋材力亦有过人可<br>以示后者，史家皆灭而不著，甚可惜也。翰之所书，诚为太繁，然广记备言，所<br>以备史官之采也。<br>【唐甘棠馆题名〈贞元间〉】<br>右《甘棠馆题名》。自唐德宗贞元以来，止于会昌，文字多已摩灭，惟高元<br>裕、韦夏卿所书尚可读。甚矣，人之好名也！其功德之盛，固已书竹帛、刻金石，<br>以垂不朽矣。至于登高远望，行旅往来，慨然寓兴于一时，亦必勒其姓名，留于<br>山石，非徒徘徊俯仰，以自悲其身世，亦欲来者想见其风流。夏卿所记，留连感<br>怆，意不浅也。如高、韦二子，皆当时知名士也，史传载之详矣。昔杜预沉碑汉<br>水，谓万世之后，谷或为陵，庶几复出，以见于世，其为虑深矣。然预之功业不<br>待碑而自传，其区区于此者，好名之弊也。故士或勤一生以自苦，或饿死空山之<br>中，甚者蹈水火、赴刀锯，以就后世之名，为庄生所笑者有矣。故余于《集古》，<br>每得前世题名，未尝不录者，闵夫人之甚好名也。治平元年清明前一日书。<br>【唐汾阳王庙碑〈贞元二年〉】<br>右《郭子仪庙碑》，高参文。其叙子仪功业不甚详，而载破墨姓处木、讨沙<br>陀处密事，则《唐书》列传无之。盖子仪微时所历，其后遂立大勋，宜乎史略不<br>书也。然《唐书》有处密、处月、朱耶、孤注等，皆是西突厥薛延陀别部名号。<br>余于《五代史》为李克用求沙陀种类，卒不见其本末，而参谓“处密”为“沙陀”，<br>不知其何所据也。按陈翃《子仪家传》亦云讨沙陀处墨十二姓，与参所书颇同。<br>《唐书》转“蜜”为“密”，当以碑为正。治平甲辰七月十三日，以服药家居书。<br>【唐贺兰夫人墓志〈贞元七年〉】<br>右《贺兰夫人墓志》，唐陆贽撰，或云贽书也。题曰《秘书监陆公夫人墓志<br>铭》，而贽自称侄曾孙。此石在常州。<br>【唐辨正禅师塔院记〈贞元中〉】<br>右《辨正禅师塔院记》，徐岘书。诚能行笔，而少意思也。往时石曼卿屡称<br>岘书，曼卿多得颜、柳笔法，其书与岘不类而远过之，不知何故喜岘书也。余当<br>曼卿在时，犹未见岘书，但闻其所称。曼卿殁已久，始得此书，遂录之尔。<br>【唐韩愈盘谷诗序〈贞元中〉】<br>右《送李愿归盘谷序》，韩愈撰。盘谷在孟州济源县，正元中，县令刻石于<br>其侧。令姓崔，其名浃，今已摩灭。其后书云“昌黎韩愈，知名士也”。当时退<br>之官尚未显，其道未为当世所宗师，故但云“知名士”也。然当时送愿者不为少，<br>而独刻此序，盖其文章已重于时也。以余家集本校之，或小不同，疑刻石误。集<br>本世已大行，刻石乃当时物，存之以为佳玩尔，其小失不足较也。治平元年中元<br>日书。<br>【唐郭忠武公将佐略〈贞元十二年〉】<br>右《忠武公将佐略》，陈翃撰。忠武公者，郭子仪也。翃之所书，亦为盛矣，<br>犹言得其六七。盖其官至宰相者七人，为节度使者二十八人，尚书丞郎、京尹者<br>十人，廉察使者五人。据翃所得而书者，实六十人，而显名于世者盖五十人。虽<br>乔琳、周智光、李怀光、仆固怀恩等陷于祸败，然杜鸿渐、黄裳、李光弼、光进<br>之徒，伟然名见于当时而垂称于后世者，亦不为少，岂惟得失相当而已哉！虽汾<br>阳功业，士多喜附以成名，然其亦自有以得之也。其忠信之厚，固出其天性，至<br>于处富贵、保功名，古人之所难者，谋谟之际，宜亦得其助也。治平甲辰秋社前<br>一日书。<br>【唐济渎庙祭器铭〈贞元十三年〉】<br>右《济渎庙祭器铭》，张洗撰。碑云“置斋郎六人”，唐自高宗以后，官不<br>胜其滥矣。洗之所记，乃开元时事，州县祠庙置斋郎六人，可知其滥官之弊。然<br>史家不能详载，惟于碑刻偶见其一二尔。治平甲辰秋分后一日，中书东阁雨中书。<br>【唐神女庙诗〈贞元十四年〉】<br>右《神女庙诗》，李吉甫、丘玄素、李贻孙、敬骞等作。余贬夷陵令时，尝<br>泛舟黄牛峡，至其祠下，又饮蛤蟆碚水，览其江山，巉绝穷僻，独恨不得见巫山<br>之奇秀。每读数子之诗，爱其辞翰，遂录之。嘉祐八年十一月十四日。<br>【唐马寔墓志铭一〈贞元十四年〉】<br>右《马寔墓志铭》，唐欧阳詹撰并书。其文辞不工而字法不俗，故录之。寔<br>之事迹，亦无足纪也。<br>【唐马寔墓志铭二】<br>詹之文为韩退之所称，遂传于世。然其不幸早死，故其传者不多。刻石之文，<br>只有此与《福州佛记》耳，尤可惜也。<br>【唐阳武复县记〈贞元十九年〉】<br>唐衢文世罕传者，余家《集录》千卷，唐贤之文十居七八，而衢文只获此尔。<br>然其气格不俗，亦足佳也。<br>【唐石洪钟山林下集序〈贞元二十年〉】<br>右《钟山林下集序》者，石洪为浮图总悟作也。石洪为处士而名重当时者，<br>以常为韩退之称道也。唐世号处士者为不少矣，洪终始无他可称于人者，而至今<br>其名独在人耳目，由韩文盛行于世也。而洪之所为，与韩道不同而势不相容也。<br>然韩常叹籍、湜辈叛己而不绝之也，岂诸子驳杂，不能入于圣贤之域，而韩子区<br>区诲诱，思援而出于所溺欤？此孔、孟之用心也。治平元年八月八日书。是日，<br>上以霖雨不止，分命群臣祈祷。余祈于太社，既归而雨遂止，某谨记。<br>【唐房太尉遗爱碑阴记〈元和六年〉】<br>石洪文字罕见于后世，故特录之。<br>【唐韩退之题名〈元和四年〉】<br>右韩退之题名二，皆在洛阳。其一在嵩山天封宫石柱上刻之，〔记龙潭遇雷<br>事。〕天圣中，余为西京留守推官，与梅圣俞游嵩山，入天封宫，裴回柱下而去。<br>遂登山顶，至武后封禅处，有石记，戒人游龙潭者，毋妄语笑以黩神龙，龙怒则<br>有雷恐。因念退之记遇雷，意其有所试也。其一在福先寺塔下，当时所见墨迹，<br>不知其后何人摹刻于石也。治平元年三月二十二日书。<br>【唐田弘正家庙碑〈元和八年〉】<br>右《田弘正家庙碑》，昌黎先生撰。余家所藏书万卷，惟《昌黎集》是余为<br>进士时所有，最为旧物。自天圣以来，古学渐盛，学者多读韩文，而患集本讹舛。<br>惟余家本屡更校正，时人共传，号为善本。及后集录古文，得韩文之刻石者如<br>《罗池神》、《黄陵庙碑》之类，以校集本，舛缪犹多，若《田弘正碑》则又尤<br>甚。盖由诸本不同，往往妄加改易。以碑校集印本，与刻石多同，当以为正。乃<br>知文字之传，久而转失其真者多矣。则校雠之际，决于取舍，不可不慎也。印本<br>云“衔训事嗣，朝夕不怠”，往时用他本改云“衔训嗣事”。今碑文云“衔训事<br>嗣”，与印本同，知其妄改也。印本云“以降命书”，用他本改为“降以命书”。<br>今碑文云“以降命书”，与印本同，知为妄改也。印本云“奉我天明”，用他本<br>改云“奉我王明”。今碑文云“奉我天明”，与印本同，知为妄改也。此类甚多，<br>略举三事，要知改字当慎也。治平元年三月八日书。<br>【唐韩愈南海神庙碑〈元和十五年〉】<br>右《南海神庙碑》，韩愈撰，陈谏书。以余家旧藏集本校之皆同，惟集本云<br>“蜿蜿蜒蜒”，而碑为“蜿蜿蛇蛇”，小异，当以碑为正。今世所行《昌黎集》<br>类多讹舛，惟《南海碑》不舛者，以此刻石人家多有故也。其妄意改易者颇多，<br>亦赖刻石为正也。治平元年七月二十日书。<br>【唐韩愈罗池庙碑〈长庆中〉】<br>右《罗池庙碑》，唐尚书吏部侍郎韩愈撰，中书舍人、史馆修撰沈传师书。<br>碑后题云“长庆元年正月建”。按《穆宗实录》，长庆二年二月，传师自尚书兵<br>部郎中、翰林学士，罢为中书舍人、史馆修撰。其九月，愈自兵部侍郎迁吏部。<br>碑言柳侯死后三年庙成，明年愈为柳人书罗池事。子厚以元和十四年卒，至愈作<br>碑时，当是长庆三年。考二君官与此碑亦同，但不应在元年正月，盖后人传模者<br>误刻之尔。今世传《昌黎先生集》载此碑文多同，惟集本以“步有新船”为“涉”，<br>“荔子丹兮蕉黄”，“蕉”下加“子”，当以碑为是。而碑云“春与猿吟而秋鹤<br>与飞”，则疑碑之误也。嘉祐八年六月二日书。<br>【唐韩愈黄陵庙碑〈长庆元年〉】<br>右《黄陵庙碑》，韩愈撰，沈传师书。《昌黎集》今大行于世，而患本不真。<br>余家所藏，最号善本，世多取以为正，然时时得刻石校之，犹不胜其舛缪，是知<br>刻石之文可贵也，不独为玩好而已。《黄陵碑》以家本校之，不同者二十余事，<br>如家本言“降小君为夫人”，而碑云“降小水”之类，皆当以碑为正也。嘉祐八<br>年十月十八日书。<br>【唐胡良公碑〈长庆三年〉】<br>右《唐胡良公碑》，韩愈撰。良公者名珦，韩之门人张籍妻父也。今以碑<br>校余家所藏《昌黎集》本，号为最精者，文字犹多不同，皆当以碑为正，兹不复<br>纪。碑云“珦子逞、迺、巡、遇、述、迁、造”，而集本无“巡”，他流俗所<br>传本有云“遇”或为“巡”者，皆非，当以碑为正。治平元年七月晦日书。<br>【唐韩文公与颠师书】<br>右韩文公《与颠师书》，世所罕传，余以集录古文，其求之既勤且博，盖久<br>而后获。其以《易·系辞》为《大传》，谓“著山林与著城郭无异”等语，宜为<br>退之之言。其后书“吏部侍郎、潮州刺史”，则非也。盖退之自刑部侍郎贬潮州，<br>后移袁州，召为国子祭酒，迁兵部侍郎，久之始迁吏部，而流俗相传，但知为韩<br>吏部尔。颠师遗记虽云长庆中立，盖并韩书皆国初重刻，故缪为附益尔。治平元<br>年三月十三日书。<br>【唐高闲草书】<br>高闲草书，审如此，则韩子之言为实录矣。庐陵欧阳修。<br>【唐卢顼祷聪明山记〈元和三年〉】<br>右《祷聪明山记》，卢顼撰，乃卢从史祷山神之记也。阅从史官属题名，见<br>孔戡与乌重胤俱列于后，而感韩退之记戡事云“戡屡谏从史，不听，卒为重胤所<br>缚”，掩卷叹息者久之。呜呼！祸福成败之理甚明，而先事而言则罕见从，事至<br>而言则不及矣。自古败乱之国，未始不如此也。<br>【唐侯喜复黄陂记〈元和三年〉】<br>右《复黄陂记》，唐侯喜撰。黄陂在汝州，汝州有三十九陂，黄陂最大，溉<br>田千顷，始作于隋。记云“至贞元辛未，刺史卢虔始复之”。辛未，贞元七年也，<br>碑元和三年建。喜之文辞尝为韩退之所称，而世罕传者，余之所得，此碑而已。<br>【唐柳宗元般舟和尚碑〈元和三年〉】<br>右《般舟和尚碑》，柳宗元撰并书。子厚所书碑世颇多有，书既非工，而字<br>画多不同，疑喜子厚者窃借其名以为重。子厚与退之，皆以文章知名一时，而后<br>世称为韩、柳者，盖流俗之相传也，其为道不同犹夷、夏也。然退之于文章每极<br>称子厚者，岂以其名并显于世，不欲有所贬毁，以避争名之嫌，而其为道不同，<br>虽不言，顾后世当自知欤？不然，退之以力排释老为己任，于子厚不得无言也。<br>治平元年三月二十二日书。<br>【唐虞城李令去思颂〈元和四年〉】<br>右《虞城李令去思颂》，李白撰文，王遹篆。唐世以书自名者多，而小篆之<br>学不数家，自阳冰独擅，后无继者，其前惟有《碧落碑》，而不见名氏。遹，开<br>元、天宝时人，在阳冰前而相去不远，然当时不甚知名。虽字画不为工，而一时<br>未有及者，所书篆字惟有此尔，世亦罕传。余以《集录》求之勤且博，廑得此尔。<br>今世以小篆名家，如邵不疑、杨南仲、章友直，问之，皆云未尝见也。治平元年<br>二月七日书。<br>【唐僧灵澈诗〈元和四年〉】<br>右灵澈诗，云“相逢尽道休官去，林下何曾见一人”，世俗相传，以为俚谚。<br>庆历中，天章阁待制许元为江淮发运使，因修江岸得斯石于池阳江水中，始知为<br>灵澈诗也。澈以诗称于唐，故其与相唱和者，皆当时知名之士。包侍郎者，佶也；<br>徐广州者，浩也，代宗时为岭南节度使。<br>【唐南岳弥陀和尚碑〈元和五年〉】<br>右《南岳弥陀和尚碑》，柳宗元撰并书。自唐以来，言文章者惟韩、柳，柳<br>岂韩之徒哉？真韩门之罪人也。盖世俗不知其所学之非，第以当时辈流言之尔。<br>今余又多录其文，惧益后人之惑也，故书以见余意。<br>【唐阳公旧隐碣〈元和中〉】<br>右《阳公旧隐碣》，胡证撰，黎煟书，李灵省篆额。唐世篆法，自李阳冰<br>后，寂然未有显于当世而能自名家者。灵省所书《阳公碣》，笔画甚可佳，既不<br>显闻于时，亦不见于他处。以余家所藏之博，而见于录者惟此，虽未为绝笔，亦<br>可惜哉！呜呼，士有负其能而不为人所知者，可胜道哉！<br>【唐于敻神道碑〈元和中〉】<br>右《于敻神道碑》，卢景亮撰。其文辞虽不甚雅，而书事能不没其实。敻之<br>为人，如其所书，盖笃于信道者也。碑云“司马迁儒之外五家，班固儒之外八流”，<br>其语虽拙，盖言其学不驳杂也。然则非徒贬去释老而已，自儒术之外，余皆不学<br>尔。碑又云“其弟可封好释氏，敻每非之”。敻，于頔父也。然可封之后不大<br>显，而敻之后甚盛，以此见释氏之教信向者未必获福，毁贬者未必有祸也。碑<br>言“敻笃于孝悌，守节安贫，不可动以势利”，其所履如此，足以兴其后世矣。<br>治平元年八月十一日书。<br>【唐昭懿公主碑〈元和中〉】<br>右《昭懿公主碑》，孟简撰，皇甫镈书。公主，代宗女也，号升平公主，嫁<br>郭氏。公主之号，自汉以来始有，谓天子之女礼不自主婚，以公主之，因以为名<br>尔。后世号某国公主者，虽实不以国公为主，而名犹不失其义。唐世始别择佳名<br>以加之，如升平之类是也，已失其本义矣。今此碑乃云“讳升平公主”，“字升<br>平公主”，斯莫可晓也已。治平元年八月八日书。<br>【唐李光进碑〈元和中〉】<br>右《李光进碑》，杨炎撰，韩秀实书。唐有两李光进，其一光颜之兄，其一<br>光弼之弟也。此碑乃光弼弟也。唐史书此两人事多误，《新书》各为传以附颜、<br>弼，遂得其正。治平元年夏至日书。<br><hr>
