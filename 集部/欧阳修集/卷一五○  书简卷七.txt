<h4>《集部·欧阳修集·卷一五○  书简卷七》<b class="x">作者：欧阳修</b></h4>
<br>【与谢舍人〈绛，字希深〉二通】<br>△一〈宝元元年〉<br>某顿首再拜兵部学士三丈。久以多故少便，不果拜状。春暄，尊候万福。省<br>榜至，独遗圣俞，岂胜嗟惋。任适、吕澄，可过人邪？堪怪。圣俞失此虚名，虽<br>不害为才士，奈何平昔并游之间有以处下者，今反得之，睹此何由不痛恨？欲作<br>一书与胥亲及李舍人、宋学士论理之，又恐自有失误，不欲轻发。不尔，何故见<br>遗？可骇可骇。由是而较，科场果得士乎？登进士第者果可贵乎？日日与师鲁相<br>对，惊叹不已。伏承殿试考校，今必已了。某替人犹未至。拜见未间，伏惟保重。<br>因人，谨附状。不宣。<br>△二〈宝元二年〉<br>某顿首百拜知府舍人三丈。三两日毒暑尤甚，不审尊候何似？某昨走铃下，<br>久溷宾馆，旱暑交作，晏阴方兴，当君子定心静事休息之时，暑夕屡烦长者。其<br>如乘余闲，奉尊俎，泛览水竹，登临高明，欢然之适无异京洛之旧。其小别者，<br>圣俞差老而修为穷人，主人腰虽金鱼而鬓亦白矣。其清兴，则皆未减也。临别之<br>际，感恋何胜，西禅竹林，又辱饯送。自夜出南城，凡再宿，始至敝邑。私门老<br>幼，往往病暑，正如所虑，此所以眷眷门下而不候久留者也。自邓至汝阴，道出<br>田间，由巨欣桥而西，秋稼甚盛，时雨已足，问之，乃览秀所望而脚正在陋邦。<br>然邓州界莫及也，岂骑立之神憎家鸡而爱野雉乎？自还县，便苦俗事，书记未能<br>详悉。谨拜此叙谢，伏惟幸察。不宣。从表侄欧阳修顿首再拜。<br>【与王待制〈质，字子野〉一通〈庆历三年〉】<br>某顿首再拜运使学士子野兄。春暄，伏惟尊候万福。自去年闰月来东郡以就<br>禄养，幸如所欲。惟僻陋，日益愚鄙尔。在京下时，子野兄舟行，不克攀别。其<br>后送者还，颇知留客甚欢，而饮酒差多，亲族皆以素羸奉忧。不知其后复饮否？<br>子野善自摄，犹能绝荤血，甘淡薄，况于酒邪？一别顿尔南北，阙于候问，惟冀<br>自重，以慰区区。不宣。某顿首。<br>【与李贤良〈覯，字泰伯〉一通〈嘉祐初〉】<br>某启。冗事牵迫，久疏奉长者之论。不知两辱过门，甚愧甚愧。某来日有少<br>事须出，即今幸家居，可以拂席奉俟轩盖，颙企颙企。不然，当别拜闻，贵不失<br>约也。某顿首贤良先生。<br>【与曾舍人〈巩，字子固〉四通】<br>△一〈庆历六年〉<br>某启。虽久不相见，而屡辱书及示新文，甚慰瞻企。今岁科场，偶滞遐举。<br>畜德养志，愈期远到，此鄙劣之望也。某此幸自如，山州少朋友之游，日逾昏塞，<br>加之老退，于旧学已为废失，而韩子所谓终于小人之归乎？因风，不惜远垂见教。<br>未良会间，自重自重。<br>△二〈治平四年夏〉<br>某启。奉别匆匆，暑候已深，不审动履何似？某昨假道于颍者，本以归休之<br>计初未有涯，故须躬往。及至，则敝庐地势，喧静得中，仍不至狭隘，但易故而<br>新，稍增广之，可以自足矣。以是功可速就，期年挂冠之约，必不愆期也。甚幸<br>甚幸。昨在颍，无所营为，所以少留者，盖避五月上官，未能免俗尔。亳之佳处<br>人所素称者，往往过实，其余不及陈、颍远甚。然俯仰年岁间，如传邮尔，初亦<br>不以为佳，盖自便其近颍尔。至此，便值酷暑，未能多作书。相知或有见问者，<br>幸略道此意。惟慎夏自爱。<br>△三〈熙宁四年〉<br>某自归里舍，以杜门罕接人事，少便奉书。中间尝见运盐王郎中，得问动静，<br>兼承传诲。近又闻曾少违和。急足至，辱书，喜遂已康裕，甚慰甚慰。某秋冬来，<br>目、足粗可勉强，第渴淋不少减，老年衰病，常理不足怪也。余在别纸。某白。<br>见论乞颍且止，亦佳，此时尤宜安静为得理也。惠碑文，皆佳，多荷多荷。<br>常笔百枚表信，不罪不罪。<br>△四〈熙宁四年〉<br>辱示《为人后议》，笔力雄赡，固不待称赞，而引经据古，明白详尽，虽使<br>聋盲者得之，可以释然矣。父子三纲，人道之大，学者久废而不讲，缙绅士大夫<br>安于习见，闾阎俚巷过房养子、乞丐异姓之类，遂欲讳其父母。方群口喧哗之际，<br>虽有正论，人不暇听，非著之文章，以要于久远，谓难以口舌一日争也。斯文所<br>期者远，而所补者大，固不当以示常人，皆如来谕也。某亦有一二论述，未能若<br>斯文之曲尽，然亦非有识之士，未尝出也。闲居乏人写录，须相见，可扬榷而论<br>也。自去年至蔡，遂绝不作诗，中间惟有答韩、邵二公应用之作，不足采。惟续<br>思颍十余篇，是青州以前者，并传记，皆石本，今纳上。自归颍，他文字亦绝笔<br>不作。恐知恐知。<br>青州十余篇乱道，为说道上石，彼近必见矣。<br>【与苏编礼〈洵，字明允〉五通】<br>△一〈嘉祐二年〉<br>某启。自足下西归，承有家问，匆遽而行。时一小子卧病，方忧闷中，不得<br>相见。中间得还蜀后所惠书，及今者贤郎人至，得书，承尊履休康，并以为慰。<br>足下文行见推于时，岂久穷居于远方者？未相会间，千万自爱。<br>△二〈治平间〉<br>某启。承示表本，甚佳。前所借《谥法》三卷，值公私多事，近方遍得披阅，<br>文字更不待愚陋称述，第新法增损，令别为一书，则无不可矣。成一家之言，吾<br>侪喜若己出尔。《谥录》卷秩既多，只欲借草本。<br>△三〈治平三年〉<br>某启。多日不奉见。承迁居不易，初闻风气不和，谓小小尔。昨日贤郎学士<br>见过，始知尚未康平。旦夕来，体中何似？更冀调慎药食。无由驰候，专奉此。<br>△四〈治平三年〉<br>某启。自以拙疾数日，阙于致问。不审体中何如？必遂平愈。孙兆药多凉，<br>古方难用于今，更且参以他医为善也。专此，不宣。<br>△五〈治平三年〉<br>某启。数日来，尊候必更痊安。单药得效，应且专服，千万精审，无求速功。<br>不欲频去咨问，恐烦倦也。亦不烦答简，或贤郎批数字可矣。<br>【与费县苏殿丞二通】<br>△一〈皇祐年间〉<br>某启。特承书问，兼惠篆碑。滁阳山泉，诚为胜绝，而率然之作，文鄙意近。<br>乃烦隽笔以传于远，既喜斯亭之不朽，又愧陋文莫掩，感仰之抱，宁复宣陈。专<br>人还，谨此叙谢。<br>旧用龙尾砚一枚，凤茶一斤，聊表意。<br>△二<br>某启。前者辱见顾，属苦多事，不得少申款曲。比奉诇，则承已归县矣，<br>但深怏怏也。辱惠书，窃审经春体气清裕。某衰病疲惫，日自强勉，未知报效，<br>不敢言劳。咫尺阻阔，惟多爱。<br>【与渑池徐宰〈无党〉六通】<br>△一〈皇祐五年〉<br>某启。久不得书，自闻省试，日望一信。人至，忽得所示，大慰鄙怀，兼喜<br>春寒所履无恙。程试赋诗极工矣，策赡博而辩论伟然，皆当在高等。人力所可为<br>者，止于如此耳，其他有命。然俗言运亨者临事不惑，挥翰之际能至此，其亦奋<br>发于兹时乎！计此书至，已在高第，故不子细。不次。修书白。<br>△二〈至和元年〉<br>某启。真阳相别，忽以及兹。日月不居，大祥奄及，攀号擗踊，五内分崩，<br>不孝罪逆，苍天莫诉，哀苦哀苦。久不得书，日与无逸弟想望。忽捧来示，承在<br>道曾感疾，喜今复常。又知淮水浅涩，虽深欲相见，但恐阻滞，遂失赴官之期。<br>若于事有妨，则不若且就汴流西上。如淮水可行，与汴不争远近，即兹来为善。<br>贤弟在此，寂寞中相伴，大幸。某秋凉方卜离此，南北未知何适？《五代史》，<br>昨见曾子固议，今却重头改换，未有了期。仍作注有难传之处，盖传本固未可，<br>不传本则下注尤难，此须相见可论。改服哀苦中忙迫，偶奉接人行，聊此。<br>△三〈至和二年〉<br>某启。专人至，辱书，承官下无恙，深慰。示及志文，甚佳。无逸弟又有烦<br>恼，可哀。适值有人在此，志文当附去。又知且权河南渑池，本邑自可读书为政，<br>何必求来府中？所云冬末当至京师，暂来甚善。无欲弟居监中，时相见。焦秀才<br>亦在太学补监生。恐知。某碌碌于此，士大夫有所论，当悉以见告，庶助其不及，<br>实有望也。未相见，多爱。<br>△四〈至和二年〉<br>某启。人至，辱书，承官下无恙，深慰深慰。所云进取之道，能具达其如此，<br>夫复何患？谕及富公言《范文正公神道碑》事，当时在颍，已共详定，如此为允。<br>述吕公事，于范公见德量包宇宙，忠义先国家。于吕公事各纪实，则万世取信。<br>非如两仇相讼，各过其实，使后世不信，以为偏辞也。大抵某之碑，无情之语平；<br>富之志，嫉恶之心胜。后世得此二文虽不同，以此推之，亦不足怪也。某官序非<br>差，但略尔，其后已自解云“居官之次第不书”，则后人不于此求官次也。幸为<br>一一白富公，如必要换，则请他别命人作尔。<br>△五〈嘉祐元年〉<br>某启。县人来，得书，承寒凝公外体气无恙，深慰深慰。所寄近著尤佳，论<br>议正宜如此。然著撰苟多，他日更自精择，少去其繁，则峻洁矣。然不必勉强，<br>勉强简节之，则不流畅，须待自然之至，其如常宜在心也。《代天论》既各有篇<br>目，不必谓之“代天”可也。某近权省得罢，稍闲，已有削乞洪井。若果得，则<br>私便尤多。况非要任，求之必可得也。无欲弟在太学，见儿子云甚安。某一向多<br>事少暇，他亦疏及门。恐知。铨中新制，破考之事稍缓。若在本州无妨，亦可已。<br>新年，多爱。<br>△六〈嘉祐二年〉<br>某启。人至，辱书，承莅官进学无恙，甚以为慰。所寄文字，大佳。然作文<br>之体，初欲奔驰，久当收节，使简重严正，或时肆放以自舒，勿为一体，则尽善<br>矣。某此待罪，诚碌碌，然期必有为而自效。士大夫见责者深，是待我厚而爱之<br>过尔，敢不佩服。冬寒，自爱。在致斋处草草。<br>【与焦殿丞〈千之〉十六通】<br>△一〈皇祐五年〉<br>某启。自相别，无日不奉思。急足辱书，深所浣慰。然闻不遂解名，在于俗<br>情，岂不怏怏。若足下素所自待，与某所以奉待者，岂在一得失之间？但以科场<br>文字，不得专意经术，而某亦有人事。今足下三数年间，且可弃去科场文字，而<br>仆亦端居无一事。惟于此时，可以讲训素所闻未举者，过此，恐彼此难得工夫也。<br>足下为人明果，以此思之，亮可决然北首。深恨闲居无人，既不能专遣人去奉招，<br>当正初南归，亦不为久别计，但仰首倾望也。某于哀苦中奉思诸君子，此又不可<br>言。已寒，多爱。<br>△二〈至和二年〉<br>阴雨泥甚，不欲频奉邀，盖知请假甚艰也。某恐不久出疆，欲且奉托，与照<br>管三数小子。某来日遂移过高桥宅中，俟稍定叠，便去般出学。恐先要知。仍请<br>具此白胡先生知为妙，至时，恐要人般挈请示，及待令去。晚间可出，既见过闲<br>话。某再拜。<br>△三〈嘉祐元年〉<br>某启。知昨日已差试官，庶事便当牵率。稍凉，体中佳否？近晚或能见过，<br>闲话少时，恐遂难得暇也。粗细米各二斛，聊饲僮仆辈，必不以轻鲜为怪。有无<br>相通，亦邻里之常事。惭仄惭仄。<br>△四〈嘉祐元年〉<br>某启。以数日斋祠，今早方归。知曾来取药，体中佳否？见解榜，张焘秀才<br>已获荐，不知肯且来此过冬否？只恐他要冬课，嫌小儿喧聒，不然，蒙益则多矣。<br>某今日在家，随早晚见过，闲话少时。<br>△五〈嘉祐元年〉<br>某启。今日见解榜，尚疑脱漏姓名。然初以得失委命而进，则临事自应不动<br>于怀，此孟子之勇也。适归家偶早，幸略见过闲话。某顿首。<br>△六〈嘉祐元年〉<br>某启。数日大热，不审意思如何？适令发至群牧司，云已却归西冈，不审何<br>谓？此中西位颇宽凉，多南风，甚可居。至于饮食，亦可取性。固无形迹矣，兼<br>时得闲话，请更思之，勿以为疑也。谨此咨启，俟报。某启。<br>△七〈嘉祐元年〉<br>某启。见儿子，言尊候违和，岂非患腹脏邪？秋后，慎生冷为佳。以数日不<br>相见，甚思渴。某一出参假，便有人事区区。加以两目复热，恐彼中窄狭，无事<br>且来书院取凉，无形迹也。前时奉白，向有策题彼中收得者，幸为录示。或只检<br>得本子，此中亦有人写。盖人事易因循也。<br>△八〈嘉祐元年〉<br>某数日不承问，不审体中如何？当渐平和。但怪不见过，故此奉问。凡疾病，<br>不欲滞郁，颇须消息有以散释，其效多于服药。若能出入，幸相过。要人马，来<br>取。至于药物，亦当商榷，乃尽其理。谨此咨启。某再拜。<br>△九〈嘉祐元年〉<br>某启。稍寒，想益佳裕。数日人事，忙迫非常。前夕至学舍中，见狼籍可憎，<br>所以未敢便请他张秀才。更俟一二日，大太祝归，略令洒扫，兼庶事有所备。缘<br>某多故，不能躬视也。两日欲去报此意，亦无暇作简。衮衮度日，公私不济一事，<br>此京师之态也。某奉白。<br>△十〈嘉祐二年〉<br>某启。昨日以客多饥疲，风眩发作，卧不能起。承示简，不及时答。所张先<br>辈，但怪其登第后绝不相过，余非所闻也。亦欲旦夕召渠相见，但以多事，匆匆<br>未暇尔。今日知闻喜宴，来日约其见过也。<br>△十一〈嘉祐六年〉<br>某启。有无相通，盖为常理，更不存形迹也。船不必白省主，自遣人问，当<br>亦可得。苏氏昆仲连名并中，自前未有，盛事盛事。姚辟《诗说》，请试看，有<br>长处签出示及，为无工夫细看故也。<br>△十二〈嘉祐六年〉<br>承惠胡公铭，兹人美德固乐为之纪述，第以文字传远，须少储思。盖寻常意<br>思未及，为人强作，多不佳也。自来日已往，并无假，故直至旬休。如所谕行期<br>甚迫，当且前之，续可附致润州，谅不为晚也。人还，谨此白。知小儿不安，且<br>慎调护。大热，难将息也。<br>△十三〈嘉祐六年〉<br>某启。自相别后，方欲作书，遽承不疑学士有来归之命。自后更欲附书，则<br>思舟行必已在道，无处可附。亦以不久相见，不必为书也。适得信，喜来甚速，<br>且承酷热中体气清安，其他皆可尽于相见也。某为今夏病暑，不可胜任，又得喘<br>疾，遂且在告。盖衰老之态，自然如此也。略留来人，附此草草。<br>△十四〈嘉祐六年〉<br>某启。自相别，更不闻问。近得邵学士书，云已到家，方喜知动静。兼承所<br>履安和，实以为慰。某病衰如昨，不惟任责愈难，常至于劳苦，亦筋骸不能支持<br>为可责。惟早自知止，犹胜强颜以贪宠利。自计非不熟，但恐未得如志，遂为君<br>子之弃而小人之归尔。南方宜多有闻见，不惜垂谕，犹胜不知也。有望有望。前<br>者胡公墓表，误书陵州人，当问其家，为改正。岁晚寒凛，以时自爱。因人惠问。<br>△十五〈嘉祐末〉<br>遽尔大热，病躯殊不可当。数日不相见，体中佳否？知已授乐清，果如何？<br>来日见过家飧，幸早枉步，乘午前稍凉，庶几可坐也。无他客，姚秘校、刘。<br>△十六〈治平□年〉<br>某启。范氏子书来，并获所寄书。自承赴乐清后，方拜此一书，审此居官下<br>安和，稍释倾想。陋巷之士得以自高于王侯者，以道自贵也。一从吏事，便为礼<br>法所绳。若居人下而欲有设施，则世事难如人意，更当屈申取舍，要于济务。此<br>非独小官，自古圣贤尚以为难，所以前世一节之士以贫贱为易守也。自临县治，<br>今将及期，谅深谙此态也。某尝再为县令，然遂得周达民事，兼知宦情，未必不<br>为益。某愈觉衰残，齿牙摇动，饮食艰难，食物十常忌八九。情怀益萧索，物外<br>浮荣，信乎不为吾侪得失也。有名即去矣。未相见间，公余慎爱。因人时惠问。<br>不宣。某书白。<br>【与王主簿〈回，字深甫〉三通】<br>△一<br>某启。向者深甫在京师，则以俗冗不常得相见。既去，又不时为信问。视其<br>外，岂非疏且慢哉？然求诸中，则不然也。人至，惠问，承奉太夫人万福，下情<br>瞻慰。某衰病日增，殊无世间意趣。近买田颍上，思幅巾与二三君往来田闾间，<br>其乐尚可终此余年尔。而其势未能速去，非为之不果，犹须晚获也。深甫以谓如<br>何？贤弟昨西，略见尔。祁寒，更乞自爱。<br>△二<br>某启。累日以圣节诸事，区区未得祗候。大热，不审体气如何？来日见过家<br>飧，庶得接清论少时，幸早垂访也。专此咨启，不宣。某再拜深甫先辈。<br>常君未及作书，续得驰问。因见，为申意，千万千万。<br>△三<br>某启。人至，辱示，借书并领。昨日少奉清论，开沃无限。嗽良减否？师鲁<br>文，略读一二篇，令人感泣。碑并集录皆纳去。某又上。<br>【与姚编礼〈辟，字子张〉二通】<br>△一〈皇祐五年〉<br>某顿首。闲居绝无人使，又不欲频烦郡中借人，所以久不作书上杜公，然哀<br>苦中无限瞻依也。因请见，为多道哀恳。希文得美谥，虽无墓志，亦可。况是富<br>公作，必不泯昧。修亦续后为他作神道碑，中怀亦自有千万端事待要舒写，极不<br>惮作也。只是劣性刚褊，平生吃人一句言语不得，居丧犯礼，名教所重，况更有<br>纤毫。譬如闲事，亦常不欲人拟议，况此乎！然而不失为他纪述，只是迟着十五<br>个月尔。此文出来，任他奸邪谤议近我不得也。要得挺然自立，彻头须步步作把<br>道理事，任人道过当，方得恰好。杜公爱贤乐善，急欲范公事迹彰著耳。因侍坐，<br>亦略道其所以，但言所以迟作者，本要言语无屈，准备仇家争理尔。如此，须先<br>自执道理也。余事不必云云。背碑子极奉烦，多荷多荷。因见杜赞善，托问实录，<br>不必封，但只恁寄来，此中程判官亦为申谢。将书来后，信有书去。某再拜。<br>△二<br>某启。专人辱书，承守道为学自如，甚善。见谕绍岩事，止于如此，则又何<br>言？君子之言必诚，诚久必见，凡有诸中，未有不形于外者，惟当以久见吾子之<br>诚尔。《礼记》杂乱之书，能如此指擿其缪，其功施后世无穷，非止效俗儒著述，<br>求一时之名也。然其中好语，合于圣人者多，但当去其泰甚者尔，更宜慎重。如<br>《坊记》一篇，难破，请更思之。然遇所见，但且论次，不惜录示。<br>【与王几道〈复〉一通〈景祐元年〉】<br>某顿首白几道先辈足下。段氏家人至，蒙示书及诗，并子聪、圣俞书与诗。<br>后于东山处，又见诗。何其勤而周也。圣俞得诗大喜，自谓党助渐炽，又得一豪<br>者，然微有饥态。几道未尝为此诗，落意便尔清远，自古善吟者益精益穷，何不<br>戒也。呵呵。闲别后事，自彦国去后，患一肿疽，二十余日不能步履，甚苦之，<br>时惟圣俞一来相问。临清之欢，何可得邪？师鲁已有召，不宜更俟嫁女，几道与<br>彦国宜督以来，走明日就试。恐要知之。惠诗未暇答，以此也。<br>【答孔嗣宗〈字伯绍，河南人〉二通】<br>△一〈皇祐元年〉<br>某启。辱书，甚善。尹君志文，前所辨释详矣。某于师鲁，岂有所惜，而待<br>门生、亲友勤勤然以书之邪？幸无他疑也。余俟他时相见可道，不欲忉忉于笔墨。<br>加察加察。某再拜。<br>△二〈皇祐元年〉<br>东方学生皆自石守道诱倡，此人专以教学为己任，于东诸生有大功，与师鲁<br>同时人也，亦负谤而死。若言师鲁倡道，则当举天下言之，石遂见掩，于义可乎？<br>若分限方域而言之，则不可。故此事难言之也，察之。<br>【与尹材一通〈庆历八年〉】<br>墓铭刻石时，首尾更不要留官衔、题目及撰人、书人、刻字人等姓名，只依<br>此写。晋以前碑，皆不著撰人姓名，此古人有深意，况久远自知。篆盖，只著<br>“尹师鲁墓”四字。<br>【与蔡交一通〈皇祐五年〉】<br>某启。人至，辱书，感慰何已。且承春序履况清休。范公襄事，修以孤苦哀<br>困中杜门郊外，殊不知端息，情礼都阙。但得淮西寄到志铭，岂任感涕。文正平<br>生忠义道德之光见于志谥，为信万世，亦足慰也。神刻谨如所谕，敢不尽心。某<br>忝以拙讷，获铭当世仁贤多矣，如此文，复何所让？但以礼制为重，亦不迟年岁<br>中贵万全，无他议也。悉察悉察。《述梦后序》，更当勘寻史传续报，然亦当慎。<br>文正所虑至深，某亦疑其有意不用此篇，果如所料矣。试期不远，伫奉贺，加爱<br>加爱。某再拜。<br><hr>
