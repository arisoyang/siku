<h4>《集部·欧阳修集·卷八十七  内制集卷六》<b class="x">作者：欧阳修</b></h4>
【恩州赐契丹皇太后贺乾元节大使茶药诏〈嘉祐四年二月二十四日〉】卿夙将信聘，方止中涂。惟兹药录之良，加之茗品之美。特申颁赉，式示眷怀。【恩州赐契丹皇太后贺乾元节副使茶药诏〈二月二十四日〉】卿肃将聘币，来及寿觞。载嘉道路之勤，宜有颁宣之宠。仍申抚劳，当体眷优。【恩州赐契丹皇帝贺乾元节大使茶药诏〈二月二十四日〉】卿将命宝邻，讲欢寿节。属此暄和之候，载惟涉履之勤。宜颁品剂之良，式示眷怀之意。【恩州赐契丹皇帝贺乾元节副使茶药诏〈二月二十四日〉】卿夙副聘轺，来陈寿祝。顾川涂之攸邈，属气节之方和。俾颁饮饵之精，式助宣调之理。【皇帝回契丹皇帝贺乾元节书〈嘉祐四年〉】四月日，伯大宋皇帝致书于侄大契丹圣文神武睿孝皇帝阙下：乾阳正月，纪兹载诞之辰；邻聘修欢，贶以千龄之祝。书言既缛，礼币兼丰。感著之私，敷陈罔罄。今彰圣军节度使萧供等回，专奉书陈谢。不宣。白。【皇帝回契丹皇帝达皇太后贺乾元节书】四月日，伯大宋皇帝致书于侄大契丹圣文神武睿孝皇帝阙下：寿节届期，邻欢惇契，仍导柔慈之旨，过申延祝之言。兼厚物容，用增刻著。颛布侍次，达此悰诚。今左监门卫上将军耶律侃等回，专奉书陈谢。不宣。白。【恩州赐契丹皇太后贺乾元节人使茶药口宣】卿等夙奉信函，及兹诞节。载勤驰传，方止中涂。宜有宠颁，用申抚慰。【恩州赐契丹皇帝贺乾元节人使茶药口宣】卿等甫临诞日，来讲邻欢。载惟将命之严，宜有劳勤之锡。俾申宠赉，式示眷嘉。【天齐仁圣帝庙开启祈祥迎福催生金箓道场密词〈三月二十日〉】伏以高穹降庆，方垂佑于邦家；弥月告期，用荐诚于科箓。冀众真之昭鉴，臻百顺以储休。【广圣宫开启催生道场默表〈三月二十日〉】伏以带韣迎祥，庆禖祠之协应；洁坛修荐，致精恳以冥祈。俾因麟瑞以通诚，仰冀灵真之报福。【内中福宁殿开启天祺节道场青词〈三月二十日〉】伏以候临初燠，节纪嘉名。肃严秘殿之居，降集清真之驭。荐之馨苾，报以善祥。岂惟敷佑于眇躬，兼冀均休于庶品。【内中福宁殿罢散天祺节道场青词〈三月二十日〉】伏在薰风应候，瑞节纪时。按琳简之真文，严紫庭之邃宇。众灵来格，冥感交通。嘉乃群生，蒙兹百福。载倾虔意，鉴此明诚。【后苑亲稼殿开建镇星祈福道场青词〈三月二十日〉】伏以祠禖协应，弥月告祥。肃依科箓以荐诚，仰冀照临之降鉴。锡之祉福，佑以休宁。惟集庆于邦家，永延鸿于基绪。【万寿观开启求嗣保安道场青词】伏以庙社降祥，宫庭协庆。载涓吉旦，交荐明诚。期仰格于清真，俾敷延于祉福。永昌基祚，遐企灵休。【景灵宫天兴殿开启催生保庆道场青词】伏以诞弥协庆，蠲洁修诚。严秘殿于灵宫，诵真文于蕊简。通此苾芬之荐，祓其菑害之虞。仰冀昭回，不符鉴佑。【护国显应公庙开启保安催生道场青词】伏以正阳旅月，载育开祥。式因灵宇之严，交荐精衷之洁。仰冀众真之贶，敷昭百顺之休。永祚皇图，实希道荫。【赐新除行刑部尚书依前观文殿大学士知陈州刘沆让恩命不允诏〈四月五日〉】卿向以宰弼之崇，屡形恳避，居留之任，因用均劳。而休风蔼然，嘉问时至。方深眷倚，遽阅奏封。顾惟陪辅之邦，俾遂便安之请。增之美秩，优我旧臣。岂只循于故常，盖以示夫褒宠。膺受之际，逡巡以辞。虽言匪饰文，见于能让；而令行已出，难矣复还。其体余怀，往只新命。【雄州白沟驿赐契丹贺乾元节人使却回御筵兼抚问口宣〈四月十三日〉】卿等聘函时达，使传言旋。冒兹炎燠之辰，涉此川涂之邈。宜申宴锡，式示眷怀。【端午帖子词二十首〈嘉祐四年〉】【皇帝阁六首】天容清永昼，风色秀含薰。五日逢佳节，千龄奉圣君。彩索盘中结，杨梅粽里红。宫闱九重乐，风俗万方同。宝典标灵日，明离正午方。五行当火德，万寿续天长。岁时令节多休宴，风俗灵辰重祓禳。肃穆皇居百神卫，涤邪宁待浴兰汤。香菰黏米著佳名，古俗相传岂足矜。天子明堂遵月令，含桃初荐黍新登。圣主忧勤致治平，仁风惠泽被群生。自然四海归文德，何用灵符号辟兵。【皇后阁五首】茧馆覆柔桑，新丝引更长。纫为五色缕，续寿献君王。槐绿阴初合，榴繁艳欲然。翠筒传角黍，嘉节庆年年。烟含玉树风生细，日永宫花漏出迟。深殿未尝知暑气，水精帘拂砌琉璃。玉壶冰彩莹寒光，避暑宸游乐未央。采艾不须禳毒沴，涂椒自已馥清香。兰苕擢秀迎风紫，槿艳繁开照日红。嘉节相望传有旧，深宫行乐自无穷。【温成阁四首】香黍筒为粽，灵苗艾作人。芳音邈已远，节物自常新。珠箔凉飔入，金壶昼刻长。鸾台尘不动，销尽故时香。闻说仙家事杳微，世传真伪岂能知。遥思海上三山乐，宁记人间五日时。云散风流岁月迁，君恩曾不减当年。非因掩面留遗爱，自为难忘窈窕贤。【夫人阁五首】冰壶凝皓彩，水殿漾轻涟。绣茧夸新巧，萦丝喜续年。黄金仙杏粉，赤玉海榴房。共斗今朝胜，盈襜百草香。光风细细飘香转，绿叶阴阴覆槛凉。云物鲜明时节丽，水精宫殿侍君王。蓬莱仙阙彩云中，端日欣逢岁岁同。皎洁霜纨空咏扇，深沉玉宇自生风。古今风俗记佳辰，乐事深宫日日新。巧女金盘丝五色，皇家玉历寿千春。【赐中书门下戒僣奢诏〈五月四日〉】敕中书门下：朕缵承丕基，抚有方夏，谓教之不可以家至，而行之每务于身先，惟是俭勤，敢忘勉励！期与群庶，臻于富康。而人殆久安，骄于佚欲，物丰太盛，耗以浮虚，苟奉养以自私，忘僣奢之为戾。士民交黩，贵贱靡分，惟其强力之能，无复等威之制。考于著令，虽有旧章，顾在攸司，鲜闻用法。民遂安于常习，弊罔革以滋深，纪纲既紊于度程，风俗以至于流荡。俾朕有欲治之意，不能副余之诚心；而民多自陷之愚，未免烦余之训导。夫令信由于贵始，下化先于上行。眷予一二之臣，其率庶工而警职；俾尔多方之众，勿逾常宪以干刑。庶渐革于侈风，以共趋于治路。凡居室之制，器用之度，冠服之章，妾媵之数，其令中外臣庶，遵守前后条诏，如有违犯，仰御史台及开封府纠察闻奏。其诸路州军，即委转运使、提点刑狱臣寮及逐处长吏施行。布告中外，咸使闻知。故兹诏示，想宜知悉。【西太一宫续催生道场密词〈四月二十六日〉】伏以吉月迎祥，灵禖协应。爰即清真之宇，虔修科式之仪。冀祓涤于害灾，俾敷昭于福应。载昌储庆，永佑基图。【东太一宫开启保夏祝圣寿金箓道场密词〈四月二十六日〉】伏以珍馆邃严，格真灵而来宅；明诚蠲洁，荐馨苾以交修。导迎百顺之祥，及此长嬴之序。伏愿保图绵固，寿历延长。永敷佑于邦家，溥均休于品庶。【为将来祫享礼毕奏谢内中福宁殿并景灵宫等处诸神表〈六月二十五日〉】伏以清庙有严，仲冬正序。乃先时祭，躬讲礼文。赖真灵之集休，俾容典之咸举。仰膺佳贶，弥励丹衷。【为将来祫享礼毕奏谢诸寺院表〈六月二十五日〉】伏以宗庙之严，祭祀惟重。矧兹合食之义，尤为盛礼之文。乃顾眇躬，克成大飨。实繄贶佑，用荐菲诚。【内中为将来祫享礼毕奏谢露香表〈六月二十五日〉】伏以月正仲冬，礼成大飨。所以序昭穆之位，格祖宗之灵。荷清穹之降休，俾盛典之获举。敢申昭谢，冀达精衷。【为将来祫享礼毕奏谢诸寺院神御表〈六月二十五日〉】伏以兹者祗率孝心，躬修合祭。洁精诚而是荐，蒙顾享之来临。惟慈圣之降休，俾眇冲之成礼。敢忘励翼，永荷基图。【为将来祫享礼毕奏谢永安陵等处表〈六月二十五日〉】伏以恭承先烈，获守庆基。式因冬物之有成，载肃庙容而合食。上繄丕贶，克展孝思。是惟感慕之诚，益励祗寅之志。【为将来祫享礼毕奏谢泰山庙等处表〈六月二十五日〉】伏以兹者因岁物之冬成，讲祭容而时举。豆笾有序，礼乐交修。顾惟眇躬，克遵盛典。实赖明灵之佑，敢忘报贶之诚。【赐步军副都指挥使泾州观察使秦凤路副都部署王凯赴阙茶药口宣〈六月二十五日〉】卿祗膺召节，方届都畿。载惟道路之勤，属此炎薰之候。宜颁良剂，式示眷怀。【赐步军副都指挥使泾州观察使秦凤路副都部署王凯赴阙生料口宣〈六月二十五日〉】卿出膺边寄，入恪觐容。顾就馆以云初，方奉圭而来见。宜颁饩劳，式示眷怀。【除宋庠制〈加恩进封〉】门下：尽其志以飨亲，因而馂惠；爵于朝而示众，所以褒功。考祭典而可稽，著国章而有旧。矧乃枢机之任，惟余鼎鼐之臣，饬事斋庄，宣力左右，方此庆行之始，宜推宠数之隆。推忠协谋同德佐理功臣、枢密使、开府仪同三司、检校太尉、行兵部尚书、同中书门下平章事、兼群牧制置使、上柱国、广平郡开国公、食邑七千八百户、食实封二千九百户宋庠，履行清纯，器识深茂。夙有佳誉，蔚为名臣。文足以为国华，学足以谋王体。入则登于三事，备罄谟猷；出则殿于大邦，蔼存风绩。自还机务，颇历岁时。秉一德以协恭，出处不更其守；展四体而尽瘁，夙夜匪懈其劳。属盛礼之有成，广推恩而自近。按夫舆地，特启于新封；加以宠名，盖遵于故事。惟是便蕃之锡，式申眷倚之怀。於戏！君子者邦之基，大臣者民之表。搢绅之望，所属老成，德业之隆，岂烦多训？服我休命，往惟钦哉。可特授依前检校太尉，行兵部尚书，同中书门下平章事，兼群牧制置使，充枢密使，特封莒国公，仍赐推忠协谋同德守正佐理功臣，散官、勋、食实封如故。主者施行。【除李昭亮制〈加恩〉】门下：朕卜吉孟冬，躬荐清庙。祖考来格，贶以百福之多；庆赐遂行，均于四海之广。惟予将相之任，是谓股肱之良，宜择刚辰，诞扬休命。忠果守正佐运翊戴功臣、彰信军节度、曹州管内观察处置等使、开府仪同三司、检校太保、同中书门下平章事、持节曹州诸军事、行曹州刺史、上柱国、陇西郡开国公、食邑一万一千五百户、食实封三千四百户李昭亮，志尚纯悫，资诚敏明。世蒙旧德之余，早遘重熙之盛，备于器使，奋厥材猷。好学诗书，知将率之为体；兼推威信，抚士卒以克和。入则有宿卫之勤，出则著捍城之效。寄之方面，屡守于要藩；班乃政条，颇闻于佳誉。乃眷别都之重，实司留钥之严。拥节秉钧，并享崇高之贵；治戎抚俗，兼资镇静之材。兹惟图任之艰，方属倚毗之意，是用因霈恩之浃洽，推异数之便蕃，广乃疏封，增其真户，仍畴美绩，褒以嘉名。於戏！秉德不回，所以见始终之操；好谦自守，乃能居宠禄之荣。汝其钦哉，膺此优渥。可特授依前检校太保，同中书门下平章事，使持节曹州诸军事，行曹州刺史，充彰信军节度、曹州管内观察处置等使，加食邑七百户、食实封四百户，仍赐推诚保德守正佐运翊戴功臣，散官、勋封如故。主者施行。【除梁适制〈特授特进加恩〉】门下：王者严其宗庙，飨必及其时；尽其诚心，祭则受其福。朕躬执圭瓒，率诸臣工，因百物之成冬，格列圣而合食，嘉与有位之众，均兹锡祉之繁。矧惟槐鼎之旧臣，实系国家之大体，宜优新命，以告外庭。推诚保德忠亮翊戴功臣、定国军节度、同州管内观察处置等使、光禄大夫、检校太傅、使持节同州诸军事、同州刺史、兼御史大夫、上柱国、安定郡开国公、食邑四千七百户、食实封一千五百户梁适，世胄之华，早跻仕路；艺文自奋，继践辞科。进阶显荣，亟被奖擢。优游侍从之列，尝奉于清闲；出入中外之勤，实劳于夙夜。既赞枢府，遂登宰司。启沃之谋，话言犹在；进退之际，礼遇兼隆。自历藩垣，颇更岁月，近惟大卤，实宿劲兵，俾分节制之权，以为方面之重。抚兹雅俗，藉尔敏材，属熙事之有成，均庆恩而方洽，是用叙陟崇阶之贵，兼增食户之多，推兹宠章，盖率旧典。於戏！执忠信之一节，所以事君；守富贵而不骄，乃能终吉。是惟素学，宁假训辞？往服茂恩，当体予意。可特授特进，依前检校太傅，使持节同州诸军事，行同州刺史，兼御史大夫，充定国军节度、同州管内观察处置等使，加食邑七百户，功臣、勋封、食实封如故。主者施行。【除许怀德制〈加恩〉】门下：赏以懋功，俾有能之知劝；祭之为泽，思在位以咸均。嘉盛礼之斯成，务推恩而惟广。矧乃耆明之哲，是为心膂之臣，宜示优隆，式扬诞告。卫圣忠果雄勇翊戴功臣、殿前都指挥使、保宁军节度、婺州管内观察处置等使、特进、检校尚书左仆射、使持节婺州诸军事、行婺州刺史、兼御史大夫、上柱国、颍川郡开国公、食邑五千户、食实封一千二百户许怀德，劲勇之质，盖禀天姿；忠厚之良，自为国器。少有四方之志，出逢千载之辰，蕴其材谋，能自奋励。训我士卒，号令之信甚明；为予爪牙，介胄之色难犯。爰采军中之誉，俾分阃外之权；遂膺旄节之荣，专董貔貅之旅。宿卫宫禁，周旋岁时。宣力甚勤，有知无不为之节；尽瘁后已，加老而益壮之心。诚未耗于精明，岂但矜于矍铄？属受厘之均庆，方浃宇以蒙休。载推图旧之怀，式叙畴劳之典。益其封食；录乃功庸。於戏！享爵禄之崇高，荷宠灵之优渥。挺金石不渝之操，兹惟事上之诚；知富贵克守之难，用保有终之吉。勉矣来效，往其钦哉。可特授依前检校尚书左仆射，使持节婺州诸军事，行婺州刺史，兼御史大夫，充殿前都指挥使，保宁军节度、婺州管内观察处置等使，加食邑七百户、食实封三百户，仍赐卫圣忠果雄勇宣力翊戴功臣，散官、勋封如故。主者施行。【翼祖皇帝册文〈嘉祐四年〉】维嘉祐四年岁次己亥十月壬戌朔十二日癸酉，孝曾孙嗣皇帝臣某，敢昭告于高祖翼祖简恭睿德皇帝。伏以皇天眷命，兴德造邦，始基之功，实自积累，获嗣丕烈，敢忘翼励？孟冬吉月，岁事既成，合祭以时，举兹礼典。惟是备物，将以诚悫之心，神其歆之，锡以多福。谨以一元大武、柔毛、刚鬛、粢盛、芗合、芗萁、嘉蔬、嘉荐、醴齐，严恭备物，式荐虔心。高祖妣简恭皇后刘氏配。尚飨。【真宗皇帝册文〈嘉祐四年〉】维嘉祐四年岁次己亥十月壬戌朔十二日癸酉，孝子嗣皇帝臣某，敢昭告于皇考真宗膺符稽古成功让德文明武定章圣元孝皇帝。伏以古之以孝而飨亲者，气节既至，感其思心，祠、禴、尝、烝，礼以时举。然犹未厌其志也，则又大合祖宗而享焉。顾惟小子，克守成业，治民事神，动有丕训。是用躬执圭瓒，荐其芬芳。慨然如闻，来格来贶。谨以一元大武、柔毛、刚鬛、粢盛、芗合、芗萁、嘉蔬、嘉荐、醴齐，严恭备物，式荐虔心。皇妣章穆皇后郭氏、皇妣章献明肃皇后刘氏、皇妣章懿皇后李氏配。尚飨。【淑德皇后册文〈嘉祐四年〉】维嘉祐四年岁次己亥十月壬戌朔十二日癸酉，孝孙嗣皇帝臣某，敢昭告于皇祖妣淑德皇后尹氏。伏以彤管有炜，内德茂焉。清庙载严，合食为重。十月惟吉，备物有容。威灵来临，昭穆序配。荐以诚洁，神其顾思。谨以一元大武、柔毛、刚鬛、粢盛、芗合、芗萁、嘉蔬、嘉荐、醴齐，严恭备物，式荐虔心。尚飨。【赐枢密使宋庠让恩命第一表不允批答〈嘉祐四年〉】省表具之。朕以因时致享，克展于孝思；已祭受厘，大均于庆泽。乃眷耆明之哲，实予体貌之臣，肃临事之有容，既交神而蒙贶。宜推异数，以示眷怀。虽嘉好谦，曷止成命？所让宜不允。【赐枢密使宋庠让恩命第二表不允断来章批答】省表具之。卿蕴纯和端悫之诚，富敏赡通明之学，惟时旧德，实我柄臣。当祀事之有成，广庆恩而方洽，畴其封爵，锡以号名。兹为宠章，盖举常典，无烦避让，其往钦承。所让宜不允，仍断来章。【赐枢密使宋庠让恩命第一表批答口宣】熙事既成，方大均于祭泽；宠章所异，宜首及于枢臣。当即往膺，勿烦冲让。【赐枢密使宋庠并河阳三城节度使判河南府文彦博加恩告敕口宣】朕以飨亲致孝，馂惠均恩。宜有宠章，以褒旧德。往钦新命，当体眷怀。【阁门赐华原郡王允良感德军节度使允初告敕口宣】蔚为贤王，陪我祀事。既膺福贶，宜被宠灵。往体予怀，祗服新命。【赐皇弟奉宁军节度使华原郡王允良让恩命第一表不允批答】朕合食祖考以昭孝，推恩宗族以展亲，所以厚人伦，明教爱。卿以近属，肃然在庭，能尽志以修容，不违礼而终事。方庆典之均洽，宜宠章之所先。好谦之怀，虽可嘉尚；已出之命，其往钦承。【赐皇弟奉宁军节度使华原郡王允良让恩命第二表不允断来章批答】卿擢秀宗英，作屏王室。从我祠事，罄其齐明。因馂惠之均恩，示推仁而睦族。避让之节，固已识于冲怀；敦谕既勤，宜往祗于成命。【赐皇弟感德军节度使允初让恩命第一表不允批答】朕因时孟冬，荐鬯清庙。蒙祖考之来贶，均庆赐以推行。乃眷宗藩，宜优宠数。盖克遵于旧典，何过自于捴谦？其钦训言，往服休命。【赐皇弟感德军节度使允初让恩命第二表不允断来章批答】朕亲款太宫，致飨列圣。蒙神贶其百福，思庆及于多方。乃眷宗藩，宜优异数。惟是便蕃之锡，式推敦睦之仁。嘉乃冲怀，形于恳避。礼有常节，无为过恭。命之已行，难或中止。【赐皇弟华原郡王允良感德军节度使允初让恩命第一表不允批答口宣】卿以宗藩之近，参閟祀之严。爰畴乃劳，优以异数。宜思祗受，勿复固辞。【赐皇弟华原郡王允良感德军节度使允初让恩命第二表不允断来章批答口宣】卿以宗支之贤，陪庙祀之重。均兹庆典，遽述让诚。命出已行，理难中止。所宜祗受，以副予怀。<hr>
