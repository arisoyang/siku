<h4>《集部·欧阳修集·卷一四四  书简卷第一》<b class="x">作者：欧阳修</b></h4>
<br>【与韩忠献王〈稚圭〉四十五通】<br>△一〈庆历二年〉<br>修顿首再拜启。仲秋渐凉，伏惟观察太尉尊候动止万福。修至愚极陋，不足<br>以献思虑于聪明。至于修记以问起居，则当大君子忧国之时，又非宜辄干视听。<br>是以书牍之礼，旷绝逾年。然而千里之外，威誉之声日至京师，如在耳目。可以<br>见作镇方面，慑动羌戎；抚循之间，优有余裕。此修不胜西首企望，拳拳之诚，<br>私自为慰者也。伏念修材薄力弱，不堪世用，徒能少以文字之乐为事。而国家久<br>安于无为，儒学之士，莫知形容。幸今剪除叛羌，开拓西域，纪功耀德，兹也为<br>时。惟俟凯歌东来，函馘献庙，执笔吮墨，作为诗颂，以述大贤之功业，以扬圣<br>宋之威灵。虽曰懦焉，亦区区之鄙志也。谨奉手启咨问，伏惟俯赐鉴察。谨启。<br>八月日，太子中允、集贤校理欧阳修启上。<br>△二〈庆历五年〉<br>某顿首启。冬序极寒，不审资政谏议尊候动止何若？昨者偶趋府下，过烦主<br>礼。自到郡逾月，尚稽候问，岂胜愧悚？某孤拙多累，蒙朝廷保全之恩得此郡，<br>地僻事简，饮食之物，奉亲颇便。终日尸禄，未知论报之方，用此不遑尔。瞻望<br>盛府，数程之近，时得通讯下执。谨因请绢人行，附此以道万一。新岁甫迩，伏<br>乞为国自重，下情祷咏之至。<br>△三〈庆历五年〉<br>某顿首启。近因州吏诣府请绢，曾拜状。急足至，特辱手书为诲。伏审履此<br>凝寒，台候万福，岂胜慰忭之诚。某此藏拙，幸今岁淮甸大雪，来春二麦有望。<br>若人不为盗，而郡素无事，何幸如之！惟尸禄端居，未能报国，此为愧尔。瞻望<br>旌棨，惟愿为国自重，以副祷颂。<br>△四〈庆历六年〉<br>某再拜启。山州穷绝，比乏水泉。昨夏秋之初，偶得一泉于州城之西南丰山<br>之谷中，水味甘冷。因爱其山势回抱，构小亭于泉侧，又理其傍为教场，时集州<br>兵、弓手，阅其习射，以警饥年之盗，间亦与郡官宴集于其中。方惜此幽致，思<br>得佳木美草植之，忽辱宠示芍药十种，岂胜欣荷！山民虽陋，亦喜遨游。今春寒<br>食，见州人靓装盛服，但于城上巡行，便为春游。自此得与郡人共乐，实出厚赐<br>也。愧刻愧刻。<br>△五〈庆历六年〉<br>某顿首启。季冬极寒，伏惟某官尊体动止万福。某幸守僻陋，咫尺大府，常<br>阙修问左右。然幸尸禄奉亲，职事日益简少，养拙自便，遂成习性，但时自警而<br>已。冬深少雪，气候已春和，伏惟为国自重，以副瞻颂之诚。<br>△六〈庆历六年〉<br>某启。近急足还，尝略拜问。岁暮晴和，伏惟台候动止万福。本州张推官欲<br>造棨戟，云旧出门下。此人莅官廉善，谨守其职，亦可自了。恐不见多年，要知<br>本官行止，谨此拜闻。<br>△七〈庆历八年〉<br>某顿首。仲春下旬，到郡领职。疏简之性，久习安闲，当此孔道，动须勉强。<br>但日询故老去思之言，遵范遗政，谨守而已。其余廨舍城池，数世之利，无复增<br>修，完小小斯不敢废坏尔。今年蝗蝻稍稍生长，二麦虽丰，雨损其半，民间极不<br>易，犹赖盗贼不作，伏恐要知。龊龊之才，已难开展，又值罢绝回易，诸事裁损，<br>日忧不济，此尤苦尔。南北辽远，音信难频，辄此忉忉，以烦视听。惭悚惭悚。<br>△八〈皇祐元年〉<br>某顿首启。自去春初到维扬，尝因蔡中孚人行奉状。自后区区不觉逾岁，即<br>日春暄，不审尊候动止何似？某昨以目疾为苦，因少私便，求得汝阴。促春初旬，<br>已趋官所。广陵尝得明公镇抚，民俗去思未远，幸遵遗矩，莫敢有逾。独平山堂<br>占胜蜀冈，江南诸山一目千里，以至大明井、琼花二亭，此三者，拾公之遗，以<br>继盛美尔。〈大明井曰美泉亭。琼花曰无双亭。〉汝阴西湖，天下胜绝，养愚自<br>便，诚得其宜。然尸禄苟安，何以报国？感愧感愧。边防之事，动系安危，伏惟<br>经略之余，为国自重。<br>△九〈皇祐二年〉<br>某顿首启。冬寒，伏惟台候万福。修前在颍，曾一拜状。寻以移守南都，苦<br>于当道，颇阙修问，徒切瞻思。专使枉道，手书为赐，佩服感慰，何可胜言？北<br>俗蒙惠，边防有条，宜归大用，以及天下。不胜祷望之至，谨奉状叙谢。<br>△十〈皇祐二年〉<br>修启。辱示谕边备有伦，此已得之传者久矣。阅古事迹，尤见大君子之用心，<br>动必有益于人也。盛制记文并孔子庙、岳庙等记，并于杜公处窃览，已获秘传。<br>然私怪明公见遗，独不见寄，谓于庸鄙有所惜者，何邪？见索乱道，敢不勉强？<br>苟得附方尺之木于梁栋间，寓名诸公之后，为幸多矣，所恨文字污公好屋尔。前<br>在颍，承示碑文甚多，愧荷之恳，已尝附状。今者人至，又惠《宋公碑》二本，<br>事迹辞翰，可令人想慕。《张迪碑》并《八关斋记》，此之所有，聊答厚赐。某<br>皇恐。<br>△十一〈皇祐二年〉<br>某启。冬候凝寒，伏惟某官尊体动止万福。十二日所遣人至，伏承赐书，诲<br>谕勤勤，且荣且感。嗣以近制石本，俾之拭目，信所谓未有不求而得之者，则前<br>之干请，诚不为非也。惶恐惶恐。公之德业，固已伟然于当世矣。而今又以文章<br>笔札，垂示不朽。伏读展玩之际，因思穷边武俗耳目，乍此炤耀，其喧传惊动，<br>宜如何哉！后世之见者，想公为人魁杰雄伟，又宜如何哉！说者谓天不以全美赋<br>人，某不信也。某自夏入秋，苦于亲疾，以故久不修问。谨因人还，附此为谢，<br>伏惟幸察。<br>△十二〈皇祐三年〉<br>某顿首启。自夏迄今，以老母卧疾，营求医药，加以京东盗贼纵横，朝廷督<br>责甚急，公私多故，遂阙拜状。中间伏承升职留任，亦以无由驰贺，但深悚仄而<br>已。专人至，辱书为赐，具审为朝自重，日膺多福，边隅已熟恩信，兵民已安衣<br>食。当还庙堂，以副公议，此非小子之私祝，真切真切。富公移蔡，亦便亲而请<br>也，恐却以亲疾难于移动。未尝求徐，然此岁满得徙，亦其幸也。某再拜。<br>△十三〈皇祐四年〉<br>某叩头泣血，罪逆哀苦，无所告诉，特蒙台念，远赐诲言。虽在哀迷，实知<br>感咽。昨大祸仓卒，不知所归，遽来居颍，苟存残喘。承赐恤问，敢此勉述，其<br>诸孤苦，不能具道。秋序已冷，伏冀顺时为国自重，哀诚所望。<br>△十四〈至和元年〉<br>某启。伏蒙宠示《阅古堂碑》三本，岂胜荣幸。公之德业，当施本朝，耀青<br>史，而刻金石。淹留边郡，闲暇之余，尚足以为一方故事，焕赫塞上。窃顾小子<br>亦得列于众作之间，既足为荣，亦可愧也。感悚感悚。范公人之云亡，天下叹息。<br>昨其家以铭见责，虽在哀苦，义所难辞，然极难为文也。伏恐要知。<br>△十五〈至和元年〉<br>某启。近范纯仁寺丞见过，得睹所制《奏议集序》，岂胜荣幸。文正遗忠获<br>存于不朽，亦劝善之道也。某亦为其子迫令作《神道碑》，不获辞。然惟范公道<br>大材闳，非拙辞所能述。富公墓刻直笔不隐，所纪已详，而群贤各有撰述，实难<br>措手于其间。近自服除，虽勉牵课，百不述一二。今远驰以干视听，惟公于文正<br>契至深厚，出入同于尽瘁，窃虑有纪述未详及所差误，敢乞指谕教之。此系国家<br>天下公议，故敢以请，死罪死罪。<br>△十六〈至和元年〉<br>某启。昨自居忧服除，便得召，乃敢离颍至都。见日，便乞蒲、同，朝旨俾<br>留，遂领铨筦。寻以引人事，遽出同州。入辞之际，恩旨又留，且领残书，既而<br>遂被兹命。孤拙多艰，无所补报，屡招论议，常黩上聪。宠禄难忝，若何为效？<br>恐终碌碌，以为知己之羞。久不拜状，出处多滞，故敢略序。《范公碑》如所教，<br>悉已改正，但候桥川检得希文奏议，实在贼界，恐知之。某又上。<br>△十七〈至和元年〉<br>修启。昨自服除召还阙，出处不定，皆由蹇拙使然，谅惟悉察。自忝此职，<br>尝于递附启为谢。某衰病，须鬓悉白，两目昏花，岂复更有荣进之望？而天下责<br>望过重，恨无所为，进不能补益朝廷，退不能决去，恐碌碌遂为庸人，以贻知己<br>之羞尔。夙夜愧惧，不知何以见教，愿闻诲勤之言，真切真切。<br>师鲁及其兄子渐，皆以今年十二月葬。某昨为他作墓志，事有不备。知公为<br>作表甚详，使其不泯于后，大幸大幸。《范公表》已依所教改正，只是大顺时，<br>检得希文当初奏议，是在贼地中，伏恐要知。<br>△十八〈嘉祐元年〉<br>某顿首启。秋暑尚繁，不审三司尚书尊体动止何似。伏睹制书，以天下之计<br>资天下之才，虽未足以施夔、稷之业，致尧、舜之道，以兴至治，以副具瞻。而<br>天灾水旱之时，民困国穷之际，上有以宽旰食之忧，下有以救饥寒之急。此缙绅<br>之君子、闾巷之愚民，所以闻命之日欣欢鼓舞，而引首北望，惟恐来朝之缓也。<br>修言不足信于人，才不足用于世，事有不得已，而未能引去。徒与众人，同其喜<br>慰。伏计大旆即日在途，伏惟为国自重。谨奉启咨候，不宣。修顿首再拜。<br>△十九〈嘉祐三年〉<br>某顿首启。自明公进用，虽愚拙有以竭其思虑，效万一裨补之，而久无一言，<br>甚可责也。今窃见国子监直讲梅尧臣，以文行知名。以梅之名，而公之乐善，宜<br>不待某言固已知之久矣。其人穷困于时，亦不待某言而可知也。中外士大夫之议，<br>皆愿公荐之馆阁。梅得出公之门，一美事也；公之荐梅，一美事也；朝廷得此举，<br>一美事也。某不敢以一言而让三美，故言之，虽公而不敢泄，公赐择焉。惶恐惶<br>恐。<br>△二十〈嘉祐八年〉<br>某顿首启。板桥匆遽攀违，忽复旬浃，气节遂尔寒凝，伏惟台候万福。龙旌<br>即路，幸此晴明。然而跋履之劳，事务丛委，窃计倍烦神用。更乞为朝自重，以<br>副倾依。下情区区。<br>△二十一〈嘉祐、治平间〉<br>某启。两日不奉宴言，岂胜瞻系？伏承台候稍尔愆和，不审晚来起居何似？<br>气脉小小留滞，微行必遂清康。旦夕拜见，且此拜闻。<br>△二十二〈嘉祐、治平间〉<br>某顿首启。数日不奉余论。伏承台候微伤风冷，喜已康和。秋暑尚有残歊，<br>更冀时加精摄。无由咨候宾次，谨勒此驰启上问。过旬休，必获瞻奉。兹不尽区<br>区。<br>△二十三〈治平元年〉<br>某启。不奉颜色，忽已经旬。霜寒，伏惟台候动履清福。窃承表启累上，圣<br>意决不少疑。量斯势也，似非辩说可入，莫且当勉屈高谊，兼副中外人情否？某<br>衰病，最宜先去者，尚此迟疑。矧公系国体重，岂可轻议？昔人叹好事难必成，<br>皆此类也。旦夕瞻近，姑此以道愚见，幸高明裁察也。惶恐惶恐。<br>△二十四〈治平元年〉<br>某启。晚来伏承台候万福。辱简诲，俾撰先令公真赞。前世文人喜为圣贤记<br>述，盖欲自托以垂名。矧盛德清芬，备载史牒。但恐衰病，久废笔砚，不能称道<br>万一。当试勉强，以应嘉命。值夜草草。<br>△二十五〈治平元年〉<br>某启。承教，俾作《魏国令公真赞》。屡日抒思，不胜艰讷。盖以巨德难名，<br>非委曲莫究万一，而滞于简拙，遂至窘穷。实辱嘉命，惟负惭恐，勉自录呈。<br>△二十六〈治平□年〉<br>某顿首启。不获瞻奉，忽复数日。秋暑，伏承台候万福。某以余毒所攻，颈<br>颊间又为肿核，第以不入咽喉，比前所苦差轻，旦夕欲且勉出。重烦台念，特赐<br>存问，不胜感愧，区区谨奉此叙谢。<br>△二十七〈治平□年〉<br>某启。不获瞻见，等闲数日。余暑尚繁，不审台候动履何似。窃承有外讣之<br>戚，方此炎炽，伏冀节损悲悼，为朝自爱。无由驰谒门屏，谨奉此陈慰。<br>△二十八〈治平□年〉<br>某启。至日不获展庆，不胜驰情。伏惟履长纳吉，为国耆老，永副中外之具<br>瞻。某所苦悉已平，盖得节假中饱于将理。尚烦忧恤，手笔存问，其为感激，并<br>留面叙。人还，粗布万一。<br>△二十九〈治平□年〉<br>某启。日夕风凛，伏喜台候万福。重辱手诲，仰认意爱之深。某所以欲速出<br>者，盖家居不遑安尔，谨当更与医工审议。昨亦有一札，乞更宽数日，皆寂然，<br>所以尤难安处。或因方便，特为略言及，岂胜大幸！承谕曾见与叔平简，拙疾更<br>不复云。惟乞不赐忧轸，皇恐皇恐。<br>△三十〈治平四年〉<br>某启。不侍台席，忽复弥旬经节，伏承动履清福。杜门俟命，已上三表，便<br>值休假。方欲旦夕驰布恳诚于左右，忽辱惠翰，感慰兼深。某去就之际，不惟果<br>于自决，而相知者皆勉以必去不疑。亮公见爱素深，意必不殊也。此来赖君相之<br>明，为之辨别，皎然明白，中外无所疑惑矣。则某之引去不嫌稍速，所推恩礼不<br>必过优，使灾难中遂逃祸咎，而保安全于始终，蒙德不浅矣。区区所欲述者此尔，<br>伏惟幸察。<br>△三十一〈治平四年〉<br>某启。早暮遂凉，伏承台候万福。昨日辱以《相台园池记》为贶，俾得拭目<br>辞翰之雄，粲然如见众制高下映发之丽，而乐然如与都人士女游嬉于其间也。荣<br>幸荣幸。《昼锦》书刻精好，但以衰退之文不称为惭，而又以得托名于后为幸也。<br>众篇一时盛事，往往佳作，咸得珍藏，岂胜感愧。昨夕偶数客坐中，不时布谢，<br>皇恐皇恐。谨奉此咨启。<br>△三十二〈治平□年〉<br>某启。某以私门薄祐，少苦终鲜，惟存二侄，又丧其一，衰晚感痛，情实难<br>胜。仰烦台慈，特赐慰恤，岂任哀感之至。酷暑复盛，伏承台候万福。来日参假，<br>当奉言侍。谨且附此叙谢。<br>△三十三〈治平四年〉<br>某启。冬序始寒，不审台候动止何似？窃承恳请之坚，遂解机政。处大位，<br>居成功，古人之所难。公保荣名，被殊宠，进退之际，从容有余，德业两全，谗<br>谤自止，过于周公远矣。然而朝廷虑则元老遽去，私自计则孤危失恃，此不能不<br>惘然尔。其他区区，非笔墨所可既。惶恐惶恐。<br>△三十四〈治平四年〉<br>某启。自承遂解政机，出镇便郡。寻奉拙记，计已通呈。遽审殊命优礼，悉<br>已恳辞，又当驰贺也。某藏拙于此，幸亦优闲。而衰病侵攻，略无宁日，归心愈<br>切，然素计亦稍有绪也。窃计大旆非晚启行，无由瞻望。寒中伏冀为国自重。区<br>区不宣。<br>△三十五〈熙宁元年〉<br>某启。东州难得酒村，郡酝不堪为信。惟羔羊新得法造，又以伤生不能多作，<br>然谓其味尚可少荐尊俎。轻渎台严，惶恐惶恐。<br>△三十六〈熙宁二年〉<br>某顿首。向尝以拙恶应命，深愧唐突。乃蒙不鄙，以之刻石，得子履巨笔，<br>错之佳处，因公胜迹，托附之传，其为荣幸多矣，感惕感惕。某近秋冬以来，目<br>病尤苦，遂不复近笔砚，小诗亦不曾作。心志萧条，但思归尔。承谕脏腹多不调，<br>更乞节慎饮食，酒能少戒尤佳。某一向不饮，遂不复思。无由少侍谈席，区区不<br>布万一。<br>△三十七〈熙宁二年〉<br>某启。专使至，获捧台翰，伏承经寒动止万福，下情欣慰。某以病目，艰于<br>执笔，稍阙拜问。其为倾向之勤，则未始少怠也。某幸东州岁丰事简，居已逾年，<br>已再削乞寿阳。盖陈、蔡势难乞，惟寿近颍，亦便于归计尔。益远旌棨，新春，<br>伏惟为国保重。<br>△三十八〈熙宁三年〉<br>某顿首启。近昨过郓，瞻望留都才三四驿，因假急足拜问，粗布区区。不谓<br>远烦专介，直走淮滨，诲谕勤勤，仰认意爱。兼审秋寒，台候动止万福，下情岂<br>胜感慰。修过颍少留，以足疾为苦，不久勉之官守。情悰索然，素志未遂，其余<br>鄙冗，莫道万一。惟乞为国自重，以慰具瞻。<br>△三十九〈熙宁三年〉<br>某启。某去秋留颍月余，尝因急足还府附状。自尔勉力病躯，祗赴官所，忽<br>忽遂见穷腊。即日凝凛，伏惟镇抚之余，台候动止万福。某昨蒙上恩，察其实为<br>病瘁，得蔡如请。土俗淳厚，本自闲僻，日生新事，条目固繁，然上下官吏畏罚<br>趋赏，不患不及。而老病昏然，不复敢措意于其间。若郡县平日常事，则绝为稀<br>少，足以养拙偷安，度日而去尔。甚幸甚幸。荷公见爱之深，欲知其如此尔。岁<br>暮雪寒，伏乞为国加爱。<br>△四十〈熙宁三年〉<br>某启。立朝虽久，忝冒实多，而未有卓然可称于人者。蒙公爱念，赠以嘉篇，<br>语重文雄，过形褒借，何以克当，但秘藏荣感而已。拙句唐突大匠，出于勉强，<br>惭恐惭恐。某自至蔡，遂不曾作诗。老年力尽，兼亦忧畏颇多，冀静默以安退藏<br>尔。<br>△四十一〈熙宁四年〉<br>某启。近尝奉记，粗布区区，窃计已投几格。专使忽至，特枉亲翰。伏承经<br>寒，镇抚之余，台候动履万福，岂胜感慰之极。某衰病如昨，老年忧畏，旦暮未<br>去间，俯默苟偷，如前书所述尔。忽忽又见新春，惟乞为国爱重，以副中外瞻倚<br>之望。<br>△四十二〈熙宁四年〉<br>某启。辱贶斋酝，尤为醇美。第小邦鲜嘉客，老病少欢意，不得如侍台席时<br>豪饮之量尔。可叹可叹。近以《序传》拜呈，尘浼听览。盖向在颍，因欲遂留，<br>而当权者猜忌，聊以自解尔。进退之间，其难如此，可惧也。千万保重，以慰勤<br>企。<br>△四十三〈熙宁四年〉<br>某顿首再拜。近急足还府，奉状粗布谢恳。新正令节，限以官守，无由一厕<br>贺宾之列。元勋柱石，神明所相，百福来臻。春气尚寒，伏惟为朝爱重，上副眷<br>倚。下情祝颂之至。<br>△四十四〈熙宁四年〉<br>某启。昨承宠示《归荣》等五篇刻石，俾遂拭目，岂胜荣幸。唐世勋德巨公<br>为不少，而雄文逸翰，兼美独擅，孰能臻于斯也？某以朽病之余，事事衰退，然<br>犹不量力，不觉勉强者，窃冀附托以为荣尔。见索拙恶，不能藏默，谨以录呈，<br>惭罪惭罪。某又上。<br>△四十五〈熙宁四年〉<br>某启。向尝辄以拙诗尘浼台听，寻蒙特赐宠和，不惟以慰寂寥，而雄文大句，<br>固已警动人之耳目。属闲居杜门，难偶信便，遂稽布谢，岂胜感幸愧恐之至也！<br>因王郎中诣府的便，少道万一。<br>【与富文忠公〈彦国〉六通】<br>△一〈天圣、明道间〉<br>某顿首白。彦国自西归，于今已逾月，无由一致书。盖相别后患一大疽，为<br>苦久之，不暇求西人行者。然亦时时有客自西来，独怪彦国了无一书，又疑其人<br>不的。于段氏仆夫来，致几道书，此人最的，宜有书，又无，然后果可怪也。始<br>与足下相别时，屡邀圣俞语，谓“书者，虽于交朋间，不以疏数为厚薄。然既不<br>得群居相笑语尽心，有此犹足以通相思，知动静，是不可忽。苟不能具寸纸，数<br>行亦可。易致则可频致，犹胜都不致也”。当时相顾切切，用要约如此，谓今别<br>后，宜马朝西而书夕东也。不意足下自执牛耳登坛先歃，降坛而吐之，何邪？平<br>生与足下语，思欲力行者事何限，此尺寸纸为俗累牵之，不能勉强，向所云云，<br>使仆何望哉？洛阳去京为僻远，孰与绛之去京师也？今尚尔，至绛又可知矣。自<br>相别后，非见圣俞，无一可语者，思得足下一书，不啻饥渴，故不能不忉忉也。<br>秋暑差盛，千万自爱。<br>△二〈嘉祐元年〉<br>某启。暑雨，不审台候何似？有蜀人苏洵者，文学之士也，自云奔走德望，<br>思一见而无所求。然洵远人，以谓某能取信于公者，求为先容。既不可却，亦不<br>忍欺，辄以冒闻。可否进退，则在公命也。<br>△三〈嘉祐七年〉<br>某启。慰疏已具如别。春候暄冷不常，不审孝履何似？伏惟以时顺变，徇礼<br>节哀，上副人主之眷怀，下为士民自重。某自承乏东府，忽已半岁，碌碌无称，<br>厚颜俯仰，尚思一有论报而去。然勉强庸拙，不知所为。苟终止若斯，顾亦安能<br>迟久？不待弹劾，当自为计也，未知尚有可教否？无由瞻近，岂胜下怀？时事多<br>端，伊、洛过客相踵，必有能道其大概者。其他委细，亦非笔墨可殚也。谨因遣<br>人，万不布一。某又拜。<br>△四〈嘉祐八年〉<br>某顿首启。近驰贺恳，少布私诚。伏承大旆已及近郊，道路盛暑，窃审台候<br>万福，实慰区区瞻跂之勤。朝廷新有大故，时事多艰。旧德元臣，与国同体，驰<br>骑奔走，不惟出处之节得宜，与来者为法。康时济物，愚智所同，有望于马首之<br>来也。余如前书所述也。旦夕当得瞻见颜色，第因张师远行，不可无书，谨奉手<br>启咨问。<br>△五〈嘉祐八年〉<br>某启。忽承手诲，以屡辞新命未得请，俾有所开陈，敢不如教。然愚窃以公<br>自元宰，还首西枢，恳请而从，则恩典未见其过。但公以避灾为意，思欲深自退<br>抑，此与上待元老之意，本不相为谋也。亦窃见初一札，自后更不降出，上亦未<br>尝语及，岂非事已决定，无可商量邪？若德音有所询，当具道如所教也。秋凉，<br>喜承台候万福。谨奉此，不宣。<br>△六〈治平二年〉<br>某启。余暑未祛，伏承台候动履清福。人至，辱赐简，岂胜感服。自公在告，<br>为常制所拘，不得时申候见，固以为恨。今者大旆当西，不一造门下，窃意不近<br>人情。兼料诸公意必同此，所以虽承诲勤，未敢闻命也。皇恐皇恐。人还，谨此，<br>不宣。<br><hr>
