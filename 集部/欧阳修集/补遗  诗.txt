<h4>《集部·欧阳修集·补遗  诗》<b class="x">作者：欧阳修</b></h4>
◎诗【天爵诗】茂哲时皆仰，荣名世所传。为仁勤在己，列爵贵在天。舜德行无倦，颜贫乐自全。达尊非以位，生德乃推贤。且异诸侯赐，高居百行先。孟轲思劝善，深旨著遗篇。〈宋刊本《欧阳文忠公集》卷七四后续添。〉【松柏后凋诗】岁律方回薄，寒威惨四垂。雪霜当大挚，松柏独难衰。节在暄凉固，形非气候移。风云徒栗冽，柯叶讵离披。玉色炎中见，忠臣浊世知。惠兰徒茂美，宁比后凋姿！〈宋刊本《欧阳文忠公集》卷七四后续添。〉【白牡丹】蟾精雪魄孕云荄，春入香腴一夜开。宿露枝头藏玉块，晴风庭面揭银杯。〈宋《锦绣万花谷》前集卷七。〉【芙蓉花二首】溪边野芙蓉，花水相媚好。半看池莲尽，独伴霜菊槁。红芳晓露浓，绿树秋风冷。共喜巧回春，不妨闲弄影。〈宋陈景沂《全芳备祖》前集卷二四。〉【诗一首】人言清禁紫薇郎，草诏紫薇花影傍。山木不知官况味，也随红日上东廊。〈《永乐大典》卷九○四。〉【诗一首】文出升平世，禾生大有年。四克今日月，六合古山川。反朴次三五，古文丁一千。王功因各定，大作不相沿。主化布于下，人心孚自无。上方求士切，公亦立仁先。才行苟并至，位名尤两全。末由弓冶手，安比父兄肩。幸及布衣仕。宜希守令先。尺刀元并用，丹白具同研。去吏多甘老，休兵坐力田。干戈包已久，永卜本支延。〈清陆心源辑《敬斋古今黄主拾遗》卷一。〉【句（苦吟）】一句坐中得，片心天外来。〈宋阮阅《诗话总龟》前集卷一一引《青琐集》。〉【句】焚香答进士，撤幕待经生。〈同上书卷三○引《古今诗话》。〉【句（答王君贶）】最好花常最后开。〈同上书卷四○引《诗史》〉【句二（咏蚊）】万枝黄落风如射，犹自传声欲噬人。〈宋袁文《瓮牖闲评》卷七。蚤虱蚊虻罪一伦，未知蚊子重堪嗔。〈同上。〉【句（梨花）】尚记梨花村，依依闻暗香。〈宋陈景沂《全芳备祖》前集卷九。〉【句（芙蓉花）】湖上野芙蓉，含思秋脉脉。娟娟如静女，不肯傍阡陌。诗人杳未来，幽艳冷难宅。〈同上书卷二四。〉【句（苏子美挽辞）】秦邸狱冤谁与辨，高桥客死世通悲。〈宋王明清《玉照新志》卷五。〉【句（戏王介甫）】秋花不落春花落，为报诗人仔细看。〈宋史正志《史氏菊谱》。〉【句】文章自古无凭据，唯愿朱衣一点头。〈宋吕祖谦《诗律武库》卷四。【句（造面茧）】来时擘茧正探官。〈宋陈元靓《岁时广记》卷九。〉【句（乞富贵）】奕奕天河光不断，有人正在长生殿。〈同上书卷二七。〉【句】酒粘衫袖重，花压帽檐偏。〈元《拊掌录》。〉【存目诗】戏寄梅圣俞绝句◎词【渔家傲十二首（之一）】正月新阳生翠琯，花苞柳线春犹浅。帘幕千重方半卷，池水泮，东风吹水琉璃软。渐好凭阑醒醉眼，陇梅暗落芳英断。初日已知长一线，清宵短，梦魂怎奈珠宫远。【渔家傲十二首（之二）】二月春期看已半，江边春色青犹短。天气养花红日暖，深深院，真珠帘额初飞燕。渐觉衔杯心绪懒，酒侵花脸娇波慢。一捻闲愁无处遣，牵不断，游丝百尺随风远。【渔家傲十二首（之三）】三月芳菲看欲暮，胭脂泪洒梨花雨。宝马绣轩南陌路，笙歌举，踏青斗草人无数。强欲留春春不住，东皇肯信韶容故。安得此身如柳絮，随风去，穿帘透幕寻朱户。【渔家傲十二首（之四）】四月芳林何悄悄，绿阴满地青梅小。南陌采桑何窈窕，争语笑，乱丝满腹吴蚕老。宿酒半醒新睡觉，雏莺相语匆匆晓。惹得此情萦寸抱，休临眺，楼头一望皆芳草。【渔家傲十二首（之五）】五月薰风才一信，初荷出水清香嫩。乳燕学飞帘额峻，谁借问，东邻期约尝佳酝。漏短日长人乍困，裙腰减尽柔肌损。一撮眉尖千叠恨，慵整顿，黄梅雨细多闲闷。【渔家傲十二首（之六）】六月炎蒸何太盛，海榴灼灼红相映。天外奇峰千掌迥，风影定，汉宫圆扇初成咏。珠箔初褰深院静，绛绡衣窄冰肤莹。睡起日高堆酒兴，厌厌病，宿酲和梦何时醒。【渔家傲十二首（之七）】七月芙蓉生翠水，明霞拂脸新妆媚。疑是楚宫歌舞妓，争宠丽，临风起舞夸腰细。乌鹊桥边新雨霁，长河清水冰无地。此夕有人千里外，经年岁，犹嗟不及牵牛会。【渔家傲十二首（之八）】八月微凉生枕簟，金盘露洗秋光淡。池上月华开宝鉴，波潋滟，故人千里应凭槛。蝉树无情风苒苒，燕归碧海珠帘掩。沉臂冒霜潘鬓减，愁黯黯，年年此夕多悲感。【渔家傲十二首（之九）】九月重阳还又到，东篱菊放金钱小。月下风前愁不少，谁语笑，吴娘捣练腰肢袅。槁叶半轩慵更扫，凭阑岂是闲临眺。欲向南云新雁道，休草草，来时觅取伊消耗。【渔家傲十二首（之十）】十月轻寒生晚暮，霜华暗卷楼南树。十二阑干堪倚处，聊一顾，乱山衰草还家路。悔别情怀多感慕，胡笳不管离心苦。犹喜清宵长数鼓，双绣户，梦魂尽远还须去。【渔家傲十二首（之十一）】律应黄钟寒气苦，冰生玉水云如絮。千里乡关空倚慕，无尺素，双鱼不食南鸿渡。把酒遣愁愁已去，风摧酒力愁还聚。却忆兽炉追旧处，头懒举，炉灰剔尽痕无数。【渔家傲十二首（之十二）】腊月年光如激浪，冻云欲折寒根向。谢女雪诗真绝唱，无比况，长堤柳絮飞来往。便好开尊夸酒量，酒阑莫遣笙歌放，此去青春都一饷，休怅望，瑶林即日堪寻访。〈以上宋刊本《近体乐府》卷二。〉【千秋岁二首（之一）】罗衫满袖，尽是忆伊泪。残妆粉，馀香被。手把金尊酒，未饮先如醉。但向道，厌厌成病皆因你。离思迢迢远，一似长江水。去不断，来无际。红笺著意写，不尽相思意。为个甚，相思只在心儿里。【千秋岁二首（之二）】画堂人静，翡翠帘前月。鸾帷凤枕虚铺设。风流难管束，一去音书歇。到而今，高梧冷落西风切。未语先垂泪，滴尽相思血。魂欲断，情难绝。都来些子事，更与何人说，为个甚，心头见底多离别。【醉蓬莱】见羞容敛翠，嫩脸匀红，素腰袅娜。红药阑边，恼不教伊过。半掩娇羞，语声低颤，问道有人知么。强整罗裙，偷回波眼，佯行佯坐。更问假如，事还成后，乱了云鬟，被娘猜破。我且归家，你而今休呵。更为娘行，有些针线，诮未曾收罗，却待更阑，庭花影下，重来则个。【于飞乐】宝奁开，美鉴静，一掬清蟾。新妆脸，旋学花添。蜀红衫，双绣蝶，裙缕鹣鹣。寻思前事。小屏风，仍画江南。怎空教、草解宜男。柔桑密、又过春蚕。正阴晴天气，更暝色相兼。佳期消息，曲房西、碎月筛帘。【鼓笛慢】缕金裙窣轻纱，透红莹玉真堪爱。多情更把，眼儿斜盼，眉儿敛黛。舞态歌阑，困偎香脸，酒红微带。便直饶、更有丹青妙手，应难写、天然态。长恐有时不见，每饶伊、百般娇呆。眼穿肠断，如今千种，思量无奈。花谢春归，梦回云散，欲寻难再。暗消魂，但觉鸳衾凤枕，有余香在。【看花回】晓色初透东窗，醉魂方觉。恋恋绣衾半拥，动万感脉脉，春思无托。追想少年，何处青楼贪欢乐。当媚景，恨月愁花，算伊全忘凤帏约。空泪滴、真珠暗落，又被谁，连宵留著。不晓高天甚意，既付与风流，却恁情薄。细把身心自解，只与猛拚却。又及至、见来了，怎生教人恶。【蝶恋花四首（之一）】几度兰房听禁漏。臂上残妆，印得香盈袖。酒力融融香汗透，春娇入眼横波溜。不见些时眉已皱。水阔山遥，乍向分飞后。大抵有情须感旧，肌肤拚为伊销瘦。【蝶恋花四首（之二）〈咏枕儿〉】宝琢珊瑚山样瘦。缓髻轻拢，一朵云生袖。昨夜佳人初命偶，论情旋旋移相就。几叠鸳衾红浪皱。暗觉金钗，磔磔声相扣。一自楚台人梦后，凄凉暮雨沾茵绣。【蝶恋花四首（之三）】一掬天和金粉腻。莲子心中，自有深深意。意密莲深秋正媚。将花寄恨无人会。桥上少年桥下水。小棹归时，不语牵红袂。浪溅荷心圆又碎。无端欲伴相思泪。【蝶恋花四首（之四）】百种相思千种恨。早是伤春，那更春醪困。薄幸辜人终不愤，何时枕畔分明问。懊恼风流心一寸。强醉偷眠，也即依前闷。此意为君君不信，泪珠滴尽愁难尽。【武陵春】宝幄华灯相见夜，妆脸小桃红。斗帐香檀翡翠笼，携手恨匆匆。金泥双结同心带，留与记情浓。却望行云十二峰。肠断月斜钟。〈以上《醉翁琴趣外篇》卷一。〉【梁州令】红杏墙头树，紫萼香心初吐。新年花发旧时枝。徘徊千绕，独共东风语。阳台一梦如云雨，为问今何处。离情别恨多少，条条结向垂杨缕。此事难分付，初心本谁先许。窃香解佩雨沉沉，知他而今，记得当初否。谁教薄幸轻相误，不信道相思苦。如今却恁空追悔，元来也会忆人去。【渔家傲五首（之一）】为爱莲房都一柄，双苞双蕊双红影。雨势断来风色定，秋水静，仙郎彩女临鸾镜。妾有容华君不省，花无恩爱犹相并。花却有情人薄幸，心耿耿，因花又染相思病。【渔家傲五首（之二）】昨日采花花欲尽，隔花闻道潮来近。风猎紫荷声又紧，低难奔，莲茎刺惹香腮损。一缕艳痕红隐隐，新霞点破秋蟾晕。罗细挹残心不稳，羞人问，归来剩把胭脂衬。【渔家傲五首（之三）】一夜越溪秋水满，荷花开过溪南岸。贪采嫩香星眼慢，疏回眄，郎船不觉来身畔。罢采金英收玉腕，回身急打船头转。荷叶又浓波又浅，无方便，教人只得抬娇面。【渔家傲五首（之四）】近日门前溪水涨，郎船几度偷相访。船小难开红斗帐，无计向，合欢影里空惆怅。愿妾身为红菡萏，年年生在秋江上。重愿郎为花底浪，无隔障，随风逐雨长来往。【渔家傲五首（之五）】妾解清歌并巧笑，郎多才俊兼年少。何事抛儿行远道，无音耗，江头又绿王孙草。昔日采花呈窈窕，玉容常笑花枝老。今日采花添懊恼，伤怀抱，玉容不及花枝好。【一斛珠】今朝祖宴，可怜明夜孤灯馆。酒醒明月空床满，翠被重重，不似香肌暖。愁肠恰似沉香篆，千回万转萦还断。梦中若得相寻见，却愿春宵，一夜如年远。【惜芳时】因倚兰台翠云亸，睡未足、双眉尚锁。潜身走向伊行坐，孜孜地、告他梳裹。发妆酒冷重温过，道要饮、除非伴我。丁香嚼碎偎人睡，犹记恨、夜来些个。〈以上《醉翁琴趣外篇》卷二。【洞仙歌令二首（之一）】楼前乱草，是离人方寸。倚遍阑干意无尽。罗巾掩，宿粉残眉香未减，人与天涯共远。香闺知人否，长是厌厌，拟写相思寄归信。未写了，泪成行早满香笺，相思字一时滴损。便直饶伊家总无情，也拚了一生，为伊成病。【洞仙歌令二首（之二）】情知须病，奈自家先肯。天甚教伊恁端正。忆年时，兰棹独倚春风，相怜处月影花光相映。别来凭谁诉，空寄香笺，拟问前欢甚时更。后约与新期，易失难寻，空肠断损风流心性。除只把芳尊强开颜，奈酒到愁肠，醉了还醒。【鹊踏枝】一曲尊前开画扇，暂近还遥，不语仍低面。直至情多缘少见，千金不直双回眄。苦恨行云容易散，过尽佳期，争向年芳晚，百种寻思千万遍，愁肠不似情难断。【品令】渐素景，金风劲，早是凄凉孤冷。那堪闻蛩呤穿金井，唤愁绪难整。懊恼人人薄幸，负云期雨信。终日望伊来，无凭准，闷损我也不定。【燕归梁二首（之一）】风摆红藤卷绣帘，宝鉴慵拈。日高梳洗几时忺，金盆水，弄纤纤。髻云谩亸残花淡，和娇媚，疲嵓嵓。离情更被宿酲兼，空惹得，病厌厌。【燕归梁二首（之二）】屏里金炉帐外灯，掩春睡腾腾。绿云堆枕乱鬅鬙，犹依约，那回曾。人生少有，相怜到老，宁不被天憎。而今前事总无凭，空赢得，瘦棱棱。【圣无忧】相别重相遇，恬如一梦须臾。尊前今日欢娱事，放盏旋成虚。莫惜斗量珠玉，随他雪白髭须。人间长久身难得，斗在不如吾。【锦香囊】一寸相思无著处，甚夜长难度。灯花前几转寒更，桐叶上数声秋雨。真个此心终难负，况少年情绪，已交共春茧缠绵，终不学钿筝移柱。【系裙腰】水轩檐幕透薰风。银塘外，柳烟浓。方床遍展鱼鳞簟，碧纱笼。小墀面，对芙蓉。玉人共处双鸳枕，和娇困，睡朦胧，起来意懒含羞态。汗香融。系裙腰，映酥胸。【阮郎归三首（之一）】浓香搓粉细腰肢，青螺深画眉。玉钗撩乱挽人衣，娇多常睡迟。绣帘角，月痕低，仙郎东路归。泪红满面湿燕脂，兰房怨别离。【阮郎归三首（之二）】去年今日落花时，依前又见伊。淡匀双脸浅匀眉，青衫透玉肌。才会面，便相思，相思无尽期。这回相见好相知，相知已是迟。【阮郎归三首（之三）】玉肌花脸柳腰肢，红妆浅黛眉。翠鬟斜亸语声低，娇羞云雨时。伊怜我，我怜伊，心儿与眼儿。绣屏深处说深期，幽情谁得知。【怨春郎】为伊家，终日闷，受尽凄惶谁问。不知不觉上心头，悄一霎身心顿也没处顿。恼愁肠，成寸寸，已恁莫把人萦损。奈每每人前道著伊，空把相思泪眼和衣揾。【滴滴金】尊前一把心横波溜，彼此心儿有。曲屏深幌解香罗，花灯微透。偎人欲语眉先皱，红玉困春酒。为问鸳衾这回后，几时重又。【卜算子】极得醉中眠，迤逦翻成病。莫是前生负你来，今世里、教孤冷。言约全无定，是谁先薄幸。不惯孤眠惯成双，奈奴子、心肠硬。【感庭秋】红笺封了还重拆，这添追忆。且教伊见我，别来翠减香销端的。渌波平远，暮山重叠，算难凭鳞翼。倚危楼极目，无情细草长天色。〈以上《醉翁琴趣外篇》卷三。【满路花】铜荷融烛泪，金兽啮扉环。兰堂春夜疑，惜更残。落花风雨，向晓作轻寒。金龟朝早，香衾余暖，殢娇由自慵眠。小鬟无事须来唤，呵破点唇檀。回身还、却背屏山。春禽飞下，帘外日三竿。起来云鬓乱，不妆红粉，下阶且上秋千。【好女儿令】眼细眉长，宫样梳妆。靸鞋儿走向花下立著，一身绣出，两同心字，浅浅金黄。早是肌肤轻渺，抱著了、暖仍香。姿姿媚媚端正好，怎教人别后，从头仔细，断得思量。【南乡子二首（之一）】浅浅画双眉，取次梳妆也便宜。洒着胭脂红扑面，须知，更有何人得似伊。宝帐烛残时，好个温柔模样儿。月里仙郎清似玉，相期，些子精神更与谁。【南乡子二首（之二）】好个人人，深点唇儿淡抹腮。花下相逢、忙走怕人猜，遗下弓弓小绣鞋。刬袜重来，半亸乌云金凤钗。行笑行行连抱得，相挨，一向娇痴不下怀。【踏莎行二首（之一）】碧藓回廊，绿杨深院，偷期夜入帘犹卷。照人无奈月华明，潜身却恨花深浅。密约如沉，前欢未便，看看掷尽金壶箭，阑干敲遍不应人，分明帘下闻裁剪。【踏莎行二首（之二）】云母屏低，流苏帐小，矮床薄被秋将晓。乍凉天气未寒时，平明窗外闻啼鸟。困殢榴花，香添蕙草，佳期须及朱颜好，莫言多病为多情，此身甘向情中老。【诉衷情二首（之一）】歌时眉黛舞时腰，无处不妖娆。初剪菊、欲登高，天气怯鲛绡。紫丝障，绿杨桥，路迢迢。酒阑歌罢，一度归时，一度魂消。【诉衷情二首（之二）】离怀酒病两忡忡，欹枕梦无踪。可怜有人今夜，胆小怯房空。杨柳绿，杏梢红，负春风。迢迢别恨，脉脉归心，付与征鸿。【恨春迟】欲借江梅荐饮，望陇驿音息沉沉。住在柳州东，彼此相思，梦回云去难寻。归燕来时花期浸，淡月坠、将晓还阴。争奈多情易感，风信无凭，如何消遣初心。【盐角儿二首（之一）】增之太长，减之太短，出群风格。施朱太赤，施粉太白，倾城颜色。慧多多，娇的的，天付与教谁怜惜。除非我偎著抱著，更有何人消得。【盐角儿二首（之二）】人生最苦，少年不得，鸳帏相守。西风时节，那堪话别，双蛾频皱。暗消魂，重回首，奈心儿里彼此皆有。后时我两个相见，管取一双清瘦。【忆秦娥】十五六，脱罗裳，长恁黛眉蹙。红玉暖，入人怀，春困熟。展香茵，帐前明画烛。眼波长，斜浸鬓云绿。看不足，苦残宵更漏促。【少年游】绿云双亸插金翘，年纪正妖娆。汉妃束素，小蛮垂柳，都占洛城腰。锦屏春过衣初减，香雪暖凝消。试问当筵眼波恨，滴滴为谁娇。〈以上《醉翁琴趣外篇》卷四。〉【踏莎行慢】独自上孤舟，倚危樯目断。难成暮雨，更朝云散。凉劲残叶乱。新月照，澄波浅。今夜里，厌厌离绪难销遣。强来就枕，灯残漏永，合相思眼。分明梦见如花面。依前是旧庭院。新月照，罗幕挂，珠帘卷。渐向晓，脉然睡觉如天远。【蕙香囊】身作琵琶，调全宫羽，佳人自然用意。宝檀槽在雪胸前，倚香脐横枕琼臂。组带金钩，背垂红绶，纤指转弦韵细。顾伊只恁拨梁州，且多时得在怀里。【玉楼春五首（之一）】艳冶风情天与措，清瘦肌肤冰雪妒。百年心事一宵同，愁听鸡声窗外度。信阻青禽云雨暮，海月空惊人两处。强将离恨倚江楼，江水不能流恨去。【玉楼春五首（之二）】半幅霜绡亲手剪，香染青蛾和泪卷。画时横接媚霞长，印处双沾愁黛浅。当时付我情何限，欲使妆痕长在眼。一回忆著一拈看，便似花前重见面。【玉楼春五首（之三）】红楼昨夜相将饮，月近珠帘花近枕。银釭照客酒方酣，玉漏催人街已禁。晚潮去棹浮清浸，古岸平芜萧索甚。大都薄宦足离愁，不放双鸳长恁恁。【玉楼春五首（之四）】金雀双鬟年纪小，学画蛾眉红淡扫。尽人言语尽人怜，不解此情惟解笑。稳着舞衣行动俏，走向绮筵呈曲妙。刘郎大有惜花心，只恨寻花来较早。【玉楼春五首（之五）】夜来枕上争闲事，推倒屏山褰绣被。尽人求守不应人，走向碧纱窗下睡。直到起来由自殢，向道夜来真个醉。大家恶发大家休，毕竟到头谁不是。〈以上《醉翁琴趣外篇》卷五。〉【定风波】把酒花前欲问伊，问伊还记那回时。黯淡梨花笼月影，人静，画堂东畔药阑西。及至如今都不认，难问，有情谁道不相思。何事碧窗春睡觉，偷照，粉痕匀却湿胭脂。【减字木兰花二首（之一）】去年残腊，曾折梅花相对插。人面而今，空有花开无处寻。天天不远，把酒拈花重发愿。愿得和伊，偎雪眠香似旧时。【减字木兰花二首（之二）】年来方寸，十日幽欢千日恨。未会此情，白尽人头可得平。区区堪比，水趁浮萍风趁水。试望瑶京，芳草随人上古城。【迎春乐】薄纱衫子裙腰匝，步轻轻、小罗靸。人前爱把眼儿札。香汗透、胭脂蜡。良夜永、幽期欢则洽。约重会、玉纤频插。执手临归，犹且更待留时霎。【一落索】小桃风撼香红碎，满帘笼花气。看花何事却成愁，悄不会、春风意。窗在梧桐叶底，更黄昏雨细。枕前前事上心来，独自个、怎生睡。【夜行船二首（之一）】闲把鸳衾横枕，损眉尖、泪痕红沁。花时良夜不归来，忍频听、漏移清禁。一饷无言都未寝，忆当初、是谁先恁。及至如今，教人成病，风流万般徒甚。【夜行船二首（之二）】轻捧香腮低枕，眼波媚、向人相浸。佯娇佯醉索如今，这风情、怎教人禁。却与和衣推未寝，低声地、告人休恁。月夕花朝，不成虚过，芳年嫁君徒甚。【望江南二首（之一）】江南柳，花柳两相柔。花片落时粘酒盏，柳条低处拂人头。各自是风流。江南月，如镜复如钩。似镜不侵红粉面，似钩不挂画帘头。长是照离愁。【望江南二首（之二）】江南柳，叶小未成阴。人为丝轻那忍折，莺嫌枝嫩不胜吟。留著待春深。十四五，闲抱琵琶寻。阶上簸钱阶下走，恁时相见早留心。何况到如今。【宴瑶池】恋眼哝心终未改，向意间长在。都缘为、颜色殊常，见余花、尽无心爱。都为是风流<imgheight=32width=32border=0src=/bzk/Z008.bmp>，至他人、强来厮坏。从今后、若得相逢，绣帏里，痛惜娇态。【解仙佩】有个人人牵系，泪成痕、滴尽罗衣。问海约山盟何时，镇教人、目断魂飞。梦里似偎人睡，肌肤依旧骨香腻。觉来但堆鸳被，想忡忡、那里争知。〈以上《醉翁琴趣外篇》卷六。〉【少年游】阑干十二独凭春，晴碧远连云。千里万里，二月三月，行色苦愁人。谢家池上，江淹浦畔，吟魂与离魂。那堪疏雨滴黄昏，更特地、忆王孙。〈《能改斋漫录》卷十七。〉【桃源忆故人】碧纱影弄东风晓，一夜海棠开了。枝上数声啼鸟，妆点愁多少。妒云恨雨腰支袅，眉黛不忺重扫。薄幸不来春老，羞带宜男草。〈《全芳备祖》前集卷七海棠门。〉【阮郎归】雪霜林际见依稀，清香已暗期。前村已遍倚南枝，群花犹未知。情似旧，赏休迟，看看陇上吹。便从今日赏芳菲，韶华取次归。〈《花草粹编》卷四。〉【渔家傲】战胜归来飞捷奏。倾贺酒，玉阶遥献南山寿。〈《东轩笔录》卷十。〉【水调歌头〈和苏子美沧浪亭词〉】万顷太湖上，朝暮浸寒光。吴王去后、台榭千古锁悲凉。谁信蓬山仙子，天与经纶才器，等闲厌名缰。敛翼下霄汉，雅意在沧浪。晚秋里，烟寂静，雨微凉。危亭好景、佳树修竹绕回塘。不用移舟酌酒，自有青山绿水，掩映似潇湘。莫问平生意，别有好思量。〈宋刊本及影宋本《近体乐府》卷三。〉◎序跋【书醉翁亭记后〈嘉祐六年〉】嘉祐六年闰月二十六日，西斋静览，思滁山之胜，绝不可见也。〈宋刊本《欧阳文忠公集》卷七三后续添。〉【书遁甲立成旁通历后】此本得于杨畋。畋，继业之后也。继业善用兵，以见昔时名将皆精于所学，非止一夫之勇也。此本尤为简要，世罕传也。熙宁元年九月六日，东斋闲览，见余三十年前自书小字，为之惘然。其后则僧惠勤为余书耳。〈宋刊本〈《欧阳文忠公集》卷七三后续添。〉【书逍遥子后】熙宁三年五月九日，病告中校毕。时移太原，未受命。续得民间本，又添《无鬼》以下七篇。世传《逍遥子》多脱误，此本雠校虽未精，然比他人家本，最为佳耳。〈宋刊本《欧阳文忠公集》卷七三后续添。〉【书杜祁公帖石本后】祁公真楷有法，笔力精劲，为世所贵。晚年行草又臻此，书此时，盖年八十矣。人之于学，其可不勉强哉。余得公墨迹尤多，是以藏为家宝，此本亦得于公家。〈宋刊本《欧阳文忠公集》卷七三后续添〉【书琴阮记后】同年孙植，雅善琴阮，云于京师常卖人处贾得之以遗余，盖景祐三年也。迨今三十余年，而植物故亦二十年矣。偶因发箧□之，怅然书其后。熙宁二年二月九日，山斋记。余为夷陵令时，得琴一张于河南刘几，盖常琴也。后做舍人，又得琴一张，乃张越琴也。后做学士，又得琴一张，则雷琴也。官愈高，琴愈贵，而意愈不乐。在夷陵时，青山绿水，日在目前，无复俗累，琴虽不佳，意则萧然自释。及做舍人、学士，日奔走于尘土中，声利扰扰盈前，无复清思，琴虽佳，意则昏杂，何由有乐？乃知在人不在器，若有以自适，无弦可也。修老年世味益薄，惟做诗学书，尚不为倦。然精纸良笔，惜不忍用，信哉，愚难及也！士有所好，虽万金不以为多，盖务济其欲，宁复顾惜耶？老懒常患多事为劳，偶得闲暇，则又学书，是所好为累者，不问何事皆然也。余尝读《鬼谷子》，见其驰说诸侯，无所不可，惟无所好者，不可为也。然则无欲于物，人之至难，苟有至焉，可以御敌。学书劳力，可以寓心，亦所谓贤与博弈者也。昔人以此垂名后世者，盖爱其为人，因以贵之尔。吾家率更以颜、柳，皆节行高出当世，就令书不甚佳，后世犹以为宝也。〈宋刊本《欧阳文忠公集》卷七三后续添。〉【太常因革礼序〈治平三年〉】臣修等闻，昔秦燔灭诗书，而礼乐尤其所恶，故汉兴二百余年，而郊祀之礼听于方士，乘舆所御不过袀服。及至显宗，然后发愤太息，凿空耕荒，以有三壅七郊、百官备物、辂车衮冕，以祀天地，养三老五更于学，然后学世有述焉。汉末丧乱，永平遗文复就湮灭，而江左学者犹能言之。萧梁之时，日不暇给，犹命陆连、贺玚等五人分治五礼。及至隋文，天下初合，享国日浅，亦能于兵烬之余收集南北仪注，为百三十篇。故唐兴，得以沿袭，为贞观、显庆、开元之礼。古之君子于战伐崎岖之中，犹不忍礼乐之废，苟有一日之安，则相与戮力讲求，其勤如此。宋有天下，承平百年，宪章文物，远迹三代。而观书于太常者，独有《开宝通礼》得为完书，其余颠倒脱落，无所考证，至不及汉、唐者，有司失职，学者不讲之过也。昔太祖皇帝始命大臣约唐之旧，为《开宝通礼》，事为之制，以待将来。其后更历三朝，随事损益，与《通礼》异者十常三四。苟新书不立，而恃《通礼》以为备，则后世将有惑焉。故天圣中，礼官王皞等论次已行之事，名曰《礼阁新编》，其后贾昌朝等复加编定，名曰《太常新礼》。而《礼阁新编》止于天禧之五年，《太常新礼》止于庆历之三年，又多遗略，不能兼收博采，以示后世。而二书之外，存于简牍者尚不可胜数，付之胥史，日以残脱。故嘉祐中臣修以为言，而先帝以属修与凡礼官，命臣辟、臣洵专领其局。始自建隆以来，讫于嘉祐，巨细必载，网罗殆尽。以为《开宝通礼》者一代之成法，故以《通礼》为主而记其变，其不变者则有《通礼》存焉。凡变者皆有所沿于《通礼》也，其无所沿者谓之新礼，《通礼》之所有而建隆以来不复举者谓之废礼。凡始立庙皆有议论，不可以不特见，谓之庙仪，其余皆即用《通礼》条目。为一百篇以闻，赐名曰《太常因革礼》。虽不足以称先帝考礼修业、传示无极之意，犹庶几于守职不废，以待能者，尚书吏部侍郎、参知政事、提举编纂臣欧阳修，龙图阁直学士、尚书兵部侍郎兼侍读、同判太常寺兼礼仪事臣李柬之，龙图阁直学士、左谏议大夫兼侍讲、崇文院检讨官、同判太常寺兼礼仪事臣吕公著，尚书工部郎中、知制诰、兼同判太常寺兼礼仪事臣宋敏求，尚书屯田员外郎、充集贤殿修撰、同判太常寺兼礼仪事臣周孟阳，尚书度支员外郎、直秘阁兼充史馆检讨、同知礼院兼丞事臣吕夏卿，尚书祠部员外郎、充秘阁校理、同知礼院臣李育，秘书丞、充集贤校理、同知礼院臣陈绎，太常博士、礼院编纂臣姚辟，守霸州文安县主簿、礼院编纂臣苏洵等谨上。〈《太常因革礼》卷首。〉【诗图总序】周之诗自文王始，成王之际，颂声兴焉，周之盛德之极。文王之诗三十七篇，其二十三篇系之周公、召公，为《周南》、《召南》，其八篇为《小雅》，六篇为《大雅》。武王之诗六篇，四篇为《小雅》，二篇在《召南》之《风》。成王之诗五十三篇，其十篇为《小雅》，十二篇为《大雅》，三十一篇为《颂》。是为《诗》之正经。其后二世，昭王立，而周道微阙；又六世厉王，政益衰，变《雅》始作。厉王死于彘，天下无君，周公、召公行政，谓之共和，凡十四年。而厉王之下，太子宜臼迁于洛邑，号东周，周之室益微，而平王之诗贬为《风》，下同列国。至于桓、庄而诗止矣。初，成王立，周公摄政，管、蔡作乱，周公及其大夫作诗七篇。周之太史以为周公诗主道豳国公刘、太王之事，故系之《豳》，谓国变风。而诸侯之诗无正风，其变风自懿王始作。懿王时，《齐风》始变；夷王时，《卫风》始变；次厉王时，《陈风》始变。厉王崩，周召共和，《唐风》始变；次宣王时，《秦风》始变；至平王时，《郑风》始变；惠王时，《曹风》始变。陈最后，至顷王时犹有灵公之诗，于是止矣。盖自文至顷凡二十世，王泽竭而诗不作。今郑之诗次比，考于旧史，先后不同。《周》、《召》、《王》、《豳》皆出于周，《邶》、《鄘》合于卫，桧、魏世家绝，其可考者，七国而已。《陈》、《齐》、《卫》、《晋》、《曹》、《郑》、《魏》，此变风之先后也。《周》、《召》、《邶》、《鄘》、《卫》、《王》、《郑》、《齐》、《豳》、《秦》、《魏》、《唐》、《陈》、《桧》、《曹》，此孔子未删《诗》之前，季札所听周乐次第也。《周》、《召》、《邶》、《鄘》、《卫》、《王》、《郑》、《齐》、《魏》、《唐》、《秦》、《陈》、《桧》、《曹》、《豳》，此今《诗》之次第也。考其得封之先后，为国之大小，与其诗作之时，皆失其次，说者莫能究焉。其外，鲁之《颂》四篇，《商颂》五篇，郑康成以为鲁得用天子之礼乐，故有《颂》，而《商颂》至孔子之时，存者五篇，而《夏颂》已亡，故录鲁诗以备三《颂》，著为后王之法。监三代之成功，法莫大于夏矣。康成所作《诗谱图》，自共和而后始得春秋次序，今其图亡。今略准郑遗说，而依其次序推之，以见前儒之得失。今既依郑为图，故风雅、变王与其序所不言，而说者推定世次，皆且从郑之意，其所失者可指而见焉。司马迁谓古诗三千余篇，孔子删之，存者三百。郑学之徒皆以迁说之谬，言古诗虽多，不容十分去九。以予考之，迁说然也。何以知之？今书传所载逸诗，何可数焉？以图推之，首更十君而取其一篇者，又有二十余君而取其一君。由是言之，何啻乎三千？诗三百一十一篇，亡者六篇，存者三百五篇云。〈《皇朝文鉴》卷八六。又见《郑氏诗谱补亡》卷末，《古今图书集成》经籍典卷一五七。〉【诗谱补亡序】《郑氏谱序》云自共和以后得太史《年表》，接于《春秋》而次序乃明。今《诗》诸国惟《卫》、《齐》变风在共和前，余皆宣王以后。予之旧图起自诸国得封，而止于诗止之君，旁系于周，以世相当，而诗列右方，依郑所谓循其上而省其下，及旁行而考之之说也。然有一君之世当周数王者，则考其诗当在某王之世，随事而列之。如《鄘·柏舟》、《卫·淇澳》皆卫武公之诗。《柏舟》之作乃武公即位之初年，当在宣王之世；《淇澳》美其入相，当在平王之时，则系之平王之世。其诗不可知其早晚，其君又当数世之王，则皆列于最后。如曹共公身历惠、襄、顷三世之王，其诗四篇，顷王之世之类是也。今既补之，郑则第取有诗之君，而略其上下，不复次之，而粗述其兴灭于后，以见其终始。若周之诗失其世次者多，今为郑补谱，且从其说而次之，亦可据以见其失。在予之别论，此不著焉。〈《郑氏诗谱补亡》卷首。又见《古今图书集成》经籍典卷一四一，《经义考》卷一○四。〉【衡阳渔溪王氏谱序〈嘉祐五年〉】嘉祐五年岁在辛丑，七月初吉，予坐六一堂。适长沙之湘东有文学士曰王永贤者来谒，出其谱，属予序之，且曰：“吾王氏系出琅邪王之后，其族显于真定，而支衍于江南。彯花缨、鸣佩玉者，累世不绝，匪直万庄君已也。”今揭阅厥谱，良非虚也。又曰：“吾宗人家于湘东者不可指数，其初一本也，源流而末益分，于是有期功之属焉，有緦麻之属焉，有袒免无服之属焉。世之薄者于其疏属，示如途人，繇无谱以稽之也。使有谱焉，等而上之，则出于一本；旁而推之，则分为群支，虽百世之远，而祖考不忘，宗族不散，尊祖敬宗之心将油然兴矣。此吾谱所以修也。君其为我序之。”予惟族谱之作，所以推其本，联其支，而尊尊亲亲之道存焉。世之谱其族者，往往有之，然诞者上推古昔以为博，夸者旁援他族以为荣，不几于而文诬其祖乎！今王氏之谱，据其所可知而不失之诬，缺其不可考而不失之夸。推其所之祖自出，有尊尊之义焉；详其族之所由分，有亲亲之义焉。其得古人作谱之法，而有合于东晋孙氏之谱矣乎！文学如王君，心津津乎循理，而文浸浸乎跻华，则夫亢宗昭祖而光起后人，盖有日矣。昔汉名儒系谱以贤传，唐宰相系表以贵传，斯谱也，安知不若昔之贵且贤者而并传与！〈《古今图书集成》氏族典卷二八○。〉【南阳集跋】士之从宦，困于当时而文章显于后世者多矣。其能不戚戚于穷厄而泰然自以为乐者，既知有命，又知屈于当时者近，而伸于后世者远也。余读太傅赵公文，至于抑扬驰骋，辩博宏远，可谓壮矣，岂止其诗清淑粹美之可喜也？公之盛德有后矣。然方其屈于一时，其所以自乐而忘忧者诗也，可以想见其人焉。庐陵欧阳修题。〈《南阳集》卷末附录。〉【韩文公别传后序】予官琅邪，有以《退之别传》相视者，予反复读之，知大颠盖非常僧也。及后复得孟简所答退之之书，则曰若大颠者果常僧耳。而《别传》乃以为孟简所纂，疑二者必有一伪焉。要之，答退之之书，其文俚，而《别传》则非深达先王之法言者莫能为也。退之《答孟简书》盖在袁州之后，其书尚深訾浮屠，岂易信人者其守易政之言果验耶？抑实未尝知《别传》所载，而为大颠所屈耶？虽然，《别传》之言，予意退之复生不能自解免，得不谓天下之至言哉！予尝患浮屠之盛而嘉退之力能诋之，疑柳子厚之徒又诋退之之学。及观退之所言，果如子厚不为过也。噫！浮屠之说流于今而愈盛者，岂其道诚不可改而天卒相之耶？吾所不能测也。庐陵欧阳修题。〈《释氏资鉴》卷七，续藏经第二编乙第五套第一册。〉【题苏舜钦书后】子美可哀，吾恨不能为之言；子美可哀，吾恨不能言。〈《梁溪漫志》卷八。又见《永乐大典》卷三四○一。〉◎论说【左氏失之诬论】石言于宋，神降于莘。外蛇斗而内蛇伤，新鬼大而故鬼小。〈《东轩笔录》卷一二。又见《宋朝事实类苑》卷三八。〉【论蔡君谟书】蔡君谟独步当世，此为至论。君谟行书第一，小楷第二。草书第三。就其所长而求其所短，大字为小疏也。天资既高，辅以笃学，其独步当世，宜哉。〈《东坡题跋》卷四。又见《忠惠集》附录《别纪拾遗》。〉【论李氏诗】诗源乎心，贫富愁乐皆系其情。江南李氏宫中诗曰：“帘日已高三丈透，金炉次第添香兽。红锦地衣随步皱，佳人舞点金钗溜。酒恶时拈花蕊嗅，别殿微闻箫鼓奏。”与夫“时挑野菜和根煮，乱斫生柴带叶烧”异矣。〈《类说》卷五六引《古今诗话》。〉【论屈宋】屈原《离骚》，读之使人头闷，然摘一二句反复味之，与《风》无异。宋玉比屈原，时有出蓝之色。〈《类说》卷五七引《陈辅之诗话》。〉◎祭祝【万寿观启建上元祈福道场青词】万物熙春，肇新阳于首岁；三元纪序，标令节于真经。爰即灵场，俾遵秘式，荐虽陈于菲薄，诚已达于精明。伏愿穹昊垂休，紫清降监。邦家锡庆，永叶于泰宁；民物遂生，并臻于和乐。〈《圣宋名贤五百家播芳大全文粹》卷六一。〉【洞霄宫启建立春祈福道场青词】和历发春，苍神受职，肇生万宝，平驭九农。瞻惟岳灵，分奠坤载，乘熙春之启序，肆华醮以迎厘。披缊祈真，洁熏攘疠。庶缘顺贶，有庇群元。〈《圣宋名贤五百家播芳大全文粹》卷六一。〉【皇后生辰功德疏】涂山启夏，邦家必本于闺门；封人祝尧，臣子各伸其忠孝。敢因庆诞，恭演秘函，凭最上之妙因，祈无疆之遐算。皇后陛下伏愿降年有永，如月之明。承天而时，行懋著徽柔之德；眉寿无有，害永光熙洽之朝。〈《圣宋名贤五百家播芳大全文粹》卷六五。〉【真宗忌辰道场疏】紫极收神，永悼六飞之驾；灵宫追福，式研众妙之门。恭惟真宗皇帝仁洽九围，道超千古，奉绿图于翠水，封玉检于石闾。脱屣之期，遽游于仙岳；遗弓之感，空慕于尘寰。今皇帝明笃孝诚。遹祗典则，载履彻音之旦，重深濡露之思。是用宣九清之秘文，资三洞之真果。真宗皇帝伏愿储精玉镜，度品珠台，永保在天之灵，下绥卜世之福。今皇帝伏愿抚国长懋，纳民太和，跻圣德于日升，等帝龄于天覆。然后愿荫周群辟，长扶巩固之基；乐及含生，尽沐希夷之化。〈《圣宋名贤五百家播芳大全文粹》卷六五。〉【紫宸殿启建祈晴道场青词】素积适中，积阴为沴，眷言淫雨之变，罹此下民之灾。载竭精衷，庶孚善应，祓秘楹之靖密，按宝箓之渊微。永锡顺祺，丕冒涵宇。〈《圣宋名贤五百家播芳大全文粹》卷七二。〉【修前殿告祭祝文】神游所格，秘寝有严。役事时兴，方勤于缔葺；后祗安静，颇惧于震惊。菲荐式陈，明灵昭鉴。〈《圣宋名贤五百家播芳大全文粹》卷七三。〉【安御容祝文一】宗庙之礼，是为典彝。衣冠以游，实有故事。载严宝构，以奉威灵。涓吉月以有初，庶真驭之斯格。〈《圣宋名贤五百家播芳大全文粹》卷七三。〉【安御容祝文二】雨水为灾，殿涂增缉。亦既新于丛构，庶来复于真游。爰揆灵长，冀兹安妥。缅为兹佑，丕鉴乃成。〈《圣宋名贤五百家播芳大全文粹》卷七三。〉◎书简【索碑帖】昨承见索碑阴题刻，今已勉强。多难衰退，文无次第，不足以道述盛德，多愧多愧！汴渠已浅阻，舟行不通，郡斋甚静。又得君谟一二饼新茗，恨无知者一啜尔。安抚不久应当到彼，寂不闻其有所为，恐知之。见许碑文，不知何时可去，请幸留意，恐公旦夕有新命耳。已寒，保重。不宣。修再拜。碑阴如刻石时，前后勿加题，并官衔并不要。其中亦要题空起，只“明天子”一处空，其余不要空也。贵稍近古，恐知。〈《宝真斋法书赞》卷一○。〉【迁居帖】修启。公私多故，无由少奉闲燕，惟深企仰。秋寒，喜承体气清安。敝居安敢为久计？向以小侄幼孤，一房新来，遂欲迁一宽处。既而赁得旁舍数间，遂且不移，苟度时日。若获脱去，谨专如教也。人还，聊此，不宣。修再拜通直内翰执事，二十六日。〈《宝真斋法书赞》卷一○。〉【与修史官帖一】《本纪》第四、五定本净本并分付，第六已下如未取得，速取之，恐妨点对，来日局中相见也。修拜白。〈《三希堂法帖》第八册第二七七五页。〉【与修史官帖二】脱错多，将定本卷子细对，净本候来日商量写。〈《三希堂法帖》第八册第二七七五页。〉【与元珍学士书】修启。气候不常，承动履清安。辱简诲承问，感愧！修拙疾如故，然请外非为疾，亦与诸公求罢而从容于进退者异也。谅非遂请不能已，然亦必易遂也。承见谕，敢及之。修顿首元珍学士。子固伸意。〈《三希堂法帖》第八册第二七七五页。又见《模古斋石刻》卷下。〉【思奉帖】修启。思奉清论不可得，徒用企想。夏热，承体气佳裕。修此者忽有尹命，殊出意外。不惟才非所长，加以他虑不浅，昨已恳辞，庶可得免。〈《模古斋石刻》卷下，光绪初拓本。〉【与端明侍读书】修启。修以衰病余生，蒙上恩宽假，哀其恳至，俾遂归老。自杜门里巷，与世日疏。惟窃自念幸得早从当世贤者之游，其于钦向德义，未始少忘于心耳。近张寺丞自洛来，出所惠书，其为感慰，何可胜言！因得仰诇起居，喜承宴处优闲，履况清福。春候暄和，更冀为时爱重，以副缙绅所以有望者，非独田亩垂尽之人区区也。不宣。修再拜端明侍读留台执事，三月初二日。〈《宋人法书》第一册。又见《三希堂法帖》第二七七四页。〉【与江惇礼秀才书】向示《非国语论》，鄙意素不然之，但未暇为书尔。乃示，甚善。柳子之学，大率以礼乐为虚器，以天人为不相知云云，虽多，皆此类耳。此所谓小人无忌惮者。君正之，大善。至于《时令》、《断刑》、《贞符》、《四维》之类皆非是，前书论之稍详。今冗迫，粗陈其略，须见乃尽言。然迂学违世，不敢自是，因君意合，偶复云尔。〈雍正《山西通志》卷二一○。〉【与人书】修启。辱惠仍寄示篆文石样。鄙辞何以污巨笔？然遂托字法，以传不朽，岂胜其幸也！时寒，为政外多爱。人还，聊此。修再拜。十一月七日。〈光绪《费县志》卷一四上《金石》。〉【与某牒】具位某。猪肉一斤，右伏蒙颁赐，领外无任感激，谨具牒谢。谨牒。年月日。具位某牒。〈《鹤林玉露》丙编卷三。〉【娶徐启】启。下榻贤孺子，久钦族系之隆；作亭号醉翁，自愧家声之冷。〈《锦绣万花谷》后集卷一七。〉【寓随启〈与钱惟演〉】相公坐于雅俗，镇以无为。民丰四辅之年，市思三丸之盗。行郊憩树，绝无两造之辞；托乘载宾，惟奉百金之宴。而况西河幕府，最盛于文章；南国兰台，莫非乎英俊。岂伊期未迹，首玷初筵。怜稽懒之无能，容祢狂而不辱。独立不倚，群言互兴。中山之箧虽盈，南海之车终辨。〈《楚纪》卷五五。〉【与尹师鲁书】到官非庭趋，始觉身是县令，心尝怏怏此处。及来荆州，见朱公之孙，乃知朱公已解印去，至京师，复来守峡州。〈《豫章先生文集》卷三○。〉【与朱叔庠书】近日还止县舍，方审复临旧治。为乍到，凡事未定，不果远出界首迎候。〈《豫章先生文集》卷三○。〉【与曾子固书】此人文字可惊，世所无有，盖古之学者有或气力不足动人。使如此文字不光耀于世，吾徒可耻也。孟、韩文虽高，不必似之也，取其自然耳。〈《元丰类稿》卷一五。〉【与十三侄奉职帖】十四郎从县中来，三班奉职右选卑官，必为监当于一县也。〈元黄溍《黄文献公集》卷一四。〉【与蔡君谟帖一】疮愈当治内，犹寇贼后修武备，所以御未来之患。〈韩元吉《南涧甲乙稿》卷一六。〉【与蔡君谟帖二】向春遂开七秩，两目顿昏，书字尤艰。若平生所赖，知此乐。若遂以目废之，不知余生何以为遣。〈《后村先生大全集》卷一○三。〉【与蔡君谟帖三】展旗鸣鼓，东下箭流，何胜快豁之羡。〈《后村先生大全集》卷一○三。〉【与蔡君谟帖四】以宣肇八十、铜绿笔格花石盆各一，龙茶三饼，惠山泉三缶为饷。〈《后村先生大全集》卷一○三。〉【与蔡君谟帖五】先朝杨、刘风彩，耸动天下，至今使人倾想。近时苏、梅，二穷士耳，主张风雅，人士归之。自二穷士死，文士满朝，而使斯道寂寞。〈《后村先生大全集》卷一七四。〉<hr>
