<h4>《集部·欧阳修集·卷一二二  濮议卷三》<b class="x">作者：欧阳修</b></h4>
<br>【中书请议濮王典礼奏状】<br>韩琦等状奏：伏以出于天性之谓亲，缘于人情之谓礼。虽以义制事，因时适<br>宜，而亲必主于恩，礼不忘其本，此古今不易之常道也。伏惟皇帝陛下，奋《乾》<br>之健，乘《离》之明，拥天地神灵之休，荷宗庙社稷之重。即位以来，仁施泽浃，<br>九族既睦，万国交欢。而濮安懿王德盛位隆，宜有尊礼。取下受命先帝，躬承圣<br>统，顾以大义，后其私恩，慎之重之，事不轻发。臣等忝备宰弼，实闻国论，谓<br>当考古酌礼，因宜称情，使有以隆恩而广爱，庶几上以彰孝治，下以厚民风。臣<br>等伏请下有司议濮安懿王及谯国太夫人王氏、襄国太夫人韩氏、仙游县君任氏合<br>行典礼，详处其当，以时施行。<br>◎附录<br>【两制礼官议状】<br>臣等谨按：《仪礼·丧服》“为人后者”，《传》曰“何以三年也？受重者<br>必以尊服服之。为所后者之祖父母妻，妻之父母昆弟，昆弟之子若子”。若子者，<br>言皆如亲子也。又“为人后者，为其父母报”，《传》曰“何以期也？不贰斩也，<br>何以不贰斩也？持重于大宗者，降其小宗也”。又“为人后者为其昆弟”，《传》<br>曰“何以大功也？为人后者，降其昆弟也”。以此观之，为人后者为之子，不敢<br>复顾私亲。圣人制礼，尊无二上。若恭爱之心分施于彼，则不得专一于此故也。<br>是以秦、汉以来，帝王有自旁支入承大统者，或推尊父母以为帝、后，皆见非当<br>时，取讥后世。臣等不敢引以为圣朝法。况前代入继者，多宫车晏驾之后，授立<br>之策，或出母后，或出臣下。非如仁宗皇帝年龄未衰，深惟宗庙之重，祗承天地<br>之意，于宗室众多之中简拔圣明，援以大业。陛下亲为先帝之子，然后继体承祧，<br>光有天下。濮安懿王虽于陛下有天性之亲，顾复之恩，然陛下所以负扆端冕，富<br>有四海，子子孙孙万世相承者，皆先帝之德也。臣等愚浅，不达古今，窃以为今<br>日所以崇奉濮安懿王典礼，宜一准先朝封赠期亲尊属故事，高官大国，极其尊荣。<br>谯国太夫人、襄国太夫人、仙游县君，亦改封大国太夫人。考之古今，实为宜称。<br>【中书进呈札子】<br>准内降翰林学士王珪等奏“崇奉濮安懿王典礼，宜一准先朝封赠期亲尊属故<br>事，高官大国，极其尊荣。谯国太夫人、襄国太夫人、仙游县君，亦改封大国太<br>夫人。考之古今，实为宜称”者。伏详王珪等所奏，未见详定濮安懿王当称何亲？<br>名与不名？欲乞再下王珪等详定奏闻。<br>◎附录<br>【两制礼官再议称皇伯状】<br>臣等参详真宗大中祥符八年，楚王元佐以皇兄诏书不名。仁宗即位，泾王元<br>俨以皇叔赞拜不名，天圣五年加诏书不名。此国朝崇奉尊属故事。今濮安懿王，<br>于仁宗皇帝其属为兄，于皇帝合称皇伯而不名。谨具状闻奏，伏候敕旨。<br>【中书请集官再议进呈札子】<br>准内降翰林学士王珪等状称“臣等参详真宗大中祥符八年，楚王元佐以皇兄<br>诏书不名。仁宗即位，泾王无俨以皇叔赞拜不名，天圣五年加诏书不名。此国朝<br>崇奉尊属故事。今濮安懿王，于仁宗皇帝其属为兄，于皇帝合称皇伯而不名”者。<br>臣等谨按《仪礼》“为人后者为其父母报”，及按令文与《五服年月》敕并云<br>“为人后者，为其所后父斩衰三年。为人后者，为其父母齐衰期”，即出继之子，<br>于所继、所生皆称父母。又汉宣帝、光武，皆称其父为皇考。今来王珪等议称皇<br>伯，于典礼未见明有引据。伏请下尚书省，集三省、御史台官定议闻奏。<br>【称亲手诏】<br>朕面奏皇太后慈旨，为议濮安懿王典礼，久未施行，已降手书付中书。濮安<br>懿王，谯国太夫人王氏、襄国太夫人韩氏、仙游县君任氏，令朕称亲，仍尊濮安<br>懿王为濮安懿皇，王氏、韩氏、任氏并称后。朕以方承大统，惧德不胜，称亲之<br>礼，谨遵慈训，追崇之典，岂易克当？且欲以茔为园，增置吏卒守卫，即园立庙，<br>俾王子孙主奉祠事。皇太后谅兹诚恳，即赐允从。宜令中书门下，依此施行。<br>【奏慈寿宫札子】<br>二十三日，中使韩和赍到皇太后实封札子一封付中书，为尚书省集议濮王典<br>礼事。中书检勘，自皇帝登极后，应皇亲尊属，并各追封加赠，惟有濮王并夫人<br>为是皇帝本生父母，合下有司检寻典礼并前代故事，遂具奏请。寻奉圣旨，候过<br>谅闇，别取旨。近自皇帝释服从吉，遂再奏乞下两制以上及太常礼院详定。寻据<br>王珪等奏称，崇奉濮安懿王典礼，宜一准先朝封赠期亲尊属故事，高官大国，极<br>其尊荣。中书为未见议定合称何亲，再下详议。续据王珪等议称皇伯。中书检详<br>《仪礼》“为人后者，为其父母报”，及令文与《五服年月》敕并云“为人后者<br>为所后父斩衰三年系义服，为人后者为其父母齐衰期系正服”，即出继之子，于<br>所继、所生皆称父母，是古今礼律明文。其王珪等议称皇伯，即前代并无典故，<br>须今奏乞下尚书省集官再议。只是令议合称呼何亲，所有合行尊崇典礼。未曾议<br>及，今来忽蒙皇太后降出指挥。臣等窃恐是间谍之人，故要炫惑圣听，离间两宫，<br>将前代已行典礼隐而不言，但进呈皇伯无稽之说，欲挠公议。臣等各是先朝旧臣，<br>若于仁宗承继大统有碍事体，岂敢妄为，自取众人之罪？况今来已奉皇帝手诏，<br>令权罢集议。臣等若不具述前后理道，虑皇太后不知始末兼外廷凡百公议。若皇<br>太后却欲亲见两府并百官理会，窃恐有亏圣德，兼臣等限以朝廷规制，亦必不敢<br>对见。谨具奏闻。谨奏。<br>【榜朝堂手诏】<br>朕近奉皇太后慈旨，濮安懿王，令朕称亲，仍有追崇之命。朕惟汉宣帝本生<br>父称曰亲，又谥曰悼，裁置奉邑，皆应经义。既有典故，遂遵慈训，而不敢当追<br>崇之典。朕又以上承仁考宗庙社稷之重，义不得兼奉其私亲，故但即园立庙，俾<br>王子孙世袭濮国，自主祭祀，远嫌有别。盖欲为万世法，岂皆权宜之举哉。而台<br>官吕诲等，始者专执合称皇伯、进封大国之议。朕以本生之亲改称皇伯，历考前<br>世，并无典据；进封大国，则又礼无加爵之道。向自罢议之后，诲等奏促不已，<br>忿其未行，乃引汉哀帝去恭皇定陶之号，立庙京师，干乱正统之事。皆朝廷未尝<br>议及者，历加诬诋，自比师丹，意欲摇动人情，炫惑众听。以至封还告敕，擅不<br>赴台，明缴留中之奏于中书，录传讪上之文于都下。暨手诏之出，诲等则以称亲<br>立庙，皆为不当。朕览诲等前疏，亦云生育之恩，礼宜追厚，俟祥禫既毕，然<br>后讲求典礼，褒崇本亲。今反以称亲为非，前后之言，自相抵牾。继以尧俞等不<br>顾义理，更相唱和，既挠权而恃众，复归过以取名。朕姑务含容，屈于明宪，止<br>命各以本官补外。尚虑缙绅之间，士民之众，不详本末，但惑传闻。欲释群疑，<br>理宜申谕，宜令中书门下俾御史台出榜朝堂，及进奏院遍牒告示，庶知朕意。<br><hr>
