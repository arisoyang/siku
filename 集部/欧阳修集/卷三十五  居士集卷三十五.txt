<h4>《集部·欧阳修集·卷三十五  居士集卷三十五》<b class="x">作者：欧阳修</b></h4>
◎墓志四首【故霸州文安县主簿苏君墓志铭〈治平四年〉】有蜀君子曰苏君，讳洵，字明允，眉州眉山人也。君之行义修于家，信于乡里，闻于蜀之人久矣。当至和、嘉祐之间，与其二子轼、辙偕至京师，翰林学士欧阳修得其所著书二十二篇，献诸朝。书既出，而公卿士大夫争传之。其二子举进士，皆在高等，亦以文学称于世。眉山在西南数千里外，一日父子隐然名动京师，而苏氏文章遂擅天下。君之文博辩宏伟，读者悚然想见其人，既见，而温温似不能言。及即之，与居愈久而愈可爱，间而出其所有，愈叩而愈无穷。呜呼！可谓纯明笃实之君子也。曾祖讳佑。祖讳杲。父讳序，赠尚书职方员外郎。三世皆不显。职方君三子，曰澹、曰涣，皆以文学举进士。而君少独不喜学，年已壮，犹不知书，职方君纵而不问，乡闾亲族皆怪之。或问其故，职方君笑而不答，君亦自如也。年二十七，始大发愤，谢其素所往来少年，闭户读书，为文辞。岁余，举进士，再不中。又举茂材异等，不中。退而叹曰：“此不足为吾学也。”悉取所为文数百篇焚之，益闭户读书，绝笔不为文辞者五六年，乃大究六经、百家之说，以考质古今治乱成败、圣贤穷达出处之际，得其粹精，涵畜充溢，抑而不发。久之，慨然曰：“可矣。”由是下笔，顷刻数千言，其纵横上下，出入驰骤，必造于深微而后止。盖其禀也厚，故发之迟；志也悫，故得之精。自来京师，一时后生学者皆尊其贤，其文以为师法，以其父子俱知名，故号“老苏”以别之。初，修为上其书，召试紫微阁，辞不至，遂除试秘书省校书郎。会太常修纂建隆以来礼书，乃以为霸州文安县主簿，使食其禄，与陈州项城县令姚辟同修礼书，为《太常因革礼》一百卷。书成，方奏未报，而君以疾卒，实治平三年四月戊甲也，享年五十有八。天子闻而哀之，特赠光禄寺丞，敕有司具舟，载其丧归于蜀。君娶程氏，大理寺丞文应之女。生三子：曰景先，早卒；轼，今为殿中丞、直史馆；辙，权大名府推官。三女皆早卒。孙曰迈、曰迟。有文集二十卷，《谥法》三卷。君善与人交，急人患难，死则恤养其孤，乡人多德之。盖晚而好《易》，曰：“《易》之道深矣，汩而不明者，诸儒以附会之说乱之也，去之，则圣人之旨见矣。”作《易传》，未成而卒。治平四年十月壬申，葬于彭山之安镇乡可龙里。君生于远方，而学又晚成，常叹曰：“知我者，惟吾父与欧阳公也。”然则非余谁宜铭？铭曰：苏显唐世，实栾城人。以宦留眉，蕃蕃子孙。自其高曾，乡里称仁。伟与明允，大发于文。亦既有文，而又有子。其存不朽，其嗣弥昌。呜呼明允，可谓不亡。【赠太子太傅胡公墓志铭〈治平四年〉】太子少师致仕、赠太子太傅胡公讳宿，字武平。其先豫章人也，后徙常州之晋陵，世有隐德，为晋陵著姓。公举进士，中天圣二年乙科，为真州扬子尉。县大水，漂溺居民，令不能救。公曰：“拯溺，吾职也。”即率公私舟活数千人。岁满，调庐州合淝主簿。张丞相士逊称其文行，荐诸朝，召试学士院，为馆阁校勘，与修《北史》。改集贤校理，通判宣州。三迁太常博士，判吏部南曹，赐绯衣银鱼。知湖州，为政有惠爱，筑石塘百里捍水患。大兴学校，学者盛于东南，自湖学始。公丁母夫人忧去，而州人思之，名其塘曰“胡公塘”。学者为公立生祠于学中，至今祠之。公居丧，毁瘠过礼，三年不居于内。服除，为三司盐铁判官，转尚书祠部员外郎，判度支勾院，知苏州、两浙路转运使。召还，修起居注，以本官知制诰，兼勾当三班院，已而兼判吏部流内铨。入内都知杨怀敏坐卫士夜盗入禁中惊乘舆，斥出为和州都监，怀敏用事久，势动中外，未几，召复故职。公封还辞头，不草制，论曰：“卫士之变，踪迹连怀敏，得不穷治诛死，幸矣，岂宜复在左右？”其命遂止。久之，拜公翰林侍读学士，迁翰林学士，兼史馆修撰、判馆事，兼端明殿学士。累迁尚书左司郎中，兼知通进银台司、审刑院、群牧使，提举在京诸司库务、醴泉宫，判尚书礼部，遂判都省，再知礼部贡举。奉使契丹，馆伴北朝人使，亦皆再，而虏人严惮之。公为人清俭谨默，内刚外和。群居笑语欢哗，独正容色，温温不动声气。与人言，必思而后对。故其莅官临事，慎重不辄发，发亦不可回止，而其趣要归于仁厚。朝议：在官年七十而不致仕者，有司以时按籍举行。公以谓养廉耻，厚风俗，宜有渐，而欲一切以吏议从事，殆非所以优老劝功之意，当少缓其事，使人得自言而全其美节。朝廷嘉其言是，至今行之。皇祐新乐成，议者多异论。有诏：新乐用于常祀朝会，而郊庙仍用旧乐。公言书称“同律”，而今旧乐高，新乐下，相去一律，难并用，而新乐未施于郊庙，先用之朝会，非先王荐上帝配祖考之意，皆不可。近制：礼部四岁一贡士，议者患之，请更为间岁。议已定，公独以为不然，曰：“使士子废业，而奔走无宁岁，不如复用三岁之制也。”众皆以公言为非。行之数年，士子果以为不便，而卒用三岁之制。仁宗久未有皇子，群臣多以皇嗣为言，未省。公以学士当作青辞祷嗣于山川，即建言储位久虚，非所以居安而虑危，愿择宗室之贤者立之，以慰安天下之心，语甚切至。公学问该博，兼通阴阳五行、天人灾异之说。南京鸿庆宫灾，公以谓南京，圣宋所以受命建号，而大火主于商丘，国家乘火德而王者也，今不领于祠官，而比年数灾，宜修火祀。事下太常，岁以长吏奉祠商丘自公始。庆历六年夏，河北、河东、京东同时地震，而登、莱尤甚。公以岁推之，曰：“明年丁亥，岁之刑德，皆在北宫。阴生于午，而极于亥。然阴犹强而未即伏，阳犹微而未即胜，此所以震也。是谓龙战之会，而其位在乾。今西北二虏，中国之阴也，宜为之备，不然，必有内盗起于河朔。”明年，王则以贝州叛。公又以为登、莱视京师，为东北隅，乃少阳之位也。今二州并置金坑，多聚民以凿山谷，阳气损泄，故阴乘而动。县官入金，岁几何？小利而大害，可即禁止，以宁地道。皇祐五年正月，会灵宫灾，是岁冬至，祀天南郊，以三圣并配。明年大旱，公曰：“五行，火，礼也。去岁火而今又旱，其应在礼，此殆郊丘并配之失也。”即建言并配非古，宜用迭配如初诏。其后，并州议建军为节镇，公以星土考之，曰：“昔高辛氏之二子，不相能也。尧迁阏伯于商丘，主火，而商为宋星；迁实沈于台骀，主水，而参为晋星。国家受命，始于商丘，王以火德。又京师当宋之分野，而并为晋地，参、商，仇雠之星，今欲崇晋，非国之利也。自宋兴，平僣伪，并最后服，太宗削之，不使列于方镇八十年矣。”谓宜如旧制。公在翰林十年，多所补益，大抵不为苟止而妄随。故其言或用或不用，或后卒如其言，然天子察公之忠，欲大用者久矣。嘉祐六年八月，拜公谏议大夫、枢密副使。公既慎静而当大任，尤顾惜大体，而群臣方建利害，多更张庶事以革弊。公独厌之，曰：“变法，古人之难，不务守祖宗成法而徒纷纷，无益于治也。”又以谓契丹与中国通好六十余年，自古未有也，善待夷狄者，谨为备而已，今三边武备多弛，牧马著虚名于籍，可乘而战者百无一二。又谓沧州宜分为二路以御虏，此今急务也。若其界上交侵小故，乃城寨主吏之职，朝廷宜守祖宗之约，不宜争小利而隳大信，深戒边臣生事以为功。在位六年，其论议类皆如此。英宗即位，拜给事中。治平三年，累上表乞致仕，未允。久之，拜尚书吏部侍郎、观文殿学士、知杭州。为政不略细故，或谓大臣不宜自劳，公曰：“此民事也，吾不敢忽。”以是民尤爱之。明年，今上即位，迁左丞。五月，公以疾告，遂除太子少师致仕。命未至，而公以六月十一日薨于正寝，享年七十有三。即以其年十一月某日，葬于某州某县某乡之某原。公之曾祖讳持，累赠太傅。曾祖妣欧阳氏，追封晋陵郡太夫人。祖讳徽，累赠太师。祖妣杨氏，追封华阴郡太夫人；余氏，嘉兴郡太夫人；余氏，丹阳郡太夫人；龚氏，武陵郡太夫人。父讳{宀林}，累赠太师兼中书令。妣沈氏，追封东阳郡太夫人；贝氏，南阳郡太夫人；李氏，金城郡太夫人。公累阶光禄大夫，勋上柱国，开国安定爵公，食邑二千八百户、食实封四百户，赐推诚保德翊戴功臣。初娶吴氏，追封兰陵郡夫人；再娶何氏，封南康郡夫人。子男五人：长曰宗尧，今为都官员外郎；次曰遵路，早卒；次曰宗质，国子博士；次曰宗炎，著作佐郎；次曰宗厚，秘书省正字，早卒。女四人，皆适士族。孙：志修，太常寺太祝；行修，守秘书省校书郎；简修，试秘书省校书郎；世修、德修、安修、奕修、慎修、益修。公自为进士，知名于时。杨文公亿得其诗，题于秘阁，叹曰：“吾恨未识此人！”其举进士也，谢阳夏公绛荐公为第一，公名以此益彰，而谢公亦以此自负。少尝善一浮图，其人将死，谓公曰：“我有秘术，能化瓦石为黄金，子其葬我，我以此报子。”公曰：“尔之后事，吾敢不勉？秘术，非吾欲也。”浮图叹曰：“子之志，未可量也。”其笃行自励，至于贵显，常如布衣时。有文集四十卷。铭曰：允矣胡公，顺外刚中。惟初暨终，一德之恭。公之燕居，其气温温。举必可法，思而后言。公在朝廷，正色侃侃。蔚有嘉话，忧深虑远。不辽利趋，不畏势反。有或不从，后必如之。久而愈信，孰不公思？侍从之亲，枢机之密。名望三朝，清职峻秩。恺悌之仁，宜国黄耇。七十而止，孰云多寿。惟善在人，刻铭不朽。【端明殿学士蔡公墓志铭〈熙宁元年〉】公讳襄，字君谟，兴化军仙游人也。天圣八年，举进士甲科，为漳州军事判官、西京留守推官，改著作佐郎、馆阁校勘。庆历三年，以秘书丞、集贤校理知谏院，兼修起居注。是时天下无事，士大夫弛于久安，一日元昊叛，师久无功。天子慨然厌兵，思正百度以修太平，既已排群议，进退二三大臣，又诏增置谏官四员，使拾遗补阙，所以遇之甚宠。公以材名在选中，遇事感激，无所回避，权幸畏敛，不敢挠法干政，而上得益与大臣图议。明年，屡下诏书，劝农桑，兴学校，革弊修废，而天下悚然，知上之求治矣。于此之时，言事之臣无日不进见，而公之补益为尤多。四年，以右正言直史馆。出知福州，以便亲，遂为福建路转运使。复古五塘以溉田，民以为利，为公立生祠于塘侧。又奏减闽人五代时丁口税之半。丁父忧，服除，判三司盐铁勾院，复修起居注。今参知政事唐公介，时为御史，以直言忤旨，贬春州别驾。廷臣无敢言者，公独论其忠，人皆危之，而上悟意解，唐公得改英州，遂复召用。皇祐四年，迁起居舍人、知制诰，兼判流内铨。御史吕景初、吴中复、马遵坐论梁丞相适罢台职，除他官，公封还辞头，不草制。其后屡有除授非当者，必皆封还之，而上遇公益厚，曰：“有子如此，其母之贤可知。”命特赐冠帔以宠之。至和元年，迁龙图阁直学士、知开封府。三年，以枢密直学士知泉州，徙知福州。未几，复知泉州。公为政精明，而世闽人，知其风俗。至则礼其士之贤者，以劝学兴善，而变民之故，除其甚害。往时闽人多好学，而专用赋以应科举，公得先生周希孟，以经术传授，学者常至数百人，公为亲至学舍执经讲问，为诸生率。延见处士陈烈，尊以师礼，而陈襄、郑穆方以德行著称乡里，公皆折节下之。闽俗重凶事，其奉浮图，会宾客，以尽力丰侈为孝，否则深自愧恨，为乡里羞。而奸民、游手、无赖子，幸而贪饮食，利钱财，来者无限极，往往至数百千人。至有亲亡，秘不举哭，必破产办具而后敢发丧者。有力者乘其急时，贱买其田宅，而贫者立券举债，终身困不能偿。公曰：“弊有大于此邪！”即下令禁止。至于巫觋主病蛊毒杀人之类，皆痛断绝之，然后择民之聪明者教以医药，使治疾病。其子弟有不率教令者，条其事，作五戒以教谕之。久之，闽人大便。公既去，闽人相率诣州，请为公立德政碑，吏以法不许谢，即退而以公善政私刻于石，曰：“俾我民不忘公之德。”嘉祐五年，召拜翰林学士、权三司使。三司、开封，世称省、府，为难治而易以毁誉，居者不由以迁则由以败，而败者十常四五。公居之，皆有能名。其治京师，谈笑无留事，尤喜破奸隐，吏不能欺。至商财利，则较天下盈虚出入，量力以制用，必使下完而上给。下暨百司因习蠹弊，切磨划剔，久之，簿书纤悉纪纲条目皆可法。七年季秋，大享明堂，后数月，仁宗崩，英宗即位，数大尝赍，及作永昭陵，皆猝办于县官经费外。公应烦，愈闲暇若有余，而人不知劳。遂拜三司使，居二岁，以母老，求知杭州，即拜端明殿学士以往。三年，徙南京留守，未行，丁母夫人忧。明年八月某日，以疾卒于家，享年五十有六。蔡氏之谱，自晋从事中郎克以来，世有显闻，其后中衰，隐德不仕。公年十八，以农家子举进士，为开封第一，名动京师。后官于闽，典方州，领使一路，二亲尚皆无恙。闽人瞻望咨嗟，不荣公之贵，而荣其父母。母夫人尤有寿，年九十余，饮食起居康强如少者。岁时为寿，母子鬓发皆皤然，而命服金紫，煌煌如也。至今闽人之为子者，必以夫人祝其亲；为父母者，必以公教其子也。公于朋友重信义，闻其丧则不御酒肉，为位以哭，尽哀乃止。尝会饮会灵东园，坐客有射矢误伤人者，客遽指为公矢，京师喧然。事既闻，上以问公，公即再拜愧谢，终不自辩，退亦未尝以语人。公为文章，清遒粹美，有文集若干卷。工于书画，颇自惜，不妄为人书，故其残章断稿，人悉珍藏。而仁宗尤爱称之，御制《元舅陇西王碑》文，诏公书之。其后，命学士撰《温成皇后碑》文，又敕公书，则辞不肯书，曰：“此待诏职也。”公累官至礼部侍郎，既卒，翰林学士王珪等十余人列言公贤，其亡可惜。天子新即位，未及识公，而闻其名久也，为之恻然，特赠吏部侍郎，官其子旻为秘书省正字，孙传及弟之子均皆守将作监主簿，而优以赙恤。以旻尚幼，命守吏助给其丧事。曾祖讳显皇，不仕。祖讳恭，赠工部员外郎。父讳琇，赠刑部侍郎。母夫人卢氏，长安郡太君。夫人葛氏，永嘉郡君。子男三人：曰匀，将作监主簿；曰旬，大理评事，皆先公卒。幼子，旻也。女三人，一适著作佐郎谢仲规，二尚幼。以某年某月某日，葬公于莆田县某乡将军山。铭曰：谁谓闽远，而多奇产。产非物宝，惟士之贤。嶷嶷蔡公，其人杰然。奋躬当朝，谠言正色。出入左右，弥缝补益。间归于闽，有政在人。食不畏蛊，丧不忧贫。疾者有医，学者有师。问谁使然，孰不公思？有高其坟，有拱其木。凡闽之人，过者必肃。【集贤院学士刘公墓志铭〈熙宁二年〉】公讳敞，字仲原父，姓刘氏，世为吉州临江人。自其皇祖以尚书郎有声太宗时，遂为名家，其后多闻人，至公而益显。公举庆历六年进士，中甲科，以大理评事通判蔡州。丁外艰，服除，召试学士院，迁太子中允、直集贤院，判登闻鼓院、吏部南曹、尚书考功。于是夏英公既薨，天子赐谥曰“文正”。公曰：“此吾职也。”即上疏言：“谥者，有司之事也，且竦行不应法。今百司各得守其职，而陛下侵臣官。”疏凡三上，天子嘉其守，为更其谥曰“文庄”。公曰：“姑可以止矣。”权判三悟开拆司，又权度支判官，同修起居注。至和元年九月，召试，迁右正言、知制诰。宦者石全彬以劳迁宫苑使，领观察使，意不满，退而愠有言。居三日，正除观察使，公封还辞头，不草制，其命遂止。二年八月，奉使契丹，公素知虏山川道里，虏人道自古北口回曲千余里至柳河，公问曰：“自松亭趋柳河甚直而近，不数日可至中京，何不道彼而道此？”盖虏人常故迂其路，欲以国地险远夸使者，且谓莫习其山川，不虞公之问也，相与惊顾羞愧，即吐其实，曰：“诚如公言。”时顺州山中有异兽，如马而食虎豹，虏人不识，以问。公曰：“此所谓駮也。”为言其形状声音，皆是；虏人益叹服。三年，使还，以亲嫌求知扬州。岁余，迁起居舍人，徙知郓州，兼京东西路安抚使。居数月，召还，纠察在京刑狱，修玉牒，知嘉祐四年贡举，称为得人。是岁，天子卜以孟冬袷，既廷告，丞相用故事，率文武官加上天子尊号。公上书言：“尊号，非古也。陛下自宝元之郊，止群臣毋得以请，迨今二十年无所加，天下皆知甚盛德，奈何一旦受虚名而损实美。”上曰：“我意亦谓当如此。”遂不允群臣请。而礼官前袷请礻付郭皇后于庙，自孝章以下四后在别庙者，请毋合食。事下议，议者纷然。公之议曰：“春秋之义，不薨于寝，不称夫人，而郭氏以废薨。按景祐之诏，许复其号而不许其谥与礻付，谓宜如诏书。”又曰：“礼于袷，未毁庙之主皆合食，而无帝后之限，且祖宗以来用之。《传》曰‘祭从先祖，宜如故。’”于是皆如公言。公既骤屈廷臣之议，议者已多仄目；既而又论吕溱过轻而责重，与台谏异，由是言事者亟攻之。公知不容于时矣，会永兴阙守，因自请行，即拜翰林侍读学士，充永兴军路安抚使，兼知永兴军府事。长安多富人右族，豪猾难治，犹习故都时态。公方发大姓范伟事，狱未具而公召，由是狱屡变，连年，吏不能决。至其事闻，制取以付御史台，乃决，而卒如公所发也。公为三州，皆有善政。在扬州，夺发运使冒占雷塘田数百顷予民，民至今以为德。其治郓、永兴，皆承旱歉，所至必雨雪，蝗辄飞去，岁用丰稔，流亡来归，令行民信，盗贼禁止，至路不拾遗。公于学博，自六经、百氏、古今传记，下至天文、地理、卜医、数术、浮图、老庄之说，无所不通。其为文章，尤敏赡。尝直紫微阁，一日，追封皇子、公主九人，公方将下直，为之立马却坐，一挥九制数千言，文辞典雅，各得其体。公知制诰七年，当以次迁翰林学士者数矣，久而不迁。及居永兴岁余，遂以疾闻。八年八月召还，判三班院、太常寺。公在朝廷，遇事多所建明，如古渭州可弃、孟阳河不可开、枢密使狄青宜罢以保全之之类，皆其语在士大夫间者。若其规切人主，直言逆耳，至于从容进见，开导聪明，贤否人物，其事不闻于外廷者，其补益尤多。故虽不合于世，而特被人主之知。方嘉祐中，嫉者众而攻之急，其虽危而得无害者，仁宗深察其忠也。及侍英宗讲读，不专章句解诂，而指事据经，因以讽谏，每见听纳，故尤奇其材。已而复得惊眩疾，告满百日，求便郡。上曰：“如刘某者，岂易得也？”复赐以告。上每宴见诸学士，时时问公少间否，赐以新橙五十，劳其良苦。疾少间，复求外补，上怅然许之。出知卫州，未行，徙汝州。治平三年，召还，以疾不能朝，改集贤院学士、判南京留司御史台。熙宁元年四月八日，卒于官舍，享年五十。呜呼！以先帝之知公，使其不病，其所以用之者，岂一翰林学士而止哉！方公以论事忤于时也，又有搆为谤语以怒时相者。及归自雍，丞相韩公方欲还公学士，未及而公病，遂止于此，岂非其命也夫！公累官至始事中，阶朝散大夫，勋上轻车都尉，开国彭城爵公，邑户二千一百、实食者三百。曾祖讳琠，赠大理评事。祖讳式，尚书工部员外郎，赠户部尚书。考讳立之，尚书主客郎中，赠工部尚书。公再娶伦氏，皆侍御史程之女，前夫人先公早卒，后夫人以公贵，累封河南郡君。子男四人：长定国，郊社掌座，早卒；次奉世，大理寺丞；次当时，大理评事；次安上，太常寺太祝。女三人，长适大理评事韩宗直，二尚幼。公既卒，天子推恩录其两孙望、旦，一族子安世，皆试将作监主簿。公为人磊落明白，推诚自信，不为防虑，至其屡见侵害，皆置而不较，亦不介于胸中。居家不问有无，喜赒宗族，既卒，家无余财。与其弟攽友爱尤笃。有文集六十卷。其为《春秋》之说，曰《传》、曰《权衡》、曰《说例》、曰《文权》、曰《意林》，合四十一卷。又有《七经小传》五卷，《弟子记》五卷，而《七经小传》今盛行于学者。二年十月辛酉，其弟攽与其子奉世等葬公于某所，以状来请铭。乃为之铭曰：呜呼！维仲原父，学强而博，识敏而明。坦其无疑一以诚，见利如畏义必争。触机履险危不倾，畜大不施夺其龄。惟其文章灿日星，虽欲有毁知莫能。维古圣贤皆后亨，有如不信考斯铭。<hr>
