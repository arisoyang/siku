<h4>《集部·欧阳修集·卷一○三  奏议卷七》<b class="x">作者：欧阳修</b></h4>
◎谏院进札状十二首【论救赈雪后饥民札子〈庆历三年〉】臣风闻京城大雪之后，民间饥寒之人甚多，至有子母数口一时冻死者，虽豪贵之家往往亦无薪炭，则贫弱之民可知矣。盖京师小民例无蓄积，只是朝夕旋营口食，一日不营求，则顿至乏绝。今大雪已及十日，使市井之民十日不营求，虽中人亦乏绝矣，况小民哉！雪于农民虽为利泽，然农亩之利远及春夏，细民所苦急在目前。日夕以来，民之冻死者渐多，未闻官司有所赈救。欲乞特降圣旨下开封府，或分遣使臣，遍录民间贫冻不能自存者，量散口食，并各于有官场柴炭草处就近支散，救其将死之命。至于诸营出军家口，亦宜量加存恤，以示圣恩。所散不多，所利者众。仍令两府条件应有军士在外辛苦，及民人支移税赋残零、输送艰辛等处，并与擘画，早加存恤。若使戍兵愁苦，道路怨嗟，饥冻之尸列于京邑，则大雪之泽，其利未见，而数事之失，所损已多。伏望圣慈，特赐留意。取进止。【论澧州瑞木乞不宣示外廷札子〈庆历三年〉】臣近闻澧州进柿木成文，有“太平之道”四字。其知州冯载，本是武人，不识事体，便为祥瑞，以媚朝廷。臣谓前世号称太平者，须是四海晏然，万物得所。方今西羌叛逆，未平之患在前；北虏骄悖，藏伏之祸在后。一患未灭，一患已萌。加以西则泸戎，南则湖岭，凡与四夷连接，无一处无事。而又内则百姓困弊，盗贼纵横。昨京西、陕西出兵八九千人捕数百之盗，不能一时剪灭，只是仅能溃散，然却于别处结集。今张海虽死，而达州军贼已近百人，又杀使臣，其势不小。兴州又奏八九十人。州县皇皇，何以存济？以臣视之，乃是四海骚然，万物失所，实未见太平之象。臣闻天道贵信，示人不欺。臣不敢远引他事，只以今年内事验之，昨夏秋之间，太白经天，累月不灭，金木相掩，近在端门，考于星占，皆是天下大兵将起之象。岂有才出大兵之象，又出“太平之道”字，一岁之内，前后顿殊？岂非星象丽天，异不虚出？凡于戒惧，常合修省。而草木万类，变化无常，不可信凭，便生懈怠。臣又思若使木文不伪，实是天生，则亦有深意。盖其文止曰“太平之道”者，其意可推也。夫自古帝王致太平皆自有道，得其道则太平，失其道则危乱。臣视方今，但见其失，未见其得也。愿陛下忧勤万务，举贤纳善，常如近日，不生逸豫，则二三岁间，渐期修理。若以前贼张海等稍衰，便谓后贼不足忧；以近京得雪，便谓天下大丰熟；见北虏未来，便谓必无事；见西贼通使，便谓可罢兵，指望太平，渐生安逸，则此瑞木乃误事之妖木耳。臣见今年曾进芝草者，今又进瑞木，窃虑四方相效，争造妖妄。其所进瑞木，伏乞更不宣示臣寮。仍乞速诏天下州军，告以兴兵累年，四海困弊，方当责己忧劳之际，凡有奇禽异兽草木之类，并不得进献。所以彰示圣德，感励臣民。取进止。【论美人张氏恩宠宜加裁损札子〈庆历三年〉】臣近风闻禁中因皇女降生，于左藏库取绫罗八千匹。染院工匠当此大雪苦寒之际，敲冰取水，染练供应，颇甚艰辛。臣伏思陛下恭俭勤劳，爱民忧国，以此劳人枉费之事，必不肯为。然外议相传，皆云见今染练未绝。臣又见近日内降美人张氏亲戚恩泽太频。臣忝为谏官，每闻小有亏损圣德之事，须合力言，难避天谴。臣窃见自古帝王所宠嫔御，若能谦俭柔善，不求恩泽，则可长保君恩；或恣意骄奢，多求恩泽，则皆速致祸败。臣不敢远引古事，只以今宫禁近事言之。陛下近年所宠尚氏、杨氏、余氏、苗氏之类，当其被宠之时，骄奢自恣，不早裁损，及至满盈，今皆何在？况闻张氏本良家子，昨自修媛退为美人，中外皆闻，以谓与杨、尚等不同，故能保宠最久。今一旦宫中取索顿多，恩泽日广，渐为奢侈之事，以招外人之言，臣不知陛下欲爱惜保全张氏，或欲纵恣而败之？若欲保全，则须常令谦俭，不至骄盈。臣料八千匹绫罗，岂是张氏一人独用，不过支散与众人而已。乃是枉费财物，尽为众人。至于中外讥议，则陛下自受。以此而言，广散何益？昨正月一日曹氏封县君，至初五日又封郡君，四五日间，两度封拜。又闻别有内降，应是疏远亲戚，尽求恩泽。父母因子而贵可矣，然名分亦不可太过。其他疏远，皆可减罢。臣谓张氏未入宫之前，疏远亲戚，各皆何在？今日富贵，何必广为闲人，自招谤议，以累圣德？若陛下只为张氏计，亦宜如此。况此事不独为张氏，大凡后宫恩泽太多，宫中用度奢侈，皆是亏损圣德之事。系于国体，臣合力言。伏望圣慈防微杜渐，早为裁损。取进止。【论乞止绝河北伐民桑柘札子〈庆历三年〉】臣风闻河北、京东诸州军见修防城器具，民间配率甚多。澶州、濮州地少林木，即今澶州之民为无木植送纳，尽伐桑柘纳官。臣谓农桑是生民衣食之源，租调系国家用度之急，不惟绝其根本，使民无以为生，至于供出赋租，将来何以取足？臣伏思兵兴以来，天下公私匮乏者，殆非夷狄为患，全由官吏坏之。其诛剥疲民，为国敛怨，盖由郡县之吏，不得其人。故臣前后累乞澄汰天下官吏者，盖备见其弊如此也。今澶州之民骤罹此苦，岂非长吏非才，处事乖缪所致。兼闻澶州民桑已伐及三四十万株，窃虑他郡尽皆效此，伏乞早赐指挥禁绝。其合用材木，仍乞下转运司，令相度渐次那容准备。其澶州人户经伐桑者，乞差官检覆，量多少与权免将来丝绵绸绢之税。窃以军国所须，出自民力，必欲外御契丹之患，常须优养河朔之民。若使道路怨嗟，人心离叛，则内外之患，何以枝梧？伏望圣慈特赐留意。取进止。【论方田均税札子〈庆历三年〉】臣窃见近有臣寮上言均天下赋税，已送三司商量施行。臣尝闻自前诸处亦曾有均税者，多是不知均定之术，或严行刑法，或引惹词讼，或奸民欺隐，或官吏诛求，税未及均，民已大扰。臣前任通判滑州日，有秘书丞孙琳与臣同官。其人言先差往洺州肥乡县与郭咨均税，创立千步方田法，括定民田，并无欺隐，亦不行刑罚，民又绝无词讼。其时均定税后，逃户归业者五百余家，复得税数不少，公私皆利，简当易行。其千步均田法，自有制度二十余条。臣在滑州时，因闻此事，遂略行体问邻近州军，大率税赋失陷一半，方欲陈述，乞行琳等均田之法。今来已有臣寮上言均税事，窃虑未得千步方田简当之法。其孙琳见任滑州职官，郭咨为崇仪副使在外，欲乞召此二人，送三司令一处商量。取进止。【论大臣不可亲小事札子〈庆历三年〉】臣伏见兵兴累年，天下多故，枢密之职，事任非轻，虽典兵戎，体均宰辅，至于大小机务，其繁文倍于中书。所以国家旧制，都、副承旨皆用士人，位比属僚，事参谋议。祖宗之制，尤慎择材，或取其历职详练者以为副使。自承平以来，纲纪隳废，惟用人吏备员而已。当四方无事之时，两府检例行事，上下尸旷，恬然不怪。自兵戎既动，中外事繁，犹务因循，致多败误。今承旨不亲职事，惟署文书，凡百行遣，皆委诸房小吏。使、副大臣不免亲临细事，既不得精心思虑，专意庙谋，至于碎务繁多，又不能躬自检察，遂使边防急奏，多苦滞留，军国密谋，动成漏泄。凡关事体，不便处多，皆由枢臣难自躬亲，而承旨不能举职也。臣今欲乞依祖宗旧制，承旨特用士人，如武臣中难得其人，即请于文官中精选材能，换与合入官资，责其举职，仍令枢密使、副，条列常行事目，有可以分职责成者，悉以委之。使大臣专意庙谋，属吏分行职事，时参国论，庶有裨补。既复朝廷之旧制，又于事体而合宜。伏望圣慈，特赐裁择。取进止。【论中书增官属主文书札子〈庆历三年〉】臣伏见近来朝廷号令，烦数更改，又频降出，四方多不遵禀。而朝廷之臣无专主者，亦不勾校稽违，考责实效。以不锐之意，行不信之言，宜乎空文虽多而下不畏听。今百职废坏，弊实由斯。臣窃见汉丞相官属甚多，欲乞精选材臣，采汉名号，增置两府官属官一二员，使专掌政令之出者，置簿拘管，俟天下施行报应，校其稽违，举行朝典。即不得以承受回申便为报应，须是施行实迹，具以条闻，旋行勾销，以见能否。臣谓苟设此官，则天下知朝廷有责实之意，今后可使令出必行，官无旷职。如允臣所请，乞下两府重议施行。取进止。【论班行未有举荐之法札子〈庆历三年〉】臣伏见朝廷选任百官，文武参用。文官在选者，各以举主迁京朝官，其间虽容时有滥冒，然孤寒有才行之人，亦往往获进。惟有武官中近下班行，并无贤愚分别，一例以年岁递迁。自借职得至供奉官，须是三十余年，使贤愚同滞，而国家缓急，要人使用，无由知其能否。或要人使，则临时只看脚色点差，多是不副所选。臣谓班行入仕之人虽多端，然其中亦极有才能可任用者，但国家举选之法全未精博。臣欲乞将近下班行，比类选人，别立举官之法。凡无人举者，官有所止，更不例迁，有举主者，方与迁转。或且令无举主者，依旧年限迁转，将有举主者，别作任使。仍乞严为约束，重其连坐之法，使举者不容冒滥。则才与不才，渐可分别，而用人不滥。况今四方多事，天下都监、巡检、监当之类，尽要得人，方能集事，不必边任并阁职方用举荐，其他要切使唤处多。如允臣所请，乞付枢密院商量，立定法制颁行。取进止。【论乞放还蕃官胡继谔札子〈庆历三年〉】臣窃见朝廷前岁以延州蕃官胡继谔因为边臣所疑，移入内地，见任亳州都监，以子守清悉领父之诸部。风闻近为不服亳州水土，死亡却家族，身又疾病，曾有奏陈，乞移一京西地凉之处。臣谓方今西鄙用兵之际，朝廷宜广推恩信，抚御蕃夷。既欲守清尽死于边疆，当厚遇继谔，保全其家族，岂有既任其子，又疑其父？继谔〔来〕〈（求）〉迁内地，其实异乡，虽曰居官，乃是囚系，致其失所，身病家亡。况彼初心，又无显过。在继谔之身，已有幽囚冤枉之叹；于守清之分，又失驾驭豪杰之方。万一继谔疾病，死而不归，守清父子之心，岂得无恨？反视中国，乃为世仇，必与边陲，别生患害。其余部族，亦必离心。国家自用兵以来，凡有计谋，未闻胜算，尤于招抚蕃夷之术，常失恩威，致使离叛者多，皆愿附贼。在于继谔，处置特乖。臣欲乞因其有请，召至京师，与雪前疑，厚加礼遇，放还本族，示以推诚。守清得父子复完，必思尽节；继谔感国家之遇，必有所施。若朝廷犹以为疑，即乞先以此意诏问守清，计其必无弃父之理。若彼自不欲其归，则他日可无后患。取进止。【缴进王伯起上书状〈庆历三年〉】右臣今月二十五日出外，至夜归家，有相州进士王伯起看臣不见，后留下长书一封。中言为检匣抑塞言事者，责臣不能规谏人主，开益聪明。及自言有策可以弱北虏，使十年不为害。又言有上皇帝书，为有司所抑，不得上达。仍于长书后，卷却奏状一封，意欲令臣缴奏。臣窃详王伯起所与臣书，词理极有可采，但未知奏状内所言何事。缘臣本不识其人，又无处寻访，只据所与臣书，内言有策可使北虏十年不为害，此一事是朝廷当今急务。其奏状，臣不敢滞留，谨并元与臣书缴连上进。伏望圣慈特赐省览，或有可采，乞下开封府寻访本人，更加询问。谨具状奏闻。【论大理寺断冤狱不当札子〈庆历三年〉】臣风闻大理寺近奏断德州公案一道，为一班行王守度谋杀妻事，止断杖六十私罪。其守度所犯，情理极恶。本因逾滥，欲诱一求食妇人为妻，自持刃杖恐逼正妻阿马，令其诬以奸事，髡截头发。又自以绳索付与阿马，守度持刀在旁逼令自缢，其命垂尽，只为未有棺器，却且解下。其后又与绳索令自缢，阿马偶得生逃。臣略闻此大概，其他守度凶恶之状，备于案牍，人不忍闻。阿马幽苦冤枉如此，而法吏止断诬奸，降以杖罪。窃以刑在禁恶，法本原情。今阿马之冤，于情可悯；守度所犯，其恶难容。若以法家断罪举重而论，则守度诬奸不实之罪轻，迫人以死之情重，原其用意，合从谋杀。凡谋杀之罪，其类甚多，或有两相争恨，理直之人因发忿心，杀害理曲之人者，死与未死，须被谋杀之刑。岂比守度曲在自身，阿马本无所争，备极陵辱，迫以自裁，虐害之情深于谋杀远矣。臣尝伏读真宗皇帝赐谏臣之诏曰：“冤枉未申，赏刑逾度者，皆许论列。”今之冤妇，臣职当言者也。岂有圣主在上，国法方行，而令强暴之男而敢逼人以死！臣恐守度不诛，则自今强者陵弱，疏者害亲，国法遂隳，人伦败矣。其王守度一宗公案，伏望圣慈特令中书细详情理，果如臣之所闻，即乞行刑法，以止奸凶。取进止。【论内臣冯承用与外任事札子〈庆历三年〉】臣伏见内官冯承用近因过失，为臣寮论奏，陛下亲发睿断，不私小人，听纳群言，逐去左右，中外之士，莫不相庆。然初闻朝议将与外任，至今多日，未见指挥。近日外面虚传，云却得教坊勾当，留在京师。窃以方今内外臣寮，若有罪犯，便须勘劾，依法行遣。今承用本因有过，超转官资，只与外任，尚为优幸。若更迟留不遣，则使今后伏事陛下左右者，恣为过恶，无以戒劝。承用从来过犯甚众，人皆畏惧，不敢明言，自其罢却入内以来，旧迹渐多彰露。内廷之事，臣不细知，外边作过，颇有实状。今若未行远黜，则言事臣寮不免再有论奏，勾连狱讼，生事转多。其冯承用，伏乞早与一外任闲慢差遣，便令出京，可以戒励后人，外弭物论。取进止。<hr>
