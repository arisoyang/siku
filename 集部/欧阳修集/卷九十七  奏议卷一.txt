<h4>《集部·欧阳修集·卷九十七  奏议卷一》<b class="x">作者：欧阳修</b></h4>
◎谏院进札子十二首【论杨察请终丧制乞不夺情札子〈庆历二年〉】臣近见丁尤人茹孝标，居父之丧，来入京邑，奔走权贵，营求起复，已为御史所弹。又闻新及第进士南宫观，闻母之丧，匿不行服，得官娶妇，然后徐归，见在法寺议罪。孝标官为太常博士，觐在场屋粗有名称，此二人犹如此，则愚俗无知、违礼犯义者何可胜数矣！盖由朝廷素不以名教奖励天下，而礼法一隳，风俗大坏。窃以风化之本，由上而下。伏见起复龙图阁待制杨察，累有章奏，乞终母丧，而朝旨未允。夫臣子之行，惟孝与忠。察以文中高科，官列近侍，而能率励颓俗，以身为先。陛下宜曲赐褒嘉，遂成其志，使迁善化俗，自察而始。岂可不通人情，胶执旧弊，推禄利之小惠，废人臣之大节。臣谓近侍夺情，本非军国之急，不过循旧例、示推恩而已。今察以节行自高，志在忠孝，知贪冒禄利为可耻。若朝廷抑夺其情，使其于身不得成美行，而于母有罔极之恨，岂足谓之推恩乎？方今愚俗无知，违犯礼义，至使繁狱讼、严刑罚而不能禁止。脱有一人欲守名教而全忠孝以励天下者，又为朝廷不许，则风俗之弊，其咎安在？伏乞早降恩旨，许其终丧，不独成察之志，亦以为朝廷之美。取进止。【论韩琦范仲淹乞赐召对事札子〈庆历三年〉】臣伏见自西鄙用兵以来，陛下圣心忧念，每有臣寮言及西事，必皆倾心听纳。今韩琦、范仲淹久在陕西，备谙边事，是朝廷亲信委任之人。况二臣才识不类常人，其所见所言之事，不同常式言事者，陛下最宜加意访问。自二人到阙以来，只是逐日与两府随例上殿，呈奏寻常公事，外有机宜大处置事，并未闻有所建明，陛下亦未曾特赐召对，从容访问。况今西事未和，边陲必有警急，兼风闻北虏见在凉甸与大臣议事，外边人心忧恐。伏望陛下于无事之时，出御便殿，特召琦等从容访问，使其尽陈西边事宜合如何处置。今琦等数年在外，一旦归朝，必有所陈，但陛下未赐召问，此二人亦不敢自请独见。至如两府大臣，每有边防急事，或令非时召见聚议，或各令互述所见，或只召一两人对见商量，此乃帝王常事，祖宗之朝并亦如此，不必拘守常例也。取进止。【论罢郑戩四路都部署札子〈庆历四年〉】臣伏睹敕除郑戩知永兴军，仍兼陕西都部署。自闻此命，外人议论，皆以为非，在臣思之，实亦未便。窃以兵之胜负，全由处置如何。臣见用兵以来，累次更改，或四路都置部署，或分而各领一方，乍合乍离，各有利害。惟夏竦往年所任，郑戩今日之权，失策最多，请试条列。臣闻古之善用将者，先问能将几何。今而不复问戩能将几何，直以关中数十州之广，蕃汉十万之兵，沿边二三千里之事，尽以委之，此其失者一也。或曰戩虽名都部署，而诸路自各有将，又其大事不令专制，而必禀朝廷。假如边将有大事先禀于戩，又禀于朝廷，朝廷议定下戩，戩始下于沿边，只此一端，自可败事，其失二也。今大事戩既不专，若小事又不由戩，则部署一职，止是虚名。若小事一一问戩，则四路去永兴皆数百里，其寨栅远者千余里。使戩一一处分合宜，尚有迟缓之失；万一耳目不及，处置失宜，则为害不细，其失三也。若大小事都不由戩，而但使带其权，岂有数十州之广，数十万之兵，二三千里之边事，作一虚名，使为无权之大将？若知戩可用，则推心用之；若知不可用，则善罢之。岂可尽关中之大，设为虚名，而以不诚待人？其失四也。今都部署名统四路，而诸将事无大小不禀可行，则四路偏裨各见其将不由都帅，则上下相效，皆欲自专，其失五也。今都部署是大将，反不得节制四路，而逐路是都帅部将，却得专制一方，则委任之意大小乖殊，军法难行，名体不顺，其失六也。若知戩果不可大用，但不敢直罢其职，则是大臣顾人情，避己怨。如此作事，何以弭息人言？其失七也。料朝廷忽有此命，必因韩琦等近自西来，有此擘画。琦等身在边陲，曾为将帅，岂可如此失计？臣今欲乞令两府之臣，明议四路不当置都部署利害。其郑戩既不可内居永兴而遥制四路，则乞落其虚名，只令坐镇长安，抚民临政，以为关中之重。其任所系亦大，而使四路各责其将，则事体皆顺，处置合宜。今取进止。【论乞令宣抚使韩琦等经略陕西札子〈庆历三年〉】臣窃闻已降中书札子，抽回韩琦、田况等归阙。昨来琦等奉命巡边，本为西贼议和未决，防其攻寇，要为御备。今西人再来，方有邀请，在于事体，必难便从，边上机宜，正须处置。仍闻韩琦、田况合有奏状，言边防有备，请朝廷不须怯畏，每事曲从。窃以胜败之间，安危所系，料琦等如此奏来，则边事可知，自有枝梧，不致败误。臣谓且令琦等在彼抚遏，则朝廷与贼商议，自可以持重，不须屈就。今议方未决，中道召还，则是使贼知朝廷意在必和，自先弛备。况事无急切，何必召归？其召韩琦札子，伏乞速赐指挥抽回。且令琦等在彼经略，以俟西贼和议如何。取进止。【论葛宗古等不当减法札子〈庆历三年〉】臣伏见近日赃吏葛宗古、王克庸、滕宗谅等相继赃污事发，内葛宗古情理尤恶。臣伏睹去年朝廷命贾昌朝等减省天下冗费，上自陛下供御之物，至于皇后、宫嫔饮食已来，尽皆减节。盖谓调度至多，公私已乏，故陛下以身先天下，自行减刻，要供军费。凡为边将者，所得一钱一帛，宜思此物自生民困苦之中取其膏血，陛下忧劳之际减自圣躬，如此得之，宜作如何使用。今乃盗朝廷赏劳蕃夷之物，赡养求食妇人全家骨肉，及供自己家口，并营造工作、私家冗用之类。量其如此用心，岂是爱君忧国、忘身破贼之人？何足爱惜？若律文已重，即乞尽行，更不减法。若旧法尚轻，仍望特加重断。其滕宗谅、王克庸，若事状分明，亦望早赐勘鞫，正行国典。窃虑议者为宗古等方任边陲，宜从宽贷。臣非不知驾驭英雄难拘常法，如太祖委用李汉超等。盖汉超能捍寇戎，不为边患，功大过小，理可优容。诸将守边未有尺寸之效，而先已逾违不法，外恃敌在，而欲望朝廷屈法姑息。今朝廷未曾行宽假之惠，而此三人不法如此，若更宽之，则今后边臣不复可以法制矣。臣思边上公使必欲使将臣不拘常法者，若用之阴养死士，招延布衣，利啖敌人，赏劳将校，如此之数皆不必问其出入，可恣所为。或其性本阔略，偶不点检，误用于私家，原其本情，亦可轻恕。若宗古等故意偷慢减刻宴犒蕃夷、军士之物入已者，有何可恕之理，特减从轻？有何可赎之功，得以屈法？若此三人不行重断，则边臣知元昊常在，则可以常为不法，臣恐玩寇弄兵，事无了日。今取进止。【论燕度勘滕宗谅事张皇太过札子〈庆历三年〉】臣昨日风闻张子奭未有归期消息，贼昊又别遣人来。必恐子奭被贼拘留，西人之来其意未测，边鄙之事不可不忧，正是要藉将帅效力之际。旦夕来传闻燕度勘鞫滕宗谅事，枝蔓勾追，直得使尽邠州诸县枷杻，所行拷掠皆是无罪之人，囚系满狱。边上军民将吏见其如此张皇，人人嗟怨，自狄青、种世衡等并皆解体，不肯用心。朝廷本为台官上言滕宗谅支用钱多，未明虚实，遂差燕度勘鞫，不期如此作事，摇动人心。若不早止绝，则恐元昊因此边上动摇、将臣忧惧解体之际，突出兵马，谁肯为朝廷用死命向前？臣忝为陛下耳目之官，外事常合采访，三五日来，都下喧传边将不安之事。亦闻田况在庆州日，见滕宗谅别无大段罪过，并燕度生事张皇，累具奏状，并不蒙朝廷报答。况又遍作书，告在朝大臣，意欲传达于圣听，大臣各避嫌疑，必不敢进呈况书。臣伏虑陛下但知宗谅用钱之过，不知边将忧嗟搔动之事，只如臣初闻滕宗谅事发之时，独有论奏，乞早勘鞫行遣。臣若坚执前奏，一向遂非，则惟愿勘得宗谅罪深，方表臣前来所言者是。然臣终不敢如此用心，宁可因前来不合妄言得罪于身，不可今日遂非，致误事于国。臣窃思朝廷于宗谅必无爱憎，但闻其有罪，则不可不问。若果无大过，则必不须要求瑕疵。只恐勘官希望朝廷意旨，过当张皇，搔动边鄙。其滕宗谅，仗望速令结绝。仍乞特降诏旨，告谕边臣以不枝蔓勾追之意。兼令今后用钱，但不入己外，任从便宜，不须畏避。庶使安心放意，用命立功。其田况累次奏状并与大臣等书，伏望圣慈尽取详览。田况是陛下侍从之臣，素非奸佞，其言可信。又其身在边上，事皆目见，必不虚言。今取进止。【再论燕度鞫狱枝蔓札子〈庆历三年〉】臣昨日风闻燕度勘滕宗谅事枝蔓张皇，边陲搔动，曾有论奏，乞降诏旨安谕边臣。今日又闻度辄行文牒劾问枢密副使韩琦议边事因依，不知燕度实敢如此否？若实有之，深可惊骇。窃以韩琦是陛下大臣，系国家事体轻重。今燕度敢兹无故意外侵陵，乃是轻慢朝廷，舞文弄法。臣每见前后险薄小人多为此态，得一刑狱，勘鞫踊跃，以为奇货，务为深刻之事，以邀强干之名。自谓陷人若多，则进身必速，所以虚张声势，肆意罗织。今燕度本令只勘滕宗谅使过公用钱，因何劾问大臣议边事？显是节外生事，正违推勘敕条。况枢密使是辅弼之任，宣抚使将君命而行，本藉重臣，特行镇抚。今若无故遭一狱吏侵欺，而陛下不与主张，则今后奉君命而使者皆为边鄙所轻，为大臣而作事者反畏小人所制。故燕度论于国体，便合坐以深刑；责其俗吏，亦自违于条制。罪须行遣，情不可容。今枢密副使尚被侵陵，则以下将帅无辜遭其枝蔓者不少，据其如此作事，此狱必无平允。其滕宗谅一宗刑狱状，乞别选差官，取勘结绝。其燕度，亦乞别付所司，勘罪行遣。取进止。【论乞不勘狄青侵公用钱札子〈庆历三年〉】臣风闻边臣张亢近为使过公用钱，见在陕西置院根勘，其勘官所取，干连人甚众。亦闻狄青曾随张亢入界，见已勾追照对。臣伏见国家兵兴以来，五六年所得边将，惟狄青、种世衡二人而已。其忠勇材武，不可与张亢、滕宗谅一例待之。臣料青本武人，不知法律，纵有使过公用钱，必不似葛宗古故意偷谩，不过失于检点，致误侵使而已。方今议和之使正在贼中，苟一言不合，则忿兵为患，必至侵边。谨备过防，正藉勇将，况如青者，无三两人。可惜因些小公用钱，于此要人之际，自将青等为贼拘囚，使贼闻之以为得计。伏望特降指挥元勘官，只将张亢一宗事节依公根勘，不得枝蔓勾追。其狄青纵有干连，仍乞特与免勘。臣于边臣本无干涉，岂有爱憎，但虑勘官只希朝廷意旨，不顾边上事机，将国家难得之人与常人一例推鞫，一旦乏人误事，则悔不可追。伏乞朝廷特赐宽贷。边臣知无功之将犯法必诛，要藉之人以能赎过，则人人自励，将见成功。取进止。【论体量官吏酷虐札子〈庆历三年〉】臣等风闻朝廷近降指挥与诸路转运使，令体量州县官吏酷虐军民者。臣料朝旨如此，必是因韩纲酷虐，近致光化兵士乱作，故有此指挥。窃以昨来光化兵变，虽因韩纲自致，其如兵亦素骄，处置之间，须合中道。韩纲自当行法，骄兵亦合讨除，如此两行，方始得体。今若明行号令，遍约官吏，则骄兵增气，转更生心，长吏畏避，无由行事。其所降与转运司文字，窃虑朝夕之间，传播中外，扇动群小，引惹事端。然已失之令既不可追，伏乞速降指挥与诸路转运使，令密切禀行，不得漏泄，所贵别不生事。取进止。【论募人入贼以坏其党札子〈庆历三年〉】臣窃闻京西贼盗日近转多，在处纵横，不知火数。所患者素无御备，不易枝梧，然独幸贼虽猖狂，未有谋画。若使其得一晓事之人，教以计策，不掠妇女，不杀人民，开官库之物以赈贫穷，招愁怨之人而为党与。况今大臣不肯行国法，州县不复畏朝廷，官吏尚皆公然迎奉，疲民易悦，岂有不从？若凶徒渐多而不暴虐，则难以常贼待之，可为国家忧矣。以此思之，贼众虽多，尚可力破，使有一人谋主，卒未可图。臣前因王伦贼时，曾有起请十余事。内一件，乞出榜招募诸处下第举人及山林隐士、负犯流落之人，有能以身人贼算杀首领，及设计误贼陷于可败之地者，优与酬奖。所贵凶党怀疑，不纳无赖之人以为谋主。当时议者，颇以为然。伏乞采臣此意，速降指挥与杜杞，令所在张榜，使贼闻知。所贵投贼之人，怀疑不纳，但无谋主，尚可剪除。取进止。【论宜专责杜杞捕贼札子〈庆历三年〉】臣伏见昨张海等贼势初盛之时，京西未有得力官吏，遂自朝廷差台官蔡禀催督捉杀。后来已别选杜杞充京西转运使，委以一路之事。兼近日差出兵马甚多，分为头项不少，部分进退，须要统一，指踪号令，不可二三。窃虑杜杞、蔡禀不相协同，各出异见，凡指挥诸事，使诸将难从，一失事机，反成败误。自兵士差出，今已多时，然未闻奏报与贼斗敌及杀获次第。窃虑官兵互相回避，空作往来。或恐进退之间，号令不一，致兹逗遛，未见成功。今虽贼奏稍稀，然亦未见杀获之数。困兽犹斗，不可不虞，寇死命穷，恐未易敌，合早除剪，仍须督责。况蔡禀是应急差出，杜杞乃选材用之，责任之间，宜专在杞。兼闻蔡禀自到京西，处置多未合宜，近闻欲枷一巡检，致使兵士喧噪，几至生变。苟或如此张皇，窃恐别致生事。其蔡禀，伏乞早赐指挥抽回。只委杜杞一面催捉，庶得专一，早能了当。取进止。【论江淮官吏札子〈庆历三年〉】臣闻江淮官吏等各为王伦事奏案，已到多时，而尚未闻断遣。仍闻议者犹欲宽贷。臣闻昨来江淮官吏，或敛物献送，或望贼奔迎，或献其兵甲，或同饮宴。臣谓伦一叛卒，偶肆猖狂，而官吏敢如此者，盖知贼可畏而朝廷不足畏也。今若更行宽贷，则纪纲隳坏，盗贼纵横，天下大乱，从此始矣。何以知之？昨王伦事起，江淮官吏未行遣之间，京西官吏又已弃城而走，望贼而迎。若江淮官吏不重行遣，则京西官吏亦须轻恕。京西官吏见江淮官吏已如此，则天下诸路亦指此两路为法。在处官吏皆迎贼弃城、献兵纳物矣，则天下何由不大乱也？臣伏思祖宗艰难，创造基图；陛下忧勤，嗣守先业。而一旦四夷外叛，盗贼内攻，其坏之者谁哉？皆由前后迂缪之臣因循宽弛，使朝威不振，纲纪遂隳。今已坏之至此，而犹不革前非，以宽济宽，何以救弊？如晁仲约等，情法至重，俱合深行，议者无由曲解。或闻以谓自是朝廷素不为备，不可全罪外官。假如有杀父与兄者，岂可只言自是朝廷素无教化，而不罪杀亲之人？又如有人掠夺生人男女、金帛，不可只言自是朝廷素无礼让，而不罪劫人之贼。迂儒不可用，可笑如此！李熙古岂独是朝廷素有备之州？傅永吉岂独是朝廷素练之兵？盖用命则破贼矣。今朝廷素无御备，为大臣者又不责之守州县者，合有罪又宽之，天下之事，何人任责？窃缘韩纲是大臣之家，父子兄弟并在朝廷。权要之臣皆是相识，多方营救，故先于江淮官吏宽之，只要韩纲行遣不重。今大臣不思国体，但树私恩。惟陛下以天下安危为计，出于圣断，以励群下，则庶几国威粗振，赏罚有伦。其晁仲约等，乞重行朝典，乞不宽恕。取进止。<hr>
