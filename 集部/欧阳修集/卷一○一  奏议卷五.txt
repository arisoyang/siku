<h4>《集部·欧阳修集·卷一○一  奏议卷五》<b class="x">作者：欧阳修</b></h4>
◎谏院进札状十首【论止绝吕夷简暗入文字札子〈庆历三年〉】臣风闻吕夷简近日频有密奏，仍闻自乞于御药院暗入文字，不知实有此事否？但外人相传，上下疑惧。臣谓夷简身为大臣，久在相位，尚不能为陛下外平四夷，内安百姓，致得二虏交构，中国忧危，兵民疲劳，上下困乏，贤愚失序，赏罚不中，凡百纲纪，几至大坏。筋力康健之日，尚且如此乖缪，况已罢政府，久病家居，筋力已衰，神识昏耗，岂能更与国家图事？据夷简当此病废，即合杜门自守，不交人事。纵有未忘报国之意，凡事即合公言，令外廷见当国政之臣，共议可否。岂可暗入文书，眩惑天听？况夷简患瘫风，手足不能举动，凡有奏闻，必难自写。其子弟辈又不少，须防作伪，或恐漏泄，于体尤为不便。虽陛下至圣至明，于夷简奸谋邪说必不听纳，但外人见夷简密入文书，恐非公论，若误国计，为患不轻。夷简所入文字，伏乞明赐止绝。臣闻任贤勿贰，去邪勿疑。见今中外群臣各有职事，苟有阙失，自可任责，不可更令无功已退之臣，转相惑乱。取进止。【荐姚光弼状〈庆历三年〉】右臣等伏睹庆历元年南郊赦书节文：“委史院检阅国朝将帅有威名勋业者，寻访子孙录用。”风闻史院已具检勘姓名闻奏，至今未见施行。伏以赦令之文，国家大信。度必难行之事，则不当轻言；若已布告天下，则不可失信。况此一节，自是当今合行之事，必虑将家子孙例多不肖，则宜于寻访之时，便责州郡察其行止，无大过恶者乃得以闻。今旧将名在史官能应赦书所求者有几？若更去其不肖者不用，则推恩所及，不过一二十人耳，不至滥行恩赏。所可惜者，因此一二十人，而失国家大信。臣等伏见故庆州刺史姚内斌有孙光弼，好学有行止，能记前世兵法及史籍所载名将用兵取胜之术，比于累年所试方略滥进之人，不可同类，若蒙擢用，必有所为。伏乞举行赦书，特赐召试，仍下所居州县邻里考其行实，参验而行。其余将家，亦乞遍行寻访。臣等职在谏诤，当补阙遗。见国家赦令已行而自失大信，及士有豪俊沉弃而未用者，皆当论列。臣等又睹赦书节文云：“本房子孙，与班行安排。如实有胆勇谋略者，仍与边上任使。”详此，虽无材艺者，亦预推恩也。今光弼据其学识，况有可采，臣等所陈，只乞比近年方略之人，特与一试，上以全国家大信，下可收遗逸之人。伏望圣慈，特赐施行。取进止。【论李淑奸邪札子〈庆历三年〉】臣昨日因奏事于延和殿，已曾面论李淑向在开封府，犹为疏外，今拜学士，是禁中亲近之职。窃缘此人不宜在侍从之列，其奸邪阴险之迹，陛下素已知之。今外边臣寮、骨肉同坐者，不敢道李淑姓名，盖其秽恶，丑不可当。据外人如此恶之，岂合却在人主左右？淑自来朋附夷简，在三尸五鬼之数，盖夷简要为肘腋，所以援引至此。不知今日朝廷如此清明，更要此人何用？若欲藉其词业，则臣谓才行者人臣之本，文章者乃其外饰耳。况今文章之士为学士者，得一两人足矣。假如全无文士，朝廷诏敕之词直书王言，以示天下，尤足以敦复古朴之美，不必雕刻之华。自古有文无行之人，多为明主所弃。只如徐铉、胡旦，皆是先朝以文章著名于天下，二人皆以过恶废弃，终身不齿，当时朝廷亦不至乏人。淑居开封，过失极多，然止是一府之害。今在朝廷，若有所为，少肆其志，则害及忠良，沮坏政治，是为天下之害，故臣不可不言。今虽陛下主张正人，不信谗巧，然淑之为恶出于天性，恐不能悛改，窃虑依旧谮毁好人。伏望圣慈一切不纳，早与一外任差遣，使正人端士安心作事，无谗毁之避。取进止。【再论李淑札子〈庆历三年〉】臣近日窃闻李淑已有圣旨令与寿州，却知中书不肯便行，须得淑自上章求出，方敢差除。臣谓李淑奸邪之迹，陛下既已尽知，若得断自宸衷，则使天下之人皆知陛下聪明神圣，辨别忠邪，黜去小人，自出圣断。如此，则今后奸邪险恶之人可使知惧，而不敢为害。今若如中书之意，须待其自求退，则是赏罚之柄不由明主自行，去住之谋一任臣下取便。如此，则今后小人皆知虽为奸邪险恶，天子欲力去，而中书必未肯行，若不自退，则无人敢差。臣恐自此小人转为得计，不肯悛心。进贤退不肖者，宰相之职也。今大臣既自避怨，不肯为陛下除去奸邪，赖陛下圣明，洞分邪正，又不能便依圣旨，直与差除，更须曲收入情，优假群小。三四日来，外边闻陛下欲除李淑寿州，人人鼓舞，皆贺圣德。盖淑二三十年出入朝廷，奸险倾邪，害人不少，一旦见人主斥去左右，莫不欣忭。却闻中书如此迂回，自相顾避，可惜圣明之断不尽施行。臣欲望更不须候其请郡，因两府奏事之时，特出圣旨处分，直除一外郡，使天下皆知此奸邪秽恶之人，是人主力自除去，以彰圣明之德。取进止。【论慎出诏令札子〈庆历三年〉】臣伏以朝廷每出诏令，必须合于物议，下悦民情。真宗皇帝初置谏官，诏书内条列六事，首言“诏令不便者，许谏官论列”，盖朝廷慎于出令之意也。近见诏书褒美陕西转运使卞咸。风闻咸在陕西，为买百姓青苗及转般大麦，此两事大与西人为患，逃移却人户极多，至今西人怨谤不已。赖吴遵路减得转般一事，人获稍宁。今所降诏书，两人一时褒美，善恶不分，无所激劝。使陕西人见者，必谓朝廷咫尺，绝不恤念西人，不知西事，误下诏书，美此与民为害之人，必转生怨谤。臣窃料朝廷必因边臣奏举咸等能积粮储，故赐奖谕。盖失于采访，不知咸处置乖方之事，致西民流移怨谤之因。欲乞今后戒此失误，慎出诏令，及戒励群臣，今后荐举人不得妄有称美。其已出之诏，既不可追，臣又恐朝廷因此遂待卞咸为材吏，别有任用，却致败事。臣职在谏诤，不可不言。【论李昭亮不可将兵札子〈庆历三年〉】臣伏见朝廷近自河东移李昭亮为镇、定、高阳三路都部署。窃以北戎险诈，必与国家为患，北面之事，常须有备。此一事，陛下圣心久自忧之，执政大臣非不知而忧之，天下之人共为朝廷忧之。李昭亮不才，不堪为将帅，不可委兵柄。此一人，陛下圣心久自知之，执政大臣非不知之，天下之人亦共知之。不审因何遽有此命？大凡朝廷行事不当者，或为小事而忽略，容有不知，致误施行而至乖错者有矣。未有以天下大可忧患而上下共知之事，公然乖缪，任以非人如此者，臣料两府之议，必因施昌言等近奏三路阙都部署，而目下无人，以昭亮塞请，而欲徐别选择，不过如此而已。然臣窃见朝廷作事常患因循，应急则草草且行，才过便不复留意。只如今秋用郭承祐于镇、定，寻以非才罢之，当时应急，且以康德舆为钤辖，阙却部署一职，本待徐择其人。臣初喜朝廷必能自此精于选任，经今数月，何曾用意求人？一旦昌言奏来，又遣昭亮且去。今平时无事之际，尚如此不能选人任用，若一旦仓皇事动，更于何处求人？故臣谓朝议欲徐择人而代昭亮者，乃虚语尔。方今天下至广，不可谓之无人，但朝廷无术以得之耳。宁用不材以败事，不肯劳心而择材，事至忧危，可为恸哭。臣思朝廷所以乏人任用之弊，盖为依常守例，须用依资历级之人，不肯非次拔擢，所以无人可用。古人谓劳于择贤而逸于任使，今人既难得，求之又不勤，待其自来，何复可得？臣累曾上言练兵选将之法，未赐施行，又曾言乞于沿边十数州且选州将，亦不蒙听纳。宁可公选不材之人，委以大兵之柄，一旦误事，悔何及之！伏望圣慈出于睿断，其李昭亮，早令两府择人替换，仍早讲求选将之法。若大将难卒然而得，即乞于沿边州军选择州将近下资浅人中，庶乎易得。昨北使姓名稍迟数日，中外之士已共忧疑。幸其未动之间，宜作先时之备。兵法曰：“无恃其不来，恃吾有以待之。”惟陛下为社稷之计，深思而行之，则天下幸甚。取进止。【论御贼四事札子〈庆历三年〉】臣昨自军贼王伦败后，寻曾极言论列，恐相次盗贼渐多，乞朝廷早为御备。凡为国家忧盗贼者，非独臣一人，前后献言者甚众，皆为大臣忽弃，都不施行。而为大臣者又无擘画，果致近日诸处盗贼纵横。自淮海已南新遭王伦之后，今自京以西州县又遭张海、郭貌山等劫掠焚烧，桂阳监昨奏蛮贼数百人，夔峡、荆湖各奏蛮贼皆数百人，解州又奏见有未获贼十余火，滑州又闻强贼三十余人烧却沙弥镇，许州又闻有贼三四十人劫却椹涧镇，此臣所闻目下盗起之处如此纵横也。此外，京东今岁自秋不雨，至今麦种未得。江淮伦贼之后，继以饥蝗。陕西灾旱，道路流亡日夜不绝。似此等处，将来盗贼必起，是见在者未灭，续来者愈多。而乾象变差，谴告不一，于古占法，多云天下大兵并起。今兵端已动于下，天象又告于上，而朝廷安恬舒缓，无异常时，此臣前状所谓古之智者能虑未形之机，今之谋臣不识已形之祸者也。臣闻两汉之法，凡盗贼并起、人民流亡、天文灾异如此等事，皆责三公，或被诛戮，或行黜放。今幸陛下仁圣宽慈，大臣偶免重责，而犹忘忽祸患，偷习因循，此臣所谓大臣不肯峻国法以绳官吏，盖由陛下不以威刑责大臣者也。今见在贼已如此，后来贼必更多，若不早图，恐难后悔。臣计方今御盗者，不过四事：一曰州郡置兵为备；二曰选捕盗之官；三曰明赏罚之法；四曰去冗官，用良吏，以抚疲民，使不起为盗。此四者，大臣所忽，以为常谈者也。然臣视今朝廷于此四者，未有一事合宜。伏望圣慈严敕两府大臣，问其舍此四事，别有何术可为？苟无他术，则此四事宜早施行。臣窃闻州郡置兵，富弼已有条奏。其余三事，前后言事者议论甚多。伏乞合聚群议，择其善者而行。其御盗四事，方今措置乖失极多，容臣续具一二条奏。取进止。【论乞主张范仲淹富弼等行事札子〈庆历三年〉】臣伏闻范仲淹、富弼等自被手诏之后，已有条陈事件，必须裁择施行。臣闻自古帝王致治，须待同心协力之人，而君臣相得，谓之千载一遇之难。今仲淹等遇陛下圣明，可谓难逢之会；陛下有仲淹等，亦可谓难得之臣。陛下既已倾心待之，仲淹等亦又各尽心思报。上下如此，臣谓事无不济，但顾行之如何。伏况仲淹、弼是陛下特出圣意自选之人。初用之时，天下已皆相贺，然犹窃谓陛下既能选之，未知用之如何耳。及见近日特开天章，从容访问，亲写手诏，督责丁宁，然后中外喧然，既惊且喜。此二盛事，固已朝报京师，暮传四海，皆谓自来未曾如此责任大臣，天下之人延首拭目，以看陛下欲作何事，此二人所报陛下果有何能。是陛下得失，在此一举；生民休戚，系此一时。以此而言，则仲淹等不可不尽心展效，陛下不宜不力主而行，使上不玷知人之明，下不失四海之望。臣非不知陛下专心锐志，必不自怠，而中外大臣且忧国同心，必不相忌而沮难。然臣所虑者，仲淹等所言，必须先绝侥幸因循姑息之事，方能救数世之积弊。如此等事，皆外招小人之怨怒，不免浮议之纷纭，而奸邪未去之人，亦须时有谗沮，若稍听之，则事不成矣。臣谓当此事初，尤须上下协力，凡小人怨怒，仲淹等自以身当浮议奸谗，陛下亦须力拒，待其久而渐定，自可日见成功。伏望圣慈留意，终始成之，则社稷之福，天下之幸也。取进止。【论台官不当限资考札子〈庆历三年〉】臣伏见御史台阙官，近制令两制并中丞轮次举人，遂致所举多非其才，罕能称职。如昨来苏绅举马端，却烦朝廷别有行遣。臣谓今两制之中奸邪者未能尽去，若不更近制，则轮次所及，须令举人。近闻梁适举王砺、燕度充台官，其人以适在奸邪之目，各怀愧丑，惧其污染，风闻皆欲不就。以此言之，举官当先择举主。臣欲乞今后只令中丞举人，或特选举主。仍乞官班中，虽有好人，多以资考未及，遂至所举非人者，皆为且就资例可入。仍乞不限资考，惟择才堪者为之。况台中自有里行之职，以待资浅之人。仍乞重定举官之法，有不称职者，连坐举主，重为约束，以防伪滥，庶几称职，可振纲纪。取进止。【再论台官不可限资考札子〈庆历三年〉】臣近曾上言，为台官阙人，乞不依资限选举。仍乞添置里行，所贵得材，可以称职。窃闻近诏宋祁举人，依前只用资例，又未见议复里行。臣窃叹方今事无大小，皆知其弊，不肯更改。凡台官举人，须得三丞已上，成资通判，此例起自近年。然近年台官无一人可称者，近日台官至有弹教坊倭子郑州来者，朝中传以为笑。其台宪非才，近岁尤甚，是此例不可用明矣。然而宁用不材以旷职，不肯变例以求人。今限以资例，则取人之路狭，不限资例，则取人之路广。广之犹恐无人，何况专守其狭？若使资例及者入三院，未及者为里行，又于差除，都不妨碍。况今四方多事之际，扬威出使，正要得人。臣今欲乞特降指挥，令举官自京官以上不问差遣次第，惟材是举，使资浅者为里行，资深者入三院。臣见前后举台官者，多徇亲戚，举既非材，人或问之，则曰：“朝廷用资限，致别无人可举。”今若革此缪例，责其惟材是举，则不敢不举好人。所冀渐振台纲，免取非笑。取进止。<hr>
