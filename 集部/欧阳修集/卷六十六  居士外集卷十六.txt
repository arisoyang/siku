<h4>《集部·欧阳修集·卷六十六  居士外集卷十六》<b class="x">作者：欧阳修</b></h4>
◎序十二首〈传一首附〉【张应之字序】《传》曰名以制义，谓乎名之必可言也。世之士君子，名而无所言，则不能称述以见乎远。余友河南主簿张君名谷，字仲容。谷之为义，洼而不盈，动而能应，湛然而深，有似乎贤人君子之德，其所谓名而可言者也。然尝窃谓仲容之字，不足以表其所以名之之义。大凡物以至虚而为用者有三，其体殊焉。有虚其形而能受者，器之圆方是也。然受则有量，故多盈溢败覆之过；有虚其中而能鸣乎外者，钟鼓是也，然鸣必假物，故须簨虡考击之设；有虚其体而能应物者，空谷是也，然应必有待，故常自然，以至静接物而无穷。士之以是为其名，则君之道从可知也，宜易其字曰应之。盖容以言其虚之状，不若应以体乎容之德也。君早以孝廉文艺考行于乡里，荐之于有司，而又试其用于春官者之选。深中隐厚，学优道充，其有以应乎物矣。然今方为小官，主簿书，其所应者近而小，诚未能有以发乎其声也。余知夫虚以待之，则物之来者益广，响之应者益远，可涯也哉？余与君同以进士登于科，又同为吏于此，群居肩随，宴间相语，得以字而相呼。故于是不能让而默也，敢为序以易之。【尹源字子渐序】奉礼尹君之将西也，称古仁者送人之义，责言于其交之所尝厚者，其友人渤海欧阳修在饯中，率然曰：余无似，虽不能窃仁者之号，奈尝辱君之道义切劘为最深，是以不能无言。然君之文行，余既友慕钦揖之不暇，顾岂有遗忽乏少之可以进于言邪！因姑请更君之字，以塞其求云。君之名源，而字子渊。夫源发于渊，深且止也，于诂训既不类，又无所表发其名之美，甚非称。据礼家之说曰：“三王之祭川也，先河而后海，或源也，或委也。盖谓其源发而渐进于广大，委其注积也。扬子曰：“百川学海，而至于海。”今君之学也，皆古文字圣贤之事业，至其尤深而钜者，又乌止渊之譬邪？然亦欲君之渐进不已，而至深远博大之无际也，请字之曰子渐。古者男子之生，举以礼而名之。年既长，见庙筮宾而加元服，服加而后字，示尊其名以隆成人也。夫君子所以自厚重其名字，如此之甚也，诚以其贤否丑美，必常与名字相上下而始终。邾娄一小国君，片善可称，《春秋》褒之曰仪甫。解者谓国不如名，名不如字，以为极美之谈是也。子渐行矣，勉之。【胡寅字序】寅之为言，恭且畏之辞。《虞书》“寅宾出日”、“寅饯纳日”云者，尧命其臣义和者修其官，而史美之之文。又曰“夙夜惟寅”云者，舜敕其臣伯夷之辞也。又曰、同寅协恭，和哀哉”云者，皋陶戒禹之言也。尧、舜、禹之事，载于《书》者，为万世之法。而其君臣之际，相言语者如是，是知恭恪畏慎。以思其事，虽圣人犹然。尉氏胡君名寅，以问于余，且将字之。余以谓名者，古之人生而有别之称尔。若太甲、盘庚、仲壬者，又直识其次第而已。至于左丘明者载鲁大夫之语，始谓命名必有义，而学者又以文王、武王、伯鱼之类附其说者，尤非也。文王之世为商诸侯，偶商不幸而纣为淫虐，然犹身服事之，岂其生也已有灭商自大之心而名昌？其子始生又期使杀君而发其功业哉？孔子之生子，适有馈鲤者，遂名之。若史鱼、孔鲋，又有馈者乎？则是直为识别之称，未尝有义也。然考古人之命字者，则似若有义，盖将释其名，曰其字若此而已。胡君曰：“我所以问其字者，将知其寅者何谓？”然因考于古，取尧、舜、禹之《书》常所道告之，而字曰子畏，作字说。【送方希则序〈天圣八年〉】蒙庄以绅笏为柴栅，班伯以名声为缰锁。夫轩裳、辉华，人之所甚欲，彼岂恶之邪？盖将有激云尔。是以君子轻去就，随卷舒，富贵不可诱。故其气浩然，勇过乎贲、育，毁誉不以屑，其量恬然不见于喜愠。能及是者，达人之节而大方之家乎！希则茂才入官，三举进士不利，命乎数奇。时不见用，宜其夷然拂衣，师心自往，推否泰以消息，轻寄物之去来，渊乎其大雅之君子，而几类于昔贤者乎！余自来上都，寓谒舍，化衣京{鹿土}、穿履金门者，再见春矣。会天子方向儒学，招徕俊良，开贤科，命乡举，而四方之杰贲贡函诣公车者，十百千数。余虽后进晚出，而掎裳摩趺攘臂以游其间，交者固已多矣。晚方得君，倾盖道涂，一笑相乐，形忘乎外，心照乎内，虽濠梁之游不若是也。未几，君召试中台，以枉于有司，夺席见罢。搢绅议者咸伤冤之，君方澹乎冲襟，竟于使人不能窥也。后数日，贲装具舟，泛然东下。以余辱交者，索言以为赠。夫恢识宇以见乎远，穷倚伏以至于命，此非可为浅见寡闻者道也。希则，达人尔，可一言之。昔公孙尝退归，乡人再推，射策遂第一，更生书数十上，每闻报罢，而终为汉名臣。以希则之资材识业而沈冥郁堙者，岂非天将张之而固翕之邪？不然，何邅回而若此也？夫良工晚成者器之大，后发先至者骥之良。异日垂光虹蜺，濯发云汉，使诸儒后生企仰而不暇，此固希则褚囊中所畜尔，岂假予说言之哉？觞行酒半，坐者皆欲去，操觚率然，辞不逮意。同年景山、钦之、识之亦赋诗以为别，则祖离道旧之情备之矣，此不复云。【送陈经秀才序〈明道元年〉】伊出陆浑，略国南，绝山而下，东以会河。山夹水东西，北直国门，当双阙。隋炀帝初营宫洛阳，登邙山南望，曰：“此岂非龙门邪！”世因谓之龙门，非《禹贡》所谓导河自积石而号龙门者也。然山形中断，岩崖缺砑，若断若钅兔。当禹之治水九州，披山斩木，遍行天下，凡水之破山而出之者，皆禹凿之，岂必龙门？然伊之流最清浅，水溅溅鸣石间。刺舟随波，可为浮泛；钓鲂擉鳖，可供膳羞。山两麓浸流，中无岩崭颓怪盘绝之险。而可以登高顾望。自长夏而往，才十八里，可以朝游而暮归。故人之游此者，欣然得山水之乐，而未尝有筋骸之劳，虽数至不厌也。然洛阳西都，来此者多达官尊重，不可辄轻出。幸时一往，则驺奴从骑，吏属遮道，唱呵后先，前傧旁扶，登览未周、意已怠矣。故非有激流上下，与鱼鸟相傲然徒倚之适也。然能得此者，惟卑且闲者宜之。修为从事，子聪参军，应之主县簿，秀才陈生旅游，皆卑且闲者，因相与期于兹。夜宿西峰，步月松林间，登山上方，路穷而返。明日，上香山石楼，听八节滩，晚泛舟，傍山足夷犹而下，赋诗饮酒，暮已归。后三日，陈生告予且西。予方得生，喜与之游也，又遽去，因书其所以游以赠其行。【送梅圣俞归河阳序〈明道元年〉】至宝潜乎山川之幽，而能先群物以贵于世者，负其有异而已。故珠潜于泥，玉潜于璞，不与夫蜃蛤、珉石混而弃者，其先膺美泽之气，辉然特见于外也。士固有潜乎卑位，而与夫庸庸之流俯仰上下，然卒不混者，其文章才美之光气，亦有辉然而特见者矣。然求珠者必之乎海，求玉者必之乎蓝田，求贤士者必之乎通邑大都，据其会，就其名，而择其精焉尔。洛阳，天子之西都，距京师不数驿，搢绅仕宦杂然而处，其亦珠玉之渊海欤！予方据是而择之，独得于梅君圣俞，其所谓辉然特见而精者邪！圣俞志高而行洁，气秀而色和，崭然独出于众人中。初为河南主簿，以亲嫌移佐河阳，常喜与洛之士游，故因吏事而至于此。余尝与之徜徉于嵩洛之下，每得绝崖倒壑、深林古宇，则必相与吟哦其间，始而欢然以相得，终则畅然觉乎薰蒸浸渍之为益也，故久而不厌。既而以吏事讫，言归。余且惜其去，又悲夫潜乎下邑，混于庸庸。然所谓能先群物而贵于世者，恃其异而已，则光气之辉然者，岂能掩之哉！【送杨子聪户曹序〈明道二年〉】士之仕于州郡者，必视其地大小高下之望以为轻重。河南，大府也，参军虽卑，以望而高下之，固与他州郡异矣。然地大望高，居者皆将相、名臣、达官，居又不久，率一二岁，而甚者半岁而易。故河南吏民闲坐而偶语，道某相、某将、某官者，常名斥而一二岁数之。至于郎官、御史、方镇、牧守、使人、贵客由河南出者，入不候于疆，去不饯于郊，途逢而不避，市坐者不起，岂素慢哉？盖其见之习也。彼视公卿、大臣、要官其易如此，矧所谓参军者邪！其不群嘲而随侮之，幸也。参军每上府，望门而趋，吏摩以肩，过不揖。反就焉，持刺执版，求通姓名。虽心负其所有，欲进自达，不可得。其势郁郁，卑且贱，反甚于他州郡，故为之者示尝乐也。然其间能自以头角颀然而出者鲜矣，其才能之美非有异乎众，莫能也。户曹参军杨子聪居府中，常衣青衫，骑破虎鞯，出入府门下，人固辈视而概易之。居一岁，相国彭城公荐之，集贤学士谢公又荐之，士之有文而贤者尽交之，其能出其头角矣。若去而之他州郡，不特颀然而出矣，遂将杰然以独立也。子聪南人，乐其土风，今秩满调于吏部，必吏于南也。吾见南之州郡有杰然而独出者？必杨子聪也。【送廖倚归衡山序〈明道八年〉】元气之融结为山川，山川之秀丽称衡湘，其蒸为云霓，其生为杞梓，人居其间得之为俊杰。秀才生于衡山之阳，而秀丽之精英者得之尤多，故其文则云霓，其材则杞梓。始以乡进士举于有司，不中，遂游公卿间，所至无不虚馆设席，争以礼下之。今永兴太原公雅识沈正，器君尤深。初其镇秦州也，请君与俱行，遂趋函关以览秦都，则西方士君子得以承望乎风采矣。凡居秦几岁而东，将过京师以归。予尝以上计吏客都中，识君于交逵，辱之以友益。当君之西也，获饯于国门。及夫斯来，又相见于洛，道语故旧，数日乃行。夫山川固能产异物，而不能畜之者，诚有利其用者尔。今君之行也，予疑夫不能久畜于衡山之阿也。【送王圣纪赴扶风主簿序〈景祐三年〉】前年五月，大霖雨杀麦，河溢东畿，浸下田。已而不雨，至于八月，菽粟死高田。三司有言：“前时溢博州，民冒河为言，得免租者盖万计。今岁秋当租，惧民幸水旱，因缘得妄免，以亏兵食，慎敕有司谨之。”朝廷因举田令，约束州县吏。吏无远近，皆望风恶民言水旱，一以农田敕限，甚者笞而绝之。畿之民诉其县，不听；则诉于开封，又不听；则相与聚立宣德门外，诉于宰相。于是遣吏四出视诸县。视者还，而或言灾，或言否，然言否者十七八。最后视者还，言民实灾，而吏徒畏约束以苟自免尔。天子闻之恻然，尽蠲畿民之租。余尝窃叹曰：民生幸而为畿民，有缓急，近而易知也。雨降于天，河溢于地，与赤日之出，是三者物之易见也。前二三岁，旱蝗相连，朝廷岁岁随其灾之厚薄，蠲其赋之多少，至兵食不足，则岁籴或入粟以爵而充之。是在上者之爱人，而仁人之心易恻也。以易知之近，言易见之事，告易恻之仁，然吏一壅之，几不得达。况四海之大，几万里而远，事之难知，不若霖潦赤日之易见者何数！使上有恻之之心不得达于下，下有思告之苦不得通于上者，吏居其间而壅之尔，可胜叹哉！扶风为县，限关之西，讵京师在千里外，民之不幸而事有隐畏者何限，其能生死曲直之者，令与主簿、尉三人。而民之志得不壅而闻于州，州不壅而闻于上，县不壅而民志通者，令与主簿、尉达之而已。王君圣纪主簿于其县。圣纪好学有文，佐是县也，始试其为政焉，故以夫素所叹者告之。景祐三年二月二十四日，庐陵欧阳修序。【送太原王秀才序〈宝元二年〉】仲尼之徒子思伋记中庸事，列于曲台学。欲服圆冠、习矩步者，皆造次必于《中庸》。闻太原生得之矣，生之履行无改是也。月旅析木，地居轸斿，霜风动天，万窍号怒，摇鞭长跋，强饭自重。时宝元二年十月初七日，乾德令尹欧阳修序。【送陈子履赴绛州翼城序〈皇祐二年〉】予昔过郑，遇子履于管城。其后二岁，子履西自冯翊，会予于洛阳而去。又明年，复来，遂与乡进士，自河南贡于京师。又明年，予方解官洛阳以来，则子履中甲科，为校书郎。其冬，得翼城于绛。又明年春，西拜其亲于洛而后行。自郑之遇及兹行，凡六岁而四见之焉。其始也，纯然气和而貌野。再见之，则道所学问，出其文辞，炜然有出于众人矣。又见之，则挟其艺以较于群士，而以其能胜之。今之行也，又曰我将试其为政于绛，而且力广其学，当尽落其华而成其实，直取古人之所尚。以距今之为者，其修己力行之道屡见而屡进，进且不已，而志又大焉，孔子曰“未见其止”、孟子曰“孰能御之”者欤！夫年少者心锐，气盛者好刚，苟有志焉，无不至也。然君子之于临政也，欲果其行，必审其思，审而后果，则不可易而无悔。而学者亦在一明其所趋，而后博其闻，其致思必精，其发辞必易，待其足于中，而后见于外。予友河南富彦国常与予语于此，今彦国在绛，而子履往焉，又从而辨之。后之复见子履，岂特若前之见者乎，将有骇然者矣。【送孙屯田〈字延仲〉序】良金美玉藏乎矿石，而追师冶工莫不孜孜攻且炼焉，吾诚有以利其用也。况材臣贤士世不众出，而物官者得不贪以为利乎！故今兹屯田孙公，始以尚书郎来贰洛政。未逾岁，则复乘两马之传东上，将冠惠文以肃台宪。居不皇暖席，行不及具驾，盖被知者之用，且祗君命之速也。御史本为秦官，出入殿中，督察监视，事无大小皆得以法绳之。至按章举劾，发奸治狱，以清风轨，则朝廷之得失，御史系焉。然过者为之，至有伺求以为察，刚讦以为直，惊愚激俗以速名誉，至于纪纲大政则蔑乎无闻也。故于是选，必要以文儒，沈正闳达大体，然后謇謇王廷，为天子司直之臣。况乎白笔霜简，君家旧物，握兰卧锦，为世名郎，缘饰以儒雅，济之以文敏。余知夫振颓纲，举旧典，嗣先声，扬休闻，在此行也。而洛之士君子，故相与翘足企耸，东向而望，俟闻凛然之余风矣。盍各赋《棫朴》以歌能官，且贺举者之得人也。犯軷长道，掺祛为别，又乌足效儿女之悲哉！【桑怿传〈皇祐二年〉】桑怿，开封雍丘人。其兄慥，本举进士有名。怿亦举进士，再不中。去游汝、颍间，得龙城废田数顷，退而力耕。岁凶，汝旁诸县多盗，怿白令，愿为耆长，往来里中奸民。因召里中少年，戒曰：“盗不可为也，吾在此，不汝容也。”少年皆诺。里老父子死未敛，盗夜脱其衣，里老父怯，无他子，不敢告县，裸其尸不能葬。怿闻而悲之，然疑少年王生者，夜入其家，探其箧，不使之知觉。明日遇之，问曰：“尔诺我不为盗矣，今又盗里父子尸者，非尔邪？”少年色动。即推仆地，缚之，诘共盗者。王生指某少年。怿呼壮丁守王生，又自驰取少年者，送县，皆伏法。又尝之郏城，遇尉方出捕盗，招怿饮酒，遂与俱行。至贼所藏，尉怯，阳为不知以过。怿曰：“贼在此，何之乎？”下马独格杀数人，因尽缚之。又闻襄城有盗十许人，独提一剑以往，杀数人，缚其余。汝旁县为之无盗。京西转运使奏其事，授郏城尉。天圣中，河南诸县多盗，转运奏移渑池尉。崤，古险地，多深山，而青灰山尤阻险，为盗所恃。恶盗王伯者，藏此山，时出为近县害。当此时，王伯名闻朝廷，为巡检者皆授名以捕之。既怿至，巡检者伪为宣头以示怿，将谋招出之。怿信之，不疑其伪也，因谍知伯所在，挺身入贼中招之，与伯同卧起十余日。信之，乃出。巡检者反以兵邀于山口，怿几不自免。怿曰：“巡检授名，惧无功尔。”即以伯与巡检，使自为功，不复自言。巡检俘献京师，朝廷知其实，罪黜巡检。怿为尉岁余，改授右班殿直、永安县巡检。明道、景祐之交，天下旱蝗，盗贼稍稍起其间，有恶贼二十三人不能捕，枢密院以传召怿至京，授二十三人名，使往捕。怿谋曰：盗畏吾名，必已溃，溃则难得矣，宜先示之以怯。至则闭栅，戒军吏，无一人得辄出，居数日，军吏不知所为，数请出自效，辄不许。既而夜与数卒变为盗服以出，迹盗所尝行处。入民家，民皆走，独有一媪留，为作饮食馈之如盗。乃归，复闭栅。三日又往，则携其具就媪馔，而以其余遗媪，媪待以为真盗矣。乃稍就媪，与语及群盗辈，媪曰：“彼闻桑怿来，始畏之，皆遁矣。又闻怿闭营不出，知其不足畏，今皆还也。某在某处，某在某所矣。”怿尽钩得之。复三日，又往厚遗之，遂以实告曰：“我，桑怿也。烦媪为察其实而慎勿泄，后三日，我复来矣。”后又三日往，媪察其实审矣。明旦，部分军士，用甲若干人于某所取某盗，卒若干人于某处取某盗。其尤强者在某所，则自驰马以往，士卒不及从，惟四骑追之，遂与贼遇，手杀三人。凡二十三人者，一日皆获。二十八日，复命京师。枢密吏谓曰：“与我银，为君致阁职。”怿曰：“用赂得官，非我欲，况贫无银；有，固不可也。”吏怒，匿其阀，以免短使送三班。三班用例，与兵马监押，未行，会交趾獠叛，杀海上巡检，昭化诸州皆警，往者数辈不能定，因命怿往，尽手杀之。还，乃授閤门祗候。怿曰：“是行也，非独吾功，位有居吾上者，吾乃其佐也。今彼留而我还，我赏厚而彼轻，得不疑我盖其功而自伐乎？受之，徒惭吾心。”将让其赏归己上者，以奏稿示予。予谓曰：“让之，必不听，徒以好名与诈取讥也。”怿叹曰：“亦思之，然士顾其心何如尔，当自信其心以行，讥何累也！若欲避名，则善皆不可为也已。”余惭其言。卒让之，不听。怿虽举进士而不甚知书，然其所为皆合道理，多此类。始居雍丘，遭大水，有粟二廪，将以舟载之，见民走避溺者，遂弃其粟，以舟载之。见民荒岁，聚其里人饲之，粟尽乃止。怿善剑及铁简，力过数人，而有谋略。遇人常畏，若不自足。其为人不甚长大，亦自修为威仪，言语如不出其口，卒然遇，人不知其健且勇也。庐陵欧阳修曰：“勇力人所有，而能知用其勇者少矣。若怿可谓义勇之士，其学问不深而能者，盖天性也。余固喜传人事，尤爱司马迁善传，而其所书皆伟烈奇节，士喜读之。欲学其作，而怪今人如迁所书者何少也，乃疑迁特雄文，善壮其说，而古人未必然也。及得桑怿事，乃知古之人有然焉，迁书不诬也，知今人固有而但不尽知也。怿所为壮矣，而不知予文能如迁书使人读而喜否？姑次第之。<hr>
