<h4>《集部·欧阳修集·卷五十九  居士外集卷九》<b class="x">作者：欧阳修</b></h4>
◎近体赋十一首〈附官题诗三首〉【进拟御试应天以实不以文赋〈并引状推诚应天岂尚交饰庆历二年〉】臣伏睹今月十三日御试《应天以实不以文》赋，题目初出，中外群臣皆欢然，以谓至明至圣，有小心翼翼事天之意。盖自四年来，天灾频见，故陛下欲修应天以实之事。时谓出题以询多士，而求其直言。外议皆称，自来科场只是考试进士文辞，但取空言，无益时事。亦有人君能上思天戒，广求规谏以为试题者。此乃自有殿试以来，数百年间最美之事，独见于陛下。然臣窃虑远方贡士乍对天威，又迫三题，不能尽其说以副陛下之意。臣忝列书林，粗知文字，学浅文陋，不自揆度，谨拟御题撰成赋一首。不敢广列前事，但直言当今要务，皆陛下所欲闻者。臣闻古者圣帝明王，皆不免天降灾异，惟能修德修政，则变灾为福，永享无穷之休。臣不胜大愿。其赋一首，谨随状上进。天灾之示人也，若响应声；君心之奉天也，惟德与诚。固当务实以推本，不假浮文而治情。彼虽不言，谪见以时而下告；吾其修德，祸患可销于未萌。臣闻天所助兮，惟善则降祥；德苟至兮，虽妖而不胜。皆由人事之告召，然后天心之上应。若国家有阙失之政，则当频见于众灾，欲人主知戎惧之心，所以保安于万乘。臣请述当今之所为，引近事而为证。至如阳能和阴则雨降，若岁大旱，则阳不和阴而可推；〈去年大旱。〉阴不侵阳则地静，若地频动，则阴干于阳而可知。〈去年河东地频动。又如黑者阴之色，晦者阴之时，或暴风惨黑而大至，白昼晦冥而四垂。〈康定元年三月，黑风起，白日晦。〉日食正旦，雨冰木枝。〈今春二月。〉如此之类，皆阴之为。盖阴为小人与妇人，又为大兵与蛮夷。若四者之为患，则群阴之失宜。故天象以此告吾君，不谓不至；陛下所宜奉天戒，不可不思。是谓应以实者，臣敢列而言之。若夫慎择左右而察小人，则视听之不惑；肃清宫闱而减冗列，则恭俭而成式。况乎远佞人者，孔宣父之明训；放宫女者，唐太宗之盛德。又若西师久不利，宜究兵弊而改作；叛羌久未服，宜讲庙谋之失得。在陛下之至圣，行此事而不忒；庶天意之可回，虽有灾而自息。方今民疲赋敛之苦，又值饥荒之年，赀财尽于私室，苗稼尽于农田。劫掠居人，盗贼并起；流离道路，老幼相连。陛下视民如子，覆民如天，在于仁圣，非不矜怜。故德音除刻削之令，赦书行赈济之权。然而诏令虽严，州县之吏多慢；人死相半，朝廷之惠未宣。夫天至高远也，惟可动以精诚；民之休戚也，皆系君之好尚。惟善政之能惠，则休符之并贶。而况富有四海之大，独制万民之上。一言之出兮，谁敢不从？百事责实兮，自然无旷。发号施令，在圣意之必行；变灾为祥，则太平之可望。今《汉史》有《五行》之志，《尚书》有《洪范》之文，愿诏侍臣之讲说，许陈古事于听闻。可以见自召妖灾，虽由于时政；能招福应，亦自于明君。故禾偃于风，表周王之觉悟；雉鸣于鼎，成商帝之功勋。盖恐惧修省者实也，在乎在倦；祈禳消伏者文也，皆不足云。臣生逢纳谏之圣明，不问直言之狂斐；惟冀愚衷之可采，苟避诛夷而则岂！盖赋者古人规谏之文，臣故敢上干于旒扆。【监试玉不琢不成器赋〈良玉非琢，安得成器。天圣七年〉】至宝虽美，因人乃彰，欲成器而斯尚，由载琢以为良。瑕玷弗施，始中含于温润；切磋有则，取应用于圆方。披大礼之遗言，洞先儒之所录。以谓玉不因琢，器莫得以自贵；人不因学，道无由而内勖。故我诱之于人，谕之以玉。内含其美，虽禀质而可嘉；外饰其形，假载雕而后足。然以宝有可尚，世诚所希，价连城而有待，气如虹而上挥。礼神之用斯在，磨玷之言则非。禀尔天真，包十德而成质；制由工巧，参六瑞以凝辉。然则攻自他山，列乎良璞。虽曰宝也，不能效于自用；虽曰坚也，未有成于不琢。美在中矣，徒内抱于英华；礲而错诸，始外成于圭角。岂不以玉者华于国而可重，器者用于人而克安。规矩殊形于圭璧，短长具制于躬桓。亦犹在熔者金，必资乎锻砺之设；从绳者木，遂分乎曲直之端。且夫人务其师，玉贵其德。性虽本善，不学则弗至于道；质虽至美，不琢则弗成其饰。稽匪刻匪雕之说，理实异斯；嘉如切如磋之言，义诚有得。彼大圭贵乎尚质，鸣珮取乎扬声，虽效珍而并用，在设谕以非精。曷若彰教诲而有渐，譬琢雕而可成。是故西琥东圭，舍规模而安创；半璋全璧，非制度以难明。向若追琢不加，刻画非备，虽缜密以含彩，在文华而曷视？故扬子以谓玉不雕，则璠玙不作器。【国学试人主之尊如堂赋〈堂陛隆峻，人主尊矣。天圣七年〉】位既异等，君宜有常。惟居尊而体国，爰取谕于如堂。望而畏之，使下民之咸仰；高为贵者，譬远地以同彰。稽往牒之遗文，懿嘉言之洞启。谓立制于君上，谕相承于堂陛。盖以贵贱殊品，尊卑异礼。下临于物，必也尊严而有仪；上譬于堂，所以崇高乎正体。诚以赫赫化被，巍巍道隆，俨正宁以居极，统群黎于宅中。盖取乎驭民之贵，非资于构厦之功。位正当阳，若盛九筵之制；民欣戴后，如瞻七尺之崇。然则堂非高则逼下而易陵，君弗尊则保位而难慎。卑高必贵乎不渎，上下于焉而克顺。迩臣内附，类榱栋之相依，列辟下陈，由陛廉而比峻。岂不以富有函夏，躬临兆民。示臣庶之弗越，表等威之有伦。将使制尔万国，宗予一人。下绝僣王，非历阶之可及；世惟与子，彰肯构以相因。是知制众室者莫先乎堂，奄九有者必尊其主。盖兼统于邦国，匪专称于栋宇。化有于下，奉穆穆以深居，仰之弥高，若耽耽之可睹。盖由堂不可以卑而乱制，君不可以黩而不尊。喻穹隆于九仞，用总制于群元。且异夫盖之如天，但述居高之旨；就之如日，惟明照下之言。大哉！陛峻而堂高者势之然，臣贵而君尊者国之理。伊制度之有别，俾崇高而是视。所以建公卿大夫而天子加焉，其尊也于斯见矣。【诏重修太学诗〈天圣七年〉】汉诏崇儒术，虞庠讲帝猷。丛楹新宝构，万杵逐欢讴。照烂云甍丽，回环璧水流。冠童仪盛鲁，蒿柱德同周。舞翟弥文郁，横经盛礼修。微生听昕鼓，愿齿夏弦游。【省试司空掌舆地图赋〈平土之职，图掌舆地。天圣八年〉】率土虽广，披图可明，命乃司空之职，掌夫舆地之名。奉水土以勤修，慎司无旷；览山川而尽载，按牒惟精。所以专一官而克谨，辨九区而底平者也。伊昔令王，尊临下土。以谓绵宇非一，不可以周览；众职异守，俾从于各主。故我因地理之察，宜建冬官而法古。将使如指诸掌，括乎地以无遗；皆聚此书，著之图而可睹。险固咸在，方隅异宜，分形胜以昭若，庶指陈而辨之。度地居民，既修官而有旧；辨方正位，俾披文而可知。其或作屏建亲，命侯封国，小大有民社之制，远迩异封圻之式。非图无以辨乎数，非官无以奉其职。主于空土，既险阻之尽明；别尔分疆，志广轮而可识。诚由据函夏之至要，赞大君之永图。上以体国而经野，下以建邦而设都。参古号于周官，各司其局；辨群方于禹迹，无得而逾。是何标区域以并分，限华夷而靡爽。域中所以张乎大，天下无以逾其广。亦犹五土异物，必辨于司徒之官；九州有宜，乃命乎职方之掌。用能三壤咸则，四民奠居，穷人迹于遐域，包坤载于方舆。具异夫充国论兵，但模方略之状；酂侯创业，惟收图籍之余。彼《夏贡》纪乎州名，《汉史》标乎地志。虽前策之并载，在设官而未备，曷若我谨三公于汉仪，专掌图于舆地。【翠旌诗〈天圣八年〉】盛礼郊仪肃，纯音帝乐清。葳蕤飘翠羽，赫奕展华旌。凤邸光交覆，鸾旗色共明。缤纷拂葩盖，辉映杂緌缨。且异文竿饰，非同翿舞名。竹宫歌毖祀，雅曲播遗声。【殿试藏珠于渊赋〈君子非贵，难得之物。天圣八年〉】稽治古之敦化，仰圣人之作君，务藏珠而弗宝，俾在渊而可分。效乎至珍，虽希世而弗产；弃于无用，媲还浦以攸闻。得《外篇》之寓言，述临民之致理。将革纷华于偷俗，复芚愚于赤子。谓非欲以自化，则争心之不起。盖贱货者为贵德之义，敦本者由抑末而始。示不复用，虽至宝而奚为；舍之则藏，秘诸渊而有以。诚由窒民情者在杜其渐，防世欲者必藏其机。使嗜欲不得以外诱，则淳朴于焉而可归。将抵璧以同议，谅弹雀而诚非。照乘无庸，尽遗砢岸之侧；连城奚取，皆沉媚水之辉。用能崇俭德以外昭，复淳风而有谓，民心朴以归本，物产全而靡费。珍虽无胫，俾临渊而尽除；事异暗投，永沉川而不贵。然而道既散则民薄，风一浇而朴残，玩好既纷乎外役，质素无由而内安。故我斥乃珍奇之用，绝乎侈靡之端。将令物遂乎生，老蚌蔑剖胎之患；民知非尚；骊龙无探颔之难。是则恢至治之风，扬淳古之式。不宝于远，则知用物之足；不见其欲，则无乱心之惑。上苟贱于所好，下岂求于难得。是虽宝也，将去泰而去奢；从而屏之，使不知而不识。彼捐金者由是类矣，摘玉者可同言之。谅率归于至理，实大化于无为。致尔汉皋之滨，各全其本；虽有淮蠙之产，无得而窥。自然道著不贪，时无异物，民用遵乎至俭，地宝蕃而不屈。所以虞舜垂衣，亦由斯而弗咈。【博爱无私诗〈原阙〉】【赏以春夏赋〈天子行赏，钦顺时令。〉】赏出于国，时行在天，纪勋庸而有序，顺春夏以昭宣。无忘尔劳，法蠢生而布惠；用嘉乃绩，因长养以旌贤。原夫执政者君，为民之纪，惧赏罚之一失，则恩威之两弛。受焉不以其私，赐之非为其喜。盖夫欲固其国者，必谨国之常；能奉乎天者，是谓天之子。将出令以无僣，必顺时而后轨。显庸制爵，爰占星鸟之中；茂德建官，当俟薰风之始。且夫春居东以首岁，夏司南而执衡，在气为燠，于时主生。东动也，以之起；南任也，以之成。我所以推本万事之理，钦象四时之行。政刑由是以有度，寒暑于焉而不争。颁以土田，顺木行而养育；昭其服物，助火德之光明。故曰天之大端在阴阳，君之大柄在刑赏，操其柄以归己，求其端而取象。法太簇赞阳之月，行庆有常；体林钟种物之时，劝功无爽。诚以赏当则民协，泽流而德深，但虑过时之失，敢怀虚受之心。故《月令》有布德之文，前规具在；景风为赐爵之候，往牒攸钦。呜呼！王者畏天以临民，天道在人而可信。事与时合，则为和而为福；时与事逆，则有灾而有馑。在乎察动静以为本，布仁恩而克慎。亦由狝田主教，非仲秋而不行；议狱断刑，须大冬而乃顺。故能光昭国体，钦奉邦彝，用岂有于逾德，举无闻于拂时。且异夫赐以鞶缨，示假人而取诮；赠其衮冕，讥锡命以非宜。大哉！君之举者必书，上之出者为令。苟违时而不度，惧招尤而失正。故左氏载声子之言，以戒后王之立政。【畏天者保其国赋〈祗畏天道，能守其国。〉】圣人以凝命恭默，膺图肃祗。爰务畏天之义，但彰保国之规。惟帝难之，翼翼固钦于乾道；为人上者，兢兢慎守于邦基。用能御宝位而惟永，隆昌运以咸熙者也。探齐王之式陈，懿子舆之所谓，将设治民之术，先本为君之贵。且曰天惟简在，诚由乎不敢荒宁；国乃治平，是宜乎克自抑畏。惠此方国，钦若昊天。实克遵于栗栗，示无爽于乾乾。虑威宣咫尺之间，所以严恭罔怠；致疆启幅员之内，所以底定无愆。盖由仰高明以惟勤，遂邦家而永保。“又新”之戒斯在，《无逸》之篇可考。顺帝之则，始敦危惧之诚；俾民不迷，终得阜安之道。岂不以天者本降鉴而是显，国者在缉绥而以兴。畏乎天，表降鉴之甚迩；保乎国，示缉绥而可凭。审虽休勿休之理，遵日慎一日之称。是故惧无灾以为怀，见楚庄之勿伐；不敢康而在念，识周成之有能。夫如是，则垂拱是图，持盈可久。不遑启居兮，以圆灵之是奉；无敢暇豫兮，以中区而自守。昭事而宜乎宗社，咸宁之旨攸同；钦承而惠彼民人，设险之功何有。不然，又安得惟寅谨尔，匪懈昭其？盖足惮于覆焘，必克固于蕃维。《周诗》垂陟降之文，亦足畏也；洊雷著修省之说，于时保之。至哉，阐绎圣猷，铺昭皇极，眷戁悚以为本，在抚绥而作式。有以见惟天为大，而君则之，故定于万国。【斫雕为朴赋〈除去文饰，归彼淳朴。〉】德以俭而为本，器有文而可除。爰斫载雕之饰，将全至朴之余。篆刻未销，见背伪归真之始；镂章咸灭，知去华务实之初。稽史牒之前闻，述政风而遐举。懿淳俭之攸尚，斥浮华而可沮。谓乎防世伪者在塞其源，全物性者必反其所。素以为贵，将抱朴而是思；焕乎有文，俾运斤而悉去。诚由淳自浇散，器随朴分，骋匠巧而伤本，掩天真而蔑闻。故我反淳风而矫正，杜末作之纷纭。剖刻桷之形，复采椽而不琢；灭镂簋之僣，反木器于无文。则知工巧尽捐，浮淫是抑，道尚取乎反本，理何求于外饰！圭磨岳镇，归璞玉以全真；罍去山云，表瓦尊而务德。是则遵乎朴者，将反始而臻极；斫乎雕者，恶乱真而饰非。约浇风于一变，矫治古以同归。礲而错诸，尽灭雕虫之巧；质为贵者，宁渐朽木之讥？用能杜文彩之焕然，返淳和而遵彼。雕虽著，则尚可磨也；仆其复，则在其中矣。弃末反本，小巧之工尽捐；革故取新，见素之风可美。彼琢玉然后成器，命工列乎雕人。务以文而胜质，徒散朴以远淳。曷若剞劂之功靡施，大巧若拙；刻镂之华尽灭，其德乃真。懿之隆者，非假饰以为资；俭之至者，匪奇淫而是觉。但期乎去泰去甚，宁患乎匪雕匪斫？有以知一变至道之风，由是而复归乎朴。【祭先河而后海赋〈王者行祭，先务其本。〉】在祭者必有常典，务本者贵乎不忘，既先河而告备，乃后海以为常。币玉始陈，恭视诸侯之渎；牲牢继列，方祠百谷之王。探国典之旧文，抚礼经之大旨。以谓河导其派，本一勺而始矣；海纳其会，实百川之委也。祀容肃设，必先有事于灵长；望秩并修，然后功归于善下。诚以决九川而分导，括众流而混并，一则穷本而有自，一则兼容而积成。是用分礼章而异数，昭祭典以推行。命祀首陈，始则出图之所；祷辞以设，方祈纪地之名。用能缛乃令仪，昭夫重祭，利万物以斯善，用五材而并济。无文既秩，禜经渎以领祠；群望继行，祷朝宗而用币。外则尽物，中惟告虔，既义取于源委，乃礼分于后先。一祷致诚，必告荣光之涘；大川并走，嗣临重润之渊。得非众岳肇乎一拳，椎轮生乎五辂，考厥初之攸在，彰返始而为务。亦犹文王之祀虽贵，不逾后稷之尊；齐人之事将行，敢越配林之故。是知河必居首，取发源而肇兹；海不自大，由积众以成其。导洪流而并注，散灵润以旁滋。顾乃滥觞之因，必有先也；视尔委输之广，然后从之。异哉，祭尚洁诚，礼惟思反，将展报以为义，必讨源而自远。故夫三王之祭川，必务其本。【大匠诲人以规矩赋〈良匠之诲人以规矩。〉】工善其事，器无不良。用准绳而相诲，由规矩以为常。度木随形，俾不欺于曲直；运斤取法，必先正于圆方。载考前文，爰稽哲匠，伊作器以祖善，必诲人而攸尚。有模有范，俾从教之克精；中矩中规，贵任材而必当。诚以人于道也，非学而弗至；匠之能也，在器而攸施。既谆谆而诲尔，俾拳拳而服之。默受以全，曲则轮而直则轸；动皆有法，梡为鞠而断为棋。然则道不可以弗知，人不可以无诲。苟审材之义失，则教人之理昧。规矩有取，为圭为璧以异宜；制度可询，象地象天以是配。匠之心也，本乎天巧；工之事也，作于圣人。因从绳而取谕，彰治材而有伦。学在其中，辨盖舆之异状；艺成而下，明凿枘之殊陈。义不徒云，道皆有以，将博我而斯在，宁小巧而专美？殊玉工之作器，惟求磨琢之精；异扁人之斫轮，但述苦甘之旨。是知直在其中者谓之矩，曲尽其妙者本乎规。然工艺以斯下，俾后来之可师。道或相营，引圆生方生而作谕；言如未达。譬周旋折旋而可知。是何朴斫为工，剞劂斯主，玩其役以虽未，听乃言而可取。故孟子谓学者之诲人，亦必由于规矩。【鲁秉周礼所以本赋〈鲁公之后，其本周礼。〉】侯国修度，时王著彝。惟东鲁之大本，秉西周之旧仪。曲阜袭封，率奉先规之盛；镐京遗法，限为至治之基。说者谓惟王建邦，裂疆分土，禀正朔者归于元后，尊制度者合于前古。惟周之典，世为大则；惟鲁之盛，法为常矩。及夫姬道衰逸，邦侯侵侮。虽周公之才之美，不行于时；文王之德之纯，尽在于鲁。逮夫礼与时至，教由治隆，翊奉孺子，位为上公。千乘之国，仰有遗法，数世之后，敢弃元功！虽治邦治刑，尚可宏宣于祖业；而教典教法，犹能固本于民风。大德纯纯兮世不敢忘，至文微微兮流而自远。守茂典之惟永，遵飞休而可损。一变于道，圣人之后所以昌；百世可知，先王之法以为本。且夫德固则邦化，法行则教流。治而久，于诸侯则莫若鲁；教而正，于三代则莫如周。在隐、桓之世，力行纯轨；至定、哀之后，不弃芳猷。盖固蒂以维本，以治人而可求。彼虽发叹于诗人，改王室而作《离黍》；何俟兴言于宣子，见《易》象之与《春秋》。盖夫与治同道罔不兴，安上治民莫如礼。礼与邦化，则莫窥其枝叶；法因时至，则深蟠其根柢。亦如齐有太公之遗制，定作民彝；杞观夏道之可知，式成邦体。呜呼！圣之所治，人不可追。移茂实以参用，著通规而有宜。遂使化民之议有所经，理之大者；治国之君无乱纪，则而行之。大哉！周世所行，鲁邦慎守，秉其法为治之极，则其文延付而后。故仲孙知鲁而不可取者，礼为本焉，致邦仪之含厚。【秋狝诗〈见古省题诗〉】豳籥迎寒至，商飚应节流。戎容修大狝，杀气顺行秋。多稼登方茂，三农隙始休。饮归军实献，誓众黻为裘。索享仪非蜡，围田礼异搜。国威思远播，神武畅皇猷。<hr>
