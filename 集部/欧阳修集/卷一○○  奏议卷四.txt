<h4>《集部·欧阳修集·卷一○○  奏议卷四》<b class="x">作者：欧阳修</b></h4>
◎谏院进札子十首【论乞不遣张子奭使元昊札子〈庆历三年〉】臣窃闻昊贼来人议论数日，全无逊顺之意，朝廷又欲遣张子奭复往贼中，仍闻且只令在延州，伺候贼意，待其来迎，方敢前进。不知果有如此议否？若实有之，大为不便。臣谓方今两议未决，正是各争名分之时，忧不可自亏事体。元昊既见朝廷议论不合，必料边防须为准备，其伪以好辞来迎子奭，使我望和而少弛，然后出不意以攻，子奭或被拘留，或遭虐害，以为中国万世之辱，则悔何及焉！虽不如此，使子奭端坐延州不来省问，欲归则又虑来迎，久待则寂然无报，进退不得，何耻如之！盖元昊已与中国三次商量，必知难合。子奭之往，又别无议论未尽之事，彼必不急求相见，则于臣二说，虑有一焉。臣不知朝廷以昊贼为可臣乎，不可乎？若有可臣，则自当以重兵压境，仍选忠厚知谋之士直入贼中，说令臣服。如其不可，则何必遣人？或但欲迁延岁月不拒绝之，则只当因如定之回，赐以甘言，许其厚赂，谕以若能逊顺则使通意边臣，俟得其实，然后定议，乃是未绝其来之意也。不可令天子使臣待贼命而进退，万一遭其拒绝，或被拘执，则于事无益，空损国威。为今计者，不若速遣范仲淹严备边境，徐放如定等还，当自为谋，以求胜算。取进止。【论乞不受吕绍宁所进羡余钱札子〈庆历三年〉】臣风闻转运使吕绍宁才至淮南，便进见钱十万贯，不知是否？臣见兵兴以来，天下困弊者，非独备边之费，半由官吏坏之。今三司自为阙钱，累于东南刬刷，及以谷帛回易，则南方库藏岂有剩钱，闾里编民必无藏镪，故淮甸近岁号为钱荒。不知绍宁才至淮南，用何术，于何处，得此钱以进？若将官库钱上进，则逐州合使钱处甚多，必致阙乏。若于民间科率，则人力岂任？且十万缗钱，国家得之所益至微，外处取之为害不细。往年李定、王逵辈，皆刻剥疲民进奉，至今南方嗟怨。况今年江淮，王伦大惊劫后，继以蝗旱为孽，民间困窘，尤要抚存，而绍宁欺罔朝廷，妄有进献。伏乞特降指挥，下别路选差一精强官，将淮南一路见管钱帛磨勘大数，取见绍宁所进何处得来？苟涉欺妄，乞赐重行朝典。其所进钱，伏乞圣慈拒而不受，以彰朝廷均恤外方，防御奸吏刻剥之意。取进止。【论孙抃不可使契丹札子〈庆历三年〉】臣伏见差孙抃等充契丹人使。臣谓朝廷新遭契丹侮慢陵辱之后，必能发愤，每事挂心，凡在机宜，合慎措置。及见抃等被选，乃知忘忽虑患，依旧因循。今西贼议和，事连北虏，中间屡牒边郡，来问西事了与未了。今专使到彼，必先问及，应对之际，动关利害，一言苟失，为患非轻，岂可四人之中令抃先往？抃本蜀人，语音讹谬，又其为性，静默自安，军国之谋，未尝与议，凡关机事，多不谙详。臣闻古者遣使，最号难才，不受以辞，许其专对，盖取其临事而敏，应卒无穷。今抃既不可预告以言，则将何以应卒？苟一疏脱，取笑四夷。其孙抃，欲乞不令出使。或恐中书不能逆抃人情，尚执前议，即乞别令一人言语分明、稍知朝廷事者先往，贵不误事。且丑虏君臣颇为强黠，中国常落其计，不可不知。今欲雪前耻，虽知未能，其如后患，岂可不虑？伏望圣慈，早令两府别议。取进止。【论范仲淹宣慰陕西札子〈庆历三年〉】臣风闻如定等不久放还，窃缘此来议论必未谐和，须虑骄贼猖狂，忿兵攻寇，凡关边备，正要枝梧。伏睹朝旨，已差范仲淹、田况等为宣抚使。今日风闻韩琦以仲淹已作参政，欲自请行，不知是否？以臣愚见，不若且遣仲淹速去。琦与仲淹，皆是国家委任之臣，材识俱堪信用，然仲淹于陕西军民恩信，尤为众所推服。今若仲淹外捍寇兵，而琦居中应副，必能共济大事，庶免后艰。若陛下以新用仲淹，责其展效，则且令了此一事，俟边防稍定，不两三月自可还朝，既先弭于外虞，可渐修于阙政。今边事是目下之急，不可迟缓，以失事机。伏望断自宸衷，辍仲淹速去，以备不虞。取进止。【论京西贼事札子庆历三年】臣窃闻近日张海、郭貌山与范三等贼势相合，转更猖狂，诸处奏报，日夕不绝。伏惟圣虑必极忧劳，不闻庙谋有何处置。臣窃见朝廷作事，常有后时之失，又无虑远之谋。患到目前，方始仓忙而失措；事才过后，已却弛慢而因循。昨王伦暴起京东，转攻淮甸，横行千里，旁若无人。既于外处无兵，须自京师发卒，孙惟忠等未离都下，而王伦已至和州矣。赖其天幸，偶自败亡，然而驱杀军民，焚烧城市，疮痍涂炭，毒遍生灵。此州郡素无守备而旋发追兵，误事后时之明验。臣谓朝廷因此必悔前非，须有改更，以防后患。而自王伦败后，居两府者了无擘画，有上言者又不施行，上下拖延，日过一日。遂至张海、郭貌山等又起京西，攻劫州县，横行肆毒，更甚王伦。依前外处无兵，又自京师发卒。臣闻张海是李宗火内恶贼，郭貌山在商山已及十年，其骁勇凶奸不比王伦偶起之贼，纵使官兵追及，亦其胜负未知，天下之忧恐自此始。臣亦知近日臣寮上言贼事者甚众，窃虑两府进呈文字之时，必须奏言已差使臣选兵追捕，将此拙计，便为庙谋，上宽圣怀，苟自塞责。张海等二百余人尽有甲马，日行一二百里，马力困之则弃，别夺民间生马乘骑，窃料官兵必难追逐。纵使追兵能及，生灵已受其殃。此度贼虽能平，后患岂可不虑？以今四方盗起，所在各要堤防，则臣前所言御贼四事之中，州县置兵，最为急务。伏望陛下悯此生民见受屠戮之苦，不听迂儒迟缓误事之言。其州县置兵事件，富弼已有起请，伏乞决于宸意，速与施行。取进止。【再论置兵御贼札子〈庆历三年〉】臣近为张海等贼势猖狂，曾上言御贼四事，内一件州县置兵为备，风闻朝议已依富弼起请施行。其余三事：一乞选捕盗官，二乞定赏罚新法，三乞按察老病贪赃之官，此三事至今未闻拟议。臣伏见去年朝廷于诸道州府，招宣毅兵士及添置乡兵、弓手，当时搔扰次第不小，本要为州县御贼之备。及一旦王伦、张海等相继而起，京东、淮南、江南、陕西、京西五六路，二三十州军，数千里内杀人放火，肆意横行，入州入县，如入无人之境。则去年所置宣毅兵、乡兵、弓手等，尽皆何在？无一处州县得力者，盖由官吏不得其人，赏罚无法，而所置宣毅、乡兵、弓手皆不堪使用，所以张皇搔扰，空有为备之名，而无为备之用。今朝廷虽依富弼起请，令州郡置兵，若不先择官吏，严立法令，则依前置得不堪使用之兵，空有其名，终不济事。故臣谓必欲州郡置得精兵，则须采臣所陈三事，一一施行，方可集事。其州县官吏误事，臣请试言京西一两处，则其他可知。郢州知州王昌运老病，腰脚行动不得，每日令二人扶出坐衙，三年之内，州政大坏。临替，得一比部员外郎刘依交代。其刘依亦是七十余岁，昏昧不堪，昨在滑州寄居，臣为通判，三四度来看臣，每度问臣云：“中书有一个王参政，名甚？”如此不知人事，陛下试思如此等人，能为国家置兵御贼乎？今汝州知州鲍亚之，是三司以不才柬退者，邓州知州朱文郁，是转运使中不材选退者，二人老懦不才。如此等人，能为国家置兵御贼乎？陛下欲知全盛之世盗贼便敢如此者，盖为处处官吏非人。故臣前后累言乞按察冗滥之官者，盖为恐有此事也。两府之议，不肯于无事之时先为御备，直待打破一州，方议换知州，打破一县，方议换县令。其余未经打破州县，一任老病贪缪之官坏之，臣谓是大臣不肯以身当怨之过也。今天下生民获安乐，则皆须上感陛下圣德。若其父子杀戮，离散不安，则亦必归怨陛下。今大臣不肯澄汰，盖避百十人官吏怨其身，宁使百万苍生涂炭而怨国家。今盗贼一年多如一年，一火强如一火，天下祸患，岂可不忧！伏望圣明特出睿断，如必行州郡置兵之法，则先须慎择官吏，免致虚为搔扰，反更害民。臣前后三次乞按官吏，况国家自来每有灾伤路分，累曾遣使安抚，岂于今日视民如此涂炭，顿以遣使为难？愿陛下力主而行之，则天下幸甚。取进止。【论盗贼事宜札子〈庆历三年〉】臣近因军贼王伦等事，累有论奏。为见天下空虚，全无武备，指陈后汉、隋、唐亡国之鉴，皆因兵革先兴而盗贼继起，不能扑灭，遂至横流。又见国家纲纪隳颓，法令宽弛，赏罚不立，善恶不分，体弱势危，可忧可惧。欲乞朝廷讲求御盗之术，峻行责下之法。兼闻缙绅之内忧国者多，日有封章，皆论贼事。臣但谓朝廷见已形之患，闻众多之言，必动于心，略知恐惧。及闻枢密院戒励进奏官不使外人知事，方认两府厌苦献言之人。又见自和州奏破王伦之后，更不讲求御贼之策，又认上下已有偷安之意。殊不知前贼虽灭，后贼更多。今建昌军一火四百人，桂阳监一火七十人，草贼一火百人，其余池州、解州、邓州、南京等处，各有强贼不少，皆建旗鸣鼓，白日入城。官吏逢迎，饮食宴乐。其敢如此者，盖为朝廷无赏罚，都不足畏；盗贼有生杀，时下须从。臣恐上下因循，日过一日，国家政令转弱，盗贼威势转强，使畏贼者多，向国者少，天下之势，从兹去矣。臣窃闻京西提点刑狱张师锡，为部内使臣与贼同坐吃酒，及巡检、县尉不肯用心，曾有论奏，其言甚切。臣旧识师锡，其人恬静长者，迟缓优柔，不肯生事，今尚有此奏，则臣谓天下无贤愚皆为国家忧之，独不忧者，朝廷尔。嗟夫！古之智士，能虑未形之机。今之谋臣，不识已形之祸，以患为乐，以危为安。见盗贼虽多而时有败者，遂生玩寇之意；见言事者众而听之已熟，遂有忽人之心。臣近曾求对便殿，伏蒙陛下语及贼事，忧形于色。及退见宰辅，闲暇从容。天下之事，深可忧矣！今建昌、桂阳贼数不少，想其为害，忧甚王伦，在于远处，更合留意。今自京发兵，则道远不及；外处就拨，则处处无兵。欲乞严敕大臣，鉴此已成难救之患，速讲定御盗之法，颁行天下，使四方渐为备御，及早擘画，剪扑诸处见在贼数。自有贼以来，群臣上言者，皆为自来宽法，致得不肯用心捉贼，皆乞峻行法令。近见池州官吏各只罚铜五斤，乃知言者皆不蒙听纳。臣谓大臣为国计者，宁厌忠言之多，不厌盗贼之多，乃如此行事尔！臣前后上言贼事文字不少，仍乞类聚，择其长者，计定法制。陛下欲知大臣不肯峻国法以绳官吏，盖由陛下不以威刑责大臣。此乃社稷安危所系，陛下之事也，伏望留意而行之。取进止。【论学士不可令中书差除札子〈庆历三年〉】臣近见翰林学士苏绅、叶清臣等相继解职。风闻侍从之臣内有奸险小人，颇急经营，争先进用，至有喧忿之语传闻中外者，既亏廉让之风，又损朝廷之体。臣伏思翰林之职，重于唐世，乃是天子亲信，朝夕谋议内助之臣，当时号为内相。故其进用，尤极精选，只用材识，不限资品，往往自州县官而拜者。国朝近岁于此一职，颇非其人，既见其材识愚下，不足以备访问，人主因之薄其待遇，迹渐疏外，同于冗官，遂容小人，得以滥进。臣思其弊，盖由不合令中书依资差除。且学士之职，本要内助天子，讲论外朝阙失。今若却令中书除人致于内，则是恩出中书之人，虽在天子左右，与无同也。伏乞自今后翰林学士不必足员，用人不限资品，但择有才望正人堪充者，出自上意擢用，以杜小人争进之端，而天子左右更无奸邪之人，庶清侍臣之列。取进止。【论吕夷简札子〈庆历三年〉】臣昨日伏睹外廷宣制，吕夷简守太尉致仕。以夷简为陛下宰相，而致四夷外侵，百姓内困，贤愚失序，纲纪大隳，二十四年间坏了天下。人臣大富贵，夷简享之而去；天下大忧患，留与陛下当之。夷简罪恶满盈，事迹彰著，然而偶不败亡者，盖其在位之日专夺国权，胁制中外，人皆畏之，莫敢指擿。及其疾病，天下共喜奸邪难去之人且得已为天废。又见陛下自夷简去后，进用贤才，忧勤庶政，圣明之德日新又新，故识者皆谓但得大奸已废，不害陛下圣政，则更不复言。所以使夷简平生罪恶，偶不发扬，上赖陛下始终保全，未污斧锧。是陛下不负夷简，夷简上负朝廷。今虽陛下推广仁恩，厚其礼数，然臣料夷简必不敢当，理须陈让。臣乞因其来让，便与寝罢，别检自来宰相致仕祖宗旧例，与一合受官名。然臣犹恐夷简不识廉耻，便受国家过分之恩，仍虑更乞子弟恩泽。缘夷简子弟，因父侥幸，恩典已极。今边鄙多事，外面臣寮辛苦者未尝非次转官，岂可使奸邪巨蠹之家，贪赃愚呆子弟，不住加恩？窃恐朝廷贻滥赏之讥，未弭物论。其子弟，伏乞更不议恩典。取进止。【论吕夷简仆人受官札子〈庆历三年〉】臣伏见国家每出诏令，常患官吏不能遵行，不知患在朝廷自先坏法，朝廷不能自信，则谁肯信而行之？然多因小人侥幸而不加抑绝，所与之恩虽少，所损之体则多。臣闻去年十月中，曾有臣寮上言，乞今后大臣厮仆不得奏荐班行。敕旨颁下才三四月，已却用吕夷简仆人袁宗等二人为奉职。夷简身为大臣，坏乱陛下朝政多矣，苟有利于其私，虽败天下事尚无所顾，况肯为陛下惜法？但朝廷自宜如何？今一法才出，而为大臣先坏之，则其次臣寮仆人岂可不与？不与，则是行法有二；与之，则近降敕旨，今后又废。有司为陛下守法者，不思国体，但徇人情。或云二仆得旨与官，在降敕前。奈何授官在降敕后？凡出命令，本为厘革前弊，法家以后敕冲前敕。今袁宗等虽曾得旨，而未受命之间，已该新制，自合厘革。夷简不能止绝而恣其侥求，朝廷又不举行近敕而自隳典法，今后诏令，何以遵行？其袁宗等，伏乞特追奉职之命，别与一军将之类闲慢名目，足示优恩，不可为无功之臣私宠仆奴而乱国法。取进止。<hr>
