<h4>《集部·欧阳修集·卷一二六  归田录卷一〈计六十条〉》<b class="x">作者：欧阳修</b></h4>
<br>〈归田录序已载本集卷四十二，今存目删文。〉<br>太祖皇帝初幸相国寺，至佛像前烧香，问当拜与不拜？僧录赞宁奏曰：“不<br>拜。”问其何故？对曰：“见在佛不拜过去佛。”赞宁者颇知书，有口辩。其语<br>虽类俳优，然适会上意，故微笑而颔之，遂以为定制，至今行幸焚香，皆不拜也。<br>议者以为得礼。<br>开宝寺塔在京师诸塔中最高，而制度甚精，都料匠预浩所造也。塔初成，望<br>之不正而势倾西北，人怪而问之。浩曰：“京师地平无山，而多西北风，吹之不<br>百年，当正也。”其用心之精盖如此，国朝以来木工一人而已，至今木工皆以预<br>都料为法，有《木经》三卷行于世。世传浩惟一女，年十余岁，每卧，则交手于<br>胸为结构状，如此逾年，撰成《木经》三卷，今行于世者是也。<br>国朝之制，知制诰必先试而后命。有国以来百年，不试而命者才三人，陈尧<br>佐、杨亿及修忝与其一尔。<br>仁宗在东宫，鲁肃简公宗道为谕德。其居在宋门外，俗谓之浴堂巷，有酒肆<br>在其侧，号仁和，酒有名于京师，公往往易服微行，饮于其中。一日，真宗急召<br>公，将有所问，使者及门，而公不在。移时，乃自仁和肆中饮归，中使遽先入白，<br>乃与公约曰：“上若怪公来迟，当托何事以对，幸先见教，冀不异同。”公曰：<br>“但以实告。”中使曰：“然则当得罪。”公曰：“饮酒，人之常情；欺君，臣<br>子之大罪也。”中使嗟叹而去。真宗果问，使者具如公对。真宗问曰：“何故私<br>入酒家？”公谢曰：“臣家贫，无器皿，酒肆百物具备，宾至如归。适有乡里亲<br>客自远来，遂与之饮。然臣既易服，市人亦无识臣者。”真宗笑曰：“卿为宫臣，<br>恐为御史所弹。”然自此奇公，以为忠实可大用。晚年，每为章献明肃太后言群<br>臣可大用者数人，公其一也。其后章献皆用之。<br>太宗时，亲试进士，每以先进卷子者赐第一人及第。孙何与李庶几同在科场，<br>皆有时名。庶几文思敏速，何尤苦思迟。会言事者上言举子轻薄，为文不求义理，<br>惟以敏速相夸，因言庶几与举子于饼肆中作赋，以一饼熟成一韵者为胜。太宗闻<br>之大怒，是岁殿试，庶几最先进卷子，遽叱出之，由是何为第一。<br>故参知政事丁公度、晁公宗悫，往时同在馆中，喜相谐谑。晁因迁职，以启<br>谢丁。时丁方为群牧判官，乃戏晁曰：“启事更不奉答，当以粪墼一车为报。”<br>晁答曰：“得墼胜于得启。”闻者以为善对。<br>石资政中立好谐谑，士大夫能道其语者甚多。尝因大朝，遇荆王迎授东华门，<br>不得入，遂自左掖门入。有一朝士，好事语言，问石云：“何为自左〈去声〉掖<br>门入？”石方趁班，且走且答曰：“只为大〈音柂〉王迎授。”闻者无不大笑。<br>杨大年方与客棋，石自外至，坐于一隅。大年因诵贾谊《鵩赋》以戏之云：“止<br>于坐隅，貌甚闲暇。”石遽答曰：“口不能言，请对以臆。”<br>故老能言五代时事者，云：“冯相道、和相凝同在中书。一日，和问冯曰：<br>‘公靴新买，其直几何？’冯举左足示和，曰‘九百’。和性褊急，遽回顾小吏<br>云：‘吾靴何得用一千八百？’因诟责久之。冯徐举其右足曰‘此亦九百’。于<br>是烘堂大笑。时谓宰相如此，何以镇服百僚？”<br>钱副枢若水尝遇异人传相法，其事甚怪，钱公后传杨大年。故世称此二人有<br>知人之鉴。仲简，扬州人也，少习明经，以贫，佣书大年门下。大年一见奇之，<br>曰：“子当进士及第，官至清显。”乃教以诗赋。简天禧中举进士，第一甲及第，<br>官至正郎、天章阁待制以卒。谢希深为奉礼郎，大年尤喜其文。每见，则欣然延<br>接，既去，则叹息不己。郑天休在公门下，见其如此，怪而问之。大年曰：“此<br>子官亦清要，但年不及中寿尔。”希深官至兵部员外郎、知制诰，卒年四十六，<br>皆如其言。希深初以奉礼郎锁厅应进士举，以启事谒见大年，有云：“曳铃其空，<br>上念无君子者；解组不顾，公其如苍生何。”大年自书此四句于扇，曰：“此文<br>中虎也。”由是知名。<br>太祖时，郭进为西山巡检。有告其阴通河东刘继元，将有异志者。太祖大怒，<br>以其诬害忠臣，命缚其人予进，使自处置。进得而不杀，谓曰：“尔能为我取继<br>元一城一寨，不止赎尔死，当请赏尔一官。”岁余，其人诱其一城来降。进具其<br>事，送之于朝，请赏以官。太祖曰：“尔诬害我忠良，此才可赎死尔，赏不可得<br>也。”命以其人还进。进复请曰：“使臣失信，则不能用人矣。”太祖于是赏以<br>一官。君臣之间盖如此。<br>鲁肃简公立朝刚正，嫉恶少容。小人恶之，私目为鱼头。当章献垂帘时，屡<br>有补益，谠言正论，士大夫多能道之。公既卒，太常谥曰“刚简”。议者不知为<br>美谥，以为因谥讥之，竟改曰“肃简”。公与张文节公知白当垂帘之际，同在中<br>书，二公皆以清节直道为一时名臣。而鲁尤简易，若曰“刚简”，尤得其实也。<br>宋尚书祁为布衣时，未为人知。孙宣公奭一见奇之，遂为知己。后宋举进士，<br>骤有时名，故世称宣公知人。公尝语其门下客曰：“近世谥用两字，而文臣必谥<br>为‘文’，皆非古也。吾死得谥曰‘宣’若‘戴’足矣。”及公之卒，宋方为礼<br>官，遂谥曰“宣”，成其志也。<br>嘉祐二年，枢密使田公况罢为尚书右丞、观文殿学士兼翰林侍读学士。罢枢<br>密使当降麻，而止以制除。盖往时高若讷罢枢密使，所除官职正与田公同，亦不<br>降麻，遂以为故事。真宗时，丁晋公谓自平江军节度使除兵部尚书、参知政事，<br>节度使当降麻，而朝议惜之，遂止以制除。近者陈相执中罢使相，除仆射，乃降<br>麻。庞籍罢节度使，除观文殿大学士，又不降麻。盖无定制也。<br>宝元、康定之间，余自贬所还过京师，见王君贶初作舍人，自契丹使归。余<br>时在坐，见都知、押班、殿前马步军联骑立门外，呈榜子称不敢求见。舍人遣人<br>谢之而去。至庆历三年，余作舍人，此礼已废。然三衙管军臣僚，于道路相逢，<br>望见舍人呵引者，即敛马驻立。前呵者传声太尉立马，急遣人谢之。比舍人马过，<br>然后敢行。后予官于外，十年而还，遂入翰林为学士。见三衙呵引甚雄，不复如<br>当时，与学士相逢，分道而过，更无敛避之礼。盖两制渐轻，而三卫渐重。旧制：<br>侍卫亲军与殿前分为两司。自侍卫司不置马步军都指挥使，止置马军指挥使、步<br>军指挥使以来，侍卫一司自分为二，故与殿前司列为三衙也。五代军制，已无典<br>法，而今又非其旧制者多矣。<br>国家开宝中所铸钱文，曰“宋通元宝”。至宝元中，则曰“皇宋通宝”。近<br>世钱文皆著年号，惟此二钱不然者，以年号有宝字，文不可重故也。<br>太祖建隆六年，将议改元，语宰相勿用前世旧号，于是改元乾德。其后因于<br>禁中见内人镜背有乾德之号，以问学士窦仪，仪曰“此伪蜀时年号也”。因问内<br>人，乃是故蜀王时人。太祖由是益重儒士，而叹宰相须用读书人。<br>仁宗即位，改元天圣。时章献明肃太后临朝称制，议者谓撰号者取“天”字，<br>于文为二人，以为二人圣者，悦太后尔。至九年，改元明道，又以为“明”字，<br>于文日月并也，与二人旨同。无何，以犯契丹讳，明年遽改曰景祐。是时，连岁<br>天下大旱，改元诏意，冀以迎和气也。五年，因郊，又改元曰宝元。自景祐初，<br>群臣慕唐玄宗以开元加尊号，遂请加景祐于尊号之上。至宝元，亦然。是岁，赵<br>元昊以河西叛，改姓元氏。朝廷恶之，遽改元曰康定，而不复加于尊号。而好事<br>者又曰康定乃谥尔。明年，又改曰庆历。至九年，大旱，河北尤甚，民死者十八<br>九，于是又改元曰皇祐，犹景祐也。六年，日蚀四月朔，以谓正阳之月，自古所<br>忌，又改元曰至和。三年，仁宗不豫，久之康复，又改元曰嘉祐。自天圣至此，<br>凡年号九，皆有谓也。<br>寇忠愍公准之贬也，初以列卿知安州，既而又贬衡州副使，又贬道州别驾，<br>遂贬雷州司户。时丁晋公与冯相拯在中书，丁当秉笔，初欲贬崖州，而丁忽自疑，<br>语冯曰：“崖州再涉鲸波如何？”冯唯唯而已，丁乃徐拟雷州。及丁之贬也，冯<br>遂拟崖州。当时好事者相语曰：“若见雷州寇司户，人生何处不相逢？”比丁之<br>南也，寇复移道州，寇闻丁当来，遣人以烝羊逆于境上，而收其僮仆，杜门不放<br>出。闻者多以为得体。<br>杨文公亿以文章擅天下，然性特刚劲寡合。有恶之者，以事谮之。大年在学<br>士院，忽夜召见于一小阁，深在禁中。既见，赐茶，从容顾问。久之，出文稿数<br>箧以示大年云：“卿识朕书迹乎？皆朕自起草，未尝命臣下代作也。”大年惶恐，<br>不知所对，顿首再拜而出，乃知必为人所谮矣。由是佯狂，奔于阳翟。真宗好文，<br>初待大年眷顾无比，晚年恩礼渐衰，亦由此也。<br>王文正公曾为人方正持重，在中书最为贤相，尝谓大臣执政不当收恩避怨。<br>公尝语尹师鲁曰：“恩欲归己，怨使谁当？”闻者叹服，以为名言。<br>李文靖公沆为相沉正厚重，有大臣体，尝曰：“吾为相，无他能，唯不改朝<br>廷法制，用此以报国。”士大夫初闻此言，以谓不切于事。及其后当国者，或不<br>思事体，或收恩取誉，屡更祖宗旧制，遂至官兵冗滥，不可胜纪，而用度无节，<br>财用匮乏，公私困弊。推迹其事，皆因执政不能遵守旧规，妄有更改所致。至此，<br>始知公言简而得其要，由是服其识虑之精。<br>陶尚书谷为学士，尝晚召对。太祖御便殿，陶至，望见上，将前而复却者数<br>四，左右催宣甚急，谷终彷徨不进。太祖笑曰“此措大索事分”，顾左右取袍带<br>来，上已束带，谷遽趋入。<br>薛简肃公知开封府，时明参政镐为府曹官，简肃待之甚厚，直以公辅期之。<br>其后，公守秦益，常辟以自随，优礼特异。有问于公，何以知其必贵者？公曰：<br>“其为人端肃，其言简而理尽。凡人简重则尊严，此贵臣相也。”其后，果至参<br>知政事以卒。时皆服公知人。<br>腊茶出于剑、建，草茶盛于两浙。两浙之品，日注为第一。自景祐已后，洪<br>州双井白芽渐盛，近岁作尤精，囊以红纱，不过一二两，以常茶十数斤养之，用<br>辟暑湿之气，其品远出日注上，遂为草茶第一。<br>仁宗退朝，常命侍臣讲读于迩英阁。贾侍中昌朝时为侍讲，讲《春秋左氏传》，<br>每至诸侯淫乱事，则略而不说。上问其故，贾以实对。上曰：“六经载此，所以<br>为后王鉴戒，何必讳？”<br>丁晋公自保信军节度使知江宁府，召为参知政事。中书以丁节度使，召学士<br>草麻。时盛文肃为学士，以为参知政事合用舍人草制，遂以制除。丁甚恨之。<br>寇忠愍之贬，所素厚者九人，自盛文肃已下，皆坐斥逐。而杨大年与寇公尤<br>善，丁晋公怜其才，曲保全之。议者谓丁所贬朝士甚多，独于大年能全之，大臣<br>爱才，一节可称也。<br>太祖时，以李汉超为关南巡检，使捍北虏，与兵三千而已。然其齐州赋税最<br>多，乃以为齐州防御使，悉与一州之赋，俾之养士。而汉超武人，所为多不法，<br>久之，关南百姓诣阙，讼汉超贷民钱不还，及掠其女以为妾。太祖召百姓入见便<br>殿，赐以酒食，慰劳之，徐问曰：“自汉超在关南，契丹入寇者几？”百姓曰：<br>“无也。”太祖曰：“往时契丹入寇，边将不能御，河北之民岁遭劫虏，汝于此<br>时能保全其资财妇女乎？今汉超所取，孰与契丹之多？”又问讼女者曰：“汝家<br>几女，所嫁何人？”百姓具以对。太祖曰：“然则所嫁皆村夫也。若汉超者，吾<br>之贵臣也，以爱汝女则取之，得之必不使失所。与其嫁村夫，孰若处汉超家富贵？”<br>于是百姓皆感悦而去。太祖使人语汉超曰：“汝须钱，何不告我而取于民乎？”<br>乃赐以银数百两，曰：“汝自还之，使其感汝也。”汉超感泣，誓以死报。<br>仁宗万几之暇，无所玩好，惟亲翰墨，而飞白尤为神妙。凡飞白，以点画象<br>物形，而点最难工。至和中，有书待诏李唐卿撰飞白三百点以进，自谓穷尽物象。<br>上亦颇佳之，乃特为“清净”二字以赐之，其六点尤为奇绝，又出三百点外。<br>仁宗圣性恭俭，至和二年春，不豫。两府大臣日至寝阁问圣体，见上器服简<br>质，用素漆唾壶盂子，素磁盏进药，御榻上衾褥皆黄絁，色已故暗，宫人遽取<br>新衾覆其上，亦黄絁也，然外人无知者，惟两府侍疾，因见之耳。<br>陈康肃公尧咨善射，当世无双，公亦以此自矜。尝射于家圃，有卖油翁释担<br>而立睨之，久而不去，见其发矢十中八九，但微颔之，康肃问曰：“汝亦知射乎，<br>吾射不亦精乎？”翁曰：“无他，但手熟尔。”康肃忿然曰：“尔安敢轻吾射？”<br>翁曰：“以我酌油知之。”乃取一葫芦，置于地，以钱覆其口，徐以杓酌油沥之，<br>自钱孔入而钱不湿，因曰：“我亦无他，惟手熟尔。”康肃笑而遣之。此与庄生<br>所谓解牛、斫轮者何异。<br>至和初，陈恭公罢相，而并用文、富二公，〈彦博、弼。〉正衙宣麻之际，<br>上遣小黄门密于百官班中，听其论议。而二公久有人望，一旦复用，朝士往往相<br>贺。黄门具奏，上大悦。余时为学士，后数日，奏事垂拱殿。上问新除彦博等外<br>议如何，余以朝士相贺为对。上曰：“自古人君用人，或以梦卜。苟不知人，当<br>从人望，梦卜岂足凭邪？”故余作文公批答云：“永惟商、周之所记，至以梦卜<br>而求贤，孰若用缙绅之公言，从中外之人望者？”具述上语也。<br>王元之任翰林，尝草夏州李继迁制，继迁送润笔物，数倍于常。然用启头书<br>送，拒而不纳，盖惜事体也。近时舍人院草制，有送润笔物稍后时者，必遣院子<br>诣门催索，而当送者往往不送。相承既久，今索者、送者，皆恬然不以为怪也。<br>内中旧有玉石三清真像，初在真游殿，既而大内火，遂迁于玉清昭应宫。已<br>而玉清又大火，又迁于洞真。洞真又火，又迁于上清。上清又火，皆焚荡无孑遗，<br>遂迁于景灵。而宫司、道官相与惶恐上言：“真像所至辄火，景灵必不免，愿迁<br>他所。”遂迁于集禧宫迎祥池水心殿，而都人谓之行火真君也。<br>丁文简公度罢参知政事，为紫宸殿学士，即文明殿学士也。文明本有大学士，<br>为宰相兼职，又有学士，为诸学士之首。后以文明者，真宗谥号也，遂更曰紫宸。<br>近世学士皆以殿名为官称，如端明资政是也。丁既受命，遂称曰丁紫宸。议者又<br>谓紫宸之号，非人臣之所宜称，遽更曰观文。观文是隋炀帝殿名，理宜避之，盖<br>当时不知。然则朝廷之事，不可以不学也。<br>王冀公钦若罢参知政事，而真宗眷遇之意未衰，特置资政殿学士以宠之。时<br>寇莱公在中书，定其班位，依杂学士，在翰林学士下。冀公因诉于上曰：“臣自<br>学士拜参知政事，今无罪而罢，班反在下，是贬也。”真宗为特加大学士，班在<br>翰林学士上，其宠遇如此。<br>景祐中，有郎官皮仲容者，偶出街衢，为一轻薄子所戏，遽前贺云：“闻君<br>有台宪之命。”仲容立马愧谢久之，徐问其何以知之？对曰：“今新制，台官必<br>用稀姓者，故以君姓知之尔。”盖是时三院御史，乃仲简、论程、掌禹锡也。闻<br>者传以为笑。<br>太宗时，宋白、贾黄中、李至、吕蒙正、苏易简五人同时拜翰林学士承旨，<br>扈蒙赠之以诗云：“五凤齐飞入翰林。”其后吕蒙正为宰相，贾黄中、李至、苏<br>易简皆至参知政事。宋白官至尚书，老于承旨。皆为名臣。<br>御史台故事：三院御史言事，必先白中丞。自刘子仪为中丞，始榜台中：今<br>后御史有所言，不须先白中丞。杂端至今如此。<br>丁晋公之南迁也，行过潭州，自作《斋僧疏》云：“补仲山之衮，虽曲尽于<br>巧心；和傅说之羹，实难调于众口。”其少以文称，晚年诗笔尤精。在海南，篇<br>咏尤多，如“草解忘忧忧底事，花名含笑笑何人？”尤为人所传诵。<br>张仆射齐贤体质丰大，饮食过人，尤嗜肥猪肉，每食数斤。天寿院风药黑神<br>丸，常人所服不过一弹丸，公常以五七两为一大剂，夹以胡饼而顿食之。淳化中，<br>罢相知安州。安陆，山郡，未尝识达官，见公饮啖不类常人，举郡惊骇。尝与宾<br>客会食，厨吏置一金漆大桶于厅侧，窥视公所食，如其物投桶中。至暮，酒浆浸<br>渍，涨益满桶。郡人嗟愕，以谓享富贵者，必有异于人也。然而晏元献公清瘦如<br>削，其饮食甚微，每析半饼，以箸卷之，抽去其箸内捻头一茎而食，此亦异于常<br>人也。<br>宋宣献公绶、夏英公竦同试童行诵经，有一行者诵《法华经》不过，问其习<br>业几年矣，曰十年也。二公笑且闵之，因各取《法华经》一部诵之，宋公十日，<br>夏公七日，不复遗一字。人性之相远如此。<br>枢密曹侍中利用，澶渊之役以殿直使于契丹，议定盟好，由是进用。当庄献<br>明肃太后时，以勋旧自处，权倾中外，虽太后亦严惮之，但呼侍中而不名，凡内<br>降恩泽，皆执不行。然以其所执既多，故有三执而又降出者，则不得已而行之。<br>久之，为小人所测，凡有求而三降不行者，必又请之。太后曰“侍中已不行矣”，<br>请者徐启曰“臣已告得侍中宅奶婆”。或其亲信为言之，许矣，于是又降出。曹<br>莫知其然也，但以三执不能已，僶俛行之。于是太后大怒，自此切齿，遂及<br>曹芮之祸。乃知大臣功高而权盛，祸患之来，非智虑所能防也。<br>曹侍中在枢府，务革侥幸，而中官尤被裁抑。罗崇勋时为供奉官，监后苑作，<br>岁满叙劳，过求恩赏，内中唐突不已。庄献太后怒之，帘前谕曹，使召而戒励。<br>曹归院，坐厅事，召崇勋立庭中，去其巾带，困辱久之，乃取状以闻。崇勋不胜<br>其耻。其后曹芮事作，镇州急奏，言芮反状，仁宗、太后大惊。崇勋适在侧，因<br>自请行。既受命，喜见颜色，昼夜疾驰，炼成其狱。芮既被诛，曹初贬随州，再<br>贬房州。行至襄阳，渡北津，监送内臣杨怀敏指江水谓曹曰：“侍中，好一江水！”<br>盖欲其自投也，再三言之，曹不谕。至襄阳驿，遂逼其自缢。<br>宋郑公庠初名郊，字伯庠，与其弟祁自布衣时名动天下，号为二宋。其为知<br>制诰，仁宗骤加奖眷，便欲大用。有忌其先进者，谮之，谓其姓符国号，名应郊<br>天。又曰：“郊，音交也，交者，替代之名也。宋交，其言不祥。”仁宗遽命改<br>之。公怏怏不获已，乃改为庠，字公序。公后更践二府二十余年，以司空致仕，<br>完享福寿而终。而谮者竟不见用以卒。可以为小人之戒也。<br>曹武惠王彬，国朝名将，勋业之盛，无与为比。尝曰：“自吾为将，杀人多<br>矣，然未尝以私喜怒辄戮一人。”其所居堂室弊坏，子弟请加修葺。公曰：“时<br>方大冬，墙壁瓦石之间百虫所蛰，不可伤其生。”其仁心爱物盖如此。既平江南<br>回，请阁门入见，榜子称“奉敕江南勾当公事回”。其谦恭不伐又如此。<br>真宗好文，虽以文辞取士，然必视其器识，每御崇政赐进士及第，必召其高<br>第三四人并列于庭，更察其形神磊落者，始赐第一人及第，或取其所试文辞有理<br>趣者。徐奭《铸鼎象物赋》云：“足惟下正，讵闻公餗之欹倾；铉乃上居，实<br>取王臣之威重。”遂以为第一。蔡齐《置器赋》云：“安天下于覆盂，其功可大。”<br>遂以为第一人。<br>钱思公生长富贵，而性俭约，闺门用度，为法甚谨，子弟辈非时，不能辄取<br>一钱。公有一珊瑚笔格，平生尤所珍惜，常置之几案。子弟有欲钱者，辄窃而藏<br>之。公即怅然自失，乃榜于家庭，以钱十千赎之。居一二日，子弟佯为求得以献，<br>公欣然以十千赐之。他日，有欲钱者又窃去，一岁中率五七如此，公终不悟也。<br>余官西都，在公幕，亲见之，每与同僚叹公之纯德也。<br>国朝雅乐，即用王朴所制《周乐》。太祖时，和岘以为声高，遂下其一律。<br>然至今言乐者，犹以为高，云今黄钟乃古夹钟也。景祐中，李照作新乐，又下其<br>声。太常歌工以其太浊，歌不成声，当铸钟时，乃私赂铸匠，使减其铜齐而声稍<br>清，歌乃协而成声。而照竟不知。以此知审音作乐之难也。照每谓人曰：“声高<br>则急促，下则舒缓，吾乐之作，久而可使人心感之皆舒和，而人物之生亦当丰大。”<br>王侍读洙身尤短小，常戏之曰：“君乐之成，能使我长乎？”闻者以为笑。而乐<br>成，竟不用。<br>邓州花蜡烛名著天下，虽京师不能造，相传云是寇莱公烛法。公尝知邓州，<br>而自少年富贵，不点油灯，尤好夜宴剧饮，虽寝室亦燃烛达旦。每罢官去后，人<br>至官舍，见厕溷间烛泪在地，往往成堆。杜祁公为人清俭，在官未尝燃官烛，油<br>灯一炷，荧然欲灭，与客相对清谈而已。二公皆为名臣，而奢俭不同如此。然祁<br>公寿考终吉，莱公晚有南迁之祸，遂殁不返。虽其不幸，亦可以为戒也。<br>故事：学士在内中，院吏朱衣双引。太祖朝，李昉为学士。太宗在南衙，朱<br>衣一人前引而已，昉亦去其一人。至今如此。<br>往时，学士入札子，不著姓，但云学士臣某。先朝盛度、丁度并为学士，遂<br>著姓以别之。其后遂皆著姓。<br>晏元献公以文章名誉，少年居富贵，性豪俊，所至延宾客，一时名士多出其<br>门。罢枢密副使，为南京留守，时年三十八。幕下王琪、张亢，最为上客。亢体<br>肥大，琪目为牛；琪瘦骨立，亢目为猴。二人以此自相讥诮，琪尝嘲亢曰“张亢<br>触墙成八字”，亢应声曰“王琪望月叫三声”。一坐为之大笑。<br>杨文公常戒其门人，为文宜避俗语。既而公因作表云“伏惟陛下德迈九皇”，<br>门人郑戩遽请于公曰：“未审何时得卖生菜？”于是公为之大笑而易之。<br>夏英公竦父官于河北，景德中，契丹犯河北，遂殁于阵。后公为舍人，丁母<br>忧。起复，奉使契丹，公辞不行，其表云：“父殁王事，身丁母忧。义不戴天，<br>难下穹庐之拜；礼当枕块，忍闻夷乐之声？”当时以为四六偶对，最为精绝。<br>孙何、孙仅俱以能文驰名一时。仅为陕西转运使，作《骊山》诗二篇，其后<br>篇有云：“秦帝墓成陈胜起，明皇宫就禄山来。”时方建玉清昭应宫，有恶仅者，<br>欲中伤之，因录其诗以进。真宗读前篇云“朱衣吏引上骊山”，遽曰：“仅小器<br>也，此何足夸？”遂弃不读，而“陈胜”、“禄山”之语卒得不闻。人以为幸也。<br>杨大年每欲作文，则与门人宾客饮、博、投壶、弈棋，语笑喧哗，而不妨构<br>思。以小方纸细书，挥翰如飞，文不加点，每盈一幅则命门人传录，门人疲于应<br>命，顷刻之际，成数千言，真一代之文豪也。<br>杨大年为学士时，草《答契丹书》云“邻壤交欢”，进草既入，真宗自注其<br>侧云“杇壤、鼠壤、粪壤”。大年遽改为“邻境”。明旦，引唐故事：学士作<br>文书有所改，为不称职，当罢。因亟求解职。真宗语宰相曰：“杨亿不通商量，<br>真有气性。”<br>太常所用王朴乐，编钟皆不圆而侧垂，自李照、胡瑗之徒皆以为非。及照作<br>新乐，将铸编钟，给铜于铸泻务，得古编钟一枚，工人不敢销毁，遂藏于太常。<br>钟不知何代所作，其铭曰：“粤朕皇祖宝龢钟。粤斯万年，子子孙孙永宝用。”<br>叩其声，与王朴“夷则清声”合，而其形不圆而侧垂，正与朴钟同，然后知朴博<br>古好学不为无据也。其后胡瑗改铸编钟，遂圆其形而下垂，叩之掩郁而不扬，其<br>镈钟又长甬而震掉，其声不和。著作佐郎刘羲叟窃谓人曰：“此与周景王无射钟<br>无异，必有眩惑之疾。”未几，仁宗得疾，人以羲叟之言验矣。其乐亦寻废。<br>自太宗崇奖儒学，骤擢高科，至辅弼者多矣。盖太平兴国二年至天圣八年二<br>十三榜，由吕文穆公蒙正而下，大用二十七人，而三人并登两府，惟天圣五年一<br>榜而已。是岁王文安公尧臣第一，今昭文相公韩仆射琦、西厅参政赵侍郎概第二、<br>第三人也。予忝与二公同府，每见语此，以为科场盛事。自景祐元年已后，至今<br>治平三年，三十余年十二榜，五人已上未有一人登两府者，亦可怪也。<br><hr>
