<h4>《集部·欧阳修集·卷二十五  居士集卷二十五》<b class="x">作者：欧阳修</b></h4>
◎墓表六首〈附一首〉【尚书屯田外郎赠兵部员外郎钱君墓表〈至和二年〉】君讳冶，字良范，姓钱氏。世为鼓城人，后徙吴兴，自君之七世祖宝，又徙常州之武进。曾祖讳某。祖讳某。父讳某。当唐末五代，钱氏起余杭，据浙东、西为吴越王。于是时，常州或属江南，或属吴越，而武进钱氏独不显，方以儒学廉让行于乡里，连三世不仕。宋兴，取江南，常州归于有司。君始以州进士举，中景德二年甲科，试秘书省校书郎，为扬州广陵、潮州海阳县令，迁宁国军节度推官、监黄州麻城茶场，遂知县事，迁著作佐郎、知蕲州蕲水、怀安军金堂县，又迁秘书丞、知泰州如皋县。再迁屯田员外郎、通判宣州，未行，明道二年六月十一日，以疾卒于家，享年五十有二。君少好学，能为文辞。家贫，其母贤，尝躬织纴以资其学问。每夜读书，母为灭烛止之，君阳卧，母且睡，辄复起读。州举进士第一，试礼部高第，遂中甲科。为吏长于决狱，历六县，皆有能政。潮州自五代时，刘氏暴残其民，君为海阳经年，民归业者千余户，由是海阳升为大县。潮之大姓某氏火，迹其来自某家，吏捕讯之，某家号冤不服。太守刁湛曰：“狱非钱君不可。”君问大姓，得火所发床足，验之，疑里仇家物。因率吏入仇家，取床，折足合之，皆是。仇人即服曰：“火自我出，然故遗其迹某家者，欲自免也。某家诚冤。”君即日出某家狱，致仇人以法，举州称为神明。其佐宣州，数决大狱，及旁近郡狱有疑者，皆归决于君。工部侍郎凌策知宣州，尤称君文学，曰：“吏事不足污子，当以文章居台阁。”欲荐其文，未及而策卒。初，宣州官岁市茶于泾县，命君主之。策子不肖，以恶茶数千斤入于官，君立焚之，以白策，策益以此知君。策卒，君叹曰：“世无知我者矣。”在麻城，以茶课岁增五倍，遂迁著作。金堂故多盗，君以伍保籍民，察其出入，凡为盗者，许其徒告以赎罪，盗遂止。会甘露降其县，明年，麦禾大稔，麦一茎五歧、禾一茎五穗者，县人以为君政所致，谓之钱公三瑞。君叹曰：“吾知治民尔，瑞岂吾致哉！”县人为君立生祠。如皋民不农桑，以盐为生。君曰：“使民足以衣食，盐犹农也。”乃悉求盐利害为条目，民便其利而盐最增积，以石数者至四十五万。君在如皋，时年五十。或叹其仕不达，君曰：“使吾政行于民，是达也。”蔡文忠公为御史中丞，数欲引君为御史，会君卒。君平生所为文章三百余篇，号曰《晦书》。君之皇考赠殿中丞。母诸葛氏，封万年县太君，徙封福昌。娶蒋氏，初封乐安县君，又封福清。子男五人，曰公餗、公瑾、公辅、公仪、公佐。蒋氏有贤行，自君之卒，日以君所为勖其五子以学。蒋氏后君二十年以卒，卒时，公瑾、公辅皆以进士及第。公瑾为新郑尉，公辅以文章知名当世，为太常丞、集贤校理。钱氏自其祖宝徙武进，其居与葬皆在其县之遵教乡敦行里。庆历三年九月庚申，公餗等葬君于其居之东北原皇里水之北。至和二年三月壬午，以蒋夫人从。欧阳修曰：钱姓出陆终，盖颛顼之苗裔。始以士为周官，久而以为姓。自三代以来，无甚显者。至唐末，钱氏多居东南。及镠乘乱世，起余杭，有地十三州，号兼吴越而王者几百年。而武进钱氏独以隐德累世不显。岂以力者如彼，而以德者如此哉！岂其盛衰迟速之理，固有不同哉？武进之钱，自宝七世，至君有闻，又有贤子，不坠益彰，其势孰止！盖恃力者虽盛而必衰，以德者愈迟而终显。立石刻辞，其示弥远。【河南府司录张君墓表〈嘉祐二年〉】故大理寺丞、河南府司录张君，讳汝士，字尧夫，开封襄邑人也。明道二年八月壬寅，以疾卒于官，享年三十有七。卒之七日，葬洛阳北邙山下。其友人河南尹师鲁志其墓，而庐陵欧阳修为之铭。以其葬之速也，不能刻石，乃得金谷古砖，命太原王顾以丹为隶书，纳于圹中。嘉祐二年某月某日，其子吉甫、山甫改葬君于伊阙之教忠乡积庆里。君之始葬北邙也，吉甫才数岁，而山甫始生，余及送者相与临穴，视窆且封，哭而去。今年春，余主试天下贡士，而山甫以进士试礼部，乃来告以将改葬其先君，因出铭以示余，盖君之卒，距今二十有五年矣。初天圣、明道之间，钱文僖公守河南。公，王家子，特以文学仕至贵显，所至多招集文士。而河南吏属，适皆当时贤材知名士，故其幕府号为天下之盛，君其一人也。文僖公善待士，未尝责以吏职，而河南又多名山水，竹林茂树，奇花怪石，其平台清池上下，荒墟草木之间，余得日从贤人长者赋诗饮酒以为乐。而君为人静默修洁，常坐府治事，省文书，尤尽心于狱讼。初以辟为其府推官，既罢，又辟司录，河南人多赖之，而守尹屡荐其材。君亦工书，喜为诗，闲则从余游。其语言简而有意，饮酒终日不乱，虽醉未尝颓堕，与之居者，莫不服其德。故师鲁志之曰：“饬身临事，余尝愧尧夫，尧夫不余愧也。始君之葬，皆以其地不善，又葬速，礼不备。君夫人崔氏，有贤行，能教其子。而二子孝谨，克自树立，卒能改葬君。如吉卜，君其可谓有后矣。自君卒后，文僖公得罪，贬死汉东，吏属亦各引去。今师鲁死且十余年，王顾者死亦六七年矣，其送君而临穴者及与君同府而游者十盖八九死矣，其幸而在者不老则病且衰，如予是也。呜呼！盛衰生死之际，未始不如是，是岂足道哉？惟为善者能有后，而托于文字者可以无穷。故于其改葬也，书以遗其子，俾碣于墓，且以写余之思焉。吉甫今为大理寺丞、知缑氏县，山甫始以进士赐出身云。翰林学士、右谏议大夫、史馆修撰欧阳修撰。【右班殿直赠右羽林军将军唐君墓表〈嘉祐四年〉】嘉祐四年冬，天子既受袷享之福，推恩群臣，并进爵秩，既又以及其亲，若在若亡，无有中外远迩。于是天章阁待制、尚书户部员外郎唐君，得赠其皇考骁卫府君为右羽林军将军。府君讳拱，字某。其先晋原人，后徙为钱塘人。曾祖讳休复，唐天复中举明经，为建威军节度推官。祖讳仁恭，仕吴越王，为唐山县令，累赠谏议大夫。父讳谓，官至尚书职方郎中，累赠礼部尚书。府君以父荫，补太庙斋郎，改三班借职，再迁右班殿直，监舒州孔城镇、澧州酒税，巡检泰州盐场，漳州兵马监押。乾兴元年七月某日，以疾卒于官，享年四十有六。府君孝悌于其家，信义于其朋友，廉让于其乡里。其居于官，名公钜人皆以为材，而未及用也。享年不永，君子哀之。有子曰介，字子方，举进士。皇祐中尝为御史，以言事切直贬春州别驾。当是时，子方之风，悚动天下。已而天子感悟，贬未至而复用之。今列侍从，居谏官。自子方为秘书丞，始赠府君为太子右清道率府率；其为尚书主客员外郎、殿中侍御史里行，又赠府君为右监门卫将军；其为尚书工部员外郎、直集贤院、权开封府判官，又赠府君为右屯卫将军；其迁户部员外郎、河东转运使，又赠府君为骁卫将军。盖自登于朝以至荣显，遇天子有事于天地、宗庙，推恩必及焉。府君初娶博陵崔氏，赠仙游县太君；后娶崔氏，赠清河县太君，皆卫尉卿仁冀之女。生一男，介也。五女：长适太子中舍卢圭；次适欧阳昊，早卒；次适横州推官高定；次适进士陆平仲；次适著作佐郎陈起。庆历三年八月某日，以府君及二夫人之丧，合葬于江陵龙山之东原。后十有七年，庐陵欧阳修乃表于其墓。曰：呜呼！余于此，见朝廷所以褒宠劝励臣子之意，岂不厚哉！又以见士之为善者，虽堙没幽郁，其潜德隐行必有时而发，而迟速显晦在其子孙。然则为人之子者，其可不自勉哉？盖古之为子者，禄不逮养，则无以及其亲矣；今之为子者，有克自立，则尚有荣名之宠焉。其所以教人之孝者，笃于古也深矣。子方进用于时，其所以荣其亲者，未知其止也，姑立表以待焉。【胡先生墓表】先生讳瑗，字翼之，姓胡氏。其上世为陵州人，后为泰州如皋人。先生为人师，言行而身化之，使诚明者达，昏愚者励，而顽傲者革。故其为法严而信，为道久而尊。师道废久矣，自明道、景祐以来，学者有师惟先生暨泰山孙明复、石守道三人，而先生之徒最盛，其在湖州之学，弟子去来常数百人，各以其经转相传授。其教学之法最备，行之数年，东南之士莫不以仁义礼乐为学。庆历四年，天子开天章阁，与大臣讲天下事，始慨然诏州县皆立学。于是建太学于京师，而有司请下湖州，取先生之法以为太学法，至今为著令。后十余年，先生始来居太学，学者自远而至，太学不能容，取旁官署以为学舍。礼部贡举，岁所得士，先生弟子十常居四五。其高第者知名当时，或取甲科，居显仕，其余散在四方，随其人贤愚，皆循循雅饬，其言谈举止，遇之不问可知为先生弟子。其学者相语称先生，不问可知为胡公也。先生初以白衣见天子，论乐，拜秘书省校书郎，辟丹州军事推官，改密州观察推官。丁父忧，去职。服除，为保宁军节度推官，遂居湖学。召为诸王宫教授，以疾免。已而以太子中舍致仕，迁殿中丞于家。皇祐中，驿召至京师，议乐，复以为大理评事兼太常寺主簿，又以疾辞。岁余，为光录寺丞、国子监直讲，乃居太学。迁大理寺丞，赐绯衣银鱼。嘉祐元年，迁太子中允，充天章阁侍讲，仍居太学。已而病不能朝，天子数遣使者存问，又以太常博士致仕。东归之日，太学之诸生与朝廷贤士大夫送之东门，执弟子礼，路人嗟叹以为荣。以四年六月六日卒于杭州，享年六十有七。以明年十月五日，葬于乌程何山之原。其世次、官邑与其行事，莆阳蔡君谟具志于幽堂。呜呼！先生之德在乎人，不待表而见于后世，然非此无以慰学者之思，乃揭于其墓之原。六年八月三日，庐陵欧阳修述。【集贤校理丁君墓表〈熙宁元年〉】君讳宝臣，字元珍，姓丁氏，常州晋陵人也。景祐元年，举进士及第，为峡州军事判官，淮南节度掌书记，杭州观察判官，改太子中允、知剡县，徙知端州，迁太常丞、博士。坐海贼侬智高陷城失守，夺一官，徙置黄州。久之，复得太常丞、监湖州酒税，又复博士、知诸暨县，编校秘阁书籍，遂为校理、同知太常礼院。君为人外和怡而内谨立，望其容貌进趋，知其君子人也。居乡里，以文行称。少孤，与其兄笃于友悌。兄亡，服丧三年，曰：“吾不幸幼失其亲，兄，吾父也。”庆历中，诏天下大兴学校，东南多学者，而湖、杭尤盛。君居杭学，为教授，以其素所学问而自修于乡里者教其徒，久而学者多所成就。其后天子患馆阁职废，特置编校八员，其选甚精，乃自诸暨召居秘阁。君治州县，听决精明，赋役有法，民畏信而便安之。其始治剡也如此，后治诸暨，剡邻邑也，其民闻其来，欢曰：“此剡人爱而思之，谓不可复得者也。今吾民乃幸而得之。”而君亦以治剡者治之。由是所至有声，及居阁下，淡然不以势利动其心，未尝走谒公卿；与诸学士群居恂恂，人皆爱亲之。盖其召自诸暨也，以材行选，及在馆阁，久而朝廷益知其贤。英宗每论人物，屡称之。国家自削除僣伪，东南遂无事，偃兵弛备者六十余年矣，而岭外尤甚。其山海荒阔，列郡数十，皆为下州，朝廷命吏，常以一县视之，故其守无城，其戍无兵。一日智高乘不备，陷邕州，杀将吏，有众万余人，顺流而下，浔、梧、封、康诸小州所过如破竹。吏民皆望而散走，独君犹率羸卒百余拒战，杀六、七人，既败，亦走。初，贼未至，君语其下曰：“幸得兵数千人，伏小湘峡，扼至险，以击骄兵，可必胜也。”乃请兵于广州，凡九请，不报。又尝得贼觇者一人，斩之。贼既平，议者谓君文学，宜居台阁备侍从以承顾问，而眇然以一儒者守空城，提百十饥羸之卒当万人卒至之贼，可谓不幸。而天子亦以谓县官不素设备，而责守吏不以空手捍贼，宜原其情。故一切轻其法，而君以尝请兵不得，又能拒战杀贼，则又轻之。故他失守者皆夺两官，而君夺一官。已而知其贤，复召用。后十余年，御史知杂苏寀受命之明日，建言请复治君前事，夺其职而黜之。天子知君贤，不可以一眚废，而先帝已察其罪而轻之矣，又数更大赦，且罪无再坐，然犹以御史新用，故屈君，使少避而不伤之也。乃用其校理岁满所当得者，即以君通判永州。方待阙于晋陵，以治平四年四月某甲子，暴中风眩，一夕卒，享年五十有八。累官至尚书司封员外郎，阶朝奉郎，勋上轻车都尉。曾祖讳某，祖讳某，皆不仕。父讳某，赠尚书工部侍郎。母张氏，仙游县太君。君娶饶氏，封晋陵县君，先卒。子男四人：曰隅、曰除、曰隮，皆举进士；曰恩儿，才一岁。女一人，适著作佐郎、集贤校理胡宗愈。君既卒，天子悯然推恩，录其子隅为太庙斋郎。君之平生，履忧患而遭困阨，处之安然，未尝见戚戚之色。其于穷达、寿夭，知有命，固无憾于其心，然知君之贤，哀其志而惜其命止于斯者，不能无恨也。于是相与论著君之大节，伐石纪辞，以表见于后世，庶几以慰其思焉。熙宁元年六月十四日，庐陵欧阳修述。【泷冈阡表〈熙宁三年〉】呜呼！惟我皇考崇公，卜吉于泷冈之六十年，其子修始克表于其阡。非敢缓也，盖有待也。修不幸，生四岁而孤。太夫人守节自誓，居穷，自力于衣食，以长以教，俾至于成人。太夫人告之曰：“汝父为吏廉，而好施与，喜宾客。其俸禄虽薄，常不使有余，曰‘毋以是为我累’。故其亡也，无一瓦之覆、一垅之植以庇而为生。吾何恃而能自守邪？吾于汝父，知其一二，以有待于汝也。自吾为汝家妇，不及事吾姑，然知汝父之能养也。汝孤而幼，吾不能知汝之必有立，然知汝父之必将有后也。吾之始归也，汝父免于母丧方逾年。岁时祭祀，则必涕泣曰：‘祭而丰，不如养之薄也。’间御酒食，则又涕泣曰：‘昔常不足而今有余，其何及也！’吾始一二见之，以为新免于丧适然耳。既而其后常然，至其终身未尝不然。吾虽不及事姑，而以此知汝父之能养也。汝父为吏，尝夜烛治官书，屡废而叹。吾问之，则曰：‘此死狱也，我求其生不得尔。’吾曰：‘生可求乎？’曰：‘求其生而不得，则死者与我皆无恨也，矧求而有得邪？以其有得，则知不求而死者有恨也。夫常求其生犹失之死，而世常求其死也。’回顾乳者抱汝而立于旁，因指而叹曰：‘术者谓我岁行在戌将死，使其言然，吾不及见儿之立也，后当以我语告之。’其平居教他子弟，常用此语，吾耳熟焉，故能详也。其施于外事，吾不能知。其居于家，无所矜饰，而所为如此，是真发于中者邪。呜呼！其心厚于仁者邪，此吾知汝父之必将有后也。汝其勉之！夫养不必丰，要于孝；利虽不得博于物，要其心之厚于仁。吾不能教汝，此汝父之志也。”修泣而志之，不敢忘。先公少孤力学，咸平三年进士及第，为道州判官，泗、绵二州推官，又为泰州判官。享年五十有九，葬沙溪之泷冈。太夫人姓郑氏，考讳德仪，世为江南名族。太夫人恭俭仁爱而有礼，初封福昌县太君，进封乐安、安康、彭城三郡太君。自其家少微时，治其家以俭约，其后常不使过之，曰：“吾儿不能苟合于世，俭薄所以居患难也。”其后修贬夷陵，太夫人言笑自若，曰：“汝家故贫贱也，吾处之有素矣，汝能安之，吾亦安矣。”自先公之亡二十年，修始得禄而养。又十有二年，列官于朝，始得赠封其亲。又十年，修为龙图阁直学士、尚书吏部郎中，留守南京。太夫人以疾终于官舍，享年七十有二。又八年，修以非才入副枢密，遂参政事。又七年而罢。自登二府，天子推恩，褒其三世。故自嘉祐以来，逢国大庆，必加宠锡。皇曾祖府君累赠金紫光禄大夫、太师、中书令。曾祖妣累封楚国太夫人。皇祖府君累赠金紫光禄大夫、太师、中书令兼尚书令。祖妣累封吴国太夫人。皇考崇公累赠金紫光禄大夫、太师、中书令兼尚书令。皇妣累封越国太夫人。今上初郊，皇考赐爵为崇国公，太夫人进号魏国。于是小子修泣而言曰：“呜呼！为善无不报，而迟速有时，此理之常也。惟我祖考，积善成德，宜享其隆，虽不克有于其躬，而赐爵受封，显荣褒大，实有三朝之锡命。是足以表见于后世，而庇赖其子孙矣。”乃列其世谱，具刻于碑。既又载我皇考崇公之遗训，太夫人之所以教而有待于修者，并揭于阡，俾知夫小子修之德薄能鲜，遭世窃位，而幸全大节不辱其先者，其来有自。熙宁三年岁次庚戌四月辛酉朔十有五日乙亥，男推诚保德崇仁翊戴功臣、观文殿学士、特进、行兵部尚书、知青州军州事、兼管内劝农使、充京东东路安抚使、上柱国、乐安郡开国公、食邑四千三百户食实封一千二百户修表。【附：先君墓表】修不幸，生四岁而孤。太夫人守节自誓，居贫，自力于衣食，以长以教，俾至于成人。而尝告之曰：“汝父为吏，廉而好施，以其俸禄事宾客，常不使有余，曰‘无以是为我累’。故其亡也，无一瓦之覆以庇其生。然吾何恃而能自守以至是邪？吾于汝父，知其一二而已也，此吾之所恃也。吾之始归也，汝父免于母丧方逾年，岁时祭祀，则必泣涕曰：‘祭而丰不如养之薄也。’闲居而御酒食，盛馔则又涕泣曰：‘昔不足而今有余，其何及也！’吾始一二见之，以为新免于丧而适然耳。既而其后常然，至于终身未尝不然，此吾知汝父之能养也。汝父为吏，尝夜烛治官书，屡废而叹。吾问之，则曰：‘此死狱也，我求其生不得也。’吾曰：‘生可求乎？’曰：‘求其生而不得，则死者与我皆无恨，矧求而有得邪？以其尝有得，知其不求而死者恨也。夫常求其生犹失之死，而况世常求其死也。’回顾乳者抱汝而立于旁，指而叹曰：‘岁行在戌，我将死，不及见儿之立也，后当以我语告之。’其平居教他子弟，亦皆用此语，吾耳熟焉，故能详也。其施于外事，接于宾客，或有矜饰，吾不能知；其居于家无所事，而其为如此，是其发于中者也。其心诚厚于仁者也，此吾之知汝父之得有后也。汝其勉之！夫士有用舍，志之得施与否不在己，而为仁与孝不取于人也。”修泣而志之，不敢忘。先君少孤力学，咸平三年进士及第，为通州判官，泗、绵二州推官，又为泰州判官。正身怀道，不及其施，享年五十有九。初赠太子中允，今赠某官。太夫人姓郑氏，世为江南名族。太夫人恭俭仁爱而有礼，初封县太君，累封乐安、安康、彭城三郡太君。自其子少贱时，治其家以俭约，其后常不使过之，曰：“吾儿多不合于世，俭薄所以安患难也。”修初贬夷陵，太夫人言笑自若，曰：“汝家故贫贱也。”修察其志久而安，故其后立于朝，得不苟容于时。盖自先君之亡二十年，修始得禄而养。又二十有三年，修为龙图阁直学士、尚书吏部郎中、留守南京，太夫人以疾卒于官舍，享年七十有二。修窃自念：为人子而不能识其父，幸而得闻吾母之言，其忍废焉？乃泣血而记之。欧阳氏自为吉州庐陵人，至予修十有五世矣，沙溪，吾世之家且葬也。故又刻其所记者表于其阡，以告其宗族及乡之人。曰：而耕而田，岁取百千。而耘而学，久而不获。田何取之？囷仓峨峨。学而取之，簪笏盈家。量功较收，所得孰多？先君之学，获不及时。匪于其躬，而利其后。疾迟几何，善无不报。先君之贻，子修不肖。矧有才子，于何不有？矧我欧阳，世家惟旧。自始氏封，乌程之亭。在北有闻，或冀或青。中显弥长，或吉或衡。势大必分，枝叶婆娑。惟吉旧居，子孙今多。木久而林，有乔其秀。矧我欧阳，扶疏并茂。先君之德，吾母知隆。子修不肖，以俟其宗。以勉同乡，敢及他人。<hr>
