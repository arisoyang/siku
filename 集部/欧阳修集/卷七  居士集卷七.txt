<h4>《集部·欧阳修集·卷七  居士集卷七》<b class="x">作者：欧阳修</b></h4>
◎古诗二十二首【赠沈博士歌〈遵嘉祐二年〉】沈夫子，胡为《醉翁吟》？醉翁岂能知尔琴。滁山高绝滁水深，空岩悲风夜吹林。山溜白玉悬青岑，一泻万仞源莫寻。醉翁每来喜登临，醉倒石上遗其簪。云荒石老岁月侵，子有三尺徽黄金，写我幽思穷崎嵚。自言爱此万仞水，谓是太古之遗音。泉淙石乱到不平，指下鸣咽悲人心。时时弄余声，言语软滑如春禽。嗟乎沈夫子，尔琴诚工弹且止！我昔被谪居滁山，名虽为翁实少年。坐中醉客谁最贤，杜彬琵琶皮作弦。自从彬死世莫传，玉连锁声入黄泉。死生聚散日零落，耳冷心衰翁索莫。国恩未报惭禄厚，世事多虞嗟力薄。颜摧鬓改真一翁。心以忧醉安知乐。沈夫子谓我：翁言何苦悲？人生百年间，饮酒能几时！揽衣推琴起视夜，仰见河汉西南移。【和圣俞李侯家鸭脚子〈嘉祐二年〉】鸭脚生江南，名实未相浮。绛囊因入贡，银杏贵中州。致远有余力，好奇自贤侯。因令江上根，结实夷门秋。始摘才三四，金奁献凝旒。公卿不及识，天子百金酬。岁久子渐多，累累枝上稠。主人名好客，赠我比珠投。博望昔所徙，蒲萄安石榴。想其初来时，厥价与此侔。今也遍中国，篱根及墙头。物性久虽在，人情逐时流。惟当记其始，后世知来由。是亦史官法，岂徒绩君讴。〈京师无鸭脚树，驸马都尉李和文自南方移植于其第。〉【送吴生南归〈嘉祐五年〉】自我得曾子，于兹二十年。今又得吴生，既得喜且叹。古士不并出，百年犹比肩。区区彼江西，其产多材贤。吴生初自疑，所拟岂其伦。我始见曾子，文章初亦然。昆仑倾黄河，渺漫盈百川。决疏以道之，渐敛收横澜。东溟知所归，识路到不难。吴生始见我，袖藏新文篇。忽从布褐中，百宝写我前。明珠杂玑贝，磊砢或不圆。问生久怀此，奈何初无闻？吴生不自隐，欲吐羞俯颜：少也不自重，不为乡人怜。中虽知自悔，学问苦贱贫。自谓久而信，力行困弥坚。今来决疑惑，幸冀蒙洗湔。我笑谓吴生，尔其听我言：世所谓君子，何异于众人。众人为不善，积微成灭身。君子能自知，改过不逡巡。惟于斯二者，愚智遂以分。颜回不贰过，后世称其仁。孔子过而更，日月披浮云。子路初来时，鸡冠佩豭豚。斩蛟射白额，后卒为名臣。子既悔其往，人谁御其新。丑夫祀上帝，孟子岂不云。临行赠此言，庶可以书绅。【乐哉襄阳人送刘太尉从广赴襄阳〈嘉祐二年〉】嗟尔乐哉襄阳人，万屋连甍清汉滨。语言轻清微带秦，南通交广西峨岷。罗縠纤丽药物珍，枇杷甘橘荐清尊。磊落金盘烂璘璘，槎头缩项昔所闻。黄橙捣荠香复辛，春雷动地竹走根。锦苞玉笋味争新，凤林花发春。掩映谷口藏山门，楼台金碧瓦鳞鳞。岘首高亭倚浮云，汉水如天泻沄沄。斜阳返照白鸟群，两岸桑柘杂耕耘。文王遗化已寂寞，千载谁复思其仁。荆州汉魏以来重，古今相望多名臣。嗟尔乐哉襄阳人，道扶白发抱幼孙。远迎刘侯朱两轮，刘侯年少气甚淳。诗书学问若寒士，尊俎谈笑多嘉宾。往时邢洺有善政，至今遗爱留其民。谁能持我诗以往，为我先贺襄阳人。【奉酬扬州刘舍人见寄之作〈原父〔嘉祐二年〕〉】别君今几时，岁月如插羽。悠悠寝与食，忽忽朝复暮。纷纷竟何为，凛凛还自惧。朝廷无献纳，仓廪徒耗蠹。风霜苦见侵，衰病日增故。江湖岂不思，恳悃布已屡。美哉广陵公，风政传道路。优游侍从臣，左右天子顾。君来一何迟，我请亦有素。何当两还分，尚冀一相遇。把手或未能，尺书辛时寓。【西斋手植菊花过节始开偶书奉呈圣俞〈嘉祐二年〉】秋风吹浮云，寒雨洒清晓。鲜鲜墙下菊，颜色一何好。好色岂能常，得时仍不早。文章损精神，何用觑天巧。四时悲代谢，万物惜凋槁。岂知寒鉴中，两鬓甚秋草。东城彼诗翁，学问同少小。风尘世事多，日月良会少。我有一尊酒，念君思共倒。上浮黄金蕊，送以清歌袅。为君发朱颜，可以却君老。【于刘功曹家见杨直讲褒女奴弹琵琶戏作呈圣俞〈〔嘉祐二年〕〉】大弦声迟小弦促，十岁娇儿弹啄木。啄木不啄新生枝，惟啄槎牙枯树腹。花繁蔽日锁空园，树老参天沓深谷。不见啄木鸟，但闻啄木声。春风和暧百鸟语，山路硗确行人行。啄木飞从何处来，花间叶底时丁丁。林空山静啄愈响，行人举头飞鸟惊。娇儿身小指拨硬，功曹厅冷弦索鸣。繁声急节倾四坐，为尔饮尽黄金觥。杨君好雅心不俗，太学官卑饭脱粟。娇儿两幅青布裙，三脚木床坐调曲。奇书古画不论价，盛以锦囊装玉轴。披图掩卷有时倦，卧听琵琶仰看屋。客来呼儿旋梳洗，满额花钿贴黄菊。虽然可爱眉目秀，无奈长饥头颈缩。宛陵诗翁勿诮渠，人生自足乃为娱，此儿此曲翁家无。【长句送陆子履学士通判宿州〈嘉祐二年〉】古人相马不相皮，瘦马虽瘦骨法奇。世无伯乐良可嗤，千金市马惟市肥。骐骥伏枥两耳垂，夜闻秋风仰秣嘶。一朝络以黄金羁，旦刷吴越暮燕陲。丈夫可怜憔悴时，世俗庸庸皆见遗。子履自少声名驰，落笔文章天下知，开怀吐胸不自疑。世路迫窄多穽机，鬓毛零落风霜摧。十年江湖千首诗，归来京国旧游非。大笑相逢索酒厄，酒酣犹能弄蛾眉。山川摇落百草腓，爱君不改青松枝。念君明当整骖騑，赠以瑶华期早归。岂惟朋友相追随，坐使台阁生光辉。【送公期得假归绛〈嘉祐三年〉】风吹积雪销太行，水暧河桥杨柳芳。少年初仕即京国，故里几归成鬓霜。山行马瘦春泥滑，野饭天寒饧粥香。留连芳物佳节，束带还来朝未央。【送宋次道学士敏求赴太平州〈嘉祐三年〉】古堤老柳藏春烟，桃花水下清明前。江南太守见之笑，击鼓插旗催解船。侍中令德宜有后，学士清才方少年。文章秀粹得家法，笔画点缀多余妍。藏书万卷复强记，故事累朝能口传。来居侍从乃其职，远置州郡谁谓然。交游一时尽英俊，车马两岸来联翩。船头朝转暮千里，有酒胡不为留连。【谢观文王尚书举正惠西京牡丹〈嘉祐二年〉】京师轻薄儿，意气多豪侠。争夸朱颜事年少，肯慰白发将花插。尚书好事与俗殊，怜我霜毛苦萧飒。赠以洛阳花满盘，斗丽争奇红紫杂。两京相去五百里，几日驰来足何捷。紫檀金粉香未吐，绿萼红苞露犹浥。谓我尝为洛阳客，颇向此花曾涉猎。忆昔进士初登科，始事相公沿吏牒。河南官属尽贤俊，洛城池篽相连接。我时年才二十余，每到花开如蛱蝶。姚黄魏紫腰带鞓，泼墨齐头藏绿叶。鹤翎添色又其次，此外虽妍犹婢妾。尔来不觉三十年，岁月才如熟羊胛。无情草木不改色，多难人生自摧拉。见花了了虽旧识，感物依依几抆睫。念昔逢花必沽酒，起坐欢呼屡倾榼。而今得酒复何为，爱花绕之空百匝。心衰力懒难勉强，与昔一何殊勇怯。感公意厚不知报，墨笔淋漓口徒嗫。【送朱职方表臣提举运盐〈嘉祐三年〉】齐人谨盐筴，伯者之事尔。计口收其余，登耗以生齿。民充国亦富，粲若有条理。惟非三王法，儒者犹为耻。后世益不然，榷夺由汉始。权量自持操，屑屑已甚矣。穴灶如蜂房，熬波销海水。岂知戴白民，食淡有至死。物艰利愈厚，令出奸随起。良民陷盗贼，峻法难禁止。问官得几何，月课烦笞箠。公私两皆然，巧拙可知已。英英职方郎，文行粹而美。连年宿与泗，有政皆可纪。忽来从辟书，感激赴知己。闵然哀远人，吐策献天子：治国如治身，四民犹四体。奈何窒其一，无异釱厥趾。工作而商行，本末相表里。臣请通其流，为国扫泥滓。金钱归府藏，滋味饱闾里。利害难先言，岁月可较比。盐官皆谓然，丞相曰可喜。适时乃为才，高论徒谲诡。夷吾苟令出，未以彼易此。隋堤树毵毵，汴水流瀰瀰。子行其勉旃，吾党方倾耳。【尝新茶呈圣俞〈嘉祐三年〉】建安三千里，京师三月尝新茶。人情好先务取胜，百物贵早相矜夸。年穷腊尽春欲动，蛰雷未起驱龙蛇。夜闻击鼓满山谷，千人助叫声喊呀。万木寒痴睡不醒，惟有此树先萌芽。乃知此为最灵物，宜其独得天地之英华。终朝采摘不盈掬，通犀銙小圆复窊。鄙哉谷雨枪与旗，多不足贵如刈麻。建安太守急寄我，香蒻包裹封题斜。泉甘器洁天色好，坐中拣择客亦嘉。新香嫩色如始造，不似来远从天涯。停匙侧盏试水路，拭目向空看乳花。可怜俗夫把金锭，猛火炙背如虾蟆。由来真物有真赏，坐逢诗老频咨嗟。须臾共起索酒饮，何异奏雅终淫哇。【次韵再作〈嘉祐三年〉】吾年向老世味薄，所好未衰惟饮茶。建溪苦远虽不到，自少尝见闽人夸。每嗤江浙凡茗草，丛生狼藉惟藏蛇。〈今江浙茶园俗云多蛇。〉岂如含膏入香作金饼，蜿蜒两龙戏以呀。其余品第亦奇绝，愈小愈精皆露芽。泛之白花如粉乳，乍见紫面生光华。手持心爱不欲碾，有类弄印几成窊。论功可以疗百疾，轻身久服胜胡麻。我谓斯言颇过矣，其实最能祛睡邪。茶官贡余偶分寄，地远物新来意嘉。亲烹屡酌不知厌，自谓此乐真无涯。未言久食成手颤，已觉疾饥生眼花。客遭水厄疲捧碗，口吻无异蚀月蟆。僮奴傍视疑复笑，嗜好乖僻诚堪嗟。更蒙酬句怪可骇，儿曹助噪声哇哇。【乐郊诗〈为刘原甫作。嘉祐三年〉】乐郊何所乐？所乐从公游。三日公不出，其民蹙然愁。一闻车马音，从者如云浮。吾问郓之人，无乃失业不？云惟安其业，然后乐其休。乐郊何所有？胡不考公诗。有山在其东，有水出逶夷。有台以临望，有沼以游嬉。俯仰迷上下，朱阑映清池。草木非一种，青红随四时。其余虽琐屑，处置各有宜。乐郊何以名？吾为本其意。自古贤哲人，所存非一世。当时偶然迹，来者因不废。郓非公久留，公去民孰赖？此亭公所登，此树公所憩。俾民百年思，岂取一日醉。【洗儿歌〈为圣俞作。嘉祐三年〉】月晕五色如虹霓，深山猛虎夜生儿。虎儿可爱光陆离，开眼已有百步威。诗翁虽老神骨秀，想见娇婴目与眉。木星之精为紫气，照山生玉水生犀。儿翁不比他儿翁，三十年名天下知。材高位下众所惜，天与此儿聊慰之。翁家洗儿众人喜，不惜金钱散闾里。宛陵他日见高门，车马煌煌梅氏子。【鸣鸠〈崇政殿后考试所作。嘉祐四年〉】天将阴，鸣鸠逐妇鸣中林，鸠妇怒啼无好音。天雨止，鸠呼妇归鸣且喜，妇不亟归呼不已。逐之其去恨不早，呼不肯来固其理。吾老病骨知阴晴，每愁天阴闻此声。日长思睡不可得，遭尔聒聒何时停。众鸟笑鸣鸠，尔拙固无匹。不能娶巧妇，以共营家室。寄巢生子四散飞，一身有妇长相失。夫妇之恩重太山，背恩弃义须臾间。心非无情不得已，物有至拙诚可怜。君不见人心百态巧且艰，临危利害两相关。朝为亲戚暮仇敌，自古常嗟交道难。【代鸠妇言〈嘉祐四年〉】斑然锦翼花簇簇，雄雌相随乐不足。抱雏出卵翅羽成，岂料一朝还反目。人言嫁鸡逐鸡飞，安知嫁鸠被鸠逐。古来有盛必有衰，富贵莫忘贫贱时。女弃父母嫁曰归，中道舍君何所之？天生万物各有类，谁谓鸟兽为无知。虽无仁义有情爱，苟闻此言宁不悲！【看花呈子华内翰〈崇政殿后考试作。嘉祐四年〉】老虽可憎还可嗟，病眼眵昏愁看花。不知花开桃与李，但见红白何交加。春深雨露洗新濯，日暧金碧相辉华。浮香著物收不得，含意欲吐情无涯。可爱疏帘静相对，最宜落日初西斜。时倾赐壶共斟酌，及此蜂鸟方喧哗。凡花易见不足数，禁篽难到堪归夸。老病对此不知厌，年少何用苦思家。【啼鸟〈崇政殿后考试举人卷子作。嘉祐四年〉】提葫芦，提葫芦，不用沽美酒。宫壶日赐新酦醅，老病足以扶衰朽。百舌子，百舌子，莫道泥滑滑。宫花正好愁雨来，暖日方催花乱发。苑树千重绿暗春，珍禽纟采羽自成群。花间祗惯迎黄屋，鸟语初惊见外人。千声百啭忽飞去，枝上自落红纷纷。画帘阴阴隔宫烛，禁漏杳杳深千门。可怜枕上五更听，不似滁州山里闻。【和圣俞唐书局后丛莽中得芸香一本之作用其韵〈嘉祐四年〉】有芸黄其华，在彼众草中。清香濯晓露，秀色摇春风。幸依华堂阴，一顾曾不蒙。大雅彼君子，偶来从学宫。文章高一世，论议伏群公。多识由博学，新篇匪雕虫。唱酬烂众作，光辉发幽丛。在物苟有用，得时宁久穷。可嗟凡草木，粪壤自青红。【答刘原父舍人见过后中夜酒定复追昨日所览杂记并简梅圣俞之作〈四年〉】君子忽我顾，贫家复何有。虚堂来清风，佳果荐浊酒。简编记遗逸，论议相可否。欲知所书人，其骨多已朽。前者既已然，后来宁得久。所以昔人云，杯行莫停手。<hr>
