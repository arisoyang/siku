<h4>《集部·欧阳修集·卷一三一  诗余卷一》<b class="x">作者：欧阳修</b></h4>
<br>【采桑子十三首（之一）】<br>轻舟短棹西湖好，绿水逶迤。芳草长堤，隐隐笙歌处处随。无风水面琉璃滑，<br>不觉船移。微动涟漪，惊起沙禽掠岸飞。<br>【采桑子十三首（之二）】<br>春深雨过西湖好，百卉争妍。蝶乱蜂喧，晴日催花暖欲然。兰桡画舸悠悠去，<br>疑是神仙。返照波间，水阔风高扬管弦。<br>【采桑子十三首（之三）】<br>画船载酒西湖好，急管繁弦。玉盏催传，稳泛平波任醉眠。行云却在行舟下，<br>空水澄鲜。俯仰留连，疑是湖中别有天。<br>【采桑子十三首（之四）】<br>群芳过后西湖好，狼籍残红。飞絮濛濛，垂柳阑干尽日风。笙歌散尽游人去，<br>始觉春空。垂下帘栊，双燕归来细雨中。<br>【采桑子十三首（之五）】<br>何人解赏西湖好，佳景无时。飞盖相追，贪向花间醉玉卮。谁知闲凭阑干处，<br>芳草斜晖。水远烟微，一点沧洲白鹭飞。<br>【采桑子十三首（之六）】<br>清明上巳西湖好，满目繁华。争道谁家，绿柳朱轮走钿车。游人日暮相将去，<br>醒醉喧哗。路转堤斜，直到城头总是花。<br>【采桑子十三首（之七）】<br>荷花开后西湖好，载酒来时。不用旌旗，前后红幢绿盖随。画船撑入花深处，<br>香泛金卮。烟雨微微，一片笙歌醉里归。<br>【采桑子十三首（之八）】<br>天容水色西湖好，云物俱鲜。鸥鹭闲眠，应惯寻常听管弦。风清月白偏宜夜，<br>一片琼田。谁羡骖鸾，人在舟中便是仙。<br>【采桑子十三首（之九）】<br>残霞夕照西湖好，花坞苹汀。十顷波平，野岸无人舟自横。西南月上浮云散，<br>轩槛凉生。莲芰香清，水面风来酒面醒。<br>【采桑子十三首（之十）】<br>平生为爱西湖好，来拥朱轮。富贵浮云，俯仰流年二十春。归来恰似辽东鹤，<br>城郭人民。触目皆新，谁识当年旧主人。<br>【采桑子十三首（之十一）】<br>画楼钟动君休唱，往事无踪。聚散匆匆，今日欢娱几客同。去年绿鬓今年白，<br>不觉衰容。明月清风，把酒何人忆谢公。<br>【采桑子十三首（之十二）】<br>十年一别流光速，白首相逢。莫话衰翁，但斗尊前语笑同。劝君满酌君须醉，<br>尽日从容。画鹢牵风，即去朝天沃舜聪。<br>【采桑子十三首（之十三）】<br>十年前是尊前客，月白风清。忧患凋零，老去光阴速可惊。鬓华虽改心无改，<br>试把金觥。旧曲重听，犹似当年醉里声。<br>【朝中措一首】<br>平山阑槛倚晴空，山色有无中。手种堂前垂柳，别来几度春风。文章太守，<br>挥毫万字，一饮千钟。行乐直须年少，尊前看取衰翁。<br>【归自谣三首（之一）】<br>何处笛，深夜梦回情脉脉，竹风檐雨寒窗隔。离人几岁无消息，今头白，不<br>眠特地重相忆。<br>【归自谣三首（之二）】<br>春艳艳，江上晚山三四点，柳丝如剪花如染。香闺寂寂门半掩，愁眉敛，泪<br>珠滴破胭脂脸。<br>【归自谣三首（之三）】<br>寒水碧，水上何人吹玉笛，扁舟远送潇湘客。芦花千里霜月白，伤行色，来<br>朝便是关山隔。<br>【长相思四首（之一）】<br>苹满溪，柳绕堤，相送行人溪水西。回时陇月低。烟霏霏，风凄凄，重倚朱<br>门听马嘶。寒鸥相对飞。<br>【长相思四首（之二）】<br>深画眉，浅画眉，蝉鬓鬅鬙云满衣。阳台行雨回。巫山高，巫山低，暮<br>雨萧萧郎不归。空房独守时。<br>【长相思四首（之三）】<br>花似伊，柳似伊，花柳青春人别离。低头双泪垂。长江东，长江西，两岸鸳<br>鸯两处飞。相逢知几时。<br>【长相思四首（之四）】<br>深花枝，浅花枝，深浅花枝相并时。花枝难似伊。玉如肌，柳如眉，爱著鹅<br>黄金缕衣。啼妆更为谁。<br>【诉衷情一首〈眉意〉】<br>清晨帘幕卷轻霜，呵手试梅妆。都缘自有离恨，故画作远山长。思往事，惜<br>流芳，易成伤。拟歌先敛，欲笑还颦，最断人肠。<br>【踏莎行二首（之一）】<br>候馆梅残，溪桥柳细，草薰风暖摇征辔。离愁渐远渐无穷，迢迢不断如春水。<br>寸寸柔肠，盈盈粉泪，楼高莫近危阑倚。平芜尽处是春山，行人更在春山外。<br>【踏莎行二首（之二）】<br>雨霁风光，春分天气，千花百卉争明媚。画梁新燕一双双，玉笼鹦鹉愁孤睡。<br>薜荔依墙，莓苔满地，青楼几处歌声丽。蓦然旧事上心来，无言敛皱眉山翠。<br>【望江南一首】<br>江南蝶，斜日一双双。身似何郎全傅粉，心如韩寿爱偷香。天赋与轻狂。微<br>雨后，薄翅腻烟光。才伴游蜂来小院，又随飞絮过东墙。长是为花忙。<br>【减字木兰花五首（之一）】<br>留春不住，燕老莺慵无觅处。说似残春，一老应无却少人。风和月好，办得<br>黄金须买笑。爱惜芳时，莫待无花空折枝。<br>【减字木兰花五首（之二）】<br>伤怀离抱，天若有情天亦老。此意如何，细似轻丝渺似波。扁舟岸侧，枫叶<br>荻花秋索索。细想前欢，须著人间比梦间。<br>【减字木兰花五首（之三）】<br>楼台向晓，淡月低云天气好。翠幕风微，宛转梁州入破时。香生舞袂，楚女<br>腰肢天与细。汗粉重匀，酒后轻寒不著人。<br>【减字木兰花五首（之四）】<br>画堂雅宴，一抹朱弦初入遍。慢捻轻笼，玉指纤纤嫩剥葱。拨头惚利，怨月<br>愁花无限意。红粉轻盈，倚暖香檀曲未成。<br>【减字木兰花五首（之五）】<br>歌檀敛袂，缭绕雕梁尘暗起。柔润清圆，百琲明珠一线穿。樱唇玉齿，天上<br>仙音心下事。留住行云，满坐迷魂酒半醺。<br>【生查子二首（之一）】<br>去年元夜时，花市灯如昼。月到柳梢头，人约黄昏后。今年元夜时，月与灯<br>依旧。不见去年人，泪满春衫袖。<br>【生查子二首（之二）】<br>含羞整翠鬟，得意频相顾。雁柱十三弦，一一春莺语。娇云容易飞，梦断知<br>何处。深院锁黄昏，阵阵芭蕉雨。<br>【瑞鹧鸪一首】<br>楚王台上一神仙，眼色相看意已传。见了又休还似梦，坐来虽近远如天。陇<br>禽有恨犹能说，江月无情也解圆。更被春风送惆怅，落花飞絮两翩翩。<br>【清商怨一首】<br>关河愁思望处满，渐素秋向晚。雁过南云，行人回泪眼。双鸾衾裯悔展，<br>夜又永，枕孤人远。梦未成归，梅花闻塞管。<br>【阮郎归五首（之一）】<br>东风临水日衔山，春来长是闲。落花狼籍酒阑珊，笙歌醉梦间。春睡觉，晚<br>妆残，无人整翠鬟。留连花景惜朱颜，黄昏独倚阑。<br>【阮郎归五首（之二）】<br>南园春早踏青时，风和闻马嘶。青梅如豆柳如眉，日长蝴蝶飞。花露重，草<br>烟低，人家帘幕垂。秋千慵困解罗衣，画梁双燕栖。<br>【阮郎归五首（之三）】<br>角声吹断陇梅枝，孤窗月影低。塞鸿无限欲惊飞，城乌休夜啼。寻断梦，掩<br>深闺，行人去路迷。门前杨柳绿阴齐，何时闻马嘶。<br>【阮郎归五首（之四）】<br>刘郎何日是来时，无心云胜伊。行云犹解傍山扉，郎行去不归。强匀画，又<br>芳菲，春深轻薄衣。桃花无语伴相思，阴阴月上时。<br>【阮郎归五首（之五）】<br>落花浮水树临池，年前心眼期。见来无事去还思，而今花又飞。浅螺黛，淡<br>胭脂，闲妆取次宜。隔帘风雨闭门时，此情风月知。<br>【蝶恋花二十二首（之一）】<br>帘幕东风寒料峭。雪里香梅，先报春来早。红蜡枝头双燕小，金刀剪彩呈纤<br>巧。旋暖金炉薰蕙藻。酒入横波，因不禁烦恼。绣被五更春睡好，罗帏不觉纱窗<br>晓。<br>【蝶恋花二十二首（之二）】<br>南雁依稀回侧阵。雪霁墙阴，迹觉兰芽嫩。中夜梦余消酒困，炉香卷穗灯生<br>晕。急景流年都一瞬。往事前欢，未免萦方寸。腊后花期知渐近，东风已作寒梅<br>信。<br>【蝶恋花二十二首（之三）】<br>腊雪初销梅蕊绽。梅雪相和，喜鹊穿花转。睡起夕阳迷醉眼，新愁长向东风<br>乱。瘦觉玉肌罗带缓。红杏梢头，二月春犹浅。望极不来芳信断，音书纵有争如<br>见。<br>【蝶恋花二十二首（之四）】<br>海燕双来归画栋。帘影无风，花影频移动。半醉腾腾春睡重，绿鬟堆枕香云<br>拥。翠被双盘金缕凤。忆得前春，有个人相共。花里黄莺时一哢，日斜惊起相思<br>梦。<br>【蝶恋花二十二首（之五）】<br>面旋落花风荡漾。柳重烟深，雪絮飞来往。雨后轻寒犹未放，春愁酒病成惆<br>怅。枕畔屏山围碧浪。翠被华灯，夜夜空相向。寂寞起来褰绣幌，月明正在梨花<br>上。<br>【蝶恋花二十二首（之六）】<br>六曲阑干偎碧树。杨柳风轻，展尽黄金缕。谁抱钿筝移玉柱，穿帘海燕双飞<br>去。满眼游丝兼落絮。红杏开时，一处清明雨。浓睡觉来莺乱语，惊残好梦无寻<br>处。<br>【蝶恋花二十二首（之七）】<br>遥夜亭皋闲信步。乍过清明，渐觉伤春暮。数点雨声风约住，朦胧淡月云来<br>去。桃杏依稀香暗度。谁上秋千，笑里轻轻语。一寸相思千万绪，人间没个安排<br>处。<br>【蝶恋花二十二首（之八）】<br>帘幕风轻双语燕。午后醒来，柳絮飞撩乱。心事一春犹未见，红英落尽青苔<br>院。百尺朱楼闲倚遍。薄雾浓云，抵死遮人面。羌管不须吹别怨，无肠更为新声<br>断。<br>【蝶恋花二十二首（之九）】<br>庭院深深深几许。杨柳堆烟，帘幕无重数，玉勒雕鞍游冶处，楼高不见章台<br>路。雨横风狂三月暮。门掩黄昏，无计留春住。泪眼问花花不语，乱红飞过秋千<br>去。<br>【蝶恋花二十二首（之十）】<br>永日环堤乘彩舫。烟草萧疏，恰似晴江上。水浸碧天风皱浪，菱花荇蔓随双<br>桨。红粉佳人翻丽唱。惊起鸳鸯，两两飞相向。且把金尊倾美酿，休思往事成惆<br>怅。<br>【蝶恋花二十二首（之十一）】<br>越女采莲秋水畔。窄视轻罗，暗露双金钏。照影摘花花似面，芳心只共丝争<br>乱。鸂鶒滩头风浪晚。雾重烟轻，不见来时伴。隐隐歌声归棹远，离愁引著江南<br>岸。<br>【蝶恋花二十二首（之十二）】<br>水浸秋天风皱浪。缥缈仙舟，只似秋天上。和露采莲愁一饷，看花却是啼妆<br>样。折得莲茎丝未放。莲断丝牵，特地成惆怅。归棹莫随花荡漾，江头有个人相<br>望。<br>【蝶恋花二十二首（之十三）】<br>梨叶初红蝉韵歇。银汉风高，玉管声凄切。枕簟乍凉铜漏彻，谁教社燕轻离<br>别。草际虫吟秋露结。宿酒醒来，不记归时节。多少衷肠犹未说，珠帘夜夜朦胧<br>月。<br>【蝶恋花二十二首（之十四）】<br>独倚危楼风细细。望极离愁，黯黯生天际。草色山光残照里，无人会得凭阑<br>意。也拟疏狂图一醉。对酒当歌，强饮还无味。衣带渐宽都不悔，况伊销得人憔<br>悴。<br>【蝶恋花二十二首（之十五）】<br>帘下清歌帘外宴。虽爱新声，不见如花面。牙板数敲珠一串，梁尘暗落琉璃<br>盏。桐树花深孤凤怨。渐遏遥天，不放行云散。坐上少年听未惯，玉山将倒肠先<br>断。<br>【蝶恋花二十二首（之十六）】<br>谁道闲情抛弃久。每到春来，惆怅还依旧。日日花前常病酒，不辞镜内朱颜<br>瘦。河畔青芜堤上柳。为问新愁，何事年年有。独立小桥风满袖，平林新月人归<br>后。<br>【蝶恋花二十二首（之十七）】<br>翠苑红芳晴满目。绮席流莺，上下长相逐。紫陌闲随金轣辘，马蹄踏遍春<br>郊绿。一觉年华春梦促。往事悠悠，百种寻思足。烟雨满楼山断续，人闲倚遍阑<br>干曲。<br>【蝶恋花二十二首（之十八）】<br>小院深深门掩亚。寂寞珠帘，画阁重重下。欲近禁烟微雨罢，绿杨深处秋千<br>挂。傅粉狂游犹未舍。不念芳时，眉黛无人画。薄幸未归春去也，杏花零落香红<br>谢。<br>【蝶恋花二十二首（之十九）】<br>几日行云何处去。忘了归来，不道春将暮。百草千花寒食路，香车系在谁家<br>树。泪眼倚楼频独语。双燕来时，陌上相逢否。撩乱春愁如柳絮，依依梦里无寻<br>处。<br>【蝶恋花二十二首（之二十）】<br>欲过清明烟雨细。小槛临窗，点点残花坠。梁燕语多惊晓睡，银屏一半堆香<br>被。新岁风光如旧岁。所恨征轮，渐渐程迢递。纵有远情难写寄，何妨解有相思<br>泪。<br>【蝶恋花二十二首（之二十一）】<br>画阁归来春又晚。燕子双飞，柳软桃花浅。细雨满天风满院，愁眉敛尽无人<br>见。独倚阑干心绪乱。芳草芊绵，尚忆江南岸。风月无情人暗换，旧游如梦空肠<br>断。<br>【蝶恋花二十二首（之二十二）】<br>尝爱西湖春色早。腊雪方销，已见桃开小，顷刻光阴都过了，如今绿暗红英<br>少。且趁余花谋一笑。况有笙歌，艳态相萦绕。老去风情应不到，凭君剩把芳尊<br>倒。<br><hr>
