<h4>《集部·欧阳修集·卷一四三  集古录跋尾卷十》<b class="x">作者：欧阳修</b></h4>
<br>【唐王重荣德政碑〈中和四年〉】<br>右《王重荣德政碑》，归仁泽撰，唐彦谦书。重荣当唐之末，再逐其帅，遂<br>据河中。虽破黄巢，平朱玫之叛，有功于一时，而阻兵召乱，为唐患者多矣。碑<br>文辞非工，而事实无可采，所以录者，俾世知求名莫如自修，善誉不能掩恶也。<br>考重荣之碑，岂不欲垂美名于千载，而其恶终暴于后世者，毁誉善恶不可诬故也。<br>彦谦以诗知名，而诗鄙俚，字画不甚工，皆非余所取也。治平元年清明前一日书。<br>【唐张将军新庙记〈龙纪元年〉】<br>右《张将军新庙记》，李巨川撰，唐彦谦书。张鲁事，史传详矣，巨川文辞<br>匪工，所录者彦谦书尔。彦谦书颇知名于世，故略存其笔迹也。<br>【唐花林宴别记】<br>右《花林宴别记》，唐窦常撰。花林寺在滁州全椒县。余在滁阳，遣推官陈<br>诜以事至县，见寺旁石涧岸土崩出石岩，隐隐有字，亟命模得之。<br>【唐润州陀罗尼经幢】<br>右《陀罗尼经幢》，今在润州宝墨亭中。唐云阳野夫王奂之书，字画颇为世<br>俗所重，故录之以备广采。<br>【唐王蕊诗〈沈传师、李德裕唱和〉】<br>惠泉在今荆门军。余贬夷陵，道荆门，裴回泉上，得二子之诗，佳其词翰，<br>遂录之。逮今盖三十年矣。嘉祐八年十一月二十日书。<br>【唐人书杨公史传记】<br>右《杨公史传记》，文字讹缺。原作者之意，所以刻之金石者，欲为公不朽<br>计也。碑无年月，不知何时？然其字画之法，乃唐人所书尔。今才几时，而摩灭<br>若此，然则金石果能传不朽邪？杨公之所以不朽者，果待金石之传邪？凡物有形<br>必有终敝，自古圣贤之传也，非皆托于物，固能无穷也。乃知为善之坚，坚于金<br>石也。嘉祐八年十一月二十日书。<br>【张龙公碑〈乾宁元年〉】<br>右《张龙公碑》，赵耕撰。云“君讳路斯，颍上百社人也。隋初明经登第，<br>景龙中为宣城令。夫人关州石氏，生九子。公罢令归，每夕出，自戌至丑归，常<br>体冷且湿。石氏异而询之，公曰：‘吾龙也。蓼人郑祥远亦龙也，骑白牛据吾池，<br>自谓郑公池。吾屡与战，未胜。明日取决，可令吾子挟弓矢射之，系鬛以青绡者<br>郑也，绛绡者吾也。’子遂射中青绡，郑怒东北去，投合肥西山死，今龙穴山是<br>也。由是公与九子俱复为龙，亦可谓怪矣”。余尝以事至百社村，过其祠下，见<br>其林树阴蔚，池水窈然，诚异物之所托。岁时祷雨，屡获其应，汝阴人尤以为神<br>也。<br>【瘗鹤铭】<br>右《瘗鹤铭》，题云“华阳真逸撰”，刻于焦山之足，常为江水所没。好事<br>者伺水落时模而传之，往往只得其数字，云“鹤寿不知其几”而已。世以其难得，<br>尤以为奇。惟余所得六百余字，独为多也。按《润州图经》以为王羲之书，字亦<br>奇特，然不类羲之笔法，而类颜鲁公，不知何人书也。华阳真逸是顾况道号，今<br>不敢遂以为况者，碑无年月，不知何时。疑前后有人同斯号者也。<br>【黄庭经一〈永和十二年〉】<br>右《黄庭经》一篇，晋永和中刻石，世传王羲之书。书虽可喜，而笔法非羲<br>之所为。《黄庭经》者，魏、晋时道士养生之书也。今《道藏》别有三十六章者，<br>名曰《内景》，而谓此一篇为《外景》，又分为上、中、下三部者，皆非也。盖<br>《内景》者，乃此一篇之义疏尔。流俗又有一篇，名曰《中景》者，尤为繁杂，<br>鄙俚之所传也。余尝患世人不识其真，多以《内景》三十六章为本经，因取永和<br>刻石一篇为之注解。余非学异说者，哀世人之惑于缪妄尔。<br>【黄庭经二】<br>今《道藏》虽有三十六章，曰《黄庭内景》，而谓此一篇者为《外景》，又<br>有分为上、中、下三部者，流俗所行又别有《中景》者，皆非也。所谓《内景》<br>者，乃此经之义疏尔。《中景》一篇尤为繁杂，盖妄人之所作也。此本晋永和中<br>刻石，文字时亦脱缪，然比今世俗所传颇为精也。<br>【黄庭经三】<br>右《黄庭》别本，续得之京师书肆。不知此石刻在何处，其字画颇类颜鲁公，<br>甚可爱而不完，更俟求访以足之。治平丁未闰月三日书。<br>【黄庭经四】<br>右《黄庭经》二篇，皆不著书人姓名。余初得后本，已爱其字不俗，遂录之。<br>既而又得前本于殿中丞裴造。造，好古君子也，自言家藏此本数世矣，与其藏于<br>家，不若附见余之《集录》，可以传之不朽也。余因以旧本较其优劣而并存之，<br>使览者得以自择焉。世传王羲之尝写《黄庭经》，此岂其遗法欤？治平元年十月<br>十三日致斋东阁书。<br>【遗教经】<br>右《遗教经》，相传云羲之书，伪也，盖唐世写经手所书。唐时佛书今在者，<br>大抵书体皆类此，第其精粗不同尔。近有得唐人所书经，题其一云薛稷，一云僧<br>行敦书者，皆与二人他所书不类，而与此颇同，即知写经手所书也。然其字亦可<br>爱，故录之，盖今士大夫笔画能仿佛乎此者鲜矣。<br>【小字道德经〈开元二十七年〉】<br>右小字八分《道德经》，不著书人名氏，亦不知其所自来。或云在明州，其<br>石今亡矣。问今藏书之家，皆云未尝见也。其字画精妙，见者多疑为明皇书，而<br>知非者，以其但题御注，而不云御书也。<br>【唐人临帖】<br>右唐人所临诸家法帖一卷。其前数帖类真卿所书，盖其笔画精劲，他人未易<br>臻此。按《唐书》言褚无量尝请以当时所藏奇书名画命宰相以下跋尾，而玄宗不<br>许。此乃有宋璟等列名于后，又颇多讹缪，岂后人妄增加之也？然要为可玩，何<br>必穷较其真伪。今流俗所传钟、王遗迹多不同，然时时各有所得，故虽小小转写<br>失真，不害为佳物。由是悉取前后所得诸家法帖，分入《集录》，盖以资博览云。<br>【小字法帖一】<br>右小字法帖者。近时有尚书郎潘师旦者，以官法帖私自摹刻于家，为别本以<br>行于世。余因分以为类，散入《集录》诸帙，而程邈、卫夫人、钟繇、王廙、宋<br>儋，皆以小字为一类于此。余尝辨钟繇《贺捷表》为非真，而此帖字画笔法皆不<br>同。传摹不能不失本体，以此真伪尤为难辨也。治平元年七月三十日书。<br>【小字法帖二】<br>近时有尚书郎潘师旦者，窃取官法帖中数十帖，别自刻石以遗人。而传写字<br>多转失，然亦时有可佳者。因又择其可录者，分为十余卷，以入集目，聊为一时<br>之玩尔。其小字尤精，故录于此。<br>【十八家法帖】<br>右世传十八帖者，实二十五帖，盖书者十八家尔。而流俗又自有羲之十八帖，<br>然皆出于官法帖也。太宗皇帝时，尝遣使者天下购募前贤真迹，集以为法帖十卷，<br>镂板而藏之。每有大臣进登二府者，则赐以一本，其后不赐。或传板本在御书院，<br>往时禁中火灾，板被焚，遂不复赐。或云板今在，但不赐尔。故人间尤以官法帖<br>为难得，此十八家者盖官法帖之尤精者也。余得自薛公期，云是家藏旧本，颇真。<br>今世人所有，皆转相传摹者也。<br>【杂法帖六】<br>向于薛十三处得法帖一部，阙其第一，久而始获。<br>△一<br>南朝诸帝笔法虽不同，大率意思不远，眇然都不复有豪气，但清婉若可佳耳。<br>△二<br>学书不必惫精疲神于笔砚，多阅古人遗迹，求其用意，所得宜多。<br>△三<br>羲、献世以书自名，而笔法相去远甚。父子之间不同如此，然皆有足喜也。<br>△四<br>吾有《集古录》一千卷，晚又得此法帖，归老之计足矣。寓心于此，其乐可<br>涯。嘉祐壬寅大雩摄事致斋闲题。<br>△五<br>古今事异，一时人语亦多不同，传模之际，又多转失，时有难识处，惟当以<br>意求之尔。嘉祐七年大飨明堂，致斋于中书东阁偶题。<br>△六<br>老年病目，不能读书，又艰于执笔。惟此与《集古录》可以把玩，而不欲屡<br>阅者，留为归颍销日之乐也。盖物维不足，然后其乐无穷，使其力至于劳，则有<br>时而厌尔。然内乐犹有待于外物，则退之所谓“著山林与著城郭何异”，宜为有<br>道者所笑也。熙宁辛亥清心堂书。<br>【景福遗文】<br>余在夷陵时得之民家，见当时县有驱使、官衙、直典，然云“米不”者，莫<br>详其语。嘉祐七年五月二十六日。<br>【浮槎寺八记诗】<br>右《浮槎寺八记诗》者，自云雁门释僧皎字广明作。诗虽非工，而所载事迹<br>皆图经所无，可以资博览。浮槎山在今庐州慎县，其上有泉，其味与无锡惠山水<br>相上下。而鸿渐《茶经》及张又新等《水记》皆不载。嘉祐中，李留后端愿守庐<br>州，以其水遗余，因为之记其事。余甚爱山泉，而浮槎水特佳，颇怪前世遗而不<br>录。及得僧皎记浮槎八事亦无之，乃知物之晦显有时也。治平元年七月三十日书。<br>【福州永泰县无名篆】<br>右在福州永泰县观音院后山上，世俗多传以为仙篆。太常博士黄孝立，闽人<br>也，尝为余言：“其山无名，上多顽石，无复镌刻之迹，如人以手指画泥而成文。<br>文随圆石之形环布之，如车轮循环，莫知其首尾。”又言：“孝立尝至广州，见<br>南蕃人以夷法事天，日夕焚香，拜金书字，号为天篆者，正类此，然不能晓也。”<br>今人亦有以道家之言译之者，曰“勤道守三一，中有不死术”，亦莫知其是非也。<br>【谢仙火】<br>右“谢仙火”字，在今岳州华容县废玉真宫柱上，倒书而刻之，不知何人书<br>也。传云大中祥符中，玉真宫为天火所焚，惟留一柱，有此字，好事者遂模于石。<br>庆历中，衡山女子号何仙姑者，能绝粒轻身，人皆以为仙也。有以此字问之者，<br>辄曰：“谢仙者，雷部中鬼也。夫妇皆长三尺，其色如玉，掌行火于世间。”后<br>有闻其说者，于道藏中检之，云实有谢仙名字，主行火，而余说则无之。由是益<br>以仙姑为真仙矣。近见衡州奏云：仙姑死矣，都无神异。客有自衡来者，云仙姑<br>晚年羸瘦，面皮皱黑，第一衰媪也。向时苏州有一丐者卧道中，相传云是得仙者<br>也。自天圣中，余已闻之，后二十余年尚在。其人姓沈，举世皆传为“沈卧仙”，<br>云卧而饮食不漏。州县吏屡使人监守，或潜伺察之，皆实卧而不起，亦不漏，遂<br>相传以为神。既而亦以病死。虽素信惑其事，喜为之称说者，亦不云死时有异也。<br>斯二人者，皆今世人以为仙者如此，故并载之。治平元年上元日书。<br>【周伯著碑】<br>右《周伯著碑》者，在今宿州，出于近岁。盖官部春夫开汴渠，于泥沙中掘<br>得之。其文字古怪，而摩灭无首尾，了不可读。伯著不知为何人？其仅可见者云<br>“渤海君玄孙，季景长子也”。其事迹不可考，文辞莫晓，而字画不工，徒以其<br>古怪而录之。此诚好古之弊也。治平元年七月三十日书。<br>【裴夫人志〈天宝四年〉】<br>右《裴夫人志》，辞翰潇洒，固多情思，惜乎不见其名氏。石在长安之万年。<br>《矮槐文》亦佳，在亳州法相寺。二者皆后得，故续附于此。熙宁二年六月二十<br>有八日，青州山斋书。<br>【五代时人署字】<br>右五代时帝王将相等署字，合一卷。前人遗迹往往因人家告身、庄宅券契，<br>故后世传之犹在。此署字，乃北京人家好事者，类而摹传之尔。<br>【杨凝式题名〈李西台诗附〉】<br>右杨凝式题名，并李西台诗附。自唐亡道丧，四海困于兵戎。及圣宋兴，天<br>下复归于治，盖百有五十余年。而五代之际有杨少师，建隆以后称李西台，二人<br>者笔法不同，而书名皆为一时之绝，故并录于此。<br>【徐铉双溪院记】<br>右《双溪院记》，徐铉书。铉与其弟锴皆能八分、小篆，而笔法颇少力，其<br>在江南皆以文翰知名，号“二徐”，为学者所宗。盖五代干戈之乱，儒学道丧，<br>而二君能自奋然为当时名臣。而中国既苦于兵，四方僣伪割裂，皆褊迫扰攘不暇，<br>独江南粗有文物，而二君者优游其间。及宋兴，违命侯来朝，二徐得为王臣，中<br>朝人士皆倾慕其风采。盖亦有以过人者，故特录其书尔。若小篆，则与铉同时有<br>王文秉者，其笔甚精劲，然其人无足称也。治平元年上元日书。<br>【王文秉小篆千字文】<br>右小篆《千字文》者，江南人王文秉书。其后题云“大唐庚申岁”者，建隆<br>元年也。伪唐李煜自周师取淮南，画江为界以称臣，遂削去年号，奉周正朔。然<br>世宗特许其称帝，故文秉犹称唐，而不书年号，直云“庚申岁”也。文秉在江南，<br>篆书远过徐铉，而铉以文学名重当时，文秉人罕知者，学者皆云铉笔虽未工而有<br>字学，一点一画皆有法也。文秉所书，独余《集录》屡得之，此本得于太学杨南<br>仲。《紫阳石磬铭》者，张献撰，亦文秉书也。<br>【王文秉紫阳石磬铭】<br>右《紫阳石磬铭》。余独录于此而不附他书者，文秉之书罕见于今也。小篆<br>自李阳冰后未见工者，文秉江南人，其字画之精远过徐铉，而中朝之士不知文秉，<br>但称徐常侍者，铉以文章有重名于当时故也。“岁在辛酉”，晋天福六年，李昪<br>之升元五年也。五代干戈之际，士之艺有至于斯者，太平之世，学者可不勉哉！<br>【郭忠恕小字说文字源】<br>右小字《说文字源》，郭忠恕书。忠恕者，五代汉、周之际，为湘阴公从事。<br>及事皇朝，其事见《实录》。颇奇怪世人但知其小篆，而不知其楷法尤精。然其<br>楷字亦不见刻石者，盖惟有此耳，故尤可惜也。五代干戈之际，学校废，是谓君<br>子道消之时，然犹有如忠恕者。国家为国百年，天下无事，儒学盛矣，独于字书<br>忽废，几于中绝。今求如忠恕小楷不可得也，故余每与君谟叹息于此也。石在徐<br>州。嘉祐八年十二月二十日书。<br>【郭忠恕书阴符经】<br>右《阴符经》，郭忠恕书。篆法自唐李阳冰后，未有臻于斯者。近时颇有学<br>者，曾未得其仿佛也。《实录》言忠恕死时其怪，岂亦异人乎？其楷书尤精也。<br>嘉祐六年九月十五日，宴后歇泊假闲览，因题。<br>【太清石阙题名】<br>余自至亳，始得悉阅太清之碑，其佳者皆已入余《集古录》矣，乃知余之<br>《集录》，所得多矣。惟两石阙题名未有，今续录于此，熙宁元年二月十九日书。<br>【太清东阙题名】<br>熙宁元年二月十八日，余率僚属谒太清诸殿。裴回两阙之下，周视八桧之异，<br>窥九井禹步之奇，酌其水以烹茶而归。十九日书。<br>【录目记〈欧阳棐〉】<br>〈此篇原本无，据他本补〉<br>《集古录》既成之八年，家君命棐曰：“吾集录前世埋没阙落之文，独取世<br>人无用之物而藏之者，岂徒出于嗜好之僻，而以为耳目之玩哉？其为所得亦已多<br>矣，故尝序其说而刻之。又跋于诸卷之尾者，二百九十六篇，序所谓可与史传正<br>其阙缪者，已粗备矣。若撮其大要，别为目录，则吾未暇，然不可以阙而不备也”。<br>棐退而悉发千卷之藏而考之曰：呜呼！可谓详矣。盖自文、武以来迄于五代，盛<br>衰得失，贤臣义士、奸雄贼乱之事，可以动人耳目者，至于释氏、道家之言，莫<br>不皆有。然分散零落数千百年而后聚于此，则亦可谓难矣。其聚之既难，则其久<br>也，又遂将散而无传，宜公之惜乎此也。于是各取其书撰之人，事迹之始终，所<br>立之时世，而著之为一十卷，以附于跋尾之后。夫事必简而不烦，然后能传于久<br>远。今此千卷之书者，刻之金石，托之山崖，未尝不为无穷之计也。然必待集录<br>而后著者，岂非以其繁而难于尽传哉。故著其大略而不道其详者，公之志也。熙<br>宁二年二月记。<br><hr>
