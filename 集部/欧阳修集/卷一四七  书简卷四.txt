<h4>《集部·欧阳修集·卷一四七  书简卷四》<b class="x">作者：欧阳修</b></h4>
<br>【与余襄公〈安道〉一通〈庆历元年〉】<br>某顿首再拜启。为别五六岁，未尝一日不企而南望。然某携老幼，浮水奔陆，<br>风波雾毒，周行万三四千里，侍母幸无恙。其如顽然学不益进，道不益加，而年<br>齿益长，血气益衰，遂至碌碌随世而无称邪？安道又不幸丁家艰，穷居极南，起<br>居安否不通于朋友，况欲施于他邪？呜呼！天果欲穷吾人乎！承不久服除，当早<br>治装，以少解积岁区区之思。广文曾生，文识可骇，云尝学于君子，略能道动静。<br>因其行，聊书此为问。<br>【与王文恪公〈乐道〉九通】<br>△一〈庆历八年〉<br>某启。至节方欲拜状，遽辱惠问，感愧感愧。新阳纳庆，奋发贤蕴，以泽斯<br>民，不胜祝愿也。某近以上热太盛，有见教云：“水火未济，当行内视之术。”<br>行未逾月，双眼注痛如割，不惟书字艰难，遇物亦不能正视，但恐由此遂为废人。<br>所忧者，少撰次文字未了尔。恃相知，敢布。深寒自重。<br>△二〈皇祐初〉<br>某顿首启。昨日州吏行，尝奉讯。徐君来，具道相见，甚慰所怀。某此幸郡<br>小事稀，苟见恶者稍息心，此亦安然矣。自到此，公私未尝发尺牍，惟有书来即<br>答，余外惟自藏于密。但时有一二文字，此事吾徒断不得尔。进取不可干，大祸<br>患当避，其余爱恶，岂能周恤也？到此极无事，所恨渐老益懒惰，空过日月，不<br>曾成头段著得些文字。《五代史》，近方求得少许所阙书，亦未能了。人生多因<br>循，已十三年矣。足下幕中苟有著述，无惜寄示。李习之文字序附上。冬冷保重。<br>△三〈嘉祐四年〉<br>某启。区区久不附问。人至，辱书，具承动静康和，姑以为慰。某衰病，处<br>此数月，不为住计，遇事在目前者，遣之以自免过，其他如在邮传也。自期以半<br>岁求解，复寻江西前请，比可得，亦须来春矣。此外毁誉，都不曾问。十年不曾<br>灯下看一字书，自入府来，夜夜灯下阅数十纸，目疾大作，一月之内已在告，如<br>此安能久于此乎？承书，果亦以此见忧。眼稍开得才两目，犹在告中，惜目力，<br>又不可不自书，草率。保爱。<br>△四〈熙宁元年〉<br>某启。自承大旆临许，更阙拜问。盖以衰病无悰，人事多废，恃赖相知，不<br>以书信疏数为意尔。人至，惠教，益荷勤眷，兼审经秋尊候康宁，并增感慰。气<br>节向寒，未召用间，惟冀为时自爱，以副区区。<br>△五〈熙宁元年〉<br>某启。病目艰于书字，咫尺阙奉状。蒲支使者过府下，云得请见颜色，尚觉<br>清瘦。辱书，承手足遂已轻安，其慰可量。公之功在朝廷不浅，所蕴未施万一。<br>颍田谩置之，为他日计，亦无害，累尝具此献说尔。某以决计，止在来春，亮可<br>奉为徐求也。人事日新，闲处尚有所闻，然益觉静胜尔。日夕欲奉状，续当驰启，<br>兹不具悉。余乞慎药食以自辅也。<br>△六〈熙宁元年〉<br>某拜启。近急足自府回；辱书，承此初凉，动履清福，甚慰勤企。兼审中间<br>小疾为苦，喜已平和。仁政清简，岁丰民乐，亮足颐神。某衰病难名，凡老患，<br>或耳或目，不过一二，诸老之疾，并在一身，所以归心不得不速也。蒙惠药方，<br>益荷意爱，已依方合和也。咫尺未涯瞻款，惟时自爱。<br>△七〈熙宁三年〉<br>某启。某以闲僻，养成懒慢，久阙拜问。专人辱书，感慰曷已。某此幸藏拙，<br>极遂优安。其如衰病侵凌，加以私门烦恼，无复情悰，亮由福过灾生致此尔。所<br>以量分知止，切于思归也。咫尺莫奉宴言。岁暮隆寒，伏冀为时自重。<br>△八〈熙宁三年〉<br>某年齿日加，衰残日甚，理所宜然，不足多怪。昨者蒙上哀怜，信其实病，<br>免并得蔡，恩出万幸。兼去颍数程，便于归计，再寻前请，不远朝夕。承乐道亦<br>有卜居许下之意，柴车藜杖，岁时往来，此自一段佳事，古人难遂。盖公素蕴未<br>施，盛年方壮也。若某，则实难策励尔。<br>△九〈熙宁四年〉<br>某启。昨蒙上恩，闵其衰老，许遂退休。自杜门里巷，人事几废，以是久阙<br>致诚。而雅眷不忘，惠然垂问，诲谕稠重，以慰寂寞。于交情乃见之时以励俗，<br>风义所及，其利博矣，非止病夫之荷德也。感愧感愧。兼审经寒台候万福。闲中<br>优幸实多，但交亲益难会见，此为区区。岁晚凝冽，惟宴居颐养，以需复用。<br>【与滕待制〈子京〉一通〈庆历五年〉】<br>某顿首。自夷陵之贬，获见于江宁，逮今十年。而执事谪守湖滨，某亦再逐<br>淮上，音尘靡接，会遇无期。则人事之多端，劳生之自困，可为叹息，何所胜言！<br>急步忽来，惠音见及。伏承求恤民瘼，宣布诏条，去宿弊以便人，兴无穷之长利。<br>非独见哲人明达之量，不以进退为心，而窃喜远方凋瘵之民，获被恺悌之化。示<br>及新堤之作，俾之纪次其事。旧学荒芜，文思衰落，既无曩昔少壮之心气，而有<br>患祸难测之忧虞。是以言涩意窘，不足尽载君子规模闳达之志，而无以称岳人所<br>欲称扬歌颂之勤。勉强不能以副来意，愧悚愧悚。秋序方杪，洞庭早寒，严召未<br>间，千万自重。<br>【与章伯镇五通】<br>△一〈庆历五年〉<br>某顿首。山郡僻绝，不与人通。每辱诲问，何胜感愧。某材薄宠过，得祸甚<br>轻，获此优安，至为天幸。伯镇尚淹江郡，忽已逾年。大亨有时，先以小抑，亦<br>通否之理然也。惟冀自爱，以副瞻祷。<br>△二〈庆历六年〉<br>某顿首。州干至，蒙问以书，承此新春，福履休裕，诗文新作，金石交奏。<br>某处穷僻，不接先生长者之论久矣，忽然得之，开发鄙滞。况得见其人，接其道，<br>其乐宜如何哉。此志未谐，惟用瞻企，保重保重。<br>△三〈庆历六年〉<br>某顿首。急足至郡，辱诲以书，承临郡之暇寝味休适，可胜瞻慰也。示及传<br>记三本，文伟意严，记详语简。而赏罚善恶，劝戒丁宁，述作之功，正为此尔。<br>钦服钦服。某幸闲僻，甚可寻绎，然独懒于撰述尔。嘉话未卜，冬冷，千万保重。<br>《偃虹堤记》，滕侯牵强，不意敢烦余暇，特与挥翰，荒恶之文假饰传久，感愧<br>感愧。<br>△四〈皇祐元年〉<br>某昨以目病为梗，求颍自便。养慵藏拙，深得其宜，泛舟长淮，翛然其乐。<br>急足远至，辱书为别，且承春暄寝味多福。相去益远，瞻望徒劳，千万保重。<br>△五〈皇祐元年〉<br>某自闻子美之亡，使人无复生意。交朋沦落殆尽，存者不老即病，不然困于<br>世路，愁人愁人。就中子美尤甚，哀哉！祭文读之，重增其悲尔。盛作，俟至西<br>湖，方快吟味。淮阳若区区到彼，必少祛俗虑，尚可勉强以攀作者。惠茗正为所<br>少之物，多荷多荷。自病来，绝不饮酒，尤为无聊，正借此物以增清兴尔。<br>【与王郎中〈道损〉三通】<br>△一〈庆历八年〉<br>某启。向在河朔，尝辱书为诲，人事多故，未暇复问。寻而又闻子野之讣，<br>值某迁郡淮南，扶挈老幼，凡再登舟，再出陆，始至敝邑，用此亦未暇与交游相<br>吊。子野之贤难得，此天下公议共惜之。若相知之难得，则其私恨亦有万万不穷<br>之意，苦事苦事。自古贤者无不死，惟令名不朽，则为永存矣。凡朋友为子野痛<br>惜者，惟可以此一事自宽而已。范公志文，详悉而实录，甚善甚善。新岁伊始，<br>千万保重，以慰瞻咏。<br>△二〈嘉祐三年〉<br>某启。专人至，辱书，承经寒为政外福履清康，实慰瞻企。某衰病不支，遽<br>蒙以烦冗驱策，不敢固辞。其实非所能，亦非所乐，又非所堪也。居华已逾年，<br>当别有美用。承见谕，敢不如教。某病目十年，遽为几案所苦，冬至后，自当请<br>麾南去矣。向寒，保摄。<br>△三〈嘉祐五年〉<br>某启。辱见谕。碑文及拙诗，续当递中奉寄。盖以《唐书》甫了，初谓遂得<br>休息，而却送本局写印本，一字之误，遂传四方，以此须自校对。其劳苦牵迫，<br>甚于书未成时，由是未遑及他事。以屡失信于长者，不避忉忉。承首涂有日，旦<br>夕当诣谒。人还具此，不能尽所怀。<br>【与杜大夫二通】<br>△一〈庆历八年〉<br>某再拜。久不闻问。经夏涉秋，荣侍外体履多福。近为澶、魏河决，淮南例<br>令劝诱人户进纳梢草。淮人既贫，而道远期促，绝无应命者。朝旨劝诱，使人传<br>宣，又令差定，莫知所从。南京亦必须有指挥，不知本府如何擘画？见劝到人户<br>多少，如何诱之，孰是差定？某才薄能劣，受恩厚甚，闻朝廷以河事为急，正当<br>竭力补报。然若于事无益，而为国敛怨于淮人，则重为可罪也。为远方不知事体，<br>急走此奉咨，或有劝诱之术，愿乞余矩，稍济其急。忙中不子细。秋凉，保重。<br>△二〈皇祐四年〉<br>某启。闲居之人，久不奉问。得递中书，承荣侍多福。又知有悼婴之戚，斯<br>事无可奈何，惟当自宽，上慰慈颜也。临政之始，劳虑想多。前曾托姚教授奉问<br>《实录》，盖自居忧，日苦闲坐，无由度景。又近日有一闲人，颇能装裁，谅彼<br>视事开决，却少暇时，以此欲于闲中销日也。不讶不讶。及闻近有悲戚，则犹不<br>可以闲事干聒，深悔前言之容易也，悚惕悚惕。方欲奉疏，偶姚教授介来，聊述<br>此。冬深，保重。<br>【与张职方三通】<br>△一〈皇祐二年〉<br>某启。相聚逾年，别来岂胜思恋。道涂无阻，行已及陈。时时得雨，舟中不<br>热。自过界沟，地土卑薄，桑柘萧条，始知颍真乐土，益令人眷眷尔。小儿辈望<br>见万寿塔，尚指以为台头，闻其语，不觉怆然尔。过陈，恐难附书。秋暑，多爱。<br>△二〈皇祐三年〉<br>某启。自承迁秩，尝辱惠书。迫以多故，寻疏奉问。近得康屯田信，方知已<br>授蕲春，且居颍上。即日寒凛，寝味多福。某自至此，以亲疾厌厌，无暇外事，<br>欲求一僻地，以便侍养。而远处不可迎侍，侧近又多为清要所居，不敢陈乞。区<br>区于此，无复情悰，非复湖上之时也。未涯相见，千万自重。因康屯田人回附此，<br>相次专驰状也。<br>△三〈皇祐六年〉<br>某启。久不闻问。人至得书，为慰不已。六月一日从吉，得郡必南，正值大<br>热，应须秋初方可离颍。簟，真病与懒者所宜，珍荷珍荷。丁太博却有书一封，<br>幸为致达。斯人文章君子，不幸遭此，在忧患中，难得信问往来，早为达之也。<br>县境有好碑，试为访之，别后所收必多也。闲中无物为信，惭悚惭悚。<br>【与刘学士〈湜，字子正〉二通〈皇祐四年〉】<br>某叩头言。罪逆余生，护丧假道，乃劳台旆，枉顾孤穷，感愧之诚，何以云<br>谕！限兹凶斩，无由诣见，斯又重以为恨也。乍远，为邦自重。谨附手疏叙谢。<br>△二〈皇祐四年〉<br>某启。哀苦中幸得相见，辱眷甚厚。行计所迫，不胜依恋。嗣沐手诲，并深<br>感怍。乍远，珍重。行次草草为谢。<br>【与知县寺丞一通〈皇祐五年〉】<br>某启。自相别后，至王回秀才来，始一得所惠书，承居京师无恙。某哀苦如<br>昨，近择得葬地，在颍西四十里，土厚水深，略依山水向背，其余阴阳家说，皆<br>莫能一一如法也。卜用今秋，恐知恐知。示及杜漳州有事，令人感涕不已。与之<br>同甲，内顾身世，可为凛凛。此人有材能而气隽，宜其与监司违戾，然怒者只能<br>言其率意行事，是保无他过矣。某闲居无人，又不知其所止，无处附书信。恐知<br>其家属所居，因信切言及，千万千万。徐、谢高科，今必已决，俟见春榜附书也。<br>因见申意。某以妻母病，家人儿子辈入京相看，因得附此，不悉。已暄，多爱。<br>不次。某再拜。<br>【与临池院主一通〈皇祐五年〉】<br>某启。小侄人还，曾附问，迩来暑毒安和。某今谋奉太君神柩南归，将遂相<br>见。因小侄先行，奉此，不次。某书白。〈七月十六日〉<br>小师等各安。建茶二角表信。<br>【与吴给事〈中复〉三通】<br>△一〈皇祐末〉<br>某启。罪逆余生，远屏郊外，特承顾访，感咽何胜。仍沐宠惠雄编，俾遂荣<br>览，虽在哀迷，亦知开警。如嘉州、淯井之作，有以见仁言之利溥，而非文字<br>之空言也。钦仰材誉，固已有日，粗窥高蕴，益用叹服。限以衣制，不能谒谢，<br>聊叙此不次。某再拜仲庶太博执事。〈二月二十八日〉。<br>△二〈嘉祐三年〉<br>某启。思奉清论不可得，徒用企想。夏热，承体气佳裕。某此者忽有尹命，<br>殊出意外，不惟才非所长，加以他虑不浅，昨已恳辞，庶可得免。如其不获，恐<br>难坚避。辱命志文，鄙拙岂足当之？第以欣慕忠义，乐于纪次，因得附名于石末，<br>遂不敢辞尔。惶悚惶悚。鄙怀区区，不能具道。某顿首谏院舍人执事。<br>△三〈嘉祐三年〉<br>某启。新令虽许往还，尚以职事牵冗，未皇祗谒。计寒凛体气清康。前承要<br>墓碣，久稽应命。近因病目在告，始得牵强。衰朽无意思，仅能成文，不足以发<br>扬令德，惭恐惭恐。昏眩不能多书。谨此。<br>【与李留后〈公谨〉八通】<br>△一〈至和元年〉<br>某启。昨自居颍服除，久俟外补。既而召见，寻乞蒲、同，出处仓皇，谅闻<br>于外也。前日入拜，恩旨复留。孤生多难，鬓发萧然，心形两衰，岂有荣进之望？<br>但区区未能即去尔。承坐镇余闲，甚有清趣，然想非久外留，当被严召。老朽或<br>未出都，尚得一相见，则为幸矣。瞻仰瞻仰。<br>△二〈嘉祐二年〉<br>某启。向以侨寄僧坊，公私多故，匆匆为别，岂胜驰情。使至惠书，窃承下<br>车经寒动履清福，粗慰瞻仰。某一守经愚儒尔，岂堪适时之用。加以衰病，勉强<br>实难，过禋庆，得遂一麾为幸矣。公谨为郡诚可乐，然贤者远外，于今之时，势<br>必难久。目疾得静安息虑，当益清明。某昏花日甚，书字如隔云雾，亦冀一闲处<br>将养尔。深寒，惟望为时自重。<br>△三〈嘉祐二年〉<br>某启。自旌旆之南，数于他书中承见问。中间寄惠八功德水，又辱手书。及<br>今者人至，又辱书，感慰何已。兼审经寒为政外，体履清康。某自过年，如陡添<br>十数岁人，但觉心意衰耗，世味都无可乐，百事强勉而已。请外决在今春，惟不<br>知相见何时尔。鄙怀千万，莫能具述。惟以时为国自爱。瞻仰瞻仰。<br>△四〈嘉祐三年〉<br>某再拜。近因人还，尝得附状。兹者寄水人至，又辱书，审春寒体况清康。<br>兼惠清泉，亟饮甚甘，实如不疑所品。物固有处于幽晦而发于贤哲者，兹鄙夫欣<br>慕，乐于纪述也。适值馆伴契丹人使，旦夕到阙，颇区区，须事毕，当驰上也。<br>人还，谨奉此。<br>△五〈嘉祐三年〉<br>某启。自春气候不常，伏惟摄理清康。前承惠浮槎山水，俾之作记，又于递<br>中辱书，久不为报，盖牵强拙记未成尔。某中年多病，文思衰落，所记非工，殊<br>不堪应命。文辞已如此，不欲更自缪书，亮不为罪。然得子履一挥，尤幸，盖不<br>敢烦公谨真翰也。皇恐皇恐。<br>△六〈嘉祐三年〉<br>某顿首。急足至，辱书，承此初暑，尊候万福。《浮槎》拙记托贤弟附去多<br>日，疑其未至间，此急足之来也。初深欲自书，屡试书数本，皆自嫌不过意，遂<br>已。前书具道，必可亮也。向时窃见议科场奏甚佳，然欲必行其言，尤难也。论<br>外计刻剥，此非守道、守官君子，孰肯奋然发愤？前颍人已受此赐矣。若使常人<br>用心皆如君子，生民岂有弊病，天下岂有不治哉？郓州还阙，方一相见。京师久<br>雨，近方晴干，不审江淮如何？向热，以时自重。人还，谨此，不宣。某再拜。<br>△七〈嘉祐三年〉<br>某启。自附《浮槎》拙记去后，捧递中所惠书，寻以修报。兹者人至，又辱<br>赐教。某昨承恩，俾侍经席，辄以近岁员多滥选，官以人轻，遂至学士例为兼职，<br>用此为说，得以恳辞。圣恩矜察，特许寝停，甚幸也。承示启，更不修答也。感<br>愧感愧。某苦风眩甚剧，若遂不止，当成大疾。作书未竟，已数眩转，屡停笔瞑<br>目，鄙怀区区不可尽。惟为国慎夏自重。<br>△八〈嘉祐三年〉<br>某启。承诲示，至于勤勤。所寄浮槎水，味尤佳，然岂减惠山之品。久居京<br>师，绝难得佳山水，顿食此，如饮甘醴，所患远难多致，不得厌饫尔。此山前世<br>粗有名，然皆因僧居以为胜，今所记者，特水尔，故不及其他也。张又新《水记》，<br>与陆羽不同，考于二家之书，可见矣。今更录往时所作《大明井记》奉呈，庶可<br>知其详也。因人入都，小瓶时为致一两器。千里致水，恐涉好奇之弊，然若不劳<br>烦，则亦无害。更裁之。<br>【与向观察二通】<br>△一〈嘉祐五年〉<br>某启。中间辱书，承经暑德履清佳，深浣遐想。足下留游河朔，忽已数年，<br>保塞边要，朝廷寄任之重，行第嘉绩，别膺峻用。某衰病无堪，待罪西府，深愧<br>碌碌。秋凉，珍爱。<br>△二〈至和元年冬〉<br>某启。伏自使旆之西，及此两辱书，承祁寒为政外体履清福，深慰企渴。某<br>居此区区，近又领三班，坐曹牵冗，久阙拜状。仍思旧同局言笑之乐，不可复得<br>也。请外开春决可去，未知款奉何日。新正，以时自爱。<br><hr>
