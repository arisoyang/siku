<h4>《集部·欧阳修集·卷一五三  书简卷十》<b class="x">作者：欧阳修</b></h4>
<br>【与十四弟〈焕，字大明〉七通】<br>△一〈皇祐二年〉<br>某启。仕宦多故，久不附书。冬寒，计与诸眷安和。某为太君年老多病，未<br>能一归乡里，亲拜坟墓，祖坟更望与照管。余托郑斋郎致意。此外保爱。不宣。<br>某书上十四弟秀才，闰月六日。<br>△二〈皇祐五年〉<br>某罪逆深重，不自死灭，祸罚上延太君，以去年三月十七日有事。攀号冤叫，<br>五内分崩，不孝深苍天！罪逆深苍天！见在颍州持服。昨者郑斋郎自乡中来，得<br>十四弟书，知与骨肉奉亲各安。某为于颍州卜葬，所以未及归得，只候服阕，南<br>归相见。书言回陂树倒，但勿令人斫伐为幸。诸大小坟域，且望更与挂意照管。<br>年岁间，某归相见，余不多言。今因嗣立人回，奉此不具。兄押。书寄十四弟秀<br>才，四月七日。<br>兖墨、宣笔，表远信。<br>△三〈皇祐五年〉<br>十四弟秀才。前者嗣立人力回，曾附书及笔墨等，想得达。迩来暑热，上下<br>各安。某今者扶护太君灵柩归葬，先遣嗣立归，凡有可干事，为嗣立少心力，吾<br>弟且与同共勾当。相见不远。秋热，好将息。不次。某书白十四弟。七月十五日。<br>△四〈皇祐五年〉<br>十四弟。昨自扶护南归，得相见，庶事颇相牵率。自别，计安，诸侄亦计无<br>恙。某初十日已至家，一行如常。但忧坟茔，惟托勤为照管。诸已面谕，更不言<br>也。此外教诸侄为学，各令谨慎为佳。时寒，好将摄。因人频附书来，言坟头子<br>细，是切。不具。兄某书送十四弟。<br>△五〈皇祐六年〉<br>十四弟。别后计与诸眷各安。自离吉水后，未曾得来书。中间景归，曾有书，<br>必达。八郎近寄信来，回陂门垣及水道并已改了，不知是否？因书言及。今因寒<br>食，遣人力去上坟，望与至少卿坟头一转。为地远，只附钱去，与买香、纸、酒<br>等浇奠。小叔、西街小大郎诸骨肉，并与申意，前曾附书，更不写书也。更附钱<br>五佰文、与回陂坟头张旺，取伊一领状，封来。仍指挥伊修盖墙垣，看锁门户，<br>千万千万。如有事，书中细与言来。春暄，各好将息。不次。兄押书送十四弟。<br>△六〈至和二年〉<br>书寄十四弟秀才。久别，计安乐。吴荣来，得书，回陂坟所，必与照管。今<br>因寒食，令人力萧及去上坟，将钱伍佰省，请与买酒食去浇奠回陂坟，并与觑当<br>垣墙门户。钱一索与看坟张旺，仍指挥伊觑当树木，及取领状一纸来。春暖，好<br>将息。不具。兄押。书白十四弟秀才，二月四日。<br>△七〈嘉祐元年〉<br>人力来，得书，知骨肉并安，深慰深慰。为今春使契丹，寒食不曾遣得人往<br>坟所。吾弟并与到诸坟，深感深感。修见乞洪州，亦只为先坟也。未得间，恐吾<br>弟因出入且为照管。兄押。书送十四弟，四月十五日。<br>【与十二侄〈通理〉二通〈皇祐四年。任象州司理。〉】<br>△一<br>自南方多事以来，日夕忧汝。得昨日递中书，知与新妇诸孙等各安，守官无<br>事，顿解远想。吾此哀苦如常。欧阳氏自江南归明，累世蒙朝廷官禄，吾今又蒙<br>荣显，致汝等并列官裳，当思报效。偶此多事，如有差使，尽心向前，不得避事。<br>至于临难死节，亦是汝荣事，但存心尽公，神明亦自祐，慎不可思避事也。昨书<br>中言欲买朱砂来，吾不阙此物，汝于官下宜守廉，何得买官下物。吾在官所，除<br>饮食物外，不曾买一物，汝可安此为戒也。已寒，好将息。不具。吾书送通理十<br>二郎。<br>△二<br>承示近文，只如此作得也。但古诗中时复要一联对属，尤见工夫。并问当因<br>书言去。昔选人有陈奇者，举主十六人，仁宗见其未尝历选调，特旨不改官，以<br>戒驰骛者。初官，宜少安之。<br>【与十三侄奉职一通〈皇祐五年〉】<br>奉职自赴任，不曾得书，到官下，想安乐。汝孤寒，曾受辛苦，知道官职难<br>得，每事当思爱惜，守廉、守贫、慎行刑，保此寸禄而已。十四郎今却令回，此<br>子自县中来，见其衣装单薄。汝只亲兄弟两人，今食禄，庶事宜均给。更宜戒约，<br>勿令出入，无事令学书识，取些字。从来失教训，是事不会，男子如此，何以养<br>身？今遣人去知府舍人处，求太君墓志。若此人将得来，即更不言。若未得来，<br>即汝因事至府中面告，言吾令汝请文字，且与请取，求的便附来。春寒，好将息。<br>不具。吾押送十三奉职。〈正月十四日。〉<br>十四郎，此中与绵袄子两领，并裹缠钱三索省。只十七、八程，可到，恐伊<br>别乱破钱也。<br>【与大寺丞〈发〉十一通】<br>△一〈治平四年〉<br>王泽与书，未行间，孙宗古来，得汝书，知与幼小各安，甚宽忧想。惟真所<br>传神，改了甚善。梅都官者，必已画了。所是韩、孟，惟真既言自有本，便可画<br>也。须是四帧，头面仿佛一般大小，方好看。且传语催伊早画了，才到亳，便去<br>取也。押。付发。<br>宅图且勿与看。梅须亦带接篱，不然带楮冠子，但取好画，隐士帽亦好。<br>△二〈治平四年〉<br>吾二十五日离颍，二十八日一行平安至亳，初二日上事。临离颍时，累有书<br>去，约汝于递中发书，令先至亳。及至此两日，杳不得一字，何故何故？以此不<br>无忧想，不知尔来汝与诸幼各安乐否？迎孙、婆孙入夏来长进否？婆孙疮痍较未？<br>不瘦否？此吾日夕所念也。今专遣急脚子去，勾当将来山陵发引、排祭一事，汝<br>宜用心速与问当，早令回报。盖虑后时难办也。其余事，更三两日黄清去，别有<br>书也。此外夏热，汝与诸幼各好将息。递中频发一书来，不必须候专人也。五月<br>二十九日，至亳后第一书。押。付发。<br>今令急脚子计会王昌及杜延禧问当进奏官，及转问北京、定州进奏官，前次<br>仁宗山陵发引时，北京、定州排祭用何仪式？其祭前排列明器、人物等，用多少<br>数目？祭食味数、赠作钱马数目，并令一一问取今体例来。今别具画一札子，汝<br>速召王昌、杜延禧令体问，早令此急足回来，要作准备。如杜延禧短使，即令王<br>昌用心勾当，不管误事。此急脚子回时，买明黄罗一匹附来。<br>△三〈治平四年〉<br>初三日遣急脚子发到亳后第一书，为问山陵致祭事，书必已到。此中两日内，<br>却并得递中来者两书，知汝与诸幼各安。只是闻得婆孙患脏腑后甚烦恼，盖孩儿<br>三好两恶已多时，且须用心调理，及知道奶子乱吃物道不得，但向道候到亳州。<br>你不得迎子，何不与青黛丸吃？此是汝小时服之得效者。前时王泽附去者豆<br>蔻丸，亦是汝辈患脏腑时得效者，可与婆孙吃。医人药中用黄连、甘草者，与儿<br>吃。此中日夕，惟是忧烦二孙过夏不易。且喜汝今夏一成安乐，然更须慎食生冷。<br>吾自蔡河舟中大热，食生冷不节，所以到颍渴淋复作。颍肉诚不及京师，乍从京<br>师来，诚不好，及食之日久，亦不觉。酒则绝佳于旧日。巨鱼鲜美，虾蟹极多，<br>皆他郡所无。以至水泉、蔬果，皆绝好。诸物皆贱。闲居之乐，莫此若也。吾此<br>只为一岁计，不候宅成，只候买得材料，便决去躬亲盖造，必更精洁也。此郡闲<br>僻，未去间足以颐养。娘瘦及食少、心头气满与其余，并如在京时，汝可勿忧。<br>黄清、李德，今并遣回。余事当续附书。此外夏热，汝曹各好将息。稍无人便，<br>即于递中附书，千万。六月七日，第二书。付发。押。<br>王昌令买明黄罗一匹、白生罗二匹，已指挥与也。要知要知。<br>七郎，得书知在京安乐，且与频照管。<br>山陵致祭纸钱赠作驼马等，此中可造。惟是祭前排立人物，此中做不得，须<br>令王昌及早商量定，令人家依数做下，准辈使用，不可误事也。<br>箔场近日如何般堕？并出买如何也？向后可<imgheight=32width=32border=0src=/bzk/Z008.bmp>折欠？此事常宜用心。<br>王昌处米麦绢钱索足未？今并在何处收附？所云赵祐请米，又是何米？后信<br>子细说来。出京时旧历上未请物数，令王昌录一本来，仍开说后来已请，见今未<br>请。<br>惟真处画四本总了，便与附来。<br>黎直讲并彭州刘比部书，并早与附达。见吴省副，再三申意，续有书也。近<br>日群议如何？《谢上表》到后，莫有云云否？因的书中略说来，不妨。曾学士书，<br>汝去相看，自送与。<br>△四〈治平四年〉<br>十八日，王昌等到，得汝书，并寄来生日信物，依数并领，知汝与诸幼各安。<br>此中上下并如常，汝可勿忧。只是闻得迎孙患痢，甚忧。得王昌来时书中，只言<br>稍减，次日送黄清急脚回书中，并不言增减，以此不能无忧。才得婆孙稍安，又<br>却大姐患痢，料得煎迫可知。医人须着照管，且频与钱，但于房钱内取。及他事<br>少钱使，但于房钱内随多少取使，不须先来问也，只是分明上历记数与随手印押。<br>夏、陆二人，或请一月米，各与五石。昨送香合来，依常年例，各与酒一瓶。侯<br>威亦与一瓶。汝昨寄文字，比旧甚进，可惜中止。已得涂辙，可以力进也。吾此<br>公事绝少，渴已减，但瘦少力，及耳听渐重，然未甚妨事，皆可勿忧。此后恐人<br>便渐少，但过十日无人便发书，即于递中附一信来。此外夏热，各好将息。六月<br>二十三日押。付发。<br>颍酒二瓶，且可吃。亳酒更不及。团茶新旧三饼。<br>纸请取一月。九舅作捉箔场，亦须照管。<br>排祭事，已指挥王昌也。只是祭文，不知用不用？速与问。如用时，觅一个<br>本子寄来，盖全不知体面也。更是灵驾起时，百官皆服初丧，恐代拜要孝衣，更<br>早擘画。<br>韩维龙图昨因何出？辞颍求襄，何故不得而得？汝问冲卿便知，书中报来。<br>待发书往，汝略要知尔。<br>《谢上表》到多时，因何不传？若传，人言谓何？及今诸事，有何议论？亦<br>问冲卿便知，子细报来。此中如井底。<br>焦秘校所论如何？且频与见。彼新自南来，必载柴米来，如无时，速报来。<br>曾学士处《国史》送来足也未？或未足，早取令足，报来。<br>△五〈熙宁四年〉<br>昨晚令此防送兵士将书去。今早果是送汝兵士回，得汝书，知到颍安乐，顿<br>解千万忧想。自此三五日，因人或县递，频附一信来也。他事若渐有次绪，亦言<br>来。谢大伯花园与漕口庄帐，曾问当未？花园目见如果可买，亦缓为之，庄难看，<br>勿凭说者，切在子细也。吾今日已在假，余事续书言去。二月二十三日押。<br>所云州官来则复谒，思之未便，如倅幕、县宰，须一先谒，常礼不可阙也。<br>写书了，又思得此助役事，方欲议行，人户惊搔，见说颍亦如此。旦夕得安抚文<br>移，陕西军贼扑灭已多，其余些小溃散，更俟续报。若一成定揲，则过圣节可陈<br>乞尔。恐知恐知。二哥一向不得书，忧损忧损。吾却且视事，盖不请假，亦自可<br>下表，在亳时如此也。此中吴寺丞久不安，似虚劳，恐知恐知。<br>△六〈熙宁四年〉<br>近送配军人行，有书去，必到。寻而急足回，得汝书，知在颍安乐，甚慰甚<br>慰。数日无书去，为等姚都官行，然家中上下安乐，别无事，可勿忧。吾在告已<br>十余日。二哥自京有书来，言自家求休退，都下别无议论。西事亦不如传闻，别<br>无警急。但一二相爱者，恐进方恶求退，惧有不如一二相爱者，恐知恐知。候入<br>削了，去报也。韦保屋必已下手也，如前所说，甚好。只是郭天锡不可专委，须<br>自挂心。韦保屋了，汝且谋归，要去时却去，此中近故也。州官尽曾看否？且与<br>周旋。《续思颖诗》何为却不刻石？问得言来。更数事别有画一。向热，好将息。<br>频附书归。三月五日押。付大哥。<br>襄州洒二瓶，不甚好，但少胜颍尔。少吃发风物，酒亦少饮，千万千万。科<br>场尚远，勿甚劳也。<br>△七〈熙宁四年〉<br>初六日，姚都官行，令急足随去，附书并酒，计昨日已到也。前日扬婴入州，<br>得汝书，并信物等并足，知汝在彼安乐，甚慰。此中内外并如常。吾在假已十七、<br>八日，表并札子写下数日，廷延未发。今日待发，凌晨忽闻边事警急，又却未敢<br>发。然索计蹉跌，身心躁挠，无地自容。盖悔恨者，去就之计，不能自决。若去<br>秋在颍便陈乞，安有今日之悔？到蔡，又直迟疑至今。是自家做得，今欲归咎何<br>人。然昨为黎教授云云，遂陷惑至此。初八日，决已发表，封递角次。又得黎书，<br>切怪在假，仍戒勿轻发，遂又迟疑。信知是一冤家，冤家边事未有涯，自家退计，<br>杳未有也。汝书言待盖草堂并庵，此不急之务，不是汝去时议定且只修房，钱紧<br>急，因何又却及此？吾此书到，切更勿议盖也。那取人工、物料、钱物，等候韦<br>保屋修了，更修取此房，钱紧急处，千万千万。今此书，只为言此一事，切听切<br>听。此外好将息，频附书归。三月十一日押。付发。<br>谢家园子，前书已言去。庄帐子不要，今却附去。致庄之说且已，候汝归，<br>细议也，有说有说。<br>△八〈熙宁四年〉<br>刘宗去后，防送人回，得汝书，知汝在彼安乐，甚慰。只是知二十三日方卓<br>立韦家屋子，约须一月方了，不知汝甚时归得？本望圣节前到家尔。兼渐向热，<br>宜且归也。此中上下并安，可勿忧。吾已出厅五六日，本为西贼惊传，今得诸处<br>关报，皆云招捉，溃散无多也。吾之进退，自此以后，自决于心。如事从容，希<br>恩礼，悠悠之谈，相误至此也。刘宗去时，书中事甚详，此更不多言。文论并诗，<br>频作甚好，惟愈熟则工矣。青州两料职租不久来，当尽送去修房钱也。恐知。云<br>遣郭天锡，日望其来。此外好将息。三月二十五日押。送大哥。<br>二哥此中亦久不得书，可怪可怪。<br>△九〈熙宁四年〉<br>前日两步阙兵士防送行，有书并掩子，必到。今日蔡州大风微雨，陡寒，思<br>汝数日前尽将绵衣，寄归，不知彼中阴晴与此同否？忧汝骤寒，都无绵衣，吾与<br>娘忧心不能安，今立走急足送绵衣去。急足到，立便令回，或汝归时带来，亦得，<br>未归先遣回，亦得。余事，前书已说也。好将息。四月九日押。送大哥。<br>△十〈熙宁四年〉<br>近两步阙押卖药人去，有书。续又专遣急足送绵衣去，有书。计皆已到。今<br>日郭顺来，得汝书，知在彼安乐，甚解忧想。此中老幼各安，可勿过忧。蔡人今<br>岁绝不疾疫，但寒暑不常，昨初九日大风寒，所以专令送绵衣去。及问郭顺，乃<br>云九日颍州大热，方解忧心。郭顺云修造有次第，汝欲二十头可归。然不知何故，<br>更令郭天锡先归也？累书去问汝归日，皆不言，娘甚怪。然韦业了，其余小者可<br>委刘宗，大者必下手未得也。此中亦自有事，要汝归面议，此书到，千万且归。<br>他事，前书已详。余好将息。四月十二日晚押。送大哥。<br>二哥十头出京，三五日到家，恐知恐知。<br>△十一〈熙宁四年〉<br>前日吴廷平来，得汝书，知安乐。近郭天锡来后，便遣兵士、作子等去，望<br>人到，汝便离颍。至今已八九日，并无息耗，不免忧疑。盖颍、蔡深夏，不免人<br>多不安故也。此中内外甚安。吾十九日已入却致仕文字，若近例，一削便允，则<br>旦暮间便有命，尤要汝归。故更遣急足去，如人到，尚未起来，即速且归。韦业<br>已了，只是屋下生活，可委刘宗。其余前书已言，候汝归，商量也。所是准备吾<br>归颍之计，今更未暇。汝但且归，此中旦夕专望。路中好将息。四月二十六日午<br>时押。付发。<br>【与二寺丞〈奕〉一通〈熙宁三年〉】<br>自闻汝失意，便遣郭顺去接汝，次日又递中附书去。方忧闷次，今日刘玉自<br>京来，得汝八日书，稍知动静。若至颍，见了大哥便先归，则今应已在路。得失<br>常事，命有迟速，汝必会得，应不甚劳心。却是旅中不如意，渐热难行，故未免<br>忧想。若此书到，尚在颍，则且先归，为娘切要见汝，盖忧汝烦恼也。汝切宽心<br>求安。如过亳州，只约黎、曹二君南台相见，勿入城，千万千万。此外路中好将<br>息。此急脚子如路中逢见，便带取回，一路使唤。二月二十六日押。付二哥奕。<br><hr>
