<h4>《集部·欧阳修集·卷二十七  居士集卷二十七》<b class="x">作者：欧阳修</b></h4>
◎墓志六首【张子野墓志铭〈康定元年〉】吾友张子野既亡之二年，其弟充以书来请曰：吾兄之丧，将以今年三月某日葬于开封，不可以不铭，铭之莫如子宜。”呜呼！予虽不能铭，然乐道天下之善以传焉，况若吾子野者，非独其善可铭，又有平生之旧、朋友之恩与其可哀者，皆宜见于予文，宜其来请于予也。初，天圣九年，予为西京留守推官，是时，陈郡谢希深、南阳张尧夫与吾子野，尚皆无恙。于时一府之士，皆魁杰贤豪，日相往来，饮酒歌呼，上下角逐，争相先后以为笑乐，而尧夫、子野退然其间，不动声气，众皆指为长者。予时尚少，心壮志得，以为洛阳东西之冲，贤豪所聚者多，为适然耳。其后去洛，来京师，南走夷陵，并江汉，其行万三四千里，山砠水厓，穷居独游，思从曩人，邈不可得。然虽洛人至今皆以谓无如向时之盛，然后知世之贤豪不常聚，而交游之难得为可惜也。初在洛时，已哭尧夫而铭之，其后六年，又哭希深而铭之；今又哭吾子野而铭。于是又知非徒相得之难，而善人君子欲使幸而久在于世，亦不可得，呜呼，可哀也已！予野之世：曰赠太子太师讳某，曾祖也；宣徽北院使、枢密副使、累赠尚书令讳逊，皇祖也；尚书比部郎中讳敏中，皇考也。曾祖妣李氏，陇西郡夫人；祖妣宋氏，昭化郡夫人，孝章皇后之妹也；妣李氏，永安县太君。子野家联后姻，世久贵仕，而被服操履甚于寒儒。好学自力，善笔札。天圣二年举进士，历汉阳军司理参军、开封府咸平主簿、河南法曹参军。王文康公、钱思公、谢希深与今参知政事宋公，咸荐其能，改著作佐郎，监郑州酒税、知阆州阆中县，就拜秘书丞，秩满，知亳州鹿邑县。宝元二年二月丁未，以疾卒于官，享年四十有八。子伸，郊社掌坐，次从，次幼未名。女五人，一适人矣。妻刘氏，长安县君。子野为人，外虽愉怡，中自刻苦，遇人浑浑不见圭角，而志守端直，临事敢决。平居酒半，脱冠垂头，童然秃且白矣。予固已悲其早衰，而遂止于此，岂其中亦有不自得者邪？子野讳先，其上世博州高堂人，自曾祖已来，家京师而葬开封，今为开封人也。铭曰：嗟夫子野，质厚材良。孰屯其亨？孰短其长？岂其中有不自得，而外物有以戕？开封之原，新里之乡，三世于此，其归其藏。【太子中舍王君墓志铭〈康定元年〉】王君之皇考曰赠卫尉少卿讳某。皇妣曰南充县太君胥氏。皇祖讳某。皇曾祖讳某。君讳汲，字师黯。娶胡氏，安定县君。子男三人，女五人。男曰尚恭、尚喆、尚辞。初，天圣、明道之间，予为西京留守推官。时王君寓家河南，其二子始习业国子学，日从诸生请学于予，较其艺，常为诸生先，而尚恭尤谨饬，俨然有儒者法度。予固奇王君之有是子也，以故与君游，而君性简质，重然诺，临事而敏，与之游者必爱其为人。其后，二子者果皆以进士中第，予亦罢去。不复遇王君且七年矣，而尚恭来请曰：“不幸吾先人之亡，将以今年某月甲子，葬于河南某县某乡之某原，宜得铭于石以志诸后世。”乃为次其世而作铭以遗之云：惟王氏之先，长安万年。四代之祖，刺史壁州。遭巢猾唐，得果而留。卒葬西充，为乡壁公。王、孟有蜀，或家或禄。三世不迁，自君东还。始家河南，广文之生。举三不中，任仕以兄。主簿之卑，试原、武、密。晋城是令，政专自出。令政有称，迁理之丞。蓝田、夏、雒三邑皆闻。寿五十九，终中舍人。在雒逢饥，铺粟不殍。褒功劝吏，天子有诏。雒人染疠，躬之不避。以死勤民，在法宜祀。刻诗同藏，惟世之扬。【学士给事中梅公墓志铭〈庆历二年〉】翰林侍读学士、给事中梅公既卒之明年，其孤及其兄之子尧臣来请铭以葬，曰：“吾叔父病且亟矣，犹卧而使我诵子之文。今其葬，宜得子铭以藏。”公之名，在人耳目五十余年。前卒一岁，予始拜公于许，公虽衰且病，其言谈词气尚足动人。嗟予不及见其壮也，然尝闻长老道公咸平、景德之初，一遇真宗，言天下事合意，遂以人主为知己，当时搢绅之士望之若不可及。已而摈斥流离，四十年间，白首翰林，卒老一州。嗟夫！士果能自为材邪？惟世用不用尔。故予记公终始，至于咸平、景德之际，尤为详焉，良以悲其志也。公讳询，字昌言，世家宣城。年二十六进士及第，试校书郎、利丰监判官，迁将作监丞、知杭州仁和县，又迁著作佐郎，举御史台推勘官，时亦未之奇也。咸平三年，与考进士于崇政殿，真宗过殿庐中，一见以为奇材，召试中书，直集贤院，赐绯衣银鱼。是时，契丹数寇河北，李继迁急攻灵州，天子新即位，锐于为治。公乃上书请以朔方授潘罗支，使自攻取，是谓以蛮夷攻蛮夷。真宗然其言，问谁可使罗支者，公自请行。天子惜之，不欲使蹈兵间，公曰：“苟活灵州而罢西兵，何惜一梅询！”天子壮其言，因遣使罗支，未至而灵州陷于贼。召还，迁太常丞、三司户部判官。数访时事，于是屡言西北事。时边将皆守境，不能出师，公请大臣临边督战，募游兵击贼。论传潜、杨琼败绩当诛，而田绍斌、王荣等可责其效以赎过，凡数十事，其言甚壮。天子益器其材，数欲以知制诰，宰相有言不可者，乃已。其后继迁卒为潘罗支所困，而朝廷以两镇授德明，德明顿首谢罪，河西平。天子亦再幸澶渊，盟契丹，而河北之兵解，天下无事矣。公既见疏不用，初坐断田讼失实，通判杭州，徙知苏州，又徙两浙转运使，还判三司开拆司，迁太常博士。用封禅恩，迁祠部员外郎。又坐事，出知濠州。以刑部员外郎为荆湖北路转运使，坐擅给驿马与人奔丧而马死，夺一官，通判襄州，徙知鄂州，又徙苏州。天禧元年，复为刑部员外郎、陕西转运使。灵州弃已久，公与秦州曹玮得胡芦河路可出兵，无沙行之阻而能径趋灵州，遂请玮居环庆以图出师，会玮入为宣徽使，不克而止。迁工部郎中，坐朱能反，贬怀州团练副使，再贬池州。天圣元年，拜度支员外郎、知广德军，徙知楚州，迁兵部员外郎、知寿州，又知陕府。六年，复直集贤院，又迁工部郎中，改直昭文馆、知荆南府，召为龙图阁待制，纠察在京刑狱，判流内铨。改龙图阁直学士、知并州，未行，迁兵部郎中、枢密直学士以往，就迁右谏议大夫，入知通进银台司，复判流内铨，改翰林侍读学士、群牧使，迁给事中、知审官院。以疾出知许州，康定二年六月某日，卒于官。公好学有文，尤喜为诗。为人严毅修洁，而材辩敏明，少能慷慨。见奇真宗，自初召试，感激言事，自以谓君臣之遇。已而失职，逾二十年，始复直于集贤。比登侍从，而门生故吏、曩时所考进士，或至宰相、居大官，故其视时人，常以先生长者自处，论事尤多发愤。其在许昌，继迁之孙复以河西叛，朝廷出师西方，而公已老，不复言兵矣。享年七十有八以终。梅氏远出梅伯，世久而谱不明。公之皇曾祖讳超，皇祖讳远，皆不仕。父讳邈，赠刑部侍郎。夫人刘氏，彭城县君。子五人：长曰鼎臣，官至殿中丞；次曰宝臣，皆先公卒。次曰得臣，太子中舍；次曰辅臣，前将作监丞；次曰清臣，大理评事。公之卒，天子赠赙优恤，加得臣殿中丞、清臣卫尉寺丞。明年八月某日，葬公宣州之某县某乡某原。铭曰：士之所难，有蕴无时。伟欤梅公，人主之知。勇无不敢，惟义之为。困于翼飞，中垂以敛。一失其途，进退而坎。理不终穷，既晚而通。惟其寿考，福禄之隆。【蔡君山墓志铭〈庆历三年〉】予友蔡君谟之弟曰君山，为开封府太康主簿，时予与君谟皆为馆阁校勘，居京师，君山数往来其兄家，见其以县事决于其府。府尹吴遵路素刚，好以严惮下吏，君山年少位卑，能不慑屈而得尽其事之详，吴公独喜，以君山为能。予始知君山敏于为吏，而未知其他也。明年，君谟南归拜其亲。夏，京师大疫，君山以疾卒于县。其妻程氏，一男二女皆幼，县之人哀其贫，以钱二百千为其赙，程氏泣曰：“吾家素以廉为吏，不可以此污吾夫。”拒而不受。于是又知君山能以惠爱其县人，而以廉化其妻妾也。君山间尝语予曰：“天子以六科策天下士，而学者以记问应对为事，非古取士之意也。吾独不然，乃昼夜自苦为学。”及其亡也，君谟发其遗稿，得十数万言，皆当世之务。其后逾年，天子与大臣讲天下利害为条目，其所改更，于君山之稿十得其五六。于是又知君山果天下之奇才也。君山景祐中举进士，初为长溪县尉。县媪二子渔于海而亡，媪指某氏为仇，告县捕贼。县吏难之，皆曰：“海有风波，岂知其不水死乎？且虽果为仇所杀，若尸不得，则于法不可理。”君山独曰：“媪色有冤，吾不可不为理。”乃阴察仇家，得其迹，与媪约曰：“吾与汝宿海上，期十日不得尸，则为媪受捕贼之责。”凡宿七日，海水潮，二尸浮而至，验之，皆杀也，乃捕仇家伏法。民有夫妇偕出而盗杀其守舍子者，君山亟召里民毕会，环坐而熟视之，指一人曰：“此杀人者也。”讯之，果伏，众莫知其以何术得也。长溪人至今喜道君山事多如此，曰：“前史所载能吏，号如神明，不过此也。”自天子与大臣条天下事，而屡下举吏之法，尤欲官无大小，必得其材，方求天下能吏，而君山死矣，此可为痛惜者也。君山讳高，享年二十有八，以某年某月某日卒。今年，君谟又归迎其亲，自太康取其柩以归，将以某年某月某日葬于某所，且谓予曰：“吾兄弟始去其亲而来京师，欲以仕宦为亲荣，今幸还家，吾弟独以柩归。甚矣，老者之爱其子也！何以塞吾亲之悲，子能为我铭君山乎？”乃为之铭曰：呜呼！吾闻仁义之行于天下也，可使父不哭子，老不哭幼。嗟夫君山，不得其寿。父母七十，扶行送柩。退之有言：死孰谓夭？子墓予铭，其传不朽。庶几以此，慰其父母。【黄梦升墓志铭〈历历三年〉】予友黄君梦升，其先婺州金华人，后徙洪州之分宁。其曾祖讳元吉，祖讳某，父讳中雅，皆不仕。黄氏世为江南大族，自其祖父以来，乐以家资赈乡里，多聚书以招四方之士。梦升兄弟皆好学，尤以文章意气自豪。予少家随，梦升从其兄茂宗官于随。予为童子，立诸兄侧，见梦升年十七八，眉目明秀，善饮酒谈笑，予虽幼，心已独奇梦升。后七年，予与梦升皆举进士于京师。梦升得丙科，初任兴国军永兴主簿，怏怏不得志，以疾去。久之，复调江陵府公安主簿。时予谪夷陵令，遇之于江陵。梦升颜色憔悴，初不可识，久而握手嘘嚱，相饮以酒，夜醉起舞，歌呼大噱，予益悲梦升志虽衰，而少时意气尚在也。后二年，予徙乾德令，梦升复调南阳主簿，又遇之于邓。间常问其平生所为文章几何，梦升慨然叹曰：“吾已讳之矣。穷达有命，非世之人不知我，我羞道于世人也。”求之不肯出，遂饮之酒。复大醉，起舞歌呼，因笑曰：“子知我者！”乃肯出其文。读之博辨雄伟，其意气奔放，犹不可御。予又益悲梦升志虽困，而独其文章未衰也。是时谢希深出守邓州，尤喜称道天下士，予因手书梦升文一通，欲以示希深。未及，而希深卒，予亦去邓。后之守邓者皆俗吏，不复知梦升。梦升素刚，不苟合，负其所有，常怏怏无所施，卒以不得志死于南阳。梦升讳注，以宝元二年四月二十五日卒，享年四十有二。其平生所为文，曰《破碎集》、《公安集》、《南阳集》，凡三十卷。娶潘氏，生四男二女。将以庆历四年某月某日，葬于董坊之先茔，其弟渭泣而来告曰：“吾兄患世之莫吾知，孰可为其铭？”予素悲梦升者，因为之铭曰：予尝读梦升之文，至于哭其兄子庠之词曰“子之文章，电激雷震。雨雹忽止，阒然灭泯”，未尝不讽诵叹息而不已。嗟夫梦升，曾不及庠。不震不惊，郁塞埋藏。孰与其有，不使其施？吾不知所归咎，徒为梦升而悲。【尚书都官员外郎欧阳公墓志铭〈庆历四年〉】公讳晔，字日华，于检校工部尚书讳托、彭城县君刘氏之室为曾孙，武昌县令讳郴、兰陵夫人萧氏之室为孙，赠太仆少卿讳偃、追封潘原县太君李氏之室为第三子，于修为叔父。修不幸幼孤，依于叔父而长焉。尝奉太夫人之教曰：“尔欲识尔父乎？视尔叔父，其状貌起居言笑皆尔父也。”修虽幼，已能知太夫人言为悲，而叔父之为亲也。欧阳氏世家江南，伪唐李氏时为庐陵大族。李氏亡，先君昆弟同时而仕者四人，独先君早世，其后三人皆登于朝以殁。公咸平三年举进士甲科，历南雄州判官，随、阆二州推官，江陵府掌书记，拜太子中允、太常丞、博士，尚书屯田、都官二员外郎，享年七十有九，最后终于家。以庆历四年三月十日，葬于安州应城县高风乡彭乐村。于其葬也，其素所养兄之子修泣而书曰：“呜呼！叔父之亡，吾先君之昆弟无复在者矣。其长养教育之恩既不可报，而至于状貌起居言笑之可思慕者，皆不得而见焉矣。惟勉而纪吾叔父之可传于世者，庶以尽修之志焉。公以太子中允监兴国军盐酒税，太常丞知汉州雒县，博士知端州桂阳监，屯田员外郎知黄州，迁都官知永州，皆有能政。坐举人夺官，复以屯田通判歙州，以本官分司西京，许家于随。复迁都官于家，遂致仕。景祐四年四月九日卒。公为人严明方质，尤以洁廉自持，自为布衣，非其义，不辄受人之遗；少而所与亲旧，后或甚贵，终身不造其门。其莅官临事，长于决断。初为随州推官，治狱之难决者三十六。大洪山奇峰寺聚僧数百人，转运使疑其积物多而僧为奸利，命公往籍之。僧以白金千两馈公，公笑曰：“吾安用此？然汝能听我言乎？今岁大凶，汝有积谷六七万石，能尽以输官而赈民，则吾不籍汝。”僧喜曰：“诺。”饥民赖以全活。陈尧咨以豪贵自骄，官属莫敢仰视。在江陵，用私钱诈为官市黄金，府吏持帖，强僚佐署。公呵吏曰：“官市金当有文符。”独不肯署。尧咨虽惮而止，然讽转运使出公，不使居府中。鄂州崇阳，素号难治，乃徙公治之，至则决滞狱百余事。县民王明与其同母兄李通争产累岁，明不能自理，至贫为人赁舂。公折之一言，通则具伏，尽取其产巨万归于明，通退而无怨言。桂阳民有争舟而相殴至死者，狱久不决。公自临其狱，出囚坐庭中，去其桎梏而饮食之，食讫，悉劳而还于狱，独留一人于庭。留者色动惶顾，公曰：“杀人者汝也。”囚不知所以然。公曰：“吾视食者皆以右手持匕，而汝独以左手，死者伤在右肋，此汝杀之明也。”囚即涕泣曰：“我杀也，不敢以累他人。”公之临事明辨，有古良吏，决狱之术多如此。所居，人皆爱思之。公娶范氏，封福昌县君。子男四人，长曰宗颜，次曰宗闵，其二早亡。女一人，适张氏，亦早亡。铭曰：公之明足以决于事，爱足以思于人，仁足以施其族，清足以洁其身。而铭之以此，足以遗其子孙。<hr>
