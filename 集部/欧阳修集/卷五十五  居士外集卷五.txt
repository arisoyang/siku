<h4>《集部·欧阳修集·卷五十五  居士外集卷五》<b class="x">作者：欧阳修</b></h4>
◎律诗五十八首〈未第时及西京作。天圣、明道间。〉【汉宫】桂馆神君去，甘泉辇道平。翠华飞盖下，豹尾属车迎。晓露寒浮掌，光风细转旌。廊回偏费步，珮远尚闻声。玉树人间老，珊瑚海底生。金波夜夜意，偏照影娥清。【送刘半千平阳簿〈假道归故里。〉】岭梅归驿路迢迢，越鸟巢倾木半乔。松径就荒聊应召，桂丛留隐定相招。家庭噪鹊争谊树，夜帐惊猿自拥条。何处秋风催客鬓，青丝恐逐物华凋。【楼头】百尺楼头万叠山，楚江南望隔晴烟。云藏白道天垂幕，帘卷黄昏月上弦。桑落蒲城催熟酒，柳衰章陌感凋年。发光如葆宁禁恨，不待为郎已飒然。【夕照】夕照留歌扇，余辉上桂丛。霞光睛散锦，雨气晚成虹。燕下翻池草，乌惊傍井桐。无憀照湘水，丹色映秋枫。【送张学士知郢州】汉郎清晓赤墀趋，楚老西来望隼旗。侍史护衣薰蕙草，辘轳要剑从骊驹。阳春绕雪歌低扇，油幕连云水泛渠。千里修门对涔浦，好寻遗玦吊三闾。【晓咏】帘外星辰逐斗移，紫河声转下云西。九雏乌起城将曙，百尺楼高月易低。露裛兰苕惟有泪，秋荒桃李不成蹊。西堂吟思无人助，草满池塘梦自迷。【禁火】火禁开何晚，春芳半已凋。柳风兼絮坠，榆雨带钱飘。泪翦兰膏尽，弦亏桂魄消。祓兰流水曲，游禊一相招。【送赵山人归旧山】屈贾江山思不休，霜飞翠葆忽惊秋。吟抛楚畹兰苕老，归有淮山桂树留。聒耳春池蛙两部，比封秋坞橘千头。嗔条怒颖真堪愧，莫染衣尘更远游。【闲居即事】巷有容车陋，门无载酒过。池喧蛙怒雨，客去雀惊罗。握臂如枝骨，哀弦系箸歌。无憀漳浦卧，还似咏中阿。【伤春】蕙兰蹊径失芳期，风雨春深怯减衣。卷箔高楼惊燕入，挥弦远目送鸿归。蜂催酿密愁花尽，絮扑暄条妒雪飞。欲识伤春多少恨，试量衣带忖腰围。【公子】黄山开苑腊初回，绛树分行舞递来。下马春场鸡斗距，鸣弦初日雉惊媒。犀投博齿呼成白，桥隔车音听似雷。不问春蚕眠未起，更寻桑陌到秦台。【夜意】蕙炷炉薰断，兰膏烛艳煎。夜风多起籁，晓月渐亏弦。鹊去星低汉，乌啼树暝烟。惟应墙外柳，三起复三眠。【寄张至秘校】关山一里一重愁，念远伤离两未休。南陌望穷云似帐，西楼吟断月如钩。柳绵飞后春应减，兰径荒时客倦游。拟寄东流问沟水，亦应沟水更东流。【寄徐巽秀才】瑶花飞雪荡离愁，鷤鳺惊风下绿畴。睢苑树荒谁共客，楚江枫老独悲秋。千重锦浪翻如箭，万叠春山翠入楼。章陌柳条今在否，定临沟水拂东流。【寄刘昉秀才】丝路萦回细入云，离怀南陌草初薰。茂林修竹谁同禊，明月春萝定勒交。燕忆铜鞮来不定，鸿归碣石信难分。东风莺友应相望，懊恼孤飞不及群。【送客回马上作】南浦空波绿，西陂夕照寒。瑶华伤远道，芳草送归鞍。翠敛遥山叠，氛收古泽宽。衰容畏秋色，不及楚枫丹。【西征道中送陈舅秀才北归】棋墅风流谢舅贤，发光如葆惜穷年。人随黄鹄飞千里，酒满栖鸟送一弦。望驿早梅迎远使，拂鞍衰柳拗归鞭。越禽胡马相逢地，南北思归各黯然。【送目】送目衡皋望不休，江苹高下遍汀洲。长堤柳曲妨回首，小苑花深碍倚楼。楚径蕙风消病渴，洛城花雪荡春愁。流杯三日佳期过，掷度兰波负胜游。【春晓】小阁回残梦，开帘转晓晖。露寒风不定，花落鸟惊飞。病渴偏思柘，朝寒怯减衣。无钱将谢雪，持底送春归？【刘秀才昉宅对弈】乌巷招邀谢墅中，紫囊香珮更临风。尘惊野火遥知猎，目送云罗但听鸿。六着比犀鸣博胜，百娇柘矢捧壶空。解衣对子欢何极，玉井移阴下翠桐。【送李实】几幅归帆不暂停，吴天遥望斗牛横。香薰翠被乘青翰，波暖屏风咏紫茎。江水自随潮上下，月轮闲与蚌亏盈。河桥折柳伤离后，更作南云万里行。【早夏郑工部园池】夜雨残芳尽，朝辉宿雾收。兰香才馥径，柳暗欲翻沟。夏木繁堪结，春蹊翠已稠。披襟楚风快，伏槛更临流。【舟中寄刘昉秀才】东南天阔漾归流，西北云高断寸眸。明月随人来远浦，青山答鼓送行舟。归心逐梦成鱼鸟，夜汉看星认斗牛。酿酒开尊谁共醉，清江聊且玩游儵。【月夕】月气初升海，屏光半隐扉。寒消觉春尽，漏永送筹稀。兰烛风惊烬，烟帘雾湿衣。清羸急宽带，频减故时围。【奉送叔父都官知永州】虎头盘绶贵垂绅，青组名郎领郡频。画鹢千艘随下濑，听鸡五鼓送行人。楚波漾楫萍如日，淮月开船舲有津。千里壶浆民咏溢，墙乌旗隼下汀苹。【柳】绿树低昂不自持，河桥风雨弄春丝。残黄浅约眉双敛，欲舞先夸手小垂。快马折鞭催远道，落梅横笛共余悲。长亭送客兼迎雨，费尽春条赠别离。【舟中望京邑】东北归川决决流，泛艎青渚暂夷犹。遥登灞岸空回首，不见长安但举头。挥手嵇琴空堕睫，开尊鲁酒不忘忧。青门柳色春应遍，犹自留连杜若洲。【小圃】桂树鸳鸯起，兰苕翡翠翔。风高丝引絮，雨罢叶生光。蝶粉花霑紫，蜂茸露湿黄。愁酲与消渴，容易为春伤。【即目】李径阴森接翠畴，押帘风日澹清秋。晚乌藏柳栖残照，远燕伤风失故楼。星汉经年虽可望，云波千叠不缄愁。平居革带频移孔，谁问无憀沈隐侯。【南征道寄相送者】楚天风雪犯征裘，误拂京尘事远游。谢墅人归应作咏，灞陵岸远尚回头。云含江树看迷所，目逐归鸿送不休。欲借高楼望西北，亦应西北有高楼。【楚泽】宿莽湘累怨，幽兰楚俗谣。紫屏空自老，翠被岂能招？欲就苍梧诉，愁迷澧浦遥。哀猿羌昼晦，悲鳺众芳凋。红壁丹砂板，琼钩翡翠翘。如何搴香杜，江上独无憀。【题金山寺】地接龙宫涨浪赊，鹫峰岑绝倚云斜。岩披宿雾三竿日，路引迷人四照花。海国盗牙争起塔，河童施钵但惊沙。春罗攀倚难成去，山谷疏钟落暮霞。【送窦秀才】晴原高下细如鳞，树转城回路欲分。望月西楼人共远，跃鞍南陌草初薰。短亭山翠偏多叠，送目鸿惊不及群。一驿赋成应援笔，好凭飞翼寄归云。【旅思】调苦歌非乐，歧多泪始零。羞弹长铗剑，终恋五侯鲭。陌草薰沙绿，江枫照岸青。南陔动归思，兰叶向春馨。【仙意】孤桐百尺拂非烟，凤去鸾归夜悄然。沧海风高愁燕远，扶桑春老记蚕眠。槎流千里才成曲，桂魄经旬始下弦。独有金人寄遗恨，晓盘云泪冷涓涓【闻朱祠部罢浔州归阙】汉柱题名墨未乾，南州坐布政条宽。岭云路隔梅欹驿，使<马日>秋归柳拂鞍。建礼侵晨趋冉冉，明光赐对佩珊珊。颍川此召行闻拜，冠頍凝尘俟一弹。【倦征】沈约伤春思，嵇含倦久游。帆归黄鹤浦，人滞白苹洲。乳燕差池远，江禽格砾浮。物华真可玩，黑鬓恐逢秋。【郑驾部射圃】梦草西堂射圃连，兰苕初日露华鲜。晕含画的弦开月，牙算行筹酒满船。镂管思催吟韵剧，妓帘阴薄舞衣翩。当筵独愧探牛炙，俭府芙蓉客尽贤。【甘露寺】云树千寻隔翠微，给园金地敞仁祠。讲花飘雨诸天近，春漏欹莲白日迟。引钵当空时取露，残灰经劫自成池。危阑徙倚吟忘下，九子铃寒塔影移。【送友人南下】河桥别柳减春条，隔浦挐音听已遥。千里羹莼夸敌酪，满池滮稻欲鸣蜩。东风楚岸神灵雨，残月吴波上下潮。如吊湘累搴香若，秋江斜日驻兰桡。【高楼】六曲雕阑百尺楼，帘波不定瓦如流。浮云已映楼西北，更向云西待月钩。【榴花】絮乱丝繁不自持，蜂黄蝶紫燕参差。榴花最恨来时晚，惆怅春期独后期。【宿云梦馆】北雁来时岁欲昏，私书归梦杳难分。井桐叶落池荷尽，一夜西窗雨不闻。【鷤<圭鸟>】花残如霰落纷纷，紫陌空遗翠幰尘。鷤<圭鸟>枉缘催节物，年华不信有伤春。【帘】银蒜钩帘宛地垂，桂丛乌起上朝辉。枉将玳瑁雕为押，遮掩春堂碍燕归。【行云】叠叠烟波隔梦思，离愁几日减腰围。行云自亦伤无定，莫就行云托信归。【琵琶亭上作】九江烟水一登临，风月清含古恨深。湿尽青衫司马泪，琵琶还似雍门琴。【柳】雨阔堤长走画辕，絮兼梨雪坠春烟。东风苑外千丝老，犹伴吴蚕尽日眠。【井桐】檐欹碧瓦拂倾梧，玉井声高转辘轳。肠断西楼惊稳梦，半留残月照啼乌。【雪中寄友人】楚岸梅香半入衣，冻云银铄晓光飞。遥应便面逢人处，走马章街失路归。【与谢三学士绛唱和八首〈明道元年〉】【和国庠劝讲之什】春尽沂风暖，芹生泮水清。双旌荣照路，博带俨盈庭。函丈师临席，锵金壁有经。诸生拜玉衮，欣识象丘形。【和游午桥庄】晓坛初毕祀，弭盖共寻幽。鸟哢林中出，泉声冰下流。攀条惊雪尽，翻袂爱风柔。好驻城南马，春桑遍陌头。【和龙门晓望】水雾濛濛晓望平，悠然驱马独吟行。烟岚明灭川霞上，凌乱空山百鸟惊。【除夜偶成拜上学士三丈】万瓦青烟夕霭生，斗杓迎岁转东城。隋宫守夜沉香燎，楚俗驱神爆竹声。玉树罗阶家宴盛，羽觞称寿彩衣荣。九门朝客思公甚，向晓天风舞雪霙。【陪饮上林院后亭见樱桃花悉已披谢因成七言四韵】寻芳长恨见花迟，岂意看花独后期。试藉落英聊共醉，为怜残萼更攀枝。清香肯以无人减，幽艳惟应有蝶知。开谢两堪成怅望，伤春不到柳丝时。【昨日偶陪后骑同适近郊谨成七言四韵兼呈圣俞】堤柳才黄已落梅，寻芳弭盖共徘徊。桑城日暖蚕催浴，麦垅风和雉应媒。别浦人嬉遗翠羽，弋林春废锁歌台。归鞍暮逼宫街鼓，府吏应惊便面回。【和八月十五日斋宫对月】皓月三川静，晴氛万里销。灵光望日满，寒色入波摇。灏气成山雾，浮云蔽垅苗。庙荒阴<米粦>出，苑废露萤飘。斋馆心方寂，秋城夜已遥。清谈对元亮，琼彩映萧萧。【送学士三丈】供帐洛城边，征辕去莫攀。人醒风外酒，马度雪中关。故府谁同在，新年独未还。遥应行路者，偏识彩衣斑。<hr>
