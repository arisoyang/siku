<h4>《集部·欧阳修集·卷一四八  书简卷五》<b class="x">作者：欧阳修</b></h4>
【与刘侍读〈原父〉二十七通】△一〈嘉祐二年〉某启。专介辱书，承此严寒为政外尊体休裕，实慰企想。某以衰病，当此烦冗，已三请江西，要在正初必可得。舣舟亭次，寓目平山，奉贤主人清论，岂不豁然哉！伏冀为时自爱。△二〈嘉祐二年〉某启。前承示以蜀素，俾写《孝经》一章，书之，墨不能染。寻将家所有者试之，亦然。遽命工匠治之，终不堪用，岂其未得其法邪？幸令善工精治之，使受墨可书，当为污以恶书也。纠察题名，不罪。以闲事聒耳，皇恐皇恐。△三〈嘉祐二年〉某启。暖甚果复作阴，嘉节岂遂为雨邪？建宁物论益喧，当制之人，必被收理。后日之游，且不欲往，幸为致意。人事之难乃尔，乌丝阑依前书不染墨，今纳还，当以澄心纸试书一章塞命也。金樱煎谨送，却乞真牛膝一二束，为圣俞处所得不多尔。△四〈嘉祐二年〉某启。时色可爱，不废佳节之会。谓当得同一笑，而原父独不往，人事难得如意，固常如此邪。得介甫新诗数十篇，皆奇绝，喜此道不寂寞，以相告。诗轴，俟看了驰上。适因闷睡起，奉答不谨。△五〈嘉祐二年〉某启。昨日辱宠和恶诗，岂胜感服。属上马赴西园，不时为答。前偶拜闻，“家居未必不佳”，此语复何所疑，盖为泥泞中远赴官会，未必若家居清净。然而郊外少车马，虽雨无泥，甚不为劳。而物色晴妍，深可爱，虽病夫亦动念，又思家居未必佳也。昨日颇欢，饮酒差多。今日病，适方睡起，谨此咨报。△六〈嘉祐四年〉某启。愚家所藏《集古录》，尝得故许子春为余言：“集聚多且久，无不散亡，此物理也。不若举取其要，著为一书，谓可传久。”余深以其言为然，昨在汝阴居闲，遂为《集古录目》，方得八九十篇。不徒如许之说，又因得与史传相参验，证见史家阙失甚多。其后来京师，遂不复作。适因寻检少书籍，发筐得其故本，谨以奉呈。庶知所谓黑鬼者，虽老钝之人媚著，然亦不为无益也。家无他本，幸看毕见付。某再拜。△七〈嘉祐四年〉某启。区区久疏谒奉。辱诲，承示《千文》，甚佳，多感多感。或云此是李靖字，唐人集为《千文》，不知如何也？△八〈嘉祐四年〉某启。昨日奉见后，遂之北李园池，见木阴葱翠，节物已移，而原父独不在，但终席奉思。加以风沙，益可憎尔。辄此奉报。前承要介甫诗，谨以咨呈，其一二篇不当传者，特为剪去之矣。恐知。△九〈嘉祐四年〉某启。数日不奉见。余暑颇甚，伏惟起居佳胜。昨日群牧特会，以热中饮冷过多，偶为腹疾，兼以少干故，遂且在告，只三两日，当即出参。时烦问念，感愧曷已。干燥非常，何时可饮？未尝如此寥落也。人还，谨启为谢。△十〈嘉祐四年〉某启。特辱问念，感愧曷已。某腹疾犹未平，衰年已觉难支，以不敢常食，遂且在告。热药不敢多服，惟晨起一服尔。盖自家常服者已顽无效，冀新功尔。承教，当节之也。亦闻梅二不安，方欲致问。△十一〈嘉祐四年〉某启。承出城劳顿，晚来喜佳裕。拙疾特辱问念，感愧曷已。自夜来益注泄，今且苶然，遂召张康诊，云“热中伤冷，当和阴阳，偏用热药，所以难效”。遂以黄连、干姜之类为散，服之，近午差定。亦戏家人云：“近日人脆，事须过防。”昨日得圣俞简，云小小伤冷，然用徐青，乃俚巷庸工尔，此公多艰滞，更当慎摄，今须驰问之也。精神稍复，承见问，不觉书多，聊代面话。△十二〈嘉祐四年〉某启。熇然炎燎中，方不知所以逃生，忽辱宠示佳作，强起疾读，其为清快，难以言传。然赋无属和之理，但当卧诵，以代饮冰咀雪尔。某两日为伯庸趁了志文，盖其葬日实近，恐误他事。然其为苦，不可胜言。闲思宜为刘乂所诮，然自此当绝笔，虽不能如俚俗断指刺环、邀于鬼神以自誓，然当痛自惩艾兹时之劳也。方执笔，得少风，稍清，故能忉忉。不宣。某再拜。△十三〈嘉祐五年〉某启。适归自外，捧惠佳篇，岂胜欣感。偶然之会虽草率，而缚于文字，遂为他时故事，兹敢不勉也。然西斋素患寂寞，近方稍葺，而原父去此稍远，此俗所谓事无恰好也。承置得怀州牛膝，更有，尽乞之，衰病者遂得取济于兹物，深所望也。漏舍冀得奉见，以尽区区。△十四〈嘉祐五年〉某启。自原甫既西，虽不为官制所拘，朋游亦自寂寞。况遂当忧责，履畏途，其为情况可知。偶思春物将动，故都多佳致，为乐岂复可涯？汩没声利，惟溺惑者不胜其劳而但见其乐。粗有识知，兼以衰病，此事难为他人道，独不知原甫谅之否。因风幸数垂问，以慰瞻企。△十五〈嘉祐五年〉某启。辱问，以婴儿未安劳神，然当更审慎药食。有张万回太保者，其术又精，第难呼尔，不惮殷勤召之也。某今日不入，正为凌晨稍凉，为江氏作志。幸语其家勿相煎，兹事安敢奉误，旦夕当得。以方牵强，不能悉。△十六〈嘉祐五年〉某启。承见谕。某为之翰家遣仆坐门下要志铭，所以两日不能至局。大热如此，又家中小儿女多不安，更为人家驱逼作文字，何时免此老业？东斋虽狭，若心无事，可以坐致清凉，健羡。华事十六日定力，当奉见，并得叙尽所闻也。人还，谨此。△十七〈嘉祐六年〉某启。自春首以来，儿女辈疾病，日益忧煎。自顾无补于时，而衰病日增，咎责四至，其何以堪之？惟思春物烂然，故都遗胜不可胜览，而公专有之，犹恐厌饫所见，不以难得为惜也，须知有不可得之者也。贤弟亦稀相见，盖难得尽从容之适尔。公自至镇，一尝辱问，遂绝惠音，不知何嫌，遽尔见疏也？西斋尘土，无复人迹。偶因连日假，故试寻笔研，略布此诚，以此亦可见其为贶也。其他俗事可憎，不复多道，但布瞻企之勤尔。气候犹未和畅，不知西路如何？惟为国自爱。某祗拜。初望西物甚众，今寸纸一字不可得，况竹萌之类邪？至于新诗醉墨，并弃前约，无乃太甚乎！△十八〈嘉祐六年〉某顿首启。近宽恤，王职方行，尝得附状。然亦久不承惠问，春候犹寒，不审动履何似？但深瞻咏。前日崇政赐进士第，见贤郎在高等，伏惟喜慰。某已衰病，三四小子未有能获荐于有司者，见之尤所羡慕。贤郎程文甚工，为都人传诵，及第等虽高，而人犹以为未称。然少年微抑于此，未必不为远大之本也。谨专致此为贺。不宣。某再拜原父安抚侍读阁下。〈三月十一日。〉△十九〈嘉祐六年〉某启。久不奉状，盖欲俟贤郎归，而贤郎未归，遂以稽缓。然亦未尝辱书，不审经暑动履何如？但西州人士之来者，日载政声，盈于都下，使嫉善之言不胜公议，聊俾下交快释。其余存之远大，窃计高明必不校计于屑屑也，余复何言？盛热，为时自重。谨因贤郎归，奉此咨问。不宣。某再拜。〈六月二十一日谨状。△二十〈嘉祐六年〉某区区于此，忽忽半岁。思有所为，则方以妄作纷纭为戒，循安常理，又顾碌碌可羞，不知何以教之？哀其不逮，实有望于公为多也。至于常检拘挛，野率之性尤以为苦，然势难轻动，甫及年岁，得去为幸也。蔡君谟自南归，皤然一叟，相见惟互相惊叹而已。西斋自去冬逮今，遂不复启，其他可知也。故都多登临之胜，新诗醉墨，时以为惠，以忘俗恶之态，于理似未为害，不知何避而何嫌？鄙怀千万，居常思欲巨细布之，临纸则复茫然。惟慎夏爱护。△二十一〈嘉祐六年〉某承见教，以用快大过，此诚中其病。然平日所常患，众君子多以为言者也。若任责至重，未知所为，此有望于公者，初未蒙赐也。至于简事为实，为政之大要，此西人所以蒙惠也。若曰外名迹，自古圣贤所难。庄生之名卓然见于后世，若使无迹，后世学者何从而师法之？盖庄生之名以彼，周、孔之名以此，皆不能出名迹之外者，第不当汲汲以求之尔。不相见久，聊此当握手一笑，不罪不罪。前日饯圣从，与景仁、介甫清坐终日，奉思之外，惟以鲜欢，相顾屡叹而已。恐知其近况，故辄及之。公来归未期，惟时得数字，犹足以为慰，岂以无事为烦邪。△二十二〈嘉祐六年〉某启。薛金部自西来，辱惠以书，承经寒体履清安，兼得详问动止，并以为慰。今岁京师寒甚，衰病之躯尤所不堪。承谕闭阁无为，岂亦苦于寒邪？春物将动，窃思登临之乐，何有穷涯。因人时枉问，宜道一二。偶薛人还，聊奉此。不宣。某再拜。〈十一月二十日。〉△二十三〈嘉祐七年〉某启。春气暄和，伏惟镇抚之余，履况清适。某以衰残勉强，有劳无益，公职旷废，私事不修，不独于书记为阙也。缅怀故都风物之佳，当此阳春畅发之盛，临觞览胜，宜不为厌。盖以贤人在外，公议难安，一日来归，遂不复得尔。此外惟以时为国自爱。谨奉状。不宣。某手状上。〈二月十二日。〉△二十四〈嘉祐七年〉某启。自过年便欲奉状，只俟薛司勋归，薛既以事滞留，遂成稽殆。但时见贤弟，询问动静，以慰怀尔。薛君留此，屡相见，粗悉疲病区区所为，及其耳目所得，归必能具道，更不烦言。惟的便无佳物表信，盖西州所阙惟南味，得春多坏，不堪寄远，当俟新茶驰献尔。春旱极阔，知陕西尤甚，奈何奈何。保重保重。某顿首。△二十五〈嘉祐七年〉某启。贾常行，尝附状。辱书，承经暑动履康和。兼蒙惠以《韩城鼎铭》及汉《博山盘记》，二者实为奇物。某集录前古遗文，往往得人之难得，自三代以来莫不皆有，然独无前汉字，每以为恨。今遽获斯铭，遂大偿其素愿，其为感幸，自宜如何？属患膝疮，家居绝客，无人为识古文。故第于邮中粗报已受二铭之赐，篆画当徐访博识寻绎，续得附致。其余区区，万不述一。大热慎护，以副瞻勤。清水安能久滞邪？实负愧也。△二十六〈嘉祐七年〉某启。昨贤弟行，尝奉状。属合宫大礼，前后事丛，遂阙致问。昨日进奏院送九月十五日所寄书，窃承动履清胜，兼复惠以古器铭文，发书，惊喜失声。群儿曹走问乃翁夜获何物，其喜若斯？信吾二人好恶之异如此，安得不为世俗所憎邪！其穷达有命尔，求合世人以取悦，则难矣。自公之西，《集古》屡获异文，并来书集入录中，以为子孙之藏也。幸甚幸甚。岁律渐寒，惟为时自重。△二十七〈嘉祐七年〉某启。近尝两奉状。专人至，辱书，窃审经寒体履安和。兼沐寄惠苏梨、新笋，岂胜珍荷。自去冬以来，亲旧私信一皆谢绝，独思公有所惠，理可无嫌。又闻近申贡余之禁，则应少费宅库，如此屡寄，益无疑也。节中人事纷纷，使还为谢，不谨。不宣。某再拜原甫经略侍读执事。〈十一月一日。〉【与蔡忠惠公〈君谟〉三通】△一〈嘉祐□年〉某启。辱惠樱宁翁墨，多荷多荷。佳物诚为难得，然比他人，尚少其二。幽斋隙寂时，点弄笔砚，殊赖于斯，虽多无厌也。烦聒，计不为嫌矣。诸留面叙。△二〈嘉祐八年八月〉某启。前夕承惠红丝砚，诚发墨，若谓胜端石，则恐过论。然其制作甚精，真为几格间佳物也。昨日以有文书，不敢致简为谢。李敭还，又承惠水清泉香饼数十枚，聊报厚贶。吾侪日以此等物为事，更老，应当澹死租庸，遂更作一程。无由频面，聊当一笑。欧阳修顿首白三司给事。〈二十九日谨状。〉△三〈治平二年二月〉某启。遂尔大暄，不审气体何似？承已对谢，应已渐治装。无由诣前，日剧瞻企。《荔枝图》已令崔悫传写，自是一段佳事。碑文好者前已倒箧，今又于柬退中得此数十本，勒李敭送上。因出，过门为幸。不宣。某顿首君谟端明侍郎。〈二十六日。〉【与范忠文公〈景仁〉一通〈治平四年〉】某启。专人辱书，伏承春暄体候清福。某蒙恩许解重任，得亳便私，其为优幸，不可胜述。其他喧呶，中外所闻，大略只如此，故不待烦言。惟系舟府下，一见主人而过，粗释瞻思之恳为足矣。人还，姑此布谢。【与常待制〈夷甫〉十通】△一〈嘉祐、治平间〉某启。相别之久，书问虽阙，而思慕盛德，未尝少忘于心。不审即日体候何似？向蒙宠示盛文一编，究味意趣，殊发蒙陋，珍玩秘藏，未曾暂释。续更有新作，苟赐不鄙，无外开示，至幸至幸。深冬，为道自爱。△二〈嘉祐、治平间〉某相别累年，书问虽阙，而思慕盛德，未尝一日而忘于心。不审即日体履何似？某碌碌于此，国恩未报，而衰病日侵，进无少补于时，退未得幅巾闾巷以从有道君子，岂胜区区。深寒，为道外自爱。因小侄行，附此。△三〈嘉祐、治平间〉某前日承枉顾，少接余论，殊不从容。朝夕人事稍间，当获款奉。未间，略布区区。茶少许，聊助待宾，轻浼，皇恐。△四〈嘉祐、治平间〉某启。向在颍，区区仅得一二闻余论，虽未厌于心，而仁人之言，获益已多矣。自藏拙于此，习成懒慢，遂疏奉问。亮须幅巾闾巷，杖履往还，始偿夙素倾向之心尔。未间，以时为道自重。因负枣人行，谨奉手状。△五〈熙宁元年〉某启。少便，久疏致问。经寒，仰惟德履多福。某衰病如昨，已再请寿阳。旦夕有命西归，渐谋休息，必得幅巾衡巷，以从长者之游，偿其素愿，然后已也。未间，惟为道自爱。△六〈熙宁元年〉某启。到官忽忽，已复穷冬，老病疏慵，阙于致问。雪后清洌，体况想佳。某幸居僻事简，足以养拙，归心虽切，尚少盘桓。款悟未期，深寒加爱。△七〈熙宁二年〉某启。近小史许充行，奉状粗布区区。穷腊阴雪，忽复新春，窃惟养道燕居，动履清福。某此忽忽已数月，开春遂寻前请，窃谓理尽而无嫌。至于幅巾闾巷，以从先生长者之游，此实无穷难得之乐尔。未间，保重以副瞻勤。因家兵还，谨奉启。△八〈熙宁二年〉某启。守官东州，僻在海涘，久疏致问，徒积倾驰。气候已寒，不审燕居动履何如？某勉强衰病，迁延荣禄，又将及期。岁物丰盛，盗讼稀简，粗足偷安。冬春之交，得遂西首，获亲长者之游，不胜至乐。未间，为道爱重。△九〈熙宁三年〉某启。多病疏懒，稍阙致问。近儿子自颍还，云尝侍杖屦。喜承经暑寝兴万福，兼审尚以足疾未副召命。朝廷礼贤之意甚笃，而士大夫延首之望益勤。然君子山处有道，足以镇止奔竞，敦厚时俗，其功利亦多矣。某尚未得请，未遂相从闾巷之间，然亦不过一两月之顷尔。时暑，为道爱重。△十〈熙宁三年〉某启。霜气清冷，不审燕居动履何似？窃承朝旨尚复敦迫，出处之际，遂为世法，必有以果于自信者。某累牍恳至，而上恩未俞，素愿虽稽，终当如志。瞻仰盛德，惟日增劳。向寒，珍重。【与沈待制〈邈，字子山〉二通】△一〈庆历三年〉某启。数日不奉问，苦暑，非常岁之比，少壮者自不能当，衰病之人不问可知焉。辱教，承体气清安，甚慰。俗以立秋日卜秋暑多少，据今日之势，犹当更猖狂尔。然世言春寒、秋热、老健，为此三者终是不久长之物也。介甫诗甚佳，和韵尤精，看了却希示下。△二〈庆历四年〉某顿首启。自承拜命，欣喜无量。而不时驰问者，诚以奔走塞下，吏事丛委，迟钝不能迎解，非敢有懈，幸谅幸谅。知二十四日出京，计日必已受事。某自保塞回及中山已三日，犹须并旬，方得拜见，他悉面赋也。冬寒，千万保育。【与王龙图〈益柔，字胜之〉九通】△一〈嘉祐元年〉某启。中间辱书，承冬凛冽体气清康，深慰瞻渴。益州张侍郎不久当至，衰病区区，犹须更旬浃，始遂休息，因欲请补江西尔。前蒙示谕京东事，备悉。早出暮归，临纸忙迫，无暇及他。惟新阳自爱。前削殊不闻有议论，奈何奈何。△二〈嘉祐二年〉某启。急足至，辱书，承此初暑体气清和，差慰瞻想。所云少朋俦宴处为乐，此乃在处皆然，何独济也？京师固多相识，然人事区区，病患忧煎，亦无暇于从容，料得常态只如此也。求移，能少安之为善。《会要》深欲续送上，为付一书吏装褫，遂取不得。京师吏人顽慢，不言可知，勿怪勿怪。为儿子久病，羸弱非常，人还，且此为谢。△三〈嘉祐二年〉某启。专介辱书，承涉夏秋，体气清适。暑雨为孽，古所未闻，救灾恤患，事匪一端。某言不足为人信，才不足为时用，徒耗廪禄，每自咄嗟而已。承见谕，实当今之实患也，其如言之不见信何！他非相见，莫尽所怀。稍寒，惟当以时保啬。△四〈嘉祐二年〉某启。人至，辱书，承尚留兖。寒凝，喜体况清佳。杜公清节笃行，每恨文字不称，不意胜之见爱如此。近亦有一二家作志，裴少监家当自寄去；明复当归葬于故里，亦可就得之；原叔志，续当录去。《会要》为此中书吏稽迟，又且送五册去，不惮频来取也。新诗因人乞，数篇乱道，亦当录呈。深寒，公外加爱。人还，草草。△五〈嘉祐五年〉某再拜。昨日已入省，且喜尊候胜常，脚疮遂愈。此正是治内之时，亦犹寇贼过后，讲修武备，虽非先见，亦所以御后来之患也。吾侪相戒，言难取信，盖各自须有少病痛尔。呵呵。然非此无以献忠，幸深思也。无由相见，聊奉此咨问。大热遂如此，衰病不能支。入夏便患口齿，昨日食数大杏，今日腮颊肿痛，针刺出血，不能尝食。若此，是将奈何奈何。△六〈嘉祐八年〉某启。前日辱访别，但多愧荷。以昭陵虞主未还，在礼不当饮酒，无由会话少时，益以为恨。承已登舟，节气遂尔寒凝，惟希加爱为祷。《集古录序》鄙文无足采，第君谟笔法精妙，近时石刻罕有也。薄酒四器，聊助待宾，不罪轻浼。皇恐皇恐。△七〈治平二年〉某启。公私匆匆，久阙致诚。辱书，感慰，兼审经寒动履清胜。京东物俗比二浙殊绝，必稍为便。然久淹于外，此在位者之责，而朋友蔽善之罪，其何敢逃！某窃位于此，已六七年，白首碌碌，初无补报，而罪责无量，谤咎独归。自春首已来，得淋渴疾，癯瘠昏耗，仅不自支。他人视之，若不堪处。况以残骸勉强，情绪可知。久不通问，因书辄敢自道。胜之知我，必见哀怜。深寒，事外惟冀以时自爱。△八某启。辱示二诗，诵读数四，意趣深远。所谓朋友讲习之益，正当佩服，何谓迂邪？然谓贤而能书为不幸，又似过之，正宜谓不幸与工同其垂名可也。因所示，乃知平日论议，犹有形迹。愚拙所短固多，幸常赐教可也。苟有未然，却当相难，正如此，然后为友益矣。姑话及此，不罪忉忉。△九〈熙宁四年〉某承见谕诗义。晚年迫以多病，不能精意，苟欲成其素志，仅且了却，颇多疏谬。若得一经商榷，何幸如之。闲居少人力，俟录一二拜呈，但虑方居禁职，无暇及此也。某目、足为苦，秋深尤剧。尚赖休闲，足以安养，余生之幸。【与宋龙图〈敏求，字次道〉三通】△一某启。渐暄，窃承体履安和。旬休日，略邀枉顾家餐，冀接清话少时，必不以容易见罪。悚悚。△二某启。伏承遽有子妇之戚，莫遑奉慰，岂胜驰情？暑郁方炽，更冀为国自重，少节悲悼。区区瞻祝，谨奉手启咨问。△三某启。多日不奉见。秋冷，窃承体气佳裕。尝托裴如晦致恳，欲告借少书籍，承不为难。今先欲借《九国史》，或逐时得三两国亦善，庶不久滞也。先假《通录》，谨先归纳。烦聒，岂胜惶悚。【与梅龙图〈挚，字公仪〉一通〈嘉祐二年〉】某启。累日瞻渴，不审尊体何似？唱和诗编次得成三卷，共一百七十三首，亦有三两首不齐整者，且删去。其存者，皆子细看来，众作极精，可以传也。盛哉盛哉。然其中亦有一时乘兴之作，或未尽善处，各白诸公修换也。内《刑部竹》诗，欲告公仪更修改令简少为幸，缘五篇各不长故也。拙序续呈，乞改抹。来日拜见。【与石舍人〈扬休，字昌言〉一通】某顿首启。自到，公私冗迫，未得一诣门宇。乃辱雅意，先以顾临。犹未克叙谢，其为感愧，何以胜颜。手翰见贻，副之古刻，无限珍佩。人还，遽此，余当面尽。【与祖龙图〈无择，字择之〉一通〈嘉祐四年〉】某启。自择之使还，未尝一得款奉。书局之会，幸出偶尔，遂成鄙句，兼邀坐客同赋。虽老拙非工，而诸君盛作，亦聊纪一时之事，谨以附递致诚。当择之西行，犹在斋禁，不得瞻违，实深为恨。暑热道路，不审尊候如何？惟冀以时自爱。【与沈内翰〈文通〉一通〈治平元年〉】某启。辱书，承祁寒动履清休，少慰瞻企。余杭德政，民俗方期归厚，而遽此严召。然去思遗惠，亦足以在人。亮须春水，方可还朝。会见尚遥，更冀为时珍啬。【答李内翰一通】某皇恐顿首再拜启。孟冬渐寒，伏惟尊候动止万福。进奏院递角今日到州，伏蒙十八日所赐手书，审奉圣恩，暂临近服。虽朝廷重违勤请，不得已而骤阙左右资访之助，其如凋弊之俗，为幸何多。某以门下生，为幕中吏，私愿以释，不胜荣辉。惟虑车马未饰，已被坚留，暂此郡斋，即膺召命，使下吏愚民徒有企跃依芘之心，而不得终蒙大惠尔。伏承涓日有期，限以职守，不获躬诣界首候迎。卑情瞻望激切之至。<hr>
