<h4>《集部·绝妙好词·卷六 齐天乐〔客长安赋〕》<b class="x">作者：王易简</b></h4>
宫烟晓散春如雾，参差护晴窗户。柳色初分，饧香未冷，正是清明百五。临流笑语，映十二栏杆，翠嚬红妒。短帽轻鞍，倦游曾遍断桥路。东风为谁媚妩？岁华频感慨，双鬓何许！前度刘郎，三生杜牧，赢得征衫尘土。心期暗数，总寂寞当年，酒筹花谱。付与春愁，小楼今夜雨。<hr>
