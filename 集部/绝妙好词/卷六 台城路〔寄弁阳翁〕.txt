<h4>《集部·绝妙好词·卷六 台城路〔寄弁阳翁〕》<b class="x">作者：李莱老</b></h4>
半空河影流云碎，亭皋嫩凉收雨。井叶还惊，江莲乱落，弦月初生商素。堂深几许？渐爽入云帱，翠绡千缕。纨扇恩疏，晚萤光冷照窗户。文园憔悴顿老，又西风暗换，丝鬓无数。灯外残碪，琴边瘦枕，一一情伤迟莫。故人倦旅，料渭水长安，感时吟苦。正自多愁，砌蛩终夜语。<hr>
