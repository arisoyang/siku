<h4>《集部·绝妙好词·卷四 三姝媚〔过都城旧居有感〕》<b class="x">作者：吴文英</b></h4>
湖山经醉惯，渍春衫，啼痕酒痕无限。久客长安，叹断襟零袂，涴尘谁浣。紫曲门荒，沿败井、风摇青蔓。对语东邻，犹是曾巢，谢堂双燕。春梦人间须断，但怪得当时，梦缘能短。绣屋秦筝，傍海棠偏爱，夜深开宴。舞歇歌沉，花未减，红颜先变。伫久河桥，欲向斜阳泪满。<hr>
