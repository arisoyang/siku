<h4>《集部·绝妙好词·卷七 三姝媚〔送圣与还越〕》<b class="x">作者：周密</b></h4>
浅寒梅未绽。正潮过西陵，短亭逢雁。秉烛相看，叹俊游零落，满襟依黯。露草霜花，愁正在、废宫芜苑。明月河桥，笛外樽前，旧情消减。莫诉离觞深浅，恨聚散匆匆，梦随颿远。玉镜尘昏，怕赋情人老，后逢凄惋。一样归心，又唤起，故园愁眼。立尽斜阳无语，空江岁晚。<hr>
