<h4>《集部·绝妙好词·卷四 水龙吟〔雪霁登吴山见沧阁闻城中箫鼓声〕》<b class="x">作者：翁元龙</b></h4>
画楼红湿斜阳，素妆褪出山眉翠。街声暮起，尘侵镫户，月来舞地。宫柳招莺，水荭飘雁，隔年春意。黯梨云散作，人间好梦。琼箫在，锦屏底。乐事轻随流水，暗兰消作花心计。情丝万轴，因春织就，愁罗恨绮。昵枕迷香，占帘看夜，旧游经醉。任孤山剩雪，残梅渐懒，跨东风骑。<hr>
