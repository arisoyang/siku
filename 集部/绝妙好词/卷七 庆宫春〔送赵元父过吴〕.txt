<h4>《集部·绝妙好词·卷七 庆宫春〔送赵元父过吴〕》<b class="x">作者：周密</b></h4>
重叠云衣，微茫鸿影，短篷稳载吴雪。霜叶敲寒，风灯摇晕，棹歌人语呜咽。拥衾呼酒，正百里冰河乍合，千山换色，一镜无尘，玉龙吹裂。夜深醉踏长虹，表里空明，古今清绝。高堂在否，登临休赋，忍见旧时明月。翠销香冷，怕空负、年芳轻别。孤山春早，一树梅花，待君同折。<hr>
