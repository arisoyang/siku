<h4>《集部·绝妙好词·卷六 高阳台〔寄题荪壁山房〕》<b class="x">作者：李彭老</b></h4>
石筍埋云，风篁啸晚，翠微高处幽居。缥简云签，人间一点尘无。绿深门户啼鹃外，看堆床、宝晋图书。尽萧闲，浴研临池，滴露研朱。旧时曾写桃花扇。弄霏香秀笔，春满西湖。松菊依然，柴桑自爱吾庐。冰弦玉麈风流在，更秋兰香染衣裾。照窗明，小字珠玑，重见欧虞。<hr>
