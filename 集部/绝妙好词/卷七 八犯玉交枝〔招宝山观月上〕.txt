<h4>《集部·绝妙好词·卷七 八犯玉交枝〔招宝山观月上〕》<b class="x">作者：仇远</b></h4>
沧岛云连，绿瀛秋入，暮景却沈洲屿。无浪无风天地白，听得潮生人语。擎空孤柱，翠倚高阁凭虚，中流苍碧迷烟雾。惟见广寒门外，青无重数。不知是水，不知是山，是树。漫漫知是何处。倩谁问、凌波轻步。谩凝伫、乘鸾秦女。想庭曲，霓裳正舞。莫须长笛吹愁去。怕唤起鱼龙，三更喷作前山雨。<hr>
