<h4>《集部·绝妙好词·卷四 贺新郎〔茧〕》<b class="x">作者：赵闻礼</b></h4>
池馆收新雨，耿幽丛，流光几点，半侵疏户。入夜凉风吹不灭，冷焰微茫暗度。碎影落，仙盘秋露。漏断长门空照泪，袖纱寒，映竹无心顾。孤枕掩，残灯炷。练囊不照诗人苦。夜沉沉，拍手相亲，騃儿痴女。栏外扑来，罗扇小，谁在风廊笑语，竞戏踏金钗双股。故苑荒凉悲旧赏，怅寒芜，衰草隋宫路。同磷火，遍秋圃。<hr>
