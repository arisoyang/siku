<h4>《集部·绝妙好词·卷四 曲游春〔清明湖上〕》<b class="x">作者：施岳</b></h4>
画舸西泠路，占柳阴花影，芳意如织。小楫冲波度麹尘，扇底粉香帘隙。岸转斜阳隔，又过尽别船箫笛。傍断桥、翠绕红围，相对半篙晴色。顷刻，千山暮碧，向沽酒楼前，犹击金勒。乘月归来，正梨花夜缟，海棠烟幂，院宇明寒食。醉乍醒，一庭春寂。任满身露湿东风，欲眠未得。<hr>
