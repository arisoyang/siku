<h4>《集部·绝妙好词·卷六 东风第一枝》<b class="x">作者：赵崇霄</b></h4>
妒雪梅苏，迷烟柳醒，游丝轻飏新霁。卷帘看燕初归，步屟为花早起。春来犹浅，便做出、十分春意。喜凤钗、才卸珠幡，早换巧梳描翠。著数点、催花雨腻，更一阵、递香风细。小莺忺暖调声，嫩蝶试晴舞翅。清欢易失，怕轻负、年芳流水。好趁闲、共整吟鞯，日日访桃寻李。<hr>
