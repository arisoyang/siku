<h4>《集部·绝妙好词·卷五 水龙吟〔次清真梨花韵〕》<b class="x">作者：楼扶</b></h4>
素娥洗尽繁妆，夜深步月秋千地。轻腮晕玉，柔肌笼粉，缁尘敛避。霁雪留香，晓云同梦，昭阳宫闭。怅仙园路杳，曲栏人寂，疏雨湿，盈盈泪。未放游蜂叶底，怕春归，不禁狂吹。象床困倚，冰魂微醒，莺声唤起。愁对黄昏，恨催寒食，满襟离思。想千红过尽，一枝独冷，把梅花比。<hr>
