<h4>《集部·绝妙好词·卷一 念奴娇〔宜雨亭咏千叶海棠〕》<b class="x">作者：张鎡</b></h4>
绿云影里，把明霞织就，千重文绣。紫腻红娇扶不起，好是未开时候。半怯春寒，半便晴色，养得胭脂透。小亭人静，嫩莺啼破春昼。犹记携手芳阴，一枝斜戴，娇艳波双秀。小语轻怜花总见，争得似花长久。醉浅休归，夜深同睡，明日还相守。免教春去，断肠空叹诗瘦。<hr>
