<h4>《集部·绝妙好词·卷五 玲珑四犯〔荼蘼应制〕》<b class="x">作者：曹邍</b></h4>
一架幽芳，自过了梅花，犹占清绝。露叶檀心，香满万条晴雪。肌素净洗铅华，似弄玉、乍离瑶阙。看翠虬、白凤飞舞，不管暮烟啼鴂。酒中风格天然别。记唐宫、赐樽芳冽。玉蕤唤得余春住，犹醉迷飞蝶。天气乍雨乍晴，长是伴牡丹时节。夜散琼楼宴，金铺深掩，一庭春月。<hr>
