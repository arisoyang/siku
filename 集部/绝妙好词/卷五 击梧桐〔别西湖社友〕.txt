<h4>《集部·绝妙好词·卷五 击梧桐〔别西湖社友〕》<b class="x">作者：李珏</b></h4>
枫叶浓於染，秋正老，江上征衫寒浅。又是秦鸿过，霁烟外，写出离愁几点。年来岁去，朝生暮落，人似吴潮展转。怕听阳关曲，奈短笛唤起，天涯清远。双屐行春，扁舟啸晚，忆著鸥湖莺苑。鹤帐梅花屋，霜月后，记把山扉牢掩。惆怅明朝何处，故人相望，但碧云半敛。定苏堤重来时候，芳草如翦。<hr>
