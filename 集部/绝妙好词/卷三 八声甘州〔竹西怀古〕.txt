<h4>《集部·绝妙好词·卷三 八声甘州〔竹西怀古〕》<b class="x">作者：赵希迈</b></h4>
寒云飞，万里一番秋，一番搅离怀。向隋堤跃马，前时柳色，今度蒿莱。锦缆残香在否，枉被白鸥猜。千古扬州梦，一觉庭槐。歌吹竹西难问，拚菊边醉著，吟寄天涯。任红楼踪迹，茅屋染苍苔。几伤心桥东片月，趁夜潮浪恨入秦淮。潮回处，引西风恨，又渡江来。<hr>
