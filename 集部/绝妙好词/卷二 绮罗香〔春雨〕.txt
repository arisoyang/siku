<h4>《集部·绝妙好词·卷二 绮罗香〔春雨〕》<b class="x">作者：史达祖</b></h4>
做冷欺花，将烟困柳。千里偷催春暮。尽日冥迷，愁里欲飞还住。惊粉重、蝶宿西园，喜泥润、燕归南浦。最妨他、佳约风流，钿车不到杜陵路。沉沉江上望极，还被春潮晚急，难寻官渡。隐约遥峰，和泪谢娘眉妩。临断岸、新绿生时，是落红、带愁流处。记当日门掩梨花，翦灯深夜语。<hr>
