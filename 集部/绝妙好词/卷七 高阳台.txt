<h4>《集部·绝妙好词·卷七 高阳台》<b class="x">作者：王沂孙</b></h4>
残萼梅酸，新沟水绿，东风节序暄妍。独立雕栏，谁怜枉度华年。朝朝准拟清明近，料燕翎、须寄银笺。又争知、一字相思，不到吟边。双蛾不拂青鸾冷，任花阴寂寂，掩户闲眠。屡卜佳期，无凭却怨金钱。何人寄与天涯信？趁东风、急整归船。纵飘零，满院杨花，犹是春前。<hr>
