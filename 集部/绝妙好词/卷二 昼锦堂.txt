<h4>《集部·绝妙好词·卷二 昼锦堂》<b class="x">作者：孙惟信</b></h4>
薄袖禁寒，轻妆媚晚，落梅庭院春妍。映户盈盈回倩，笑整花钿。柳裁云翦腰支小，凤盘鸦耸髻鬟偏。东风里，香步翠摇，蓝桥那日因缘。婵娟。流慧眄，浑当了，匆匆密爱深怜。梦过阑干犹认，冷月秋千。杏梢空闹相思眼，燕翎难系断肠笺。银屏下，争信有人真个，病也天天。<hr>
