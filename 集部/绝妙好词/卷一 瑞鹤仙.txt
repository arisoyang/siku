<h4>《集部·绝妙好词·卷一 瑞鹤仙》<b class="x">作者：陆淞</b></h4>
脸霞红印枕。睡觉来、冠儿还是不整。屏间麝煤冷。但眉峰压翠，泪珠弹粉。堂深昼永。燕交飞、风帘露井。恨无人说与相思，近日带围宽尽。重省。残灯朱幌，淡月纱窗，那时风景。阳台路迥。云雨梦，便无准。待归来，先指花梢教看，却把心期细问。问因循过了青春，怎生意稳。<hr>
