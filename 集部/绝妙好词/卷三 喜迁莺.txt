<h4>《集部·绝妙好词·卷三 喜迁莺》<b class="x">作者：冯去非</b></h4>
凉生遥渚，正绿芰擎霜，黄花招雨。雁外渔灯，蛩边蟹舍，绛叶表秋来路。世事不离双鬓，远梦偏欺孤旅。送望眼，但凭舷微笑，书空无语。慵看清镜里。十载征尘，长把朱颜污。借箸清油，挥毫紫塞，旧事不堪重举！间阔故山猿鹤，冷落同盟鸥鹭。倦游也，便樯云柂月，浩歌归去。<hr>
