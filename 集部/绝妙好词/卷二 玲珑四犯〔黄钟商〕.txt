<h4>《集部·绝妙好词·卷二 玲珑四犯〔黄钟商〕》<b class="x">作者：姜夔</b></h4>
叠鼓夜寒，垂灯春浅，匆匆时事如许。倦游欢意少，俯仰悲今古。江淹又吟《恨赋》，记当时，送君南浦。万里乾坤，百年身世，唯有此情苦。扬州柳垂官路，有轻盈换马，端正窥户。酒醒明月下，梦逐潮声去。文章信美知何用？漫赢得，天涯羁旅。教说与，春来要寻花伴侣。<hr>
