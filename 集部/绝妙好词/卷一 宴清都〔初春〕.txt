<h4>《集部·绝妙好词·卷一 宴清都〔初春〕》<b class="x">作者：卢祖皋</b></h4>
春讯飞琼管，风日薄，度墙啼鸟声乱。江城次第，笙歌翠合，绮罗香暖。溶溶涧渌冰泮，醉梦里、年华暗换。料黛眉、重锁隋堤，芳心暗动梁苑。新来雁阔云音，鸾分镜影，无计重见。啼春细雨，笼愁淡月，恁时庭院。离肠未语先断，算犹有、凭高望眼。更那堪、芳草连天，飞梅弄晚。<hr>
