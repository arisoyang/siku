<h4>《集部·绝妙好词·卷四 声声慢〔闰重九饮郭园〕》<b class="x">作者：吴文英</b></h4>
檀栾金碧，婀娜蓬莱，游云不蘸芳洲。露柳霜莲，十分点缀残秋。新弯画眉未稳，似含羞，低度墙头。愁送远，驻西台车马，共惜临流。知道池亭多宴，掩庭花，长是惊落秦讴。腻粉阑干，犹闻凭袖香留。输他翠涟拍甃，瞰新妆时浸明眸。帘半卷，带黄花、人在小楼。<hr>
