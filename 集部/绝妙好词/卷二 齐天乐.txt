<h4>《集部·绝妙好词·卷二 齐天乐》<b class="x">作者：高观国</b></h4>
碧云缺处无多雨，愁与去帆俱远。倒苇沙闲，枯兰溆冷，寥落寒江秋晚。楼阴纵览，正魂怯清吟，病多依黯。怕挹西风，袖罗香自去年减。风流江左久客，旧游得意处，珠帘曾卷。载酒春情，吹箫夜约，犹忆玉娇香怨。尘栖故苑，叹璧月空檐，梦云飞观。送绝征鸿，楚峰烟数点。<hr>
