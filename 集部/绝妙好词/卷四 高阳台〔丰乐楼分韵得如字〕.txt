<h4>《集部·绝妙好词·卷四 高阳台〔丰乐楼分韵得如字〕》<b class="x">作者：吴文英</b></h4>
修竹凝妆，垂杨驻马，凭阑浅画成图。山色谁题，楼前有雁斜书。东风紧送斜阳下，弄旧寒、晚酒醒余。自销凝，能几花前，顿老相如。伤春不在歌楼上，在镫前欹枕，雨外熏炉。怕有游船，临流可奈清癯。飞红若到西湖底，搅翠澜、总是愁鱼。莫重来、吹尽香绵，泪满平芜。<hr>
