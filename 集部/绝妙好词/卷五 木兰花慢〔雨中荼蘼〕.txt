<h4>《集部·绝妙好词·卷五 木兰花慢〔雨中荼蘼〕》<b class="x">作者：杨子咸</b></h4>
紫凋红落后，忽十丈玉虬横。望众绿帷中，蓝田璞碎，鲛室珠倾。柔条系风无力，更不禁、连日峭寒清。空与蝶圆香梦，枉教莺诉春情。深深苔径悄无人。栏槛湿香尘。叹宝髻蓬松，粉铅狼藉，谁管飘零！不愁素云易散，恨此花开后更无春！安得胡床月夜，玉醅满蘸瑶英？<hr>
