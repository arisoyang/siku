<h4>《集部·绝妙好词·卷五 瑞鹤仙》<b class="x">作者：陈允平</b></h4>
燕归帘半卷。正漏约，琼签笙调玉琯。蛾眉画来浅甚，春衫懒试，夜灯慵翦。香温梦暖，诉芳心、芭蕉未展。渺双波望极江空，二十四桥凭遍。葱茜银屏彩凤，雾帐金蝉，旧家坊院。烟花弄晚，芳草恨，断魂远。对东风、无语绿阴深处，时见飞红数片。算多情尚有，黄鹂向人睍睆。<hr>
