<h4>《集部·绝妙好词·卷一 瑞鹤仙〔梅〕》<b class="x">作者：辛弃疾</b></h4>
雁霜寒透幕。正护月云轻，嫩冰犹薄。溪奁照梳掠。想含香弄粉，靓妆难学。玉肌瘦弱。更重重、龙绡衬著。倚东风、一笑嫣然，转盼万花羞落。寂寞。家山何在？雪后园林，水边楼阁。瑶池旧约，鳞鸿更仗谁托？粉蝶儿只解寻桃觅柳，开遍南枝未觉。但伤心、冷淡黄昏，数声画角。<hr>
