<h4>《集部·绝妙好词·卷三 瑞鹤仙》<b class="x">作者：陆叡</b></h4>
湿云黏雁影，望征路，愁迷离绪难整。千金买光景，但疏钟催晓，乱鸦啼暝。花悰暗省，许多情、相逢梦境。便行云都不归来，也合寄将音信。孤迥。盟鸾心在，跨鹤程高，后期无准。情丝待翦，翻惹得，旧时恨。怕天教何处，参差双燕，还染残朱剩粉。对菱花与说相思，看谁瘦损。<hr>
