<h4>《集部·绝妙好词·卷六 木兰花〔寄题荪壁山房〕》<b class="x">作者：李莱老</b></h4>
向烟霞堆里，著吟屋最高层。望海日翻红，林霏散白，猿鸟幽深。双岑，倚天翠湿，看浮云收尽雨还晴。晓色千松逗冷，照人眼底长青。闲情，玉麈风生。摹茧字，校鹅经。爱静翻缃帙，芸台棐几，荷制兰樱。分明，晋人旧隐，掩岩扉月，午籁沉沉。三十六梯树杪，溯空遥想登临。<hr>
