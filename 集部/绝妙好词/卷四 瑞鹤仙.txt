<h4>《集部·绝妙好词·卷四 瑞鹤仙》<b class="x">作者：楼采</b></h4>
冻痕销梦草，又招得春归，旧家池沼。园扉掩寒峭，倩谁将花信，遍传深窈？追游趁早，便裁却轻衫短帽。任残梅飞满溪桥，和月醉眠清晓。年小，青丝纤手，彩胜娇鬟，赋情谁表？南楼信杳，江云重，雁归少。记冲香嘶马，流红回岸，几度绿杨残照。想暗黄依旧东风，灞陵古道。<hr>
