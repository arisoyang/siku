<h4>《集部·绝妙好词·卷三 摸鱼儿〔海棠〕》<b class="x">作者：刘克庄</b></h4>
甚春来、冷烟凄雨，朝朝迟了芳信。蓦然作暖晴三日，又觉万姝娇困。天怎忍。潘令老，不成也没看花分。才情减尽，怅玉局飞仙，石湖绝笔，辜负这风韵。倾城色，懊恼佳人薄命，墙头岑寂谁问？东风日暮无聊赖，吹得燕支成粉。君细认，花共酒，古来二事天尤吝。年光去迅。漫绿叶成阴，青苔满地，做取异时恨。<hr>
