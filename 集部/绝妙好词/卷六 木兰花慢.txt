<h4>《集部·绝妙好词·卷六 木兰花慢》<b class="x">作者：李彭老</b></h4>
正千门系柳，赐宫烛，散青烟。看秀靥芳唇，涂妆晕色，试尽春妍。田田满阶榆荚，弄轻阴、浅冷似秋天。随处饧香杏暖，燕飞斜軃秋千。朱弦几换华年，扶浅醉落红前。记旧时游冶，灯楼倚扇，水院移船。吟边梦云飞远，有题红、都在薛涛笺。听绝残箫倦笛，夜堂明月窥帘。<hr>
