<h4>《集部·绝妙好词·卷六 霓裳中序第一》<b class="x">作者：应法孙</b></h4>
愁云翠万叠。露柳残蝉空抱叶，帘卷流苏宝结。乍庭户嫩凉，栏杆微月。玉纤胜雪，委素纨、尘锁香箧。思前事、莺期燕约，寂寞向谁说。悲切。漏签声咽，渐寒灺兰缸未灭。良宵长是间别，恨酒凝红绡，纷涴瑶玦。镜盟鸾影缺。吹笛西风数阕。无言久，和衣成梦，睡损缕金蝶。<hr>
