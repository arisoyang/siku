<h4>《集部·绝妙好词·卷四 水龙吟〔水仙花〕》<b class="x">作者：赵闻礼</b></h4>
几年埋玉蓝田，绿云翠水烘春暖。衣薰麝馥，袜罗尘沁，凌波步浅。钿碧搔头，腻黄冰脑，参差难翦。乍声沉素瑟，天风佩冷，蹁跹舞，霓裳遍。湘浦盈盈月满。抱相思夜寒肠断。含香有恨，招魂无路，瑶琴写怨。幽韵凄凉，莫江空渺，数峰清远。粲迎风一笑，持花酹酒，结南枝伴。<hr>
