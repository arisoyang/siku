<h4>《集部·唐诗三百首·卷三  七言古诗 石鱼湖上醉歌并序》<b class="x">作者：元结</b></h4>
〔漫叟以公田米酿酒，因休暇则载酒於湖上，时取一醉，欢醉中，据湖岸引臂向鱼取酒，使舫载之，遍饮坐者。意疑倚巴丘，酌於君山之上，诸子环洞庭而坐，酒舫泛泛然，触波涛而往来者，乃作歌以长之。〕石鱼湖，似洞庭，夏水欲满君山青。山为樽，水为沼，酒徒历历坐洲岛。长风连日作大浪，不能废人运酒舫。我持长瓢坐巴丘，酌饮四座以散愁。<hr>
