<h4>《集部·唐诗三百首·卷一  五言古诗 贼退示官吏》<b class="x">作者：元结</b></h4>
〔癸卯岁，西原贼入道州，焚烧杀掠，几尽而去。明年，贼又攻永破郡，不犯此州边鄙而退，岂力能制敌与？盖蒙其伤怜而已！诸史何为忍苦徵敛！故作诗一篇以示官吏。〕昔年逢太平，山林二十年。泉源在庭户，洞壑当门前。井税有常期，日晏犹得眠。忽然遭世变，数岁亲戎旃。今来典斯郡，山夷又纷然。城小贼不屠，人贫伤可怜。是以陷邻境，此州独见全。使臣将王命，岂不如贼焉。今被徵敛者，迫之如火煎。谁能绝人命，以作时世贤。思欲委符节，引竿自刺船。将家就鱼麦，归老江湖边。<hr>
