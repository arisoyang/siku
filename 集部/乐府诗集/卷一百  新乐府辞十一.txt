<h4>《集部·乐府诗集·卷一百  新乐府辞十一》<b class="x">作者：郭茂倩编</b></h4>
<br>○乐府倚曲（唐·温庭筠）<br>【汉皇迎春辞】<br>春草芊芊，晴扫烟，宫城大锦红殷鲜。海日如融照仙掌，淮王小队缨铃响。<br>猎猎东风展焰旗，画神金甲葱笼网。钜公步辇迎句芒，复道扫尘鸾篲长。豹尾竿<br>前赵飞燕，柳风吹尽眉间黄。碧草含情古花喜，上林莺啭游丝起。宝马摇环万骑<br>归，恩光暗入帘栊里。<br>【夜宴谣】<br>长钗坠发双蜻蜓，碧尽山斜开画屏。虬须公子五侯客，一饮千钟如建瓴。鸾<br>咽姹唱圆无节，眉敛湘烟袖回雪。清夜恩情四座同，莫令沟水东西别。亭亭蜡泪<br>香珠溅，闇露小风罗幕寒。飘飘戟带俨相次，二十四枝龙画竿。裂管萦弦共繁曲，<br>芳樽细浪倾春醁。高楼客散杏花多，脉脉新蟾如瞪目。<br>【莲浦谣】<br>鸣桡轧轧溪溶溶，废绿平烟吴苑东。水清莲媚两相向，镜里见愁愁更红。白<br>马金鞭大堤上，西江日夕多风浪。荷心有露似骊珠，不是真圆亦摇荡。<br>【遐水谣】<br>天兵九月渡遐水，马踏沙鸣雁声起。杀气空高万里情，塞寒如箭伤眸子。狼<br>烟堡上霜漫漫，枯叶飘风天地干。犀带鼠裘无暖色，清光炯冷黄金鞍。虏尘如雾<br>罩亭障，陇首年年汉飞将。麟阁无名期未归，楼中思妇徒相望。<br>【晓仙谣】<br>玉妃唤月归海宫，月色淡白涵春空。银河欲转星靥靥，雪浪叠山埋早红。宫<br>花有露如新泪，小苑茸茸入寒翠。绮阁空传唱漏声，网轩未辨凌云字。遥遥珠帐<br>连湘烟，鹤扇如霜金骨仙。碧箫曲尽彩露动，下视九州皆悄然。秦王女骑红尾凤，<br>乘空回首晨鸡弄。雾盖狂尘亿兆家，世人犹作牵情梦。<br>【水仙谣】<br>水客夜骑红鲤鱼，赤鸾双鹤蓬瀛书。轻尘不起雨新霁，万里孤光含碧虚。露<br>魄冠轻见云发，寒丝七炷香泉咽。夜深天碧乱山姿，光碎玉波满船月。<br>【东峰歌】<br>锦砾潺湲玉溪水，晓来微雨藤花紫。冉冉山鸡红尾长，一声樵斧惊飞起。松<br>刺梳空石差齿，烟香风软人参蕊。阳崖一梦伴云根，仙菌灵芝梦魂里。<br>【罩鱼歌】<br>朝罩罩城东，暮罩罩城西。两桨鸣幽幽，莲子相高低。持罩入深水，金鳞大<br>如手。鱼尾迸圆波，千珠落湘藕。风飔飔，雨离离，菱尖茭刺鸂鶒飞。水连网眼<br>白如影，淅沥篷声寒点微。楚岸有花花盖屋，金塘柳色前溪曲。悠溶杳若去无穷，<br>五色澄潭鸭头绿。<br>【生禖屏风歌】<br>玉墀暗接昆仑井，井上无人金索冷。画壁阴森九子堂，阶前细月铺花影。绣<br>屏银鸭香蓊濛，天上梦归花绕丛。宜男漫作后庭草，不似樱桃千子红。<br>【湘宫人歌】<br>池塘芳意湿，夜半东风起。生绿画罗屏，金壶贮春水。黄粉楚宫人，方飞玉<br>刻鳞。娟娟照棋烛，不语两含嚬。<br>【太液池歌】<br>（《汉书》曰：“建章宫北有太液池，池中有蓬莱、方丈、瀛州，象神山也。”<br>颜师古曰：“太液池者，言其津润所及广也。”）<br>腥鲜龙气连清防，花风漾漾吹细光。叠澜不定照天井，倒影荡摇晴翠长。平<br>碧浅春生绿塘，云容雨态连青苍。夜深银汉通柏梁，二十八宿朝玉堂。<br>【鸡鸣埭歌】<br>南朝天子射雉时，银河耿耿星参差。铜壶漏断梦初觉，宝马尘高人未知。鱼<br>跃莲东荡宫沼，濛濛御柳悬栖鸟。红妆万户镜中春，碧树一声天下晓。盘踞势穷<br>三百年，朱方杀气成愁烟。彗星拂地浪连海，战鼓渡江尘涨天。绣龙画雉填宫井，<br>野火风驱烧九鼎。殿巢江燕砌生蒿，十二金人霜炯炯。芊绵平绿台城基，暖色春<br>空荒古陂。宁知《玉树后庭曲》，留待野棠如雪枝。<br>【雉场歌】<br>茭叶萋萋接烟树，鸡鸣埭上梨花露。彩仗锵锵已合围，绣翎白颈遥相妒。雕<br>尾扇张金缕高，碎铃素拂骊驹豪。绿场红迹未相接，箭发铜牙伤彩毛。麦垄桑阴<br>小山晚，六虬归去凝笳远。城头却望几含情，青亩春芜连古苑。<br>【东郊行】<br>斗鸡台下东西道，柳覆斑骓蝶萦草。坱霭韶容锁澹愁，青筐叶尽蚕应老。<br>绿渚幽香注白蘋，差差小浪吹鱼鳞。王孙骑马有归意，林彩空中如细尘。安得一<br>生各相守，烧船破栈休驰走。世上方应无别离，路傍更长千枝柳。<br>【春野行】<br>草浅浅，春如翦。花压李娘愁，饥蚕欲成茧。东城年少气堂堂，金丸惊起双<br>鸳鸯。含羞更问卫公子，月到枕前春梦长。<br>【吴苑行】<br>锦雉双飞梅结子，平春远绿窗中起。吴江澹画水连空，三尺屏风隔千里。小<br>苑有门红扇开，天丝舞蝶俱徘徊。绮户雕楹长若此，韶光岁岁如归来。<br>【塞寒行】<br>燕弓弦劲霜封瓦，朴簌寒雕睇平野。一点黄尘起雁喧，白龙堆下千蹄马。河<br>源怒浊风如刀，翦断朔云天更高。晚出榆关逐征北，惊沙飞迸冲貂袍。心许凌烟<br>名不灭，年年锦字伤离别。彩毫一画竟何荣，空仗青楼泣成血。<br>【台城晓朝曲】<br>司马门前火千炬，阑干星斗天将曙。朱网龛骖丞相车，晓随叠鼓朝天去。博<br>山镜树香丰茸，袅袅浮航金画龙。大江敛势避宸极，两阙深严烟翠浓。<br>【走马楼三更曲】<br>春姿暖气昏神沼，李树拳枝紫芽小。玉皇夜入未央宫，长火千条照栖鸟。马<br>过平桥通画堂，虎幡龙戟风悠扬。帘间清唱报寒点，丙含无人遗烬香。<br>【春晓曲】<br>家临长信往来道，乳燕双双拂烟草。油壁车轻金犊肥，流苏帐晓春鸡早。笼<br>中娇鸟暖犹睡，帘外落花闲不扫。衰桃一树近前池，似惜红颜镜中老。<br>【惜春词】<br>百舌问花花不语，低回似恨横塘雨。蜂争粉蕊蝶分香，不似垂杨惜金缕。愿<br>君留得长妖韶，莫逐东风还荡摇。秦女含嚬向烟月，愁红带露空迢迢。<br>【春愁曲】<br>红丝穿露珠帘冷，百尺哑哑下纤绠。远翠愁山入卧屏，两重云母空烘影。凉<br>簪坠发春眠重，玉兔煴香柳如梦。锦叠空寸委堕红，飔飔扫尾双金凤。蜂喧蝶驻<br>俱悠扬，柳拂赤栏纤草长。觉后梨花委平绿，春风和雨吹池塘。<br>【春洲曲】<br>韶光染色如蛾翠，绿湿红鲜水容媚。苏小慵多兰渚闲，融融浦日寐。紫<br>骝蹀躞金衔嘶，岸上扬鞭烟草迷。门外平桥连柳堤，归来晚树黄莺啼。<br>【晚归曲】<br>格格水禽飞带波，孤光斜起夕阳多。湖西山浅似相笑，菱刺惹衣攒黛蛾。青<br>丝系船向江木，兰芽出土吴江曲。水极晴摇泛滟红，草平春染烟绵绿。玉鞭骑马<br>白玉儿，刻金作凤光参差。丁丁暖漏滴花影，催入景阳人不知。弯堤弱柳遥相瞩，<br>雀扇团圆掩香玉。莲塘艇子归不归，柳闇桑秾闻布穀。<br>【湘东宴曲】<br>湘东夜宴金貂人，楚女含情娇翠嚬。玉管将吹插钿带，锦囊斜拂双麒麟。重<br>城漏断孤帆去，唯恐琼签报天曙。万户沈沈碧树圆，云飞雨散知何处。欲上香车<br>俱脉脉，清歌响断银屏隔。堤外红尘蜡炬归，楼前澹月连天白。<br>【照影曲】<br>景阳妆罢琼窗暖，欲照澄明香步懒。桥上衣多抱彩云，金鳞不动春塘满。黄<br>印额山轻为尘，翠鲜红稚俱含嚬。桃花百媚如欲语，曾为无双今两身。<br>【舞衣曲】<br>藕肠纤缕袖轻春，烟机漠漠娇娥嚬。金梭淅沥透空薄，剪落交刀吹断云。张<br>家公子夜闻雨，夜向兰堂思楚舞。蝉衫麟带压愁香，偷得莺黄锁金缕。管含兰气<br>娇语悲，胡槽雪冤鸳鸯丝。芙蓉力弱应难定，杨柳风多不自持。回嚬笑语西窗客，<br>星斗寥寥波脉脉。不逐秦王卷象床，满楼明月梨花白。<br>【故城曲】<br>漠漠沙堤烟，堤西雉子斑。雉声何角角，麦秀桑阴间。游丝荡平绿，明灭时<br>相续。白马金络头，东风故城曲。故城殷贵嫔，曾占未央春。自从香骨化，飞作<br>马蹄尘。<br>【兰塘辞】<br>塘水汪汪凫唼喋，忆上江南木兰楫。绣颈金须荡倒光，团团皱绿鸡头叶。露<br>凝荷卷珠净圆，紫菱刺短浮根鲜。小姑归晚红妆浅，镜里芙蓉照水鲜。东沟潏潏<br>劳回首，欲寄一杯琼液酒。知道无郎却有情，长教月照相思柳。<br>【碌碌古辞】<br>左亦不碌碌，右亦不碌碌，野草自根肥，羸牛生健犊。融蜡作杏蒂，男儿不<br>恋家。春风破红意，女颊如桃花。忠言未见信，巧语翻咨嗟。一鞘无两刀，徒劳<br>油壁车。<br>【昆明池水战辞】<br>汪汪积水连碧空，重叠细纹交敛红。赤帝龙孙鳞甲怒，临流一眄生阴风。鼍<br>鼓三声报天子，雕旗战舰凌波起。雷吼涛惊白若山，石鲸眼裂蟠蛟死。滇池海浪<br>相喧豗，青翰画鹢相次来。箭羽枪缨三百万，踏翻西海生尘埃。茂陵仙去菱花老，<br>唼唼游鱼近烟岛。渺莽残阳钓艇归，绿头江鸭眠沙草。<br>【猎骑辞】<br>早辞平扆殿，夕奉湘南宴。香兔抱微烟，重鳞叠轻扇。仆饥使君马，雁避将<br>军箭。宝柱惜离弦，流黄悲赤县。理钗低舞鬓，换袖回歌面。晚柳未如丝，春花<br>已如霰。所嗟故里曲，不及青楼燕。<br>○乐府杂咏六首（陆龟蒙）<br>【双吹管】<br>长短裁浮筠，参差作飞凤。高楼明月夜，吹出江南弄。<br>【东飞凫】<br>裁得尺锦书，欲寄东飞凫。胫短翅亦短，雌雄恋菰蒲。<br>【花成子】<br>春风等君意，亦解欺桃李。写得去时真，归来不相似。<br>【月成弦】<br>孤光照还没，转益伤离别。妾若是姮娥，长圆不教缺。<br>【孤独怨】<br>前回边使至，闻道交河战。坐想鼓鞞声，寸心攒百箭。<br>【金吾子】<br>嫁得金吾子，长闻轻薄名。君心如不重，妾腰徒自轻。<br>○正乐府十首<br>【皮日休】<br>正乐府，皮日休所作也。其意以乐府者，盖古圣王采天下之诗，欲以观民风<br>之美恶，而被之管弦，以为训戒，非特以魏、晋之侈丽，梁、陈之浮艳，而谓之<br>乐府也。故取其可悲可惧者著於歌咏，凡十篇，名之曰正乐府。<br>【卒妻悲】<br>河隍戍卒去，一半多不回。家有半菽食，身为一囊灰。官吏按其籍，伍中斥<br>其妻。处处鲁人髽，家家杞妇哀。少者任所归，老者无所携。况当札瘥年，米粒<br>如琼瑰。累累作饿殍，见之心若摧。其夫死锋刃，其室委尘埃。其命即用矣，其<br>赏安在哉！岂无黔敖恩，救此穷饿骸。谁知白屋士，念此翻欸欸。<br>【橡媪叹】<br>秋深橡子熟，散落榛芜岗。伛伛黄发媪，拾之践晨霜。移时始盈掬，尽日方<br>满筐。几曝复几蒸，用作三冬粮。山前有熟稻，紫穟袭人香。细获又精舂，粒粒<br>如玉珰。持之纳于官，私室无仓箱。如何一石馀，只作五斗量。狡吏不畏刑，贪<br>官不避赃。农时作私债，农毕归官仓。自冬及于春，橡实诳饥肠。吾闻田成子，<br>诈仁犹自王。吁嗟逢橡媪，不觉泪沾裳。<br>【贪官怨】<br>国家省闼吏，赏之皆与位。素来不知书，岂能精吏理。大者或宰邑，小者皆<br>尉史。愚者若混沌，毒者如雄虺。伤哉尧、舜民，肉袒受鞭箠。吾闻古圣王，天<br>下无遗士。朝廷及下邑，治者皆仁义。国家选贤良，定制兼拘忌。所以用此徒，<br>令之充禄仕。何不广取人，何不广历试。下位既贤哉，上位何如矣。胥徒赏以财，<br>俊造悉为吏。天下若不平，吾当甘弃市。<br>【农父谣】<br>农父冤苦辛，向我述其情。难将一人农，可备十人征。如何江、淮粟，輓<br>漕输咸京。黄河水如电，一半沉与倾。均输利其事，职司安敢评。三川岂不农，<br>三辅岂不耕。奚不车其粟，用以供天兵。美哉农父言，何计达王程。<br>【路臣恨】<br>路臣何方来？去马真如龙。行骄不动尘，满辔金珑璁。有人自天来，将避荆<br>棘丛。狞呼不觉止，推下苍黄中。十夫制鞭策，御之如惊鸿。日行六七邮，瞥若<br>雁无踪。路臣慎勿愬，愬则刑尔躬。军期方似雨，天命正如风。七雄战争时，宾<br>旅犹自通。如何太平世，动步却途穷。<br>【贱贡士】<br>南越贡珠玑，西蜀进罗绮。到京未晨旦，一一见天子。如何贤与俊，为贡贱<br>如此。所知不可求，敢望前席事。吾闻古圣人，射宫亲选士。不肖尽屏迹，贤能<br>皆得位。所以谓得人，所以称多士。叹息几编书，时哉又何异。<br>【颂夷臣】<br>夷臣本学外，仍善唐文字。吾人本尚舍，何况夷臣事。所以不学者，反为夷<br>臣戏。所以尸禄人，反为夷臣忌。吁嗟华风衰，何尝不由是。<br>【惜义鸟】<br>商颜多义鸟，义鸟实可嗟。危巢半累累，隐在栲木花。他巢若有雏，乳之如<br>一家；他巢若遭捕，投之同一罗。商人海秋贡，所贡复如何？饱以稻粱滋，饰以<br>组绣华。惜哉仁义禽，委戏於宫娥。吾闻凤之贵，仁义亦足夸。所以不遭捕，盖<br>缘生不多。<br>【诮虚器】<br>襄阳作髹器，中有库露真。持以遗北虏，绐云生有神。每岁走其使，所费如<br>云屯。吾闻古圣王，修德来远人。未闻作巧诈，用欺禽兽君。吾道尚如此，戎心<br>安足云。如何汉宣帝，却得呼韩臣。<br>【哀陇民】<br>陇山千万仞，鹦鹉巢其巅。穷危又极险，其山犹不全。蚩蚩陇之民，悬度如<br>登天。空中觇其巢，堕者争纷然。百禽不得一，十人九死焉。陇川有戍卒，戍卒<br>亦不闲。将命提雕笼，直到金堂前。彼毛不自珍，彼舌不自言。胡为轻人命？奉<br>此玩好端。吾闻古圣王，珍禽皆舍旃。今此陇民属，每岁啼涟涟。<br><hr>
