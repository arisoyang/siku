<h4>《集部·乐府诗集·卷八十九  杂歌谣辞七》<b class="x">作者：郭茂倩编</b></h4>
<br>△谣辞三<br>【晋安帝元兴初童谣】<br>（《宋书·五行志》曰：“晋桓玄既篡，有此童谣。及玄败走至江陵，五月<br>中诛，如其期焉。时又有民谣云：‘征钟落地桓迸走。’征钟，至秽之服。桓，<br>四体之下称。玄自下居上，犹征钟之厕歌谣，下体之咏民口也。而云‘落地’，<br>坠地之祥，迸走之言，其验明矣。”按《帝纪》，桓玄篡位在安帝元兴二年十二<br>月也。）<br>草生及马腹，乌啄桓玄目。<br>【晋安帝元兴中童谣】<br>（《宋书·五行志》曰：“晋安帝元兴中，桓玄既得志而有童谣。及玄败走，<br>而诸桓悉诛焉。郎君，司马元显也。”）<br>长干巷，巷长干。今年杀郎君，明年斩诸桓。<br>【晋安帝义熙初童谣】<br>（《晋书·五行志》曰：“安帝义熙初童谣。时官养卢龙，宠以金紫，奉以<br>名州，养之已极，而龙不能怀我好音，举兵内伐，遂成雠敌也。及败，斩伐其党，<br>如草木之成积焉。”按《列传》：“卢循小字元龙，元兴二年寇广州，逐刺史吴<br>隐之，自摄州事，号平南将军。安帝乃假循征虏将军、广州刺史。义熙中，刘裕<br>破循于豫章。循走交州，为刺史杜慧度所杀。”）<br>官家养芦化成荻，芦生不止自成积。<br>【晋安帝义熙初谣二首】<br>（《宋书·五行志》曰：“卢龙据有广州，民间有谣。后拥上流数州之地，<br>内逼京辇，应‘天半’之言。时复有谣言，龙后果败，不得入石头矣。”）<br>芦生漫漫竟天半。<br>卢橙橙，逐水流。东风忽如起，那得入石头。<br>【晋吴中童谣】<br>（《宋书·五行志》曰：“晋庾羲在吴郡时吴中童谣。无几而庾羲王洽相继<br>亡。”）<br>宁食下湖荇，不食上湖莼。庾、吴、没命丧，复杀王领军。<br>【晋荆州童谣】<br>（《晋书·五行志》曰：“殷仲堪在荆州时童谣。未几而仲堪败，桓玄遂有<br>荆州。”）<br>芒笼目，绳缚腹。殷当败，桓当复。<br>【晋京口谣】<br>（《宋书·五行志》曰：“晋王恭镇京口，诛王国宝，百姓为此谣。按‘昔<br>年食白饭’，言得志也。‘今年食麦麸’，麦麸粗秽，其精已去，明将败也，天<br>公将加谴谪而诛之也。‘捻咙喉’，气不通，死之祥也。‘败复败’，丁宁之辞<br>也。恭寻死，京都大行咳疾，而喉并喝焉。”）<br>昔年食白饭，今年食麦麸。天公诛谪汝，教汝捻咙喉。咙喉喝复喝，京口败<br>复败。<br>【晋京口民间谣二首】<br>（《宋书·五行志》曰：“晋王恭在京口，民间忽有此谣。按黄字，上恭字<br>头也，小人，恭字下也。寻如谣言。”）<br>黄头小人欲作贼，阿公在城下，指缚得。黄头小人欲作乱，赖得金刀作蕃捍。<br>【苻坚时长安谣】<br>（《晋书·载记》曰：“苻坚时长安有此谣。坚以凤皇非梧桐不栖，非竹实<br>不食，乃植桐竹数十万株于阿房城以待之。后坚为慕容冲所败，入止阿房城焉。<br>凤皇，冲小字也。”）<br>凤皇凤皇止阿房。<br>【苻坚初童谣】<br>（《晋书·五行志》曰：“苻坚初有此童谣，及坚败於淝水，为姚苌所杀，<br>在伪位凡三十年。”）<br>阿坚连牵三十年，后若欲败时，当在江湖边。<br>【苻坚时童谣】<br>（《晋书·载记》曰：“苻坚强盛时有此童谣。坚闻而恶之，每征伐，戒军<br>候云：‘有新城者避之。’后因寿春之败，其国大乱，竟死於新平佛寺。”《五<br>行志》曰：“时复有谣云：‘鱼羊田斗当灭秦。’识者以为鱼羊，鲜也。田斗，<br>卑也。坚自号秦，言灭之者鲜卑也。其群臣谏坚，令尽诛鲜卑，坚不从。及淮南<br>败还，初为慕容冲所攻，又为姚苌所杀，身死国灭云。”）<br>河水清复清，苻诏死新城。<br>【宋元嘉中魏地童谣】<br>（《南史》曰：“宋元嘉二十七年，魏太武帝围汝南戍，文帝遣臧质比救至<br>盱眙，太武已过淮。自广陵返攻盱眙，就质求酒。质封溲便与之，且报书云：<br>‘不闻童谣言邪？虏马饮江水，佛狸死卯年。冥期使然，非复人事。尔智识及众，<br>岂能胜苻坚邪？顷年展尔陆梁者，是尔未饮江，太岁未卯耳。’时魏地有童谣，<br>故质引之云。”）<br>轺车北来如穿雉，不意虏马饮江水。虏主北归石济死，虏欲渡江天不徙。<br>【梁武帝时谣】<br>（《南史》曰：“梁武帝天监元年十一月，立长子统为皇太子。时民间有谣。<br>按‘鹿子开’者，反语为来子哭也。后太子果薨。是时长子欢为徐州刺史，以嫡<br>孙次应嗣位，而帝意在晋安王，犹豫未决。及立晋安王为皇太子，而欢止封豫章<br>郡王还任。谣言‘心徘徊’者，未定也。‘城中诸少年，逐欢归去来’者，复还<br>徐方之象也。”统即昭明太子也。）<br>鹿子开城门，城门鹿子开，当开复未开，使我心徘徊。城中诸少年，逐欢归<br>去来。<br>【梁大同中童谣】<br>（《隋书·五行志》曰：“梁大同中有童谣。其后侯景破丹阳，乘白马，以<br>青丝为羁勒以应之。”）<br>青丝白马寿阳来。<br>【梁末童谣】<br>（《南史》曰：“梁末有童谣。及王僧辩灭，说者以为僧辩本乘巴马以击侯<br>景。‘马上郎’，王字也。‘尘’谓陈也。江东谓羖羊角为‘皂荚’，隋氏姓杨，<br>杨，羊也，言陈终灭於隋也。”）<br>可怜巴马子，一日行千里。不见马上郎，但有黄尘起。黄尘污人衣，皂荚相<br>料理。<br>【陈初童谣】<br>（《隋书·五行志》曰：“陈初有童谣。其后陈主果为韩擒所败。擒本名擒<br>虎，黄班之谓也。破建康之始，复乘青骢马，往反时节皆应。”）<br>黄班青骢马，发自寿阳涘。来时冬气末，去日春风始。<br>【同前】<br>御路种竹筱，萧萧已复起。合盘贮蓬块，无复扬尘已。<br>【陈初诗谣】<br>日西夜乌飞，拔倚梁柱。归去来，归山下。<br>后魏宣武孝明时谣<br>（《北史·魏本纪》曰：“宣武孝明间谣，识者以为索谓魏本索发，‘焦梨<br>狗子’指宇文泰，俗谓之黑獭也。”）<br>狐非狐，貉非貉，焦梨狗子齧断索。<br>【后魏末童谣】<br>（《北史·齐本纪》曰：“后魏末，文宣未受禅时有童谣。按藁然两头，於<br>文为高。‘河边羖历’为水边羊，指帝名也。於是徐之才劝帝受禅。”）<br>一束藁，两头然，河边羖历飞上天。<br>【东魏童谣】<br>（《北史》曰：“东魏孝静帝之将立也，时有童谣。按‘青雀子’，谓静帝<br>实清河王之世子。‘鹦鹉’谓齐神武也。后竟为齐所灭。”）<br>可怜青雀子，飞来邺城里。羽翮垂欲成，化作鹦鹉子。<br>【北齐邺都童谣】<br>（《隋书·五行志》曰：“齐神武始移都于邺，时有童谣。按魏孝静帝者，<br>清河王之子也。后则神武之女。邺都宫室未备，即逢禅代，作窠未成之效也。孝<br>静寻崩，文宣以后为太原长公主，降於杨愔。时娄后尚在，故言寄书於父母。新<br>妇子，斥后也。”）<br>可怜青雀子，飞入邺城里。作窠犹未成，举头失乡里。寄书与父母，好看新<br>妇子。<br>【北齐武定中童谣】<br>（《隋书·五行志》曰：“武定大有童谣。按高者，齐姓也。澄，文襄名。<br>五年神武崩，摧折之应。七年文襄遇盗所害，澄灭之徵也。”）<br>百尺高竿摧折，水底然灯澄灭。<br>【北齐文宣时谣】<br>（《北史·齐本纪》曰：“文宣时谣。按帝以午年生，故曰‘马子’。三台，<br>石季龙旧居，故曰‘石室’。三千六百日，十年也。文宣在位十年，果如谣言。”）<br>马子入石室，三千六百日。<br>【北齐后主武平初童谣】<br>（《隋书·五行志》曰：“武平元年童谣。按其年四月，陇东王胡长仁谋遣<br>刺客杀和士开，事露，反为士开所谮而死。”）<br>狐截尾，你欲除我我除你。<br>【北齐后主武平中童谣二首】<br>（《隋书·五行志》曰：“武平二年童谣，小儿唱讫，一时拍手，云‘杀却’。<br>至七月二十五日，御史中丞琅邪王俨执士开，送於南台而斩之。是岁又有童谣，<br>而七月士开被诛。九月，琅邪王遇害。十一月，赵彦深出为西兖州刺史。”）<br>和士开，七月三十日，将你向南台。<br>七月刈禾伤早，九月吃糕正好，十月洗荡饭瓮，十一月出却赵老。<br>【北齐后主武平末童谣】<br>（《隋书·五行志》曰：“武平末有童谣。时穆后母子淫辟，干预朝政，时<br>人患之。穆后小字黄花，寻逢齐亡，欲落之应也。”）<br>黄花势欲落，清尊但满酌。<br>【北齐末邺中童谣】<br>（《隋书·五行志》曰：“北齐末邺中有童谣。未几，周师入邺。”）<br>金作扫帚玉作把，净扫殿屋迎西家。<br>【周初童谣】<br>（《隋书·五行志》曰：“周初有童谣。按静帝，隋氏之甥，既逊位而崩，<br>诸舅强盛。”）<br>白杨树头金鸡鸣，只有阿舅无外甥。<br>【隋炀帝大业中童谣】<br>（《隋书·五行志》曰：“炀帝大业中童谣。其后李密坐杨玄感之逆，为吏<br>所拘，在路逃叛，潜结群盗，自阳城山而来，袭破洛口仓，后复屯兵苑内。‘莫<br>浪语’，密也。宇文化及自号许国，寻亦破灭。‘谁道许’者，盖惊疑之辞也。”）<br>桃李子，鸿鹄绕阳山，宛转花林里。莫浪语，谁道许。<br>【唐武德初童谣】<br>（《新唐书·五行志》曰：“窦建德未败时，有此谣也。”）<br>豆入牛口，势不得久。<br>【唐贞观中高昌国童谣】<br>（《唐书》曰：“贞观中，高昌国有此童谣。其国王文泰仗人捕其初唱者，<br>不能得。”《帝纪》曰：“十三年，以侯君集为交河道行军大总管，帅师伐高昌。<br>十四年平之，以其地置西州，又置安西都护府。”）<br>高昌兵马如霜雪，汉家兵马如日月。日月照霜雪，回首自消灭。<br>【唐永淳初童谣】<br>（《新唐书·五行志》曰：“高宗永淳元年童谣。是岁七月，东都大雨，人<br>多殍殕。”）<br>新禾不入箱，新麦不入场。迨及八九月，狗吠空垣墙。<br>【唐高宗永淳中童谣】<br>（《新唐书·五行志》曰：“高宗自调露中欲封嵩山，属突厥叛而止。后又<br>欲封，以吐蕃入寇遂停。时有童谣。”按《旧书》：“武后自封岱之后，劝帝封<br>中岳。每下诏草仪注，即岁饥、边事警急而止。永淳中，既至山下，未及行礼，<br>遘疾还宫而崩。”）<br>嵩山凡几层，不畏登不得。但恐不得登，三度徵兵马，傍道打腾腾。<br>【唐武后时童谣】<br>红绿复裙长，千里万里闻香。<br>【唐神龙中谣】<br>（《新唐书·五行志》曰：“中宗神龙以后民谣。按‘山南’，唐也。‘乌<br>鹊窠’者，人居寡也。‘山北’，胡也。‘金骆驼’者，虏获而重载也。”）<br>山南乌鹊窠，山北金骆驼。镰柯不凿孔，斧子不施柯。<br>【唐中宗时童谣】<br>（《新唐书·五行志》曰：“安乐公主於洺州造安乐寺，时有童谣。”按<br>《旧书》：“安乐公主，中宗幼女，韦皇后所生。初降武崇训，崇训死，降武延<br>秀。所造安乐佛寺，拟於宫掖，巧妙过之。”）<br>可怜安乐寺，了了树头悬。<br>【唐景龙中谣】<br>（《新唐书·五行志》曰：“景龙中民谣也。”按《会要》：“东都圣善寺，<br>神龙初，中宗为武太后追福所造，景龙中复增广焉。”）<br>可怜圣善寺，身著绿毛衣。牵来河里饮，踏杀鲤鱼儿。<br>【唐天宝中童谣】<br>（《新唐书·五行志》曰：“天宝中，安禄山未反时童谣。”按《旧书》：<br>“天宝十四载，禄山以范阳叛。明年，窃号燕国。”）<br>燕燕飞上天，天下女儿铺白毡，毡上有千钱。<br>【唐天宝中幽州谣】<br>（《新唐书·五行志》曰：“天宝中，幽州有此谣也。”）<br>旧来夸戴竿，今日不堪看。但看五月里，清水河边见契丹。<br>【唐德宗时童谣】<br>（《新唐书·五行志》曰：“朱泚未败前两月有童谣。”按《旧书》：“建<br>中四年，朱泚以泾原兵叛，僣号曰大秦，明年改号曰汉。是岁六月，兵败而死。”）<br>一只箸，两头朱。五六月，化为蛆。<br>【唐元和初童谣】<br>（《新唐书·五行志》曰：“元和初童谣，既毕乃转身曰：‘舞了也。’”<br>按《旧书．志》云：“为十年六月三日，武元衡为盗所害之应。”本传云：“<br>‘打麦’，谓打麦时也。‘麦打’，谓暗中突击也。‘三三三’，谓六月三日也。<br>既而旋其袖曰‘舞了也’，谓元衡之卒也。”）<br>打麦，麦打。三三三，舞了也。<br>【唐咸通中童谣】<br>（《新唐书·五行志》曰：“懿宗咸通七年童谣也。”）<br>草青青，被严霜。鹊始后，看颠狂。<br>【唐咸通末成都童谣】<br>（《新唐书·五行志》曰：“咸通十四年，成都有童谣。是岁，岁阴在巳，<br>明年在午。巳，蛇也。午，马也”）<br>咸通癸巳，出无所之。蛇去马来，道路稍开。头无片瓦，地有残灰。<br>【唐僖宗时童谣】<br>（《新唐书·五行志》曰：“僖宗时有此童谣。”按《旧书》云：“软符中<br>仍岁凶荒，人饥为盗，河南尤甚。曹州人王仙芝、尚君长，聚盗起於濮阳，攻剽<br>城邑，陷曹、濮、郓等州。五年，仙芝败，而黄巢之众攻江西云。”）<br>金色虾蟆争努眼，翻却曹州天下反。<br>【唐乾符中童谣】<br>（《新唐书·五行志》曰：“乾符六年童谣也。”）<br>八月无霜塞草青，将军骑马步空城。汉家天子西巡狩，犹向江东更索兵。<br>【唐中和初童谣】<br>（《新唐书·五行志》曰：“中和初有此童谣。”按《旧书》：“中和四年，<br>黄巢既败，以其残众东走。李克用追击，至济阴而还。贼散於兖、郓，黄巢入泰<br>山，至狼虎谷，为其将林言所杀。”）<br>黄巢走，泰山东，死在翁家翁。<br>【梁太祖时蜀中谣】<br>（《五代史》曰：“刘知俊初事梁太祖，后奔蜀，王建虽加宠待，然亦忌之，<br>常谓近侍曰：‘刘知俊非尔辈能驾驭，不如早为之所。’有嫉之者，於里巷间作<br>此谣。知俊色黔，丑生。棕绳者，王氏子孙皆以宗承为名，故以此猜疑之，遂见<br>杀於成都。”）<br>黑牛出圈棕绳断。<br><hr>
