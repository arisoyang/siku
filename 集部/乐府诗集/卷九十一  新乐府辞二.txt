<h4>《集部·乐府诗集·卷九十一  新乐府辞二》<b class="x">作者：郭茂倩编</b></h4>
<br>○乐府杂题二<br>【祖龙行】=>常楚老<br>（《汉书·五行志》曰：“秦始皇三十六年，郑客从关东来，至华阴，望见<br>素车白马从华山上下，知其非人，道住，止而待之。遂至，持璧与客曰：‘为我<br>遗镐池君。’因言‘今年祖龙死’，忽不见。郑客奉璧，即始皇二十八年过江所<br>湛璧也。是岁始皇死，后三年而秦灭。”颜师古曰：“此直江神告镐池之神，以<br>始皇将死尔。”苏林曰：“祖，始也。龙，人君象，谓始皇也。”应劭曰：“祖，<br>人之先。龙，君之象。”《祖龙行》盖出於此。）<br>黑云兵气射天裂，壮士朝眠梦冤结。祖龙一夜死沙丘，胡亥空随鲍鱼辙。腐<br>肉偷生二千里，伪书先赐扶苏死。墓接骊山土未乾，瑞光已向芒砀起。陈胜城中<br>鼓三下，秦家天地如崩瓦。龙蛇撩乱入咸阳，少帝空随汉家马。<br>【邺都引】=>张说<br>君不见魏武草创争天禄，群雄睚眦相驰逐。昼携壮士破坚阵，夜接词人赋华<br>屋。都邑缭绕西山阳，桑榆漫漫漳河曲。城郭为墟人改代，但有西园明月在。邺<br>傍高冢多贵臣，蛾眉曼睩共灰尘。试上铜台歌舞处，唯有秋风愁杀人。<br>【孟门行】=>崔颢<br>黄雀衔黄花，翩翩傍檐隙。本拟报君恩，如何反弹射。金罍美酒满座春，平<br>原爱才多众宾。满堂尽是忠义士，何意得有谗谀人。谀人翻覆那可道，能令君心<br>不自保。北园新栽桃李枝，根株未固何转移。成阴结子君自取，若问傍人那得知。<br>【邯郸宫人怨】=>崔颢<br>邯郸陌上三月春，暮行逢见一妇人。自言乡里本燕、赵，少小随家西入秦。<br>母兄怜爱无俦侣，五岁名为阿娇女。七岁丰茸好颜色，八岁黠惠能言语。十三兄<br>弟教诗书，十五青楼学歌舞。我家青楼临道傍，纱窗绮幔暗闻香。日暮笙歌君驻<br>马，春日妆梳妾断肠。不同城南使君婿，本求三十侍中郎。何知汉帝好容色，玉<br>辇携归登建章。建章宫殿不知数，万户千门深且长。百堵椒涂接青琐，九华阁道<br>连洞房。水精帘箔云母扇，琉璃窗牖玳瑁床。岁岁年年奉欢宴，娇贵荣华谁不羡。<br>恩情莫比陈皇后，宠爱全胜赵飞燕。瑶房侍寝世莫知，金屋更衣人不见。谁言一<br>朝复一日，君王弃世市朝变。宫车出葬茂陵田，贱妾独留长信殿。一朝太子升至<br>尊，两宫人事如掌翻。同时侍女见谗毁，后来新人莫敢言。兄弟印绶皆被夺，昔<br>年赏赐不复存。一旦放归旧乡里，乘车垂泪还入门。父母愍我曾富贵，嫁与西舍<br>金王孙。念此翻覆复何道，百年盛衰谁能保。忆昨尚如春日花，悲今已作秋时草。<br>少年去去莫停鞭，人生万事由上天。非我今日独如此，古今歇薄皆共然。<br>【吴宫怨】=>卫万<br>君不见吴王宫阁临江起，不卷珠帘见江水。晓气晴来双阙间，潮声夜落千门<br>里。勾践城中非旧春，姑苏台下起黄尘。只今唯有西江月，曾照吴王宫里人。<br>【同前】=>张籍<br>吴宫四面秋江水，江清露白芙蓉死。吴王醉后欲更衣，座上美人娇不起。宫<br>中千门复万户，君恩反覆谁能数。君心与妾既不同，徒向君前作歌舞。茱萸满宫<br>红实垂，秋风袅袅生繁枝。姑苏台上夕燕罢，他人侍寝还独归。白日在天光在地，<br>君今讵得长相弃。<br>【青楼曲二首】=>王昌龄<br>白马金鞍从武皇，旌旗十万宿长杨。楼头小妇鸣筝坐，遥见飞尘入建章。<br>驰道杨花满御沟，红妆缦绾上青楼。金章紫绶千馀骑，夫婿朝回初拜侯。<br>【同前】=>于濆<br>青楼临大道，一上一回老。所思终不来，极目伤春草。<br>【中流曲】=>崔国辅<br>归时日尚早，更欲向芳洲。渡口水流急，回船不自由。<br>【圣寿无疆词十首】=>杨巨源<br>文物京华盛，讴歌国步康。瑶池供寿酒，银汉丽宸章。雨露涵双阙，雷霆肃<br>万方。代推仙祚远，春共圣恩长。凤扆临花暖，龙炉傍日香。遥知千万岁，天意<br>奉君王。<br>鹓鹭彤庭际，轩车绮陌前。九城多好色，万井半祥烟。人醉逢尧酒，莺歌答<br>舜弦。花明御沟水，香暖禁城天。锡宴文逾盛，徵歌物更妍。无穷艳阳月，长照<br>太平年。<br>云陛临黄道，天门在碧虚。大明含睿藻，元气抱宸居。戈偃征苗后，诗传宴<br>镐初。年华富仙苑，时哲满公车。化入絪缊大，恩垂涣汗馀。悠然万方静，风俗<br>揖华胥。<br>玉漏飘青琐，金铺丽紫宸。云山九门曙，天地一家春。瑞霭方呈赏，暄风本<br>配仁。岩廊开凤翼，水殿压鼇身。文雅逢明代，欢娱及贱臣。年年未央阙，恩共<br>物华新。<br>垂拱乾坤正，欢心品类同。紫烟含北极，玄泽付东风。珠缀留晴景，金茎直<br>晓空。发生资盛德，交泰让全功。间气登三事，祥光启四聪。遐荒似川水，天外<br>亦朝宗。<br>代是文明昼，春当宴喜时。炉烟添柳重，宫漏出花迟。汉典方宽律，周官正<br>采诗。碧霄传凤吹，红旭在龙旂。造化膺神契，阳和沃圣思。无因随百兽，率舞<br>奉丹墀。<br>睿德符玄化，芳情翊太和。日轮皇鉴远，天仗圣朝多。曙色含金榜，晴光转<br>玉珂。中宫陈广乐，元老进赓歌。莲叶看龟上，桐花识凤过。小臣空击壤，沧海<br>是恩波。<br>物象朝高殿，簪裾溢上京。春当九衢好，天向万方明。乐报箫韶发，杯看沆<br>瀣生。芙蓉丹阙暖，杨柳玉楼晴。阊阖开中禁，衣裳俨太清。南山同圣寿，长对<br>凤皇城。<br>日上苍龙阙，香含紫禁林。晴光五云叠，春色九天深。赏协元和德，文垂雅<br>颂音。景云随御辇，颢气在宸襟。永保无疆寿，长怀不战心。圣朝多庆赐，琼树<br>粉墙阴。<br>化洽生成遂，功宣动植知。瑞凝三秀草，春入万年枝。凤掖喜言进，鹓行喜<br>气随。仗临丹地近，衣对碧山垂。渥泽方柔远，聪明本听卑。愿同东观事，长睹<br>汉威仪。<br>【朝元引四首】=>陈陶<br>帝烛荧煌下九天，蓬莱宫晓玉炉烟。无央鸾凤随金母，来贺薰风一万年。<br>玉殿云开露冕旒，下方珠翠压鼇头。天鸡唱罢南山曙，春色光辉十二楼。<br>万宇灵祥拥帝居，东华元老荐屠苏。龙池遥望非烟拜，五色曈昽在玉壶。<br>宝祚河宫一向清，龟鱼天篆益分明。近臣谁献登封草，五岳齐呼万岁声。<br>【平蕃曲三首】=>刘长卿<br>吹角报蕃营，回军欲洗兵。已教青海外，自筑汉家城。<br>渺渺戍烟孤，茫茫塞草枯。陇关何用闭，万里不防胡。<br>绝漠大军还，平沙独戍闲。空留一片石，万古在燕山。<br>【悲陈陶】=>杜甫<br>孟冬十郡良家子，血作陈陶泽中水。野旷天清无战声，四万义军同日死。群<br>胡归来血洗箭，仍唱胡歌饮都市。都人回面向北啼，日夜更望官军至。<br>【悲青坂】=>杜甫<br>我军青坂在东门，天寒饮马太白窟。黄头奚儿日向西，数骑弯弓敢驰突。山<br>雪河冰野萧飋，青是烽烟白人骨。焉得附书与我军，忍待明年莫仓卒。<br>【哀江头】=>杜甫<br>少陵野老吞声哭，春日潜行曲江曲。江头宫殿锁千门，细柳新蒲为谁绿。忆<br>昔霓旌下南苑，苑中万物生颜色。昭阳殿里第一人，同辇随君侍君侧。辇前才人<br>带弓箭，白马嚼齧黄金勒。翻身向天仰射云，一箭正坠双飞翼。明眸皓齿今何在，<br>血汙游魂归不得。清渭东流剑阁深，去住彼此无消息。人生有情泪霑臆，江水江<br>花岂终极。黄昏胡骑尘满城，欲往城南望城北。<br>【哀王孙】=>杜甫<br>长安城头头白乌，夜飞延秋门上呼。又向人家啄大屋，屋底达官走避胡。金<br>鞭断折九马死，骨肉不待同驰驱。腰下宝玦青珊瑚，可怜王孙泣路隅。问之不肯<br>道姓名，但道困苦乞为奴。已经百日窜荆棘，身上无有完肌肤。高帝子孙尽高准，<br>龙种自与常人殊。豺狼在邑龙在野，王孙善保千金躯。不敢长语临交衢，且为王<br>孙立斯须。昨夜东风吹血腥，东来橐驼满旧都。朔方健儿好身手，昔何勇锐今何<br>愚。窃闻天子已传位，圣德北服南单于。花门剺面请雪耻，慎勿出口他人狙。哀<br>哉王孙慎勿疏，五陵佳气无时无。<br>【兵车行】=>杜甫<br>车辚辚，马萧萧，行人弓箭各在腰。爹娘妻子走相送，尘埃不见咸阳桥。牵<br>衣顿足拦道哭，哭声直上干云霄。道傍过者问行人，行人但云点行频。或从十五<br>北防河，便至四十西营田。去时里正与裹头，归来头白还戍边。边亭流血成海水，<br>武皇开边意未已。君不闻汉家山东二百州，千村万落生荆杞。纵有健妇把锄犁，<br>禾生陇亩无东西。况复秦兵耐苦战，被驱不异犬与鸡。长者虽有问，役夫敢申恨。<br>且如今年冬，未休关西卒。县官急索租，租税从何出。信知生男恶，反是生女好。<br>生女犹是嫁比邻，生男埋没随百草。君不见青海头，古来白骨无人收。新鬼烦冤<br>旧鬼哭，天阴雨湿声啾啾。<br>【来从窦车骑】=>李益<br>束发逢世屯，怀恩抱明义。读书良不武，学剑惭非智。遂别鲁诸生，来从窦<br>车骑。追兵赴边急，络马黄金辔。出入燕南陲，由来重意气。自经皋兰战，又破<br>楼烦地。西北护三边，东南留一尉。时过如云雨，参差不自意。将军失恩泽，万<br>事从此异。置酒高楼上，薄暮秋风起。长戟与我归，归来同弃置。自酌还自饮，<br>非名又非利。歌出易水寒，琴下雍门泪。出逢平乐旧，言在天阶侍。问我从军苦，<br>自陈少年贵。丈夫交四海，徒论身自致。汉将不封侯，苏卿来远使。令我终此曲，<br>此曲成不易。贵人难识心，何由知忌讳。<br>【忆长安曲二首】=>岑参<br>东望望长安，正值日初出。长安不可见，但见长安日。<br>长安何处在，只在马蹄下。明日归长安，为君急走马。<br>【九曲词三首】=>高适<br>（《河图》曰：“黄河出昆仑山，东北流千里，折西而行，至於蒲山。南流<br>千里，至於华山之阴。东流千里，至於桓雍。北流千里，至於下津。河水九曲，<br>长九千里，入于渤海。”郦道元《水经注》曰：“黄河百里一小曲，千里一曲一<br>直矣。”《新唐书》曰：“天宝中，哥舒翰攻破吐蕃洪济、大莫等城，数黄河九<br>曲，以其地置洮阳邵。”适由是作《九曲词》。铁骑横行铁岭头，西看逻逤取封<br>侯。青海只今将饮马，黄河不用更防秋。）<br>许国从来彻庙堂，连年不为在疆场。将军天上封侯印，御史台中异姓王。<br>万骑争歌杨柳春，千场对舞绣骐驎。到处尽逢欢洽事，相看总是太平人。<br>【情人玉清歌】=>毕耀<br>洛阳城中有一人名玉清，可怜玉清如其名。善踏斜柯能独立，婵娟花艳无人<br>及。珠为裙，玉为缨。临春风，吹玉笙，悠悠满天星。黄金阁上晚妆成，《云和<br>曲》中为曼声。玉梯不得踏，摇袂两盈盈，城头之日复何情。<br>【湘中弦二首】=>崔涂<br>崔涂烟愁雨细云冥冥，杜兰香老三湘清。故山望断不知处，鷤鵊隔花啼一<br>声。苍山遥遥江潾潾，路傍老尽无闲人。王孙不见草空绿，惆怅渡头春复春。<br>【湘弦怨】=>孟郊<br>昧者理芳草，蒿兰同一锄；狂飙怒秋林，曲直同一枯。嘉木忌深蠹，哲人悲<br>巧诬。灵均入回流，靳尚为良谟。我愿分众泉，清浊各异渠；我原分众巢，枭鸾<br>相远居。此志谅难保，此情竟何如。湘弦少知意，孤响空踟蹰。<br>【湘弦曲】=>庄南杰<br>楚琴铮铮戛秋露，巫云两脚飞朝暮。古磬高敲百尺楼，孤猿夜哭千丈树。云<br>軯碾火声珑珑，连山卷尽长江空。莺啼寂寞花枝雨，鬼啸荒郊松柏风。满堂怨<br>咽悲相续，苦调中含古离曲。繁弦响绝楚魂遥，湘江水碧湘山绿。<br>【促促曲】=>李益<br>促促何促促，黄河九回曲。嫁与棹船郎，空床将影宿。不道君心不如石，那<br>教妾貌长如玉。<br>【促促词】=>王建<br>促促复刺刺，水中无鱼山无石。少年虽嫁不将归，白头犹著父母衣。四边田<br>宅非所有，我身不及逐鸡飞。出门若有归死处，猛虎当衢向前去。百年不遣踏君<br>门，在家谁唤为新妇。岂不见他邻舍娘，嫁来长在舅姑傍。<br>【同前】=>张籍<br>促促复促促，家贫夫妇欢不足。今年为人送租船，去年捕鱼在江边。家中姑<br>老子复小，自执吴绡输税钱。家家桑麻满地黑，念君一身空努力。乍教牛蹄团团<br>羊角直，君身长在应不得。<br>【楼上女儿曲】=>卢仝<br>谁家女儿楼上头，指麾婢子挂帘钩。林花撩乱心之愁，卷却罗袖弹箜篌。箜<br>篌历乱五六弦，罗袖掩面啼向天。相思弦断情不断，落花纷纷心欲穿。心欲穿，<br>凭栏干。相忆柳条绿，相思锦帐寒。直缘感君恩爱一回顾，使我双泪长珊珊。我<br>有娇靥待君笑，我有娇娥待君扫。莺花烂熳君不来，及至君来花已老。心肠寸断<br>谁得知，玉阶幂<imgheight=32width=32border=0src=/bzk/Z011.bmp>生青草。<br>【青青水中蒲三首】=>韩愈<br>青青中水蒲，下有一双鱼。君今上陇去，我在与谁居？<br>青青水中蒲，长在水中居。寄语浮萍草，相随我不如。<br>青青中水蒲，叶短不出水。妇人不下堂，行子在万里。<br><hr>
