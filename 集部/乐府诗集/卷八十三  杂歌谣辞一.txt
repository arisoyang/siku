<h4>《集部·乐府诗集·卷八十三  杂歌谣辞一》<b class="x">作者：郭茂倩编</b></h4>
<br>言者，心之声也；歌者，声之文也。情动於中而形於言，言之不足故嗟叹之，<br>嗟叹之不足故永歌之。歌之为言也，长言之也。夫欲上如抗，下如坠，曲如折，<br>止如槁木，倨中矩，句中钩，累累乎端如贯珠，此歌之善也。《宋书·乐志》曰：<br>“黄帝、帝尧之世，王化下洽，民乐无事，故因击壤之欢，庆云之瑞，民因以作<br>歌。其后风衰雅缺，而妖淫靡曼之声起。周衰，有秦青者，善讴，而薛谈学讴於<br>秦青，未穷青之伎而辞归。青饯之於郊，乃抚节悲歌，声震林木，响遏行云。薛<br>谈遂留不去，以卒其业。又有韩娥者，东之齐，至雍门，匮粮，乃鬻歌假食。既<br>去而馀响绕梁，三日不绝。左右谓其人不去也。过逆旅，逆旅人辱之，韩娥因曼<br>声哀哭。一里老幼悲愁垂涕相对，三日不食。遽追之，韩娥还，复为曼声长歌；<br>一里老幼喜跃抃舞，不能自禁，忘向之悲也。乃厚赂遣之。故雍门之人善歌哭，<br>效韩娥之遗声。卫人王豹处淇川，善讴，河西之民皆化之。齐人绵驹居高唐，善<br>歌，齐之右地亦传其业。前汉有鲁人虞公者，善歌，能令梁上尘起。若斯之类，<br>并徒歌也。《尔雅》曰：‘徒歌谓之谣。’”《广雅》曰：“声比於琴瑟曰歌。”<br>《韩诗章句》曰：“有章曲曰歌，无章曲曰谣。”梁元帝《纂要》曰：“齐歌曰<br>讴，吴歌曰歈，楚歌曰艳，浮歌曰哇，振旅而歌曰凯歌，堂上奏乐而歌曰登歌，<br>亦曰升歌。故歌曲有《阳陵》、《白露》、《朝日》、《鱼丽》、《白水》、<br>《白雪》、《江南》、《阳春》、《淮南》、《驾辩》、《渌水》、《阳阿》、<br>《采菱》、《下里巴人》，又有长歌、短歌、雅歌、缓歌、浩歌、放歌、怨歌、<br>劳歌等行。汉世有相和歌，本出於街陌讴谣。而吴歌杂曲，始亦徒歌，复有但歌<br>四曲，亦出自汉世，无弦节作伎，最先一人唱，三人和，魏武帝尤好之。时有宋<br>容华者，清彻好声，善唱此曲，当时特妙。自晋已后不复传，遂绝。凡歌有因地<br>而作者，《京兆》、《邯郸歌》之类是也；有因人而作者，《孺子》、《才人歌》<br>之类是也；有伤时而作者，微子《麦秀歌》之类是也；有寓意而作者，张衡《同<br>声歌》之类是也。甯戚以困而歌，项籍以穷而歌，屈原以愁而歌，卞和以怨而歌，<br>虽所遇不同，至於发乎其情则一也。历世已来，歌讴杂出。令并采录，且以谣谶<br>系其末云。”<br>○歌辞一<br>【击壤歌】<br>（《帝王世纪》曰：“帝尧之世，天下大和，百姓无事。有八九十老人击壤<br>而歌。”日出而作，日入而息。凿井而饮，耕田而食。帝何力於我哉？）<br>【卿云歌三首】<br>（《尚书大传》曰：“舜将禅禹，於时俊乂百工相和而歌《卿云》。帝乃唱<br>之曰‘卿云烂兮’；八伯咸进，稽首曰‘明明上天’；帝乃再歌曰‘日月有常’。”<br>《史记·天官书》曰：“若烟非烟，若云非云，郁郁纷纷，萧索轮囷，是谓庆云。”<br>庆云即卿云，盖和气也。舜时有之，故美之而作歌。）<br>卿云烂兮，糺缦缦兮。日月光华，旦复旦兮。<br>明明上天，烂然星陈。日月光华，弘于一人。<br>日月有常，星辰有行。四时顺经，万姓允诚。<br>於予论乐，配天之灵。迁于贤善，莫不咸听。<br>鼚乎鼓之，轩乎舞之，精华已竭，褰裳去之。<br>【涂山歌】<br>（《吴越春秋》曰：“禹年三十未娶，行涂山，恐时暮失嗣，辞云：‘吾之<br>娶也，必有应也。’乃有白狐九尾造於禹，禹曰：‘白者，吾之服也；九尾者，<br>王之证也。’於是涂山之人歌之。禹因娶涂山，谓之女娇。”）<br>绥绥白狐，九尾庞庞。我家嘉夷，来宾为王。成于家室，我都攸昌。天人之<br>际，於兹则行，明矣哉！<br>【夏人歌二首】<br>（《尚书大传》曰：“夏人饮酒，醉者持不醉者，不醉者持醉者，而歌曰：<br>‘盍归乎薄，薄亦大矣。’伊伊退而更曰：‘觉兮较兮，吾大命格兮。去不善而<br>就善，何不乐兮。’薄，汤之都，言当归汤也。”《韩诗外传》曰：“桀为酒池<br>糟堤，纵靡靡之乐，一鼓而牛饮者三千。群臣皆相持而歌。”）<br>江水沛兮，舟楫败兮。我王废兮，趣归於亳，亳亦大兮。<br>乐兮乐兮，四牡骄兮。六辔沃兮，去不善而从善，何不乐兮？<br>【商歌二首】=>齐·甯戚<br>（《淮南子》曰：“甯越欲干齐桓公，因穷无以自达，於是为商旅，将任车<br>以商於齐，暮宿於郭门外。桓公郊迎客，夜开门，辟任车，爝火甚盛，从者甚众。<br>越饭牛车下，望见桓公而悲，击牛角而疾商歌。桓公闻之曰：‘异哉，非常人也！’<br>命后车载之。”越，一作戚。）<br>南山矸，白石烂。生不遭尧与舜禅，短布单衣適至骭。从昏饭牛薄夜半，长<br>夜漫漫何时旦。<br>沧浪之水白石粲，中有鲤鱼长尺半。弊布单衣裁至骭，清朝饭牛至夜半。黄<br>犊上坂且休息，吾将舍汝相齐国。<br>【师乙歌】<br>（《家语》曰：“孔子相鲁，齐人归女乐，鲁君淫荒。孔子遂行，师乙送。<br>孔子曰：‘吾欲歌可乎？’乃歌之。”）<br>彼妇人之口，可以出走。彼妇人之谒，可以死败。优哉游哉，聊以卒岁。<br>【获麟歌】=>鲁·孔子<br>（《孔丛子》曰：“叔孙氏之车子鉏商，樵於野而获麟焉。众莫之识，以为<br>不祥，弃之五父之衢。冉有告曰：‘麋身而肉角，岂天之妖乎？’夫子曰：‘吾<br>将往观焉。’遂泣曰：‘予之於人，犹麟也。麟仁兽出而死，吾道穷矣！’乃歌<br>云。”）<br>唐虞世兮麟凤游，今非其时来何求，麟兮麟兮我心忧。<br>【河激歌】=>赵简子夫人<br>（《列女传》曰：“女娟者，赵河津吏之女也。简子南击楚，津吏醉卧，不<br>能渡简子。简子怒，召欲杀之。娟惧，持楫走前曰：‘愿以微躯易父之死。’简<br>子遂释不诛。将渡，用楫者少一人。娟攘拳操楫而请，简子遂与渡，中流，为简<br>子发《河激之歌》。简子归，纳为夫人。”）<br>升彼阿兮而观清，水扬波兮杳冥冥。祷求福兮醉不醒，诛将加兮妾心惊。罚<br>既释兮渎乃清。妾持楫兮操其维，蛟龙助兮主将归，浮来棹兮行勿疑。<br>【越人歌】<br>刘向《说苑》曰：“鄂君子晳泛舟於新波之中，乘青翰之舟，张翠盖，会钟<br>鼓之音毕。榜枻越人拥楫而歌，於是鄂君乃揄修袂，行而拥之，举绣被而覆之。<br>鄂君，楚王母弟也。”<br>今夕何夕兮搴洲中流，今日何日兮得与王子同舟。蒙羞被好兮不訾诟耻，心<br>几顽而不绝兮得知王子。山有木兮木有枝，心说君兮知不知。<br>【徐人歌】<br>刘向《新序》曰：“延陵季子将聘晋，带宝剑以过徐君。徐君观剑，不言而<br>色欲之。季子未献也，然其心许之矣。使反而徐君已死，季子於是以剑带徐君墓<br>树而去。徐人乃为之歌。”<br>延陵季子兮不忘故，脱千金之剑兮带丘墓。<br>【渔父歌】（古辞）<br>（《楚辞》曰：“屈原既放，游於江潭。渔父见之，鼓枻而歌。”沧浪，水<br>名也。清谕明时，可以振缨而仕，浊谕乱世，可以抗足而去。故孔子曰：“清斯<br>濯缨，浊斯濯足矣。”言自取之也。若张志和《渔父歌》，但歌渔者之事。）<br>沧浪之水清兮，可以濯吾缨，沧浪之水浊兮，可以濯吾足。<br>【渔父歌五首】=>唐·张志和<br>西塞山边白鹭飞，桃花流水<鱼厥>鱼肥。青箬笠，绿蓑衣，春江细雨不须归。<br>钓台渔父褐为裘，两两三三舴艋舟。能纵棹，惯乘流，长江白浪不曾忧。<br>霅溪湾里钓渔翁，舴艋为家西复东。江上雪，浦边风，笑著荷衣不叹穷。<br>松江蟹舍主人欢，菰饭莼羹亦共餐。枫叶落，荻花乾，醉宿渔舟不觉寒。<br>青草湖中月正圆，巴陵渔父棹歌连。钓车子，掘头船，乐在风波不用仙。<br>【同前】=>晋·和凝<br>白芷汀寒立鹭鸶，蘋风轻翦浪花时。烟幂幂，日迟迟，香引芙蓉惹钓丝。<br>【同前】=>欧阳炯<br>风浩寒溪照胆明，小君山上玉蟾生。荷露坠，翠烟轻，拨剌游鱼几处惊。<br>【同前三首】=>李珣<br>水接衡门十里馀，信船归去卧看书。轻爵禄，慕玄虚，莫道渔人只为鱼。<br>避世垂纶不记年，官高争得似君闲。倾白酒，对青山，笑指柴门待月还。<br>棹警鸥飞水溅袍，影侵潭面柳垂条。终日醉，绝尘劳，曾见钱塘八月涛。<br>【采葛妇歌】<br>（《吴越春秋》曰：“采葛，越之妇人，伤越王用心，乃作若何之歌。”）<br>尝胆不苦味若饴，今我采葛以作丝。<br>【紫玉歌】<br>（《乐府诗集》曰：“紫玉，吴王夫差女也。作歌诗以与韩重。”）<br>南山有鸟，北山张罗。意欲从君，谗言孔多。悲结成疹，没命黄垆。命之不<br>造，冤如之何！羽族之长，名为凤皇。一日失雄，三年感伤。虽有众鸟，不为匹<br>双。故见鄙姿，逢君辉光。身远心近，何曾暂忘。<br>【邺民歌】<br>（《汉书》曰：“魏襄王时，史起为邺令，引漳水溉邺以富魏之河内，而民<br>作歌云。”）<br>邺有贤令兮为史公，决漳水兮灌邺旁，终古舄卤兮生稻粱。<br>【郑白渠歌】<br>（《史记》曰：“韩闻秦之好兴事，欲罢，无令东伐。乃使水工郑国间说秦，<br>令凿泾水自中山西抵瓠口为渠，并北山，东注洛，溉舄卤之地四万馀顷，今曰郑<br>国渠。”《汉书》曰：“太始二年，赵中大夫白公复奏穿渠。引泾水，首起谷口，<br>尾入栎阳，注渭中，袤二百里，溉田四千五百馀顷，名曰白渠。人得其饶，於是<br>歌之。”）<br>田於何所？池杨、谷口。郑国在前，白渠起后。举臿如云，决渠为雨。水流<br>灶下，鱼跃入釜。泾水一石，其泥数斗。且溉且粪，长我禾黍。衣食京师，忆万<br>之口。<br>【百里奚歌】=>梁·高允生<br>羁旅入秦庭，始得收显曜。释褐出辎车，卓为千乘道。艳色进华容，繁弦发<br>徵调。居贵易素心，翻然忘久要。装金五羊皮，写情陈所告。岂徒望自伤，念君<br>无定操。<br>【秦始皇歌】<br>（《古今乐录》曰：“秦始皇祠洛水，有黑头公从河中出，呼始皇曰：‘来<br>受天宝。’乃与群臣作歌。”）<br>洛阳之水，其色苍苍。祠祭大泽，倏忽南临。洛滨醊祷，色连三光。<br>【鸡鸣歌】<br>（《乐府广题》曰：“汉有鸡鸣卫士，主鸡唱。宫外旧仪，宫中与台并不得<br>畜鸡。昼漏尽，夜漏起，中黄门持五夜，甲夜毕传乙，乙夜毕传丙，丙夜毕传丁，<br>丁夜毕传戊，戊夜，是为五更。未明三刻鸡鸣，卫士起唱。”《汉书》曰：“高<br>祖围项羽垓下，羽是夜闻汉军四面皆楚歌。”应劭曰：“楚歌者，鸡鸣歌也。”<br>《晋太康地记》曰：“后汉固始、<鱼同>阳、公安、细阳四县卫士习此曲，於阙下<br>歌之，今鸡鸣歌是也。然则此歌盖汉歌也。”按《周礼·鸡人》“掌大祭祀，夜<br>呼旦以嘂百官”，则所起亦远矣。东方欲明星烂烂，汝南晨鸡登坛唤。曲终<br>漏尽严具陈，月没星稀天下旦。千门万户递鱼钥，宫中城上飞乌鹊。）<br>【鸡鸣曲】=>唐·王建<br>鸡初鸣，明星照东屋。鸡再鸣，红霞生海腹。百官待漏双阙前，圣人亦挂山<br>龙服。宝钗命妇灯下起，环珮玲珑晓光里。直内初烧玉案香，司更尚滴铜壶水。<br>金吾卫里直郎妻，到明不睡听晨鸡。天头日月相送迎，夜栖旦鸣人不迷。<br>【同前】=>李廓<br>星稀月没上五更，胶胶角角鸡初鸣。征人牵马出门立。辞妾欲向安西行。再<br>鸣引颈檐头下，月中角声催上马。才分地色第三鸣，旌旗红尘已出城。妇人上城<br>乱招手，夫婿不闻遥哭声。长恨鸡鸣别时苦，不遣鸡栖近窗户。<br>【平城歌】<br>（《汉书·匈奴传》曰：“高祖自将兵三十二万击韩王信。帝先至平城，步<br>兵未尽到，冒顿纵精兵三十馀万围帝於白登，七日，汉兵中外不得救饷。”樊哙<br>时为上将军，不能解围，天下皆歌之。后用陈平秘计得免。白登在平城东南，去<br>平城十馀里。平城之下亦诚苦，七日不食，不能彀弩。）<br>【楚歌】=>汉·高帝<br>（《汉书》曰：“高祖欲立戚夫人子赵王如意而废太子，后不果。戚夫人泣<br>涕，帝曰：‘为我楚舞，吾为若楚歌。’”其旨言太子得四皓为辅，羽翼成就，<br>不可易也。颜师古曰：“楚歌者，楚人之歌，犹吴歈越吟也。”）<br>鸿鹄高飞，一举千里。羽翼以就，横绝四海。横绝四海，又可奈何，虽有缯<br>缴，尚安所施。<br>【吴楚歌】=>晋·傅玄<br>（《乐府诗集》曰：“傅玄辞。一曰《燕美人歌》。”）<br>燕人美兮赵女佳，其室则迩兮限曾崖。云为车兮风为马，玉在山兮兰在野。<br>云无期兮风有止，思心多端谁能理。<br>【同前】=>唐·张籍<br>庭前春鸟啄林声，红夹罗繻缝未成。今朝社日停针线，起向朱樱树下行。<br><hr>
