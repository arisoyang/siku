<h4>《集部·乐府诗集·卷九十六  新乐府辞七》<b class="x">作者：郭茂倩编</b></h4>
<br>○系乐府十二首（唐·元结）<br>（元结序曰：“天宝中，结将前世尝可称叹者为诗十二篇，引其义以名之，<br>总曰系乐府。”）<br>【思太古】<br>东南三千里，沅、湘为太湖。湖上山谷深，有人多似愚。婴孩寄树颠，就水<br>捕<鱼鸟>鲈。所欢同鸟兽，身意复何拘。吾行遍九州，此风皆已无。吁嗟圣贤教，<br>不觉久踟蹰。<br>【陇上叹】<br>援车登陇坂，穷高遂停驾。延望戎狄乡，巡回复悲咤。滋移有情教，草木犹<br>可化。圣贤礼让风，何不遍西夏。父子忍猜害，君臣敢欺诈。所適今若斯，悠悠<br>欲安舍。<br>【颂东夷】<br>尝闻古天子，朝会张新乐。金石无全声，宫商乱清浊。东惊且悲欢，节变何<br>烦数。始知中国人，耽此亡纯朴。尔为外方客，何为独能觉。其音若或在，蹈海<br>吾将学。<br>【贱士吟】<br>南风发天和，和气天下流。能使万物荣，不能变羁愁。为愁亦何尔，自请说<br>此由。谄竞实多路，苟邪皆共求。常闻古君子，指以为深羞。正方终莫可，江海<br>有沧洲。<br>【欸乃曲】<br>谁能听欸乃，欸乃感人情。不恨湘波深，不怨湘水清。所嗟岂敢道，空羡江<br>月明。昔闻扣断舟，引钓歌此声。始歌悲风起，歌竟愁云生。遗曲今何在，逸为<br>渔父行。<br>【贫妇词】<br>谁知苦贫夫，家有愁怨妻。请君听其词，能不为酸嘶。所怜抱中儿，不如山<br>下麑。空念庭前地，化为人吏蹊。出门望山泽，回顾心复迷。何时见府主，长跪<br>向之啼。<br>【去乡悲】<br>踟蹰古塞关，悲歌为谁长。日行见孤老，羸弱相提将。闻其呼怨声，闻声问<br>其方。乃言无患苦，岂弃父母乡。非不见其心，仁惠诚所望。念之何可说，独立<br>为凄伤。<br>【寿翁兴】<br>惜问多寿翁，何方自修育。惟云顺所然，忘情学草木。始知世上术，劳苦化<br>金玉。不见充所求，空闻恣耽欲。清和存主母，潜濩无乱黩。谁正好长生，此言<br>堪佩服。<br>【农臣怨】<br>农臣何所怨，乃欲千人主。不识天地心，徒然怨风雨。将论草木患，欲说昆<br>虫苦。巡回宫阙傍，其意无由吐。一朝哭都市，泪尽归田亩。谣颂若采之，此言<br>当可取。<br>【谢天龟】<br>客来自江汉，元得双天龟。且言龟甚灵，问我君何疑。自昔保方正，顾尝无<br>妄私。顺和固鄙分，全守真常规。行之恐不及，此外将何为。惠恩如可谢，占问<br>敢终辞。<br>【古遗叹】<br>古昔有遗叹，所叹何所为。有国遗贤臣，万世为冤悲。所遗非遗望，所遗非<br>可遗，所遗非遗用，所遗在遗之。嗟嗟山海客，全独竟何辞。心非膏濡类，安得<br>无不遗。<br>【下客谣】<br>下客无黄金，岂思主人怜。客言胜黄金，主人然不然。珠玉诚彩翠，绮罗如<br>婵娟。终恐见斯好，有时去君前。岂知保终信，长使令德全。风声与时茂，歌颂<br>万千年。<br>○补乐歌十首（唐·元结）<br>（元结序曰：“自伏羲至于殷，凡十代，乐歌有其名亡其辞。考之传记，义<br>或存焉，故采其名义以补之，凡十篇十九章，名引其义以序之，命曰《补乐歌》。”）<br>【网罟】<br>（伏羲氏之乐歌也，其义盖称伏羲能易人取禽兽之劳。）<br>吾人苦兮，水深深，网罟设兮，水不深。<br>吾人苦兮，山幽幽，网罟设兮，山不幽。<br>（《网罟》二章，章四句。）<br>【丰年】<br>神农氏之乐歌也，其义盖称神农教人种植之功。<br>猗太帝兮，其智如神，分草实兮，济我生人。<br>猗太帝兮，其功如天，均四时兮，成我丰年。<br>（《丰年》二章，章四句。）<br>【云门】<br>轩辕氏之乐歌也，其义盖言云之出润益万物，如帝之德无所不施。<br>玄云溟溟兮，垂雨濛濛，类我圣泽兮，涵濡不穷。<br>玄云漠漠兮，含映逾光，类我圣德兮，庥被无方。<br>（《云门》二章，章四句。）<br>【九渊】<br>少昊氏之乐歌也，其义盖称少昊之德渊然深远。<br>圣德至深兮，蕴蕴如渊，生类娭娭兮，孰知其然。<br>（《九渊》一章，四句。）<br>【五茎】<br>颛顼氏之乐歌也，其义盖称颛顼得五德之根茎。<br>植植万物兮，滔滔根茎，五德涵柔兮，沨々而生。其生如何兮，秞々，<br>天下皆自我君兮，化成。<br>（《五茎》一章，八句。）<br>【六英】<br>高辛氏之乐歌也，其义盖称帝喾能总六合之英华。<br>我有金石兮，击考崇崇，与汝歌舞兮，上帝之风，由六合兮，英华沨々。<br>我有丝竹兮，韵和泠泠，与汝歌舞兮，上帝之声，由六合兮，根柢嬴嬴。<br>（《六英》二章，章六句。）<br>【咸池】<br>陶唐氏之乐歌也，其义盖称尧德至大，无不备全。元化油油兮，孰知其然，<br>至德汩汩兮，顺之以先。元化浘々兮，孰知其然，至道泱泱兮，由之以全。<br>（《咸池》二章，章四句。）<br>【大韶】<br>有虞氏之乐歌也，其义盖称舜能绍先圣之德。<br>森森群象兮，日见生成，欲闻朕初兮，玄封冥冥。<br>洋洋至化兮，日见深柔，欲闻《大濩》兮，大渊油油。<br>（《大韶》二章，章四句。）<br>【大夏】<br>有夏氏之乐歌也，其义盖称禹治水，其功能大中国。<br>茫茫下土兮，乃生九州，山有长岑兮，川有深流。<br>茫茫下土兮，乃均四方，国有民人兮，野有封疆。<br>茫茫下土兮，乃歌万年，上有茂功兮，下戴人天。<br>（《大夏》三章，章四句。）<br>【大濩】<br>有殷氏之乐歌也，其义盖称汤敕天下，濩然得所。<br>万姓苦兮，怨且哭，不有圣人兮，谁濩育。<br>圣人生兮，天下和，万姓熙熙兮，舞且歌。<br>（《大濩》二章，章四句。）<br>【补九夏歌九首】=>唐·皮日休<br>（《周礼》曰：“钟师掌金奏，凡乐事以钟鼓奏九夏，《王夏》、《肆夏》、<br>《昭夏》、《纳夏》、《章夏》、《齐夏》、《族夏》、《祴夏》、《骜夏》。”<br>郑司农云：“夏，大也，乐之大歌有九。”杜子春云：“王出入奏《王夏》，尸<br>出入奏《肆夏》，牲出入奏《昭夏》，四方宾来奏《纳夏》，臣有功奏《章夏》，<br>夫人祭奏《齐夏》，族人侍奏《族夏》，客醉而出奏《祴夏》，公出入奏《骜<br>夏》。”郑康成云：“九夏皆诗篇名，颂之类也。此歌之大者，载在乐章，乐崩<br>亦从而亡。祴与陔同。”皮日休曰：“九夏亡者，吾能颂之。”乃作《补九夏<br>歌》。）<br>【王夏】<br>爣々皎日，欻丽乎天。厥明御舒，如王出焉。<br>爣々皎日，欻入於地。厥晦厥贞，如王入焉。<br>出有龙旂，入有珩珮。勿驱勿驰，惟慎惟戒。<br>出有嘉谋，入有内则。繄彼臣庶，钦王之式。<br>（《王夏》四章，章四句。）<br>【肆夏】<br>愔愔清庙，仪仪衮服。我尸出矣，迎神之穀。杳杳阴竹，坎坎路鼓。我尺入<br>矣，得神之祜。<br>（《肆夏》二章，章四句。）<br>【昭夏】<br>有郁其鬯，有俨其彝。九变未作，金乘来之。<br>既醑既酢，爰朄爰舞。象物既降，金乘之去。<br>（《昭夏》二章，章四句。）<br>【纳夏】<br>麟之仪仪，不絷不维。乐德而至，如宾之嬉。<br>凤之愉愉，不篝不笯。乐德而至，如宾之娱。<br>自筐及筥，我有牢醑。自筐及篚，我有货币。<br>我牢不愆，我货不匮。硕硕其才，有乐而止。<br>（《纳夏》四章，章四句。）<br>【章夏】<br>王有虎臣，锡之鈇钺。征彼不憓，一扑而灭。<br>王有虎臣，锡之圭瓒。征彼不享，一烘而泮。<br>王有掌封，逌尔疆理。王有掌客，馈尔饔饩。<br>何以乐之，金石九奏。何以锡之，龙旂九旒。<br>（《章夏》四章，章四句。）<br>【齐夏】<br>玲玲衡笄，翚翚褕翟。自内而祭，为君之则。<br>（《齐夏》一章，四句。）<br>【族夏】<br>洪源谁孕，疏为江河。大块孰埏，播为山阿。<br>厥流浩漾，厥势嵯峨。今君之酌，慰我实多。<br>（《族夏》二章，章四句。）<br>【祴夏】<br>礼酒既酌，嘉宾既厚，牍为之奏。<br>礼酒既竭，嘉宾既悦，应为之节。<br>礼酒既罄，嘉宾既醒，雅为之行。<br>（《祴夏》一章，三句。）<br>【骜夏】<br>桓桓其珪，衮衮其衣。出作二伯，天子是毗。<br>桓桓其珪，衮衮其服。入作三孤，国人是福。<br>（《骜夏》二章，章四句。）<br>【新题乐府上】=>唐·元稹<br>元稹序曰：李公垂作乐府新题二十篇，稹取其病时之尤急者，列而和之，盖<br>十五而已，今所得才十二篇。又得《八骏图》，一篇，总十三篇。<br>【上阳白发人】<br>白居易传曰：“天宝五载已后，杨贵妃专宠，后宫无复进幸。六宫有美色者，<br>辄置别所，上阳其一也。贞元中尚存焉。”<br>天宝年中花鸟使，撩花狎鸟含春思。满怀墨诏求嫔御，走上高楼半酣醉。醉<br>酣直入卿士家，闺闱不得偷回避。良人顾望心死别，小女呼爷血垂泪。十中一得<br>预更衣，九配深宫作宫婢。御马南奔胡马蹙，宫女三千合宫弃。宫门一闭不复开，<br>上阳花草青苔地。月夜闲闻洛水声，秋池暗度风荷气。日日长看提象门，终身不<br>见门前事。近年又送数人来，自言兴庆南宫至。我悲此曲将彻骨，更想深冤复酸<br>鼻。此辈贱嫔何足言，帝子天孙古称贵。诸王在閤四十年，十宅六宫门户閟。隋<br>炀枝条袭封邑，肃宗血胤无官位。王无妃媵主无夫，阳亢阴淫结灾累。何如决壅<br>顺众流，女遣从夫男作吏。<br>【华原磬】<br>白居易传曰：“天宝中，始废泗滨磬，用华原石代之。磬人曰：‘泗滨磬下，<br>调之不能和，得华原石考之乃和。’由是不改。”<br>泗滨浮石裁为磬，古乐疏音少人听。工师小贱牙、旷稀，不辨邪声嫌雅正。<br>正声不屈古调高，钟律参差管弦病。铿金戛瑟徒相杂，投玉敲冰杳然震。华原软<br>石易追琢，高下随人无雅郑。弃旧美新由乐胥，自此黄钟不能竞。玄宗爱乐爱新<br>乐，梨园弟子承恩横。《霓裳》才彻胡骑来，《云门》未得蒙亲定。我藏古磬藏<br>在心，有时激作《南风》咏。伯夔曾抚野兽驯，仲尼暂叩春雷盛封疆。何时得向<br>笋虡悬，为君一吼君心醒。原君每听念封疆，不遣豺狼剿人命。<br>【五弦弹】<br>（《乐苑》曰：“五弦未详所起，形如琵琶，五弦四隔，孤柱一。合散声五，<br>隔声二十，柱声一，总二十六声，随调应律。”《唐书·乐志》曰：“五弦琵琶<br>稍小，盖北国所出。《乐府杂录》曰：“唐贞元中，赵璧妙於此伎。”《国史补》<br>曰：“赵璧弹五弦，人问其术，曰：‘吾之於五弦也，始则心驱之，中则神遇之，<br>终则天随之。方吾洗然眼如耳，耳如鼻，不知五弦之为璧，璧之为五弦也。’”）<br>赵璧五弦弹徵调，徵声巉绝何清峭。避雄皓鹤警露啼，失子哀猿绕林啸。风<br>入春松正凌乱，莺含晓舌怜娇妙。呜呜暗溜咽冰泉，杀杀霜刀涩寒鞘。促节频催<br>渐繁拨，珠幢斗绝金铃掉。千靫鸣镝发胡弓，万片清球击虞庙。众乐虽同第一<br>部，德宗皇帝常偏召。旬休节假暂归来，一声狂杀长安少。主第侯家最难见，挼<br>歌按曲皆承诏。水精帘外教贵嫔，玳瑁筵心伴中要。臣有五贤非此弦，或在拘囚<br>或屠钓。一贤得进胜累百，两贤得进同周、召，三贤事汉灭暴强，四贤镇岳宁边<br>徼，五贤并用调五常，五常既序三光耀。赵璧五弦非此贤，九九何劳设庭燎。<br>【西凉伎】<br>吾闻昔日西凉州，人烟扑地桑柘稠。蒲萄酒熟恣行乐，红艳青旗朱粉楼。楼<br>下当垆称卓女，楼头伴客名莫愁。乡人不识离别苦，更卒多为沈滞游。哥舒开府<br>设高宴，八珍九酝当前头。前头百戏竞撩乱，丸剑跳踯霜雪浮。师子摇光毛彩坚，<br>胡腾醉舞筋骨柔。大宛来献赤汗马，赞普亦奉翠茸裘。一朝燕贼乱中国，河湟泪<br>尽空遗丘。开远门前万里堠，今来蹙到行原州。去京五百而近何其逼，天子县内<br>半没为荒陬，西凉之道尔阻修。连城边将但高会，每听此曲能不羞。<br>【法曲】<br>（《唐会要》曰：“文宗开成三年，改法曲为仙韶曲。”按法曲起於唐，谓<br>之法部。其曲之妙者，有《破阵乐》、《一戎大定乐》、《长生乐》、《赤白桃<br>李花》，馀曲有《堂堂》、《望瀛》、《霓裳羽衣》、《献仙音》、《献天花》<br>之类，总名法曲。”白居易传曰：“法曲虽似失雅音，盖诸夏之声也，故历朝行<br>焉。”太常丞宋沇传汉中王旧说曰：“玄宗虽雅好度曲，然未尝使蕃汉杂奏。<br>天宝十三载，始诏道调法曲，与胡部新声合作。识者深异之。明年冬而安禄山反。”）<br>吾闻黄帝鼓清角，弭伏熊罴舞玄鹤。舜持干羽苗革心，尧用《咸池》凤巢阁。<br>《大夏》、《濩》、《武》皆象功，功多已讶玄功薄。汉祖过沛亦有歌，秦王破<br>阵非无作。作之宗庙见艰难，作之军旅传糟粕。明皇度曲多新态，宛转侵淫易沈<br>著。《赤白桃李》取花名，《霓裳羽衣》号天落。雅弄虽云已变乱，夷音未得相<br>参错。自从胡骑起烟尘，毛毳腥膻满咸、洛。女为胡妇学胡妆，伎进胡音务胡乐。<br>火凤声沈多咽绝，春莺啭罢长萧索。胡音胡骑与胡妆，五十年来竞纷泊。<br>【驯犀】<br>白居易传曰：“贞元丙戌岁，南海进驯犀，诏养苑中。至十三年冬大寒而驯<br>犀死。”建中之初放驯象，远归林邑近交、广。兽返深山鸟搆巢，鹰雕鹞鹘无<br>羁鞅。贞元之岁贡驯犀，上林置圈官司养。玉盆金栈非不珍，虎啖狴牢鱼食网。<br>渡江之橘逾汶貉，反时易性安能长。腊月北风霜雪深，踡跼鳞身遂长往。行地无<br>疆费传驿，通天异物罹幽枉。乃知养兽如养人，不必人人自敦奖。不扰则得之於<br>理，不夺有以多於赏。脱衣推食衣食之，不若男耕女令纺。尧民不自知有尧，但<br>见安闲聊击壤。前观驯象后驯犀，理国其如指诸掌。<br>【立部伎】<br>（《新唐书·礼乐志》曰：“太宗贞观中，始造宴乐。其后又分为立坐二部，<br>堂下立奏谓之立部伎，堂上坐奏谓之坐部伎。”李公垂传曰：“太常选坐部伎，<br>无性识者退入立部伎。又选立部伎，无性识者退入雅乐部，则雅乐可知矣。故作<br>歌以讽焉。”）<br>胡部新声锦筵坐，中庭汉振高音播。太宗庙乐传子孙，取类群凶阵初破。戢<br>戢攒枪霜雪耀，腾腾击鼓云雷磨。初疑遇敌身启行，终象由文士宪左。昔日高宗<br>常立听，曲终然后临玉座。如今节将一掉头，电卷风收尽摧挫。宋音郑女歌声发，<br>满堂会客齐喧和。珊珊佩玉动腰身，一一贯珠随咳唾。顷向圆丘见郊祀，亦曾正<br>旦亲朝贺。太常雅乐备宫悬，九奏未终百寮惰。惉滞难令季札辨，迟回但恐文侯<br>卧。工师尽取聋昧人，岂是先王作之过。宋沇尝传天宝季，法曲胡音忽相和。<br>明年十月燕寇来，九庙千门虏尘涴。我闻此语叹复泣，古来邪正将谁奈。奸声入<br>耳佞入心，侏儒饱饭夷齐饿。<br><hr>
