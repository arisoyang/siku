<h4>《集部·乐府诗集·卷七十七  杂曲歌辞十七》<b class="x">作者：郭茂倩编</b></h4>
<br>【春江行】=>梁·简文帝<br>唐郭元振曰：“《春江》，巴女曲也。”<br>客行祇念路，相争渡京口。谁知堤上人，拭泪空摇手。<br>【春江曲】=>唐·郭元振<br>江水春沈沈，上有双竹林。竹叶坏水色，郎亦坏人心。<br>【同前】=>张籍<br>春江无云潮水平，蒲心出水凫雏鸣。长干夫婿爱远行，自染春衣缝已成。妾<br>身生长金陵侧，去年随夫住江北。春来未到父母家，舟小风多渡不得。欲辞舅姑<br>先问人，私向江头祭水神。<br>【同前三首】=>张仲素<br>摇漾越江春，相将看白蘋。归时不觉夜，出浦月随人。<br>家寄征江岸，征人几岁游。不知潮水信，每日到沙头。<br>乘晓南湖去，参差叠浪横。前洲在何处，雾里雁嘤嘤。<br>【江上曲】=>齐·谢朓<br>易阳春草出，踟蹰日已暮。莲叶尚田田，淇水不可渡。原子淹桂舟，时同千<br>里路。千里既相许，桂舟复容与。江上可采菱，清歌共南楚。<br>【同前】=>唐·李嘉祐<br>江上澹澹芙蓉花，江口蛾眉独浣纱。可怜应是阳台女，坐对鸬鹚娇不语。掩<br>面羞看北地人，回首忽作空山雨。苍梧秋色不堪论，千载依依帝子魂。君看峰上<br>斑斑竹，尽是湘妃泣泪痕。<br>【江皋曲】=>齐·王融<br>林断山更续，洲尽江复开。云峰帝乡起，水源桐柏来。<br>【杨花曲】=>宋·汤惠休<br>葳蕤华结情，宛转风含思。掩涕守春心，折兰还自遗。江南相思引，多叹不<br>成音。黄鹤西北去，衔我千里心。深堤下生草，高城上入云。春人心生思，思心<br>长为君。<br>【桃花曲】=>梁·简文帝<br>但使新花艳，得间美人簪。何须论后实，怨结子瑕心。<br>【同前】=>唐·顾况<br>魏帝宫人舞凤楼，隋家天子泛龙舟。君王夜醉春眠晏，不觉桃花逐水流。<br>【映水曲】=>梁·范静妻沈氏<br>轻鬓学浮云，双蛾拟初月。水澄正落钗，萍开理垂发。<br>【登楼曲】=>范静妻沈氏<br>凭高川陵近，望远阡陌多。相思隔重岭，相忆限长河。<br>【越城曲】<br>别怨凄歌响，离啼湿舞衣。原假《乌栖曲》，翻从南向飞。<br>【迎客曲】=>徐勉<br>丝管列，舞席陈，含声未奏待嘉宾。罗丝管，舒舞席，敛袖嘿唇迎上客。<br>【送客曲】=>徐勉<br>袖缤纷，声委咽，馀曲未终高驾别。爵无算，景已流，空纡长袖客不留。<br>【送归曲】=>吴均<br>送子独南归，揽衣空闵默。关山昼欲暗，河冰夜向塞。燕至他人乡，雁去还<br>谁国。寄子两行书，分明达济北。<br>【还台乐】=>陈·陆琼<br>蒲萄四时芳醇，琉璃千钟旧宾。夜饮舞迟销烛，朝醒弦促催人。春风秋月恒<br>好，欢醉日月言新。<br>【芙蓉花】=>隋·辛德源<br>洛神挺凝素，文君拂艳红。丽质徒相比，鲜彩两难同。光临照波日，香随出<br>岸风。涉江良自远，托意在无穷。<br>【浮游花】=>辛德源<br>窗中斜日照，池上落花浮。若畏春风晚，当思秉烛游。<br>【芳林篇】=>梁·柳惲<br>芳林晔兮发朱荣，时既晚兮随风零。随风零兮返无期，安得阳华遗所思。<br>【上林】=>梁·昭明太子<br>千金騕褭骑，万斥流水车，争游上林苑，高盖逗春华。<br>【夹树】=>吴均<br>桂树夹长歧，复值清风吹。氛氲揉芳叶，连绵交密枝。能迎春露点，不逐秋<br>风移。原君长惠爱，当使岁寒知。<br>【树中草】=>梁·简文帝<br>幸有青袍色，聊因翠幄凋。虽间珊瑚蒂，非是合欢条。<br>【同前】=>唐·李白<br>鸟衔野田草，误入枯桑里。客土植危根，逢春犹不死。草木虽无情，因依尚<br>可生。如何同枝叶，各自有枯荣。<br>【同前】=>张祜<br>青青树中草，托根非不危。草生树却死，荣枯君可知。<br>【城上麻】=>梁·吴均<br>麻生满城头，麻叶落城沟。麻茎左右披，沟水东西流。少年感恩命，奉剑事<br>西周。但令直心尽，何用返封侯。<br>【燕燕于飞】=>陈·江总<br>（《燕燕》诗曰：“燕燕于飞，差池其羽。之子于归，远送于野。”《燕燕<br>于飞》盖出於此。按《燕燕》，本卫庄姜送归妾之诗也。若江总辞，咏双燕而已。<br>二月春晖晖，双燕理毛衣。衔花弄藿蘼，拂叶隐芳菲。或在堂间戏，多从幕上飞。<br>若作仙人履，终向日南归。）<br>【锦石捣流黄】=>隋·炀帝<br>汉使出燕然，愁闺夜不眠。易制残灯下，鸣砧秋月前。今夜长城下，雪昏月<br>应暗。谁见倡楼前，心悲不成惨。<br>【河曲游】=>卢思道<br>邺下盛风流，河曲有名游。应、徐托后乘，车马践芳洲。丰茸鸡树密，遥裔<br>鹤烟稠。日上疑高盖，云起类重楼。金羁自沃若，兰棹成夷犹。悬匏动清吹，采<br>菱转艳讴。还珂响金埒，归袂拂铜沟。唯畏三春晚，忽言千载忧。<br>【城南隅宴】=>卢思道<br>城南气初新，才王邀故人。轻盈云映日，流乱鸟啼春。花飞北寺道，弦散南<br>漳滨。舞动淮南袖，歌扬齐后尘。骈镳歇夜马，接轸限归轮。公孙饮弥月，平原<br>宴浃旬。即是消声地，何须远避秦。<br>【喜春游歌二首】=>隋·炀帝<br>禁苑百花新，佳期游上春。轻身赵皇后，歌曲李夫人。<br>步缓知无力，脸曼动馀娇。锦袖淮南舞，宝袜楚宫腰。<br>【春游吟】=>唐·李章<br>初春遍芳甸，千里蔼盈瞩。美人摘新英，步步玩春绿。所思杳何处，宛在吴<br>江曲。可怜不得共芳菲，日暮归来泪满衣。<br>【春游乐】=>施肩吾<br>一年三百六十日，赏心那似春中物。草迷曲坞花满园，东家少年西家出。<br>【同前二首】=>李端<br>游童苏合带，倡女蒲葵扇。初日映城时，相思忽相见。褰裳踏露草，理鬓回<br>花面。薄暮不同归，留情此芳甸。<br>柘弹连钱马，银钩妥堕鬟。采桑春陌上，踏草夕阳间。意合词先露，心诚貌<br>却闲。明朝若相忆，云雨出巫山。<br>【春游曲三首】=>张仲素<br>烟柳飞轻絮，风榆落小钱。濛濛百花里，罗绮竞秋千。<br>骋望登香阁，争高下砌台。林间踏青去，席上意钱来。<br>行乐三春节，林花百和香。当年重意气，先占斗鸡场。<br>【乐府】（古辞）<br>行胡从何方，列国持何来。<毛瞿>毺<毛荅><毛登>五木香，迷迭艾蒳<br>及都梁。<br>【同前】=>魏·明帝<br>种瓜东井上，冉冉自逾垣。与君新为婚，瓜葛相结连。寄讬不肖躯，有如倚<br>太山。兔丝无根株，蔓延自登缘。萍藻讬清流，常恐身不全。被蒙丘山惠，贱妾<br>执拳拳。天日照知之，想君亦俱然。<br>【同前二首】=>唐·刘言史<br>花颔红鬃一向偏，绿槐香陌欲朝天。仍嫌众里娇行疾，傍<革登>深藏白玉鞭。<br>喷珠团香小桂条，玉鞭兼赐霍嫖姚。弄影便从天禁出，碧蹄声碎五门桥。<br>【同前】=>顾况<br>暖谷春光至，宸游近甸荣。云随天仗转，风入御帘轻。翠盖浮佳气，朱楼倚<br>太清。朝臣冠剑退，宫女管弦迎。细草承雕辇，繁花入幔城。文房开圣藻，武卫<br>宿天营。玉醴随觞至，铜壶逐漏行。五星含土德，万姓彻中声。亲祀先崇典，躬<br>推示劝耕。国风新正乐，农器近消兵。道德关河固，刑章日月明。野人同鸟兽，<br>率舞感升平。<br>【同前】=>权德舆<br>光风澹荡百花吐，楼上朝朝学歌舞。身年二八婿侍中，幼妹承恩兄尚主。绿<br>窗珠箔绣鸳鸯，侍婢先焚百和香。莺啼日出不知曙，寂寂罗帏春梦长。<br>【同前三首】=>孟郊<br>莲子不可得，荷花生水中。犹胜道傍柳，无事荡春风。<br>渌萍与荷叶，同此一水中。风吹荷叶在，渌萍西复东。<br>莲花未开时，苦心终日卷。春水徒荡漾，荷花未开展。<br>【同前】=>陆长源<br>芙蓉初出水，菡萏露中花。风吹著枯木，无奈值空槎。<br>【杂曲二首】梁·王筠<br>鸟还夜已逼，虫飞晓尚赊。桂月徒留影，兰灯空结花。<br>可怜洛城东，芳树摇春风。丹霞映白日，细雨带轻虹。<br>【同前】=>陈·傅縡<br>新人新宠住兰堂，翠帐金屏玳瑁床。丛星不如珠帘色，度月还如粉壁光。从<br>来著名推赵子，复有丹唇发皓齿。一娇一态本难逢，如画如花定相似。楼台宛转<br>曲皆通，弦管逶迤彻下风。此殿笑语恒长共，傍省欢娱不复同。讶许人情太厚薄，<br>分恩赋念能斟酌。多作绣被为鸳鸯，长弄绮琴憎别鹤。人今投宠要须坚，会使岁<br>寒恒度前。共耳辰星作心抱，无转无移千万年。<br>【同前】=>徐陵<br>倾城得意已无俦，洞房连阔未消愁。宫中本造鸳鸯殿，为谁新起凤皇楼。绿<br>黛红颜两相发，千娇百念情无歇。舞衫回袖胜春风，歌扇当窗似秋月。碧玉宫妓<br>自翩妍，绛树新声自可怜。张星旧在天河上，犹来张姓本连天。二八年时不忧度，<br>傍边得宠谁应妒。立春历日自当新，正月春幡底须故。流苏锦帐挂香囊，织成罗<br>幌隐灯光。只应私将琥珀枕，暝暝来上珊瑚床。<br>【同前三首】=>江总<br>行行春径蘼芜绿，织素那复解琴心。乍惬南阶悲绿草，谁堪东陌怨黄金。红<br>颜素月俱三五，夫婿何在今追虏。关山陇月春雪冰，谁见人啼花照户。<br>殿内一处起金房，并胜馀人白玉堂。珊瑚挂镜临网户，芙蓉作帐照雕梁。房<br>栊宛转垂翠幕，佳丽逶迤隐珠箔。风前花管扬难留，舞处花钿低不落。阳台通梦<br>太非真，洛浦凌波复不新。曲中唯闻张女曲，定有同姓可怜人。但原私情赐斜领，<br>不原傍人相比并。妾门逢春自可荣，君面未秋何意冷。<br>泰山言应可转移，新宠不信更参差。合欢锦带鸳鸯鸟，同心绮袖连理枝。皎<br>皎新秋明月开，早露飞萤暗里来。鲸灯落花殊未尽，虬水银箭莫相催。非是神女<br>期河汉，别有仙姬入吹台。未眠解着同心结，欲醉那堪连理杯。后宫不惬茱萸芳，<br>夜夜争开苏合房。宝钗翠鬓还相似，朱唇玉面非一行。新人未语言如涩，新宠无<br>前判不臧。愿奉更衣兰麝气，恐君马到自惊香。<br>【同前】=>唐·王勃<br>智琼神女，来访文君。蛾眉始约，罗袖初薰。歌齐曲韵，舞乱行分。若向阳<br>台荐枕，何啻得胜朝云。<br>【古曲】=>陈·后主<br>桂钩影，桂枝开。紫绮袖，逐风回。日明珠，色偏亮。叶尽衫，香更来。<br>【同前】=>北周·王褒<br>青楼临大道，游侠尽淹留。陈王金被马，秦女桂为钩。驰轮洛阳巷，斗鸡南<br>陌头。薄暮风尘起，聊为清夜游。<br>【同前五首】=>唐·施肩吾<br>可怜江北女，惯唱江南曲。摇荡木兰舟，双凫不成浴。<br>郎为匕上香，妾为笼上灰。归时虽暖热，去罢生尘埃。<br>夜裁鸳鸯绮，朝织蒲桃绫。欲试一寸心，待缝三尺冰。<br>怜时鱼得水，怨罢商与参。不如山支子，却解结同心。<br>红颜感暮花，白日同流水。思君如孤灯，一夜一心死。<br><hr>
