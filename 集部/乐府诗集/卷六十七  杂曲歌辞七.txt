<h4>《集部·乐府诗集·卷六十七  杂曲歌辞七》<b class="x">作者：郭茂倩编</b></h4>
<br>【轻薄篇】=>晋·张华<br>（《乐府解题》曰：“《轻薄篇》，言乘肥马、衣轻裘，驰逐经过为乐，与<br>《少年行》同意。何逊云‘城东美少年’，张正见云‘洛阳美少年’是也。”）<br>末世多轻薄，骄或好浮华。志意能放逸，资财亦丰奢。被服极纤丽，肴膳尽<br>柔嘉。僮仆馀粱肉，婢妾蹈绫罗。斗轩树羽盖，乘马鸣玉珂。横簪刻玳瑁，长鞭<br>错象牙。足下金鑮履，手中双莫耶。宾从焕络绎，侍御何芳葩。朝与金、张期，<br>暮宿许、史家。甲第面长街，朱门赫嵯峨。苍梧竹叶清，宜城九酝醝。浮醪随<br>觞转，素蚁自跳波。美女兴齐、赵，妍唱出西巴。一顾倾城国，千金不足多。北<br>里献奇舞，大陵奏名歌。新声逾《激楚》，妙妓绝《阳阿》。玄鹤降浮云，鲟鱼<br>跃中河。墨翟且停车，展季犹咨嗟。淳于前行酒，雍门坐相和。孟公结重关，宾<br>客不得蹉。三雅来何迟，耳热眼中花。盘案互交错，坐席咸喧哗。簪珥或堕落，<br>冠冕皆倾邪。酣饮终日夜，明灯继朝霞。绝缨尚不尤，安能复顾他。留连弥信宿，<br>此欢难可过。人生若浮寄，年时忽磋跎。促促朝露期，荣乐遽几何。念此肠中悲，<br>涕下自滂沱。但畏执法吏，礼防且切磋。<br>【同前】=>梁·何逊<br>城东美少年，重身轻万忆。柘弹随珠丸，白马黄金饰。长安九逵上，青槐荫<br>道植。毂击晨已喧，肩排暝不息。走狗通西望，牵牛向南直。相期百戏傍，去来<br>三市侧。象床沓绣被，玉盘传绮食。大姊掩扇歌，小妹开帘织。相看独隐笑，见<br>人还敛色。黄鹤悲故群，山枝咏新识。乌飞过客尽，雀聚行龙匿。酌羽方厌厌，<br>此时欢未极。<br>【同前】=>陈·张正见<br>洛阳美年少，朝日正开霞。细蹀连钱马，傍趋苜蓿花。扬鞭还却望，春色满<br>东家。井桃映水落，门柳杂风斜。绵蛮弄青绮，蛱蝶绕承华。欲往飞廉馆，遥驻<br>季伦车。石榴传玛瑙，兰肴奠象牙。聊持自娱乐，未是斗豪奢。莫嫌龙驭晚，扶<br>桑复浴鸦。<br>【同前】=>唐·李益<br>豪不必驰千骑，雄不在垂双鞬。天生俊气自相逐，出与雕鹗同飞翻。朝行九<br>衢不得意，下鞭走马城西原。忽闻燕雁一声去，回鞭挟弹平陵园。归来青楼曲未<br>半，美人玉色当金樽。淮阴少年不相下，酒酣半笑倚市门。安知我有不平色，白<br>日欲顾红尘昏。死生容易如反掌，得意失意由一言。少年但饮莫相问，此中报仇<br>亦报恩。<br>【同前二首】=>僧贯休<br>绣林锦野，春态相压。谁家少年，马蹄蹋蹋。斗鸡走狗夜不归，一掷赌却如<br>花妾。唯云不颠不狂，其名不彰。悲夫！<br>木落萧萧，蛩鸣唧唧。不觉朱蔫脸红，霜劫鬓漆。世途多事，泣向秋日。方<br>吟少壮不努力，老大徒伤悲。如何？<br>【轻薄行】=>僧齐己<br>玉鞭金镫骅骝蹄，横眉吐气如虹霓。五陵春暖芳草齐，笙歌到处花成泥。日<br>沉月上且斗鸡，醉来莫问天高低。伯阳道德何涕唾，仲尼礼乐徒卑栖。<br>【灞上轻薄行】=>唐·孟郊<br>长安无缓步，况值天景暮。相逢灞浐间，亲戚不相顾。自叹方拙身，忽随轻<br>薄伦。常恐失所避，化为车辙尘。此中生白发，疾走亦未歇。<br>【游侠篇】=>晋·张华<br>（《汉书·游侠传》曰：“战国时，列国公子，魏有信陵，赵有平原，齐有<br>孟尝，楚有春申，皆藉王公之势，竞为游侠，以取重诸侯，显名天下。故后世称<br>游侠者，以四豪为首焉。汉兴，有鲁人朱家及剧孟、郭解之徒，驰骛於闾里，皆<br>以侠闻。其后长安炽盛，街闾各有豪侠。时萭章在城西柳市，号曰城西萭<br>章。酒市有赵君都、贾子光，皆长安名豪，报仇怨、养刺客者也。”《魏志》曰：<br>“杨阿若后名丰，字伯阳，少游侠，常以报仇解怨为事。故时人为之号曰：‘东<br>市相斫杨阿若，西市相斫杨阿若。’后世遂有《游侠曲》。”魏陈琳、晋张华，<br>又有《博陵王宫侠曲》。）<br>翩翩四公子，浊世称贤明。龙虎方交争，七国并抗衡。食客三千馀，门下多<br>豪英。游说朝夕至，辩士自从横。孟尝东出关，济身由鸡鸣。信陵西反魏，秦人<br>不窥兵。赵胜南诅楚，乃与毛遂行。黄歇北适秦，太子还入荆。美哉游侠士，何<br>以尚四卿。我则异於是，好古师老、彭。<br>【同前】=>北周·王褒<br>京洛出名讴，豪侠竞交游。河南朝四姓，关西谒五侯。斗鸡横大道，走马出<br>长楸。桑阴徒将夕，槐路转淹留。<br>【同前】=>隋·陈良<br>洛阳丽春色，游侠骋轻肥。水逐车轮转，尘随马足飞。云影遥临盖，花气近<br>熏衣。东郊斗鸡罢，南皮射雉归。日暮河桥上，扬鞭惜晚晖。<br>【同前】=>唐·崔颢<br>少年负胆气，好勇复知机。仗剑出门去，孤城逢合围。杀人辽水上，走马渔<br>阳归。错落金锁甲，蒙茸貂鼠衣。还家行且猎。弓矢速如飞。地迥鹰犬疾，草深<br>狐兔肥。腰间悬两绶，转眄生光辉。顾谓今日战，何如随建威。<br>【游侠行】=>唐·孟郊<br>壮士性刚决，火中见石裂。杀人不回头，轻生如暂别。岂知眼有泪，肯白头<br>上发。平生无恩酬，剑闲一百月。<br>【侠客篇】=>梁·王筠<br>侠客趋名利，剑气坐相矜。黄金涂鞘尾，白玉饰钩膺。晨驰逸广陌，日暮返<br>平陵。举鞭向赵、李，与君方代兴。<br>【侠客行】=>唐·李白<br>赵客缦胡缨，吴钩霜雪明。银鞍照白马，飒沓如流星。十步杀一人，千里不<br>留行。事了拂衣去，深藏身与名。闲过信陵饮，脱剑膝前横。将炙啖朱亥，持觞<br>劝侯嬴。三杯吐然诺，五岳倒为轻。眼花耳热后，意气素霓生。救赵挥金槌，邯<br>郸先震惊。千秋二壮士，烜赫大梁城。纵死侠骨香，不惭世上英。谁能书阁下，<br>白首《太玄经》。<br>【同前】=>元稹<br>侠客不怕死，怕在事不成。事成不肯藏姓名，我非窃贼谁夜行。白日堂堂杀<br>袁盎，九衢草草人面青。此客此心师海鲸，海鲸露背横沧溟，海波分作两处生。<br>海鲸分海减海力，侠客有谋人莫测，三尺铁蛇延二国。<br>【同前】=>温庭筠<br>欲出鸿都门，阴云蔽城阙。宝剑黯如水，微红湿馀血。白马夜频嘶，三更灞<br>陵雪。<br>【博陵王宫侠曲二首】=>晋·张华<br>侠客乐幽险，筑室穷山阴。獠猎野兽稀，施网川无禽。岁暮饥寒至，慷慨顿<br>足吟。穷令壮士激，安能怀苦心。干将坐自□，繁弱控馀音。耕佃穷渊陂，种粟<br>著剑镡。收秋狭路间，一击重千金。栖迟熊罴穴，容与虎豹林。身在法令外，纵<br>逸常不禁。<br>雄儿任气侠，声盖少年场。借友行报怨，杀人租市旁。吴刀鸣手中，利剑严<br>秋霜。腰间叉素戟，手持白头镶。腾超如激电，回旋如流光。奋击当手决，交尸<br>自从横。宁为觞鬼雄，义不入圜墙。生从命子游，死闻侠骨香。身没心不惩，勇<br>气加四方。<br>【游猎篇】=>张华<br>（《乐府解题》曰：“梁刘孝威《游猎篇》云：‘之罘讲射所，上林娱猎场。’<br>备言游行射猎之事；亦谓之《行行游且猎篇》。”）<br>岁暮凝霜结，坚冰沍幽泉。厉风荡原隰，浮云蔽昊天。玄云晻<云冘>合，素<br>雪纷连翩。鹰隼始击鸷，虞人献时鲜。严驾鸣俦侣，揽辔过中田。戎车方四牡，<br>文轩驭紫燕。舆徒既整饬，容服丽且妍。武骑列重围，前驱抗修旃。倏忽似回飙，<br>络绎若浮烟。鼓噪山渊动，冲尘云雾连。轻缯拂素霓，纤网荫长川。游鱼未暇窜，<br>归雁不得旋。由基控繁弱，公差操黄间。机发应弦倒，一纵连双肩。僵禽正狼籍，<br>落羽何翩翻。积获被山阜，流血丹中原。驰骋未及倦，曜灵俄移晷。结罝弥薮泽，<br>嚣声振四鄙。鸟惊触白刃，兽骇挂流矢。仰手接游鸿，举足蹴犀兕。如黄批狡兔，<br>青骹撮飞雉。鹄鹭不尽收，凫鹥安足视。日冥徒御劳，赏勤课能否。野飨会众宾，<br>玄酒甘且旨。燔炙播遗芳，金觞浮素蚁。珍羞坠归云，纤肴出渌水。四气运不停，<br>年时何亹亹。人生忽如寄，居世遽能几。至人同祸福，达士等生死。荣辱浑一门，<br>安知恶与美。游放使心狂，覆车难再履。伯阳为我诫，检迹投清轨。<br>【行行游且猎篇】=>梁·刘孝威<br>之罘讲射所，上林娱猎场。选徒骄楚客，诏狩夸胡王。罕车已戒道，风乌复<br>启行。佽飞具罾缴，材官命蹶张。高罝掩月兔，劲矢射天狼。蹠地不遑免，排虚<br>岂及翔。日暮钩陈转，风清铙吹扬。归来宴平乐，宁肯滞禽荒。<br>【同前】=>唐·李白<br>边城儿，生年不读一字书。但知游猎夸轻趫，胡马秋肥宜白草。骑来蹑影何<br>矜骄，金鞭拂云挥鸣鞘。半酣呼鹰出远郊。弓弯满月不虚发，双鸧迸落连飞髇。<br>海边观者皆辟易，猛气英风振沙碛。儒生不及游侠人，白首下帷复何益。<br>【游子吟】=>孟郊<br>（汉苏武诗曰：“幸有弦歌曲，可以喻中怀。请为游子吟，泠泠一何悲。”<br>又有《游子移》，亦类此也。）<br>慈母手中线，游子身上衣。临行密密缝，意恐迟迟归。谁言寸草心，报得三<br>春晖。<br>【同前】=>顾况<br>故枥思疲马，故巢思迷禽。浮云蔽我乡，踯躅游子吟。游子悲久滞，浮云郁<br>东岑。客堂无丝桐，落叶如秋霖。艰哉远游子，所以悲滞淫。一为浮云词，愤塞<br>谁能禁。驰晖百年内，唯愿展所钦。胡为不归欤，坐使年病侵。未老霜绕鬓，非<br>狂火烧心。太行何艰哉，北斗不可斟。夜晴星河出，耿耿辰与参。佳人敻青天，<br>尺素重於金。泬寥群动异，眇默诸境森。苔衣上闲阶，蜻蛚催寒砧。立身计几误，<br>道险无容针。三年不还家，万里遗锦衾。梦魂无重阻，离忧因古今。胡为不归欤，<br>孤负丘中琴。腰下是何物，牵缠旷登寻。朝与名山期，夕宿楚水阴。楚水殊演漾，<br>名山杳岖<山钦>。客从洞庭来，婉娈潇湘深。橘柚在南国，鸿雁遗秋音。下有碧草<br>洲，上有青橘林。引烛窥洞穴，凌波睥天琛，蒲荷影参差，凫鹤雏淋涔。浩歌惜<br>芳杜，散发轻华簪。胡为不归欤，泪下沾衣襟。鸢飞唳霄汉，蝼蚁制<鱼亶>鲟。赫<br>赫大圣朝，日月光照临。圣主虽启迪，奇人分堙沈。层城发云韶，玉府锵球琳。<br>鹿鸣志丰草，况复虞人箴。<br>【同前】=>李益<br>女羞夫婿荡，客耻主人贱。遭遇同众流，低回愧相见。君非青铜镜，何事空<br>照面。莫以衣上尘，不谓心如练。人生当荣盛，待士勿言倦。君看白日驰，何异<br>弦上箭。<br>【游子移】=>宋·刘义恭<br>三河游荡子，丽颜迈荆宝。携持玉柱筝，怀挟忘忧草。绸缪甘泉中，驰逐邯<br>郸道。春服候时制，秋纨迎凉造。珍魄晖素腕，玉迹满襟抱。常叹乐日晏，恒悲<br>欢不早。挥吹传旧美，趋谣尽新好。仲尼为辍餐，秦王足倾倒。<br>【壮士篇】=>晋·张华<br>燕荆轲歌曰：“风萧萧兮易水寒，壮士一去兮不复还。”《壮士篇》盖出於<br>此。<br>天地相震荡，回薄不知穷。人物禀常格，有始必有终。年时俯仰过，功名宜<br>速崇。壮士怀愤激，安能守虚冲，乘我大宛马，抚我繁弱弓。长剑横九野，高冠<br>拂玄穹。慷慨成素霓，啸吒起清风。震响骇八荒，奋威曜四戎。濯鳞沧海畔，驰<br>骋大漠中。独步圣明世，四海称英雄。<br>【壮士吟】=>唐·贾岛<br>壮士不曾悲，悲即无回期。如何易水上，未歌先泪垂。<br>【壮士行】=>唐·刘禹锡<br>阴风振寒郊，猛虎正咆哮。徐行出烧地，连吼入黄茆。壮士走马去，镫前弯<br>玉弰。叱之使人立，一发如铍交。悍睛忽星坠，飞血溅林梢。彪炳为我席，膻<br>腥充我庖。里中欣害除，贺酒纷号呶。明日长桥上，倾城看斩蛟。<br>【同前】=>鲍溶<br>西方太白高，壮士羞病死。心知报恩处，对酒歌易水。砂鸿嗥天末，横剑别<br>妻子。苏武执节归，班超束书起。山河不足重，重在遇知己。<br>【同前】=>施肩吾<br>一斗之胆撑脏腑，如磥之筋碍臂骨。有时误入千人丛，自觉一身横突兀。<br>当今四海无烟尘，胸襟被压不得伸。冻枭残虿我不取，污我匣里青蛇鳞。<br><hr>
