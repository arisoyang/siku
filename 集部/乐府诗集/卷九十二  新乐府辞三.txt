<h4>《集部·乐府诗集·卷九十二  新乐府辞三》<b class="x">作者：郭茂倩编</b></h4>
<br>△乐府杂题三<br>【塞上曲】=>李白<br>大汉无中策，匈奴犯渭桥。五原秋草绿，胡马一何骄。命将征西极，横行阴<br>山侧。燕支落汉家，妇女无花色。转战渡黄河，休兵乐事多。萧条清万里，瀚海<br>寂无波。<br>【同前二首】=>王昌龄<br>蝉鸣桑树间，八月萧关道。出塞入塞云，处处黄芦草。从来幽并客，皆向沙<br>场老。莫学游侠儿，矜夸紫骝好。<br>边头何惨惨，已葬霍将车。部曲皆相吊，燕南代北闻。功勋多被黜，兵马亦<br>寻分。更遣黄龙戍，唯当哭塞云。<br>【同前】=>耿湋<br>惯习干戈事鞍马，初从少小在边城。身微久属千夫长，家远多亲五郡兵。懒<br>说疆场曾大获，且悲年鬓老长征。塞鸿过尽残阳里，楼上凄凄暮角声。<br>【同前】=>司空曙<br>塞柳接胡桑，军门向大荒。幕营随月魄，兵气长星芒。横吹催春酒，重裘隔<br>夜霜。冰开不防虏，青草满辽阳。<br>【同前九曲】=>僧贯休<br>幽并儿百万，百战未曾输。蕃界已深入，将军仍远图。月明风拔帐，碛暗鬼<br>骑狐。但有东归日，甘从筋力枯。<br>中军杀白马，白日祭苍苍。号变旗幡乱，鼙乾草木黄。朔云含冻雨，枯骨放<br>妖光。故国今何处？参差近鬼方。<br>白雁兼羌笛，几年垂泪听。阴风吹杀气，永日在青冥。远戍秋添将，边烽夜<br>杂星。嫖姚头半白，犹自看兵经。<br>大雨始无尘，边声四散闻。浸河荒寨柱，吹角白头军。牛马<齿来>腥草，乌<br>鸢识阵云。征人心力尽，枯骨更遭焚。<br>帐幕侵奚界，凭陵未可涯。擒生行别路，寻箭向平沙。赤落蒲桃叶，香微甘<br>草花。不堪登陇望，白日又西斜。<br>地角天涯外，人号鬼哭边。大河流败卒，寒日下苍烟。杀气诸蕃动，军书一<br>箭传。将军莫惆怅，高处是燕然。<br>山接胡奴水，河连勃勃城。数州今已伏，此命岂堪轻。碛吼旄头落，风乾刁<br>斗清。因嗟李陵苦，只得没蕃名。<br>锦祫胡儿黑如漆，骑羊上冰如箭疾。蒲桃酒白雕腊红，苜蓿根甜沙鼠出。单<br>于右臂何须断，天子昭昭本如日。一握黳髯一握丝，须知只为平戎术。<br>去年转斗阴山脚，生得单于却放却。今年深入於不毛。胡兵拔帐遗弓刀。男<br>儿贵展平生志，为国输忠合天地。甲穿虽则失黄金，剑缺犹能生紫气。塞草萋萋<br>兵士苦，胡虏如今勿胡虏。封侯十万始无心，玉关生入君看取。<br>【同前二首】=>戎昱<br>汉将归来虏塞空，旌旗初入玉关东。高蹄战马三千匹，落日平原秋草中。<br>胡风略地烧连山，碎叶孤城未下关。山头烽子声声叫，知是将军夜猎还。<br>【同前二首】=>王涯<br>天骄远塞行，鞘里宝刀鸣。定是酬恩日，今朝觉命轻。<br>塞虏常为敌，边风已报秋。平生多志气，箭底觅封侯。<br>【同前】=>周朴<br>一坠风来一坠砂，有人行处没人家。黄河九曲冰先合，紫塞三春不见花。<br>【同前】=>张祜<br>边风卷地时，日暮帐初移。碛迥三通角，山寒一点旗。连收搨索马，引满<br>射雕儿。莫道勋功细，将军昔戍师。<br>【塞上行】=>欧阳詹<br>闻说胡兵欲利秋，昨来投笔到营州。骁雄已许将军用，边塞无劳天子忧。<br>【同前】=>鲍溶<br>西风应时筋角坚，承露牧马水草冷。可怜黄河九曲尽，毡馆牢落胡无影。<br>【同前】=>李昌符<br>莽仓卢关北，孤城帐幕多。客军甘入阵，老将望回戈。树尽禽栖草，冰坚路<br>在河。汾阳寻下世，羌虏肯先和？<br>【同前】=>周朴<br>秦筑长城在，连云碛气侵。风吹边草急，角绝塞鸿沈。世世征人往，年年战<br>骨深。辽天望乡者，回首尽沾襟。<br>【塞上】=>高適<br>东出卢龙塞，浩然客思孤。亭堠列万里，汉兵犹备胡。边尘满北溟，虏骑正<br>南驱。转斗岂长策，和亲非远图。惟昔李将军，按节出皇都。总戎扫大漠，一战<br>擒单于。常怀感激心，愿效纵横谟。倚剑欲谁语，关河空郁纡。<br>【同前】=>王建<br>漫漫复凄凄，黄沙暮渐迷。人当故乡立，马过旧营嘶。断雁逢冰碛，回军占<br>雪溪。夜来山下哭，应是送降奚。<br>【同前】=>鲍溶<br>朔风号蓟门，杀气日夜兴。咸阳三千里，铁马如饥鹰。行子久去乡，见山不<br>敢登。寒日惨大野，虏云若飞鹏。西北防秋军，麾幢宿层冰。匈奴天未丧，战鼓<br>长腾腾。汉卒马上老，樊缨空丝绳。诚知天所骄，欲罢又不能。<br>【同前】=>李端<br>二十在边城，军中得勇名。卷旗收败马，断碛拥残兵。覆阵乌鸢起，烧山野<br>火明。塞闲思远猎，师老厌分营。雪岭无人迹，冰河足雁声。李陵甘没此，惆怅<br>汉公卿。<br>【同前】=>曹松<br>边塞来处阔，今日复明朝。河凌坚通马，朝云缺见雕。沙中程独泣，乡外隐<br>谁招。回首若经岁，灵州生柳条。<br>【同前】=>郑渥<br>出门何处问西东，指画翻为语论同。到此客头潜觉白，未秋山叶已飘红。帐<br>前影落传书雁，日下声交失马翁。早晚回鞭复南去，大衣高盖汉乡风。<br>【同前二首】=>谭用之<br>秋风漠北雁飞天，单骑那堪绕贺兰。碛暗更无岩树影，地平时有野烧瘢。貂<br>披寒色和衣冷，剑佩胡霜隔匣寒。早晚横戈似飞尉，拥旄深入异田单。<br>钵略城边日欲西，游人却忆旧山归。牛羊集水烟黏步，雕鹗盘空雪满围。猎<br>骑静逢边气薄，戍楼寒对暮烟微。横行总是男儿事，早晚重来似翰飞。<br>【同前】=>姚合<br>碛路三千里，黄云覆草平。战须移死地，军讳杀降兵。印马秋遮虏，蒸砂夜<br>筑城。故乡归未得，都尉久功名。<br>【同前】=>张乔<br>勒兵辽水边，风急卷旌旃。绝塞寒无树，平沙势盖天。雪晴回探骑，月落控<br>鸣弦。永定山河誓，南归改汉年。<br>【同前二首】=>周朴<br>柳色正沉沉，风吹秋更深。山河空远道，乡国自鸣砧。巷有千家月，人无万<br>里心。长城哭崩后，寂寞至如今。<br>受降城必破，回落陇头移。蕃道北海北，谋生今始知。<br>【同前】=>秦韬玉<br>到处人皆著战袍，麾旗风紧马蹄劳。黑山霜重弓添硬，青冢砂平月更高。大<br>野几重闲雪岭，长河无限旧风涛。凤林关外皆唐土，犹尚搜兵数似毛。<br>【同前】=>戴师颜<br>空碛昼苍茫，沙腥古战场。逢春多霰雪，生计在牛羊。冷角吹乡泪，乾榆落<br>梦床。从来山水客，谁谓到渔阳。<br>【同前】=>江为<br>万里黄云冻不飞，碛烟烽火夜深微。胡儿移帐寒笳绝，雪路时闻探马归。<br>【同前二首】=>唐·杜荀鹤<br>旌旗猎猎汉将军，间出巡游帝命新。沙塞旋收饶帐幕，犬戎时杀少烟尘。冰<br>河夜渡偷来马，雪岭朝飞猎去人。独作书生疑不稳，软弓轻剑也随身。<br>草白河冰合，蕃戎出掠频。戍楼三号火，探骑一条尘。战士风霜老，将军雨<br>露新。封侯不由此，何以慰征人。<br>【塞下曲六首】=>李白<br>五月天山雪，无花只有寒。笛中闻《折柳》，春色未曾看。晓战随金鼓，宵<br>眠抱玉鞍。愿将腰下剑，直为斩楼兰。<br>天兵下北荒，胡马欲南饮。横戈从百战，直为衔恩甚。握雪海上餐，拂沙陇<br>头寝。何当破月氏，然后方高枕。<br>骏马如风飙，鸣鞭出渭桥。弯弓辞汉月，插羽破天骄。阵解星芒尽，营空海<br>雾销。功成画麟阁，独有霍嫖姚。<br>白马黄金塞，云砂绕梦思。那堪愁苦节，远忆边城儿。萤飞秋窗满，月度霜<br>闺迟。摧残梧桐叶，萧飒沙棠枝。无时独不见，泪流空自知。<br>塞虏乘秋下，天兵出汉家。将军分虎竹，战士卧龙沙。边月随弓影，胡霜拂<br>剑花。玉关殊未入，少妇莫长嗟。<br>烽火动沙漠，连照甘泉云。汉皇按剑起，还召李将军。兵气天上合，鼓声陇<br>底闻。横行负勇气，一战静妖氛。<br>【同前】=>郭元振<br>塞外虏尘飞，频年出武威。死生随玉剑，辛苦向金微。久戍人将老，长征马<br>不肥。仍闻酒泉郡，已合数重围。<br>【同前二首】=>王昌龄<br>饮马渡秋水，水寒风似刀。平沙日未没，黯黯见临洮。昔日长城战，咸言意<br>气高。黄尘是今古，白骨乱蓬蒿。<br>秋风夜渡河，吹卻雁门桑。遥见胡地猎，鞴马宿严霜。五道分兵去，孤军百<br>战场。功多翻下狱，士卒但心伤。<br>【同前二首】=>马戴<br>旌旗倒北风，霜霰逐南鸿。夜救龙城急，朝焚虏帐空。骨销金镞在，鬓改玉<br>关中。却想羲皇代，无人说战功。<br>广漠云凝惨，日斜飞霰生。烧山搜猛兽，伏道击回兵。风折旗竿曲，沙埋树<br>杪平。黄云飞旦夕，偏奏苦寒声。<br>【同前】=>张籍<br>边州八月修城堡，候骑先烧碛中草。胡风吹沙度陇飞，陇头林木无北枝。将<br>军阅兵青塞下，鸣鼓逢逢促猎围。天寒山路石断裂，白日不销帐上雪。乌孙国乱<br>多降胡，诏使名王持汉节。年年征战不得闲，边人杀尽唯空山。<br>【同前】=>于濆<br>赤子别父母，犬戎围逻娑。战鼓声未齐，乌鸢已相贺。燕然山上云，半是离<br>乡魂。卫霍待富贵，不知谁与论。<br>【同前】=>陶翰<br>进军飞狐北，穷寇势将变。落日沙尘昏，背河更一战。骍马黄金勒，雕弓白<br>羽箭。射杀左贤王，归奏未央殿。欲言塞下事，天子不召见。东出咸阳门，哀哀<br>泪如霰。<br>【同前二首】=>唐·李益<br>蕃州部落能结束，朝驰暮猎黄河曲。燕歌未断塞鸿飞，牧马群嘶边草绿。秦<br>筑长城城已摧，汉武北上单于台。古来征战虏不尽，今日还复天兵来。黄河东流<br>流九折，沙场埋恨何时绝。蔡琰没处造胡笳，苏武归来持汉节。为报如今都护雄，<br>匈如旦莫下云中。请书塞北阴山石，愿勒燕然车骑功。<br>汉家今上郡，秦塞古长城。有日云长惨，无风沙自惊。当今圣天子，不战四<br>夷平。<br><hr>
