<h4>《集部·乐府诗集·卷七十九  近代曲辞一》<b class="x">作者：郭茂倩编</b></h4>
<br>（《荀子》曰“久则论略，近则论详”，言世近而易知也。两汉声诗著于史<br>者，唯《郊祀》、《安世》之歌而已。班固以巡狩福应之事，不序郊庙，故馀皆<br>弗论。由是汉之杂曲，所见者少，而相和、铙歌，或至不可晓解。非无传也，久<br>故也。魏、晋已后，讫於梁、陈，虽略可考，犹不若隋、唐之为详。非独传者加<br>多也，近故也。近代曲者，亦杂曲也，以其出於隋、唐之世，故曰近代曲也。隋<br>自开皇初，文帝置七部乐：一曰西凉伎，二曰清商伎，三曰高丽伎，四曰天竺伎，<br>五曰安国伎，六曰龟兹伎，七曰文康伎。至大业中，炀帝乃立清乐、西凉、龟兹、<br>天竺、康国、疏勒、安国、高丽、礼毕，以为九部，乐器工衣於是大备。唐武德<br>初，因隋旧制，用九部乐。太宗增高昌乐，又造宴乐，而去礼毕曲。其著令者十<br>部：一曰宴乐，二曰清商，三曰西凉，四曰天竺，五曰高丽，六曰龟兹，七曰安<br>国，八曰疏勒，九曰高昌，十曰康国，而总谓之燕乐。声辞繁杂，不可胜纪。凡<br>燕乐诸曲，始於武德、贞观，盛於开元、天宝。其著录者十四调二百二十二曲。<br>又有梨园，别教院法歌乐十一曲，云韶乐二十曲。肃、代以降，亦有因造。僖、<br>昭之乱，典章亡缺，其所存者，概可见矣。）<br>【纪辽东】=>隋炀帝<br>（《纪辽东》，隋炀帝所作也。《通典》曰：“高句丽自东晋以后，居平壤<br>城，亦曰长安城。随山屈曲，南临浿水，在辽东南。复有辽东、玄菟等数十城。”<br>《隋书》曰“大业八年，炀帝伐高丽，度辽水，大战于於东岸，击贼破之，进围<br>辽东”是也。王建又有《渡辽水》，亦出於此。）<br>辽东海北翦长鲸，风云万里清。方当销锋散马牛，旋师宴镐京。前歌后舞振<br>军威，饮至解戎衣。判不徒行万里去，空道五原归。<br>秉旄仗节定辽东，俘馘变夷风。清歌凯捷九都水，归宴洛阳宫。策功行赏不<br>淹留，全军藉智谋。讵似南宫复道上，先封雍齿侯。<br>【同前】=>隋·王胄<br>辽东浿水事龚行，俯拾信神兵。欲知振旅旋归乐，为听凯歌声。十乘元戎<br>才渡辽，扶濊已冰消。讵似百万临江水，桉辔空回镳。<br>天威电迈举朝鲜，信次即言旋。还笑魏家司马懿，迢迢用一年。鸣銮诏跸发<br>淆潼，合爵及畴庸。何必丰沛多相识，比屋降尧封。<br>【辽东行】=>唐·王建<br>辽东万里辽水曲，古戍无城复无屋。黄云盖地雪作山，不惜黄金买衣服。战<br>回各自收弓箭，正西回面家乡远。年年郡县送征人，将与辽东作丘坂。宁为草木<br>乡中生，有身不向辽东行。<br>【渡辽水】=>王建<br>渡辽水，此去咸阳五千里。来时父母知隔生，重著衣裳如送死。亦有白骨归<br>咸阳，营家各与题本乡。身在应无回渡日，驻马相看辽水傍。<br>【昔昔盐】=>隋·薛道衡<br>隋薛吏部有《昔昔盐》，唐赵嘏广之为二十章。《乐苑》曰：“《昔昔盐》，<br>羽调曲，唐亦为舞曲”。“昔”一作“析”。<br>垂柳覆金堤，蘼芜叶复齐。水溢芙蓉沼，花飞桃李蹊。采桑秦氏女，织锦窦<br>家妻，关山别荡子，风月守空闺。恒敛千金笑，长垂双玉啼。盘龙随镜隐，彩凤<br>逐帷低。飞魂同夜鹊，倦寝忆晨鸡。暗牖悬蛛网，空梁落燕泥。前年过代北，今<br>岁往辽西。一去无消息，那能惜马蹄。<br>【同前】<br>碧落风烟外，瑶台道路赊。何如连御苑，别自有仙家。此地回鸾驾，缘溪满<br>翠华。洞中明月夜，窗下发烟霞。<br>○昔昔盐二十首（唐·赵嘏）<br>【垂柳覆金堤】<br>新年垂柳色，袅袅对空闺。不畏芳菲好，自缘离别啼。因风飘玉户，向日映<br>金堤。驿使何时度，还将赠陇西。<br>【蘼芜叶复齐】<br>提筐红叶下，度日采蘼芜。掬翠香盈袖，看花忆故夫。叶齐谁复见，风暖恨<br>偏孤。一被春光累，容颜与昔殊。<br>【水溢芙蓉沼】<br>渌沼春光后，青青草色浓。绮罗惊翡翠，暗粉妒芙蓉。云遍窗前见，荷翻镜<br>里逢。将心托流水，终日渺无从。<br>【花飞桃李蹊】<br>远期难可托，桃李自依依。花径无容迹，戎裘未下机。随风开又落，度日扫<br>还飞。欲折枝枝赠，那知归不归。<br>【采桑秦氏女】<br>南陌采桑出，谁知妾姓秦。独怜倾国貌，不负早莺春。珠履荡花湿，龙钩折<br>桂新。使君那驻马，自有侍中人。<br>【织锦窦家妻】<br>当年谁不羡，分作窦家妻。锦字行行苦，罗帷日日啼。岂知登陇远，只恨下<br>机迷。直候阳关使，殷勤寄海西。<br>【关山别荡子】<br>那堪闻荡子，迢递涉关山。肠为马嘶断，衣从泪滴斑。愁看塞上路，讵惜镜<br>中颜。倘见征西雁，应传一字还。<br>【风月守空闺】<br>良人犹远戍，耿耿夜闺空。绣户流宵月，罗帷坐晓风。魂飞沙帐北，肠断玉<br>关中。尚自无消息，锦衾那得同。<br>【恒敛千金笑】<br>玉颜恒自敛，羞出镜台前。早惑阳城客，今悲华锦筵。从军人更远，投喜鹊<br>空传。夫婿交河北，迢迢路几千。<br>【长垂双玉啼】<br>双双红泪堕，度日暗中啼。雁出居延北，人犹辽海西。向灯垂玉枕，对月洒<br>金闺。不惜罗衣湿，惟愁归意迷。<br>【蟠龙随镜隐】<br>鸾镜无由照，蛾眉岂忍看。不知愁发换，空见隐龙蟠。那惬红颜改，偏伤白<br>日残。今朝窥玉匣，双泪落阑干。<br>【彩凤逐帷低】<br>巧绣双飞凤，朝朝伴下帷。春花那见照，暮色已频欺。欲卷思君处，将啼裛<br>泪时。何年征戍客，传语报佳期。<br>【惊魂同夜鹊】<br>万里无人见，众情难与论。思君常入梦，同鹊屡惊魂。孤寝红罗帐，双啼玉<br>箸痕。妾心甘自保，岂复暂忘恩。<br>【倦寝听晨鸡】<br>去去边城骑，愁眠掩夜闺。披衣窥落月，拭泪待鸣难。不愤连年别，那堪长<br>夜啼。功成应自恨，早晚发辽西。<br>【暗牖悬蛛网】<br>暗中蛛网织，历乱绮窗前。万里终无信，一条徒自悬。分从珠露滴，愁见隙<br>风牵。妾意何聊赖，看看剧断弦。<br>【空梁落燕泥】<br>春至今朝燕，花时伴独啼。飞斜珠箔隔，语近画梁低。帷卷闲窥户，床空暗<br>落泥。谁能长对此，双去复双栖。<br>【前年过代北】<br>代北几千里，前年又复经。燕山云自合，胡塞草应青。铁马喧鼙鼓，蛾眉怨<br>锦屏。不知羌笛曲，掩泪若为听。<br>【今岁往辽西】<br>万里飞书至，闻君已渡辽。只谙新别苦，忘却旧时娇。烽戍年将老，红颜日<br>向凋。胡沙兼汉苑，相望几迢迢。<br>【一去无还意】<br>良人征绝域，一去不言还。百战攻胡虏，三冬阻玉关。萧萧边马思，猎猎戍<br>旗闲。独把千重恨，连年未解颜。<br>【那能惜马蹄】<br>云中路杳杳，江畔草萋萋。妾人垂珠泪，君何惜马蹄？边风悲晓角，营月怨<br>春鼙。未道休征战，愁眉又复低。<br>【江都宫乐歌】=>隋·炀帝<br>扬州旧处可淹留，台榭高明复好游。风亭芳树迎早夏，长皋麦陇送馀秋。渌<br>潭桂楫浮青雀，果下金鞍驾紫骝。绿觞素蚁流霞饮，长袖清歌乐戏州。<br>【十索四首】=>丁六娘<br>（《乐苑》曰：“《十索》，羽调曲也。”）<br>裙裁孔雀罗，红绿相参对。映以蛟龙锦，分明奇可爱。粗细君自知，从郎索<br>衣带。<br>为性爱风光，偏憎良夜促。曼眼腕中娇，相看无厌足。欢情不耐眠，从郎索<br>花烛。<br>君言花胜人，人今去花近。寄语落花风，莫吹花落尽。欲作胜花妆，从郎索<br>红粉。<br>二八好容颜，非意得相关。逢桑欲采折，寻枝倒懒攀。欲呈纤纤手，从郎索<br>指镮。<br>【同前二首】<br>含娇不自转，送眼劳相望。无那关情伴，共入同心帐。欲防人眼多，从郎索<br>锦障。<br>兰房下翠帷，莲帐舒鸳锦。欢情宜早畅，密态须同寝。欲共作缠绵，从郎索<br>花枕。<br>【水调二首】<br>（《乐苑》曰：“《水调》，商调曲也。”旧说，《水调河传》，隋炀帝幸<br>江都时所制。曲成奏之，声韵怨切。王令言闻而谓其弟子曰：“但有去声而无回<br>韵，帝不返矣。”后竟如其言。按唐曲凡十一叠，前五叠为歌，后六叠为入破。<br>其歌，第五叠五言调，声最为怨切。故白居易诗云：“五言一遍最殷勤，调少情<br>多似有因。不会当时翻曲意，此声肠断为何人！”唐又有新水调，亦商调曲也。）<br>【歌第一】<br>平沙落日大荒西，陇上明星高复低。孤山几处看烽火，壮士连营候鼓鞞。<br>【第二】<br>猛将关西意气多，能骑骏马弄雕戈。金鞍宝铰精神出，笛倚新翻水调歌。<br>【第三】<br>王孙别上绿珠轮，不羡名公乐此身。户外碧潭春洗马，楼前红烛夜迎人。<br>【第四】<br>陇头一段气长秋，举目萧条总是愁。只为征人多下泪，年年添作断肠流。<br>【第五】<br>双带仍分影，同心巧结香。不应须换彩，意欲媚浓妆。<br>【入破第一】<br>细草河边一雁飞，黄龙关里挂戎衣。为受明王恩宠甚，从事经年不复归。<br>【第二】<br>锦城丝管日纷纷，半入江风半入云。此曲只应天上去，人间能得几回闻。<br>【第三】<br>昨夜遥欢出建章，今朝缀赏度昭阳。传声莫闭黄金屋，为报先开白玉堂。<br>【第四】<br>日晚笳声咽戍楼，陇云漫漫水东流。行人万里向西去，满目关山空恨愁。<br>【第五】<br>千年一遇圣明朝，原对君王舞细腰。乍可当熊任生死，谁能伴凤上云霄。<br>【第六彻】<br>闺烛无人影，罗屏有梦魂。近来音耗绝，终日望君门。<br>【同前】=>唐·吴融<br>凿河千里走黄沙，浮殿西来动日华。可道新声是亡国，且贪惆怅后庭花。<br>【堂堂二首】=>李义府<br>（《乐苑》曰：“《堂堂》，角调曲，唐高宗朝曲也。”《会要》曰：“调<br>露中，太子既废，李嗣真私谓人曰：‘祸犹未已。主上不亲庶务，事无巨细决於<br>中宫。宗室虽众，俱在散位，居中制外，其势不敌，恐诸王藩翰，为中宫所蹂践<br>矣。隋已来乐府有《堂堂曲》，再言堂者，是唐再受命也。中宫僣擅，复归子孙，<br>则为再受命矣。近日闾里又有侧堂堂、挠堂堂之谣，侧者不正之辞，挠者不安之<br>称，将见患难之作不久矣。’后皆如其言。”按《堂堂》本陈后主所作，唐为法<br>曲，故白居易诗云“法曲法曲歌堂堂”是也。）<br>镂月成歌扇，裁云作舞衣。白怜回雪影，好取洛川归。<br>懒正鸳鸯被，羞褰玳瑁床。春风别有意，密处也寻香。<br>【同前】=>李贺<br>堂堂复堂堂，红脱梅灰香。十年粉蠹生画梁，饥虫不食推碎黄。蕙花已老桃<br>叶长，禁院悬帘隔御光。华清源中礜石汤，徘徊百凤随君王。<br>【凉州六首】<br>（《乐苑》曰：“《凉州》，宫调曲。开元中，西凉府都督郭知运进。”<br>《乐府杂录》曰：“《梁州曲》，本在正宫调中，有大遍小遍。至贞元初，康昆<br>仑翻入琵琶玉宸宫调，初进曲在玉宸殿，故有此名。合诸乐即黄钟宫调也。”张<br>同《幽闲鼓吹》曰：“段和尚善琵琶，自制《西凉州》。后传康昆仑，即《道调<br>凉州》也，亦谓之《新凉州》云。”）<br>【歌第一】<br>汉家宫里柳如丝，上苑桃花连碧池。圣寿已传千岁酒，天文更赏百僚诗。<br>【第二】<br>朔风吹叶雁门秋，万里烟尘昏戍楼。征马长思青海北，胡笳夜听陇山头。<br>【第三】<br>开箧泪霑襦，见君前日书。夜台空寂寞，犹是紫云车。<br>【排遍第一】<br>三秋陌上早霜飞，羽猎平田浅草齐。锦背苍鹰初出按，五花骢马喂来肥。<br>【第二】<br>鸳鸯殿里笙歌起，翡翠楼前出舞人。唤上紫微三五夕，圣明方寿一千春。<br>【凉州词】=>耿湋<br>国使翩翩随旆旌，陇西歧路足荒城。毡裘牧马胡雏小，日暮蕃歌三两声。<br>【同前】=>张籍<br>边城暮雨雁飞低，芦笋初生渐欲齐。无数铃声遥过碛，应驮白练到安西。<br>古镇城门白碛开，胡兵往往傍沙堆。巡边使客行应早，海待平安火到来。<br>凤林关里水东流，白草黄榆六十秋。边将皆承主恩泽，无人解道取凉州。<br>【同前】=>薛逢<br>昨夜蕃兵报国雠，沙州都护破凉州。黄河九曲今归汉，塞外纵横战血流。<br>【大和】<br>（《乐苑》曰：“大和，羽调曲也。”）<br>【第一】<br>国门卿相旧山庄，圣主移来宴绿芳。帘外辗为车马路，花间踏出舞人场。<br>【第二】<br>国鸟尚含天乐啭，寒风犹带御衣香。为报碧潭明月夜，会须留赏待君王。<br>【第三】<br>庭前鹊绕相思树，井上莺歌争刺桐。含情少妇悲春草，多是良人学转蓬。<br>【第四】<br>塞北江南共一家，何须泪落怨黄沙。春酒半酣千日醉，庭前还有落梅花。<br>【第五彻】<br>我皇膺运太平年，四海朝宗会百川。自古几多明圣主，不如今帝胜尧天。<br>【伊州】<br>（《乐苑》曰：“《伊州》，商调曲，西京节度盖嘉运所进也。”）<br>【歌第一】<br>秋风明月独离居，荡子从戎十载馀。征人去日殷勤嘱，归雁来时数寄书。<br>【第二】<br>彤闱晓辟万鞍回，玉辂春游薄晚开。渭北清光摇草树，州南嘉景入楼台。<br>【第三】<br>闻道黄花戍，频年不解兵。可怜闺里月，偏照汉家营。<br>【第四】<br>千里东归客，无心忆旧游。挂帆游白水，高枕到青州。<br>【第五】<br>桂殿江乌对，雕屏海燕重。只应多酿酒，醉罢乐高钟。<br>【入破第一】<br>千门今夜晓初晴，万里天河彻帝京。璨璨繁星驾秋色，棱棱霜气韵钟声。<br>【第二】<br>长安二月柳依依，西山流沙路渐微。阏氏山上春光少，相府庭边驿使稀。<br>【第三】<br>三秋大漠冷溪山，八月严霜变草颜。卷旆风行宵渡碛，衔枚电扫晓应还。<br>【第四】<br>行乐三阳早，芳菲二月春。闺中红粉态，陌上看花人。<br>【第五】<br>君往孤山下，烟深夜径长。辕门渡绿水，游苑绕垂杨。<br>【陆州】<br>【歌第一】<br>分野中峰变，阴晴众壑殊。欲投人处宿，隔浦问樵夫。<br>【第二】<br>共得烟霞径，东归山水游。萧萧望林夜，寂寂坐中秋。<br>【第三】<br>香气传空满，妆花映薄红。歌声天仗外，舞态御楼中。<br>【排遍第一】<br>树发花如锦，莺啼柳若丝。更逢欢宴地，愁见别离时。<br>【第二】<br>明月照秋叶，西风响夜砧。强言徒自乱，往事不堪寻。<br>【第三】<br>坐对银釭晓，停留玉箸痕。君门常不见，无处谢前恩。<br>【第四】<br>曙月当窗满，征人出塞游。画楼终日闭，清管为谁调。<br>【簇拍陆州】<br>西去轮台万里馀，故乡音耗日应疏。陇山鹦鹉能言语，为报闺人数寄书。<br>【石州】<br>（《乐苑》曰：“《石州》，商调曲也。又有舞石州。”）<br>自从君去远巡边，终日罗帏独自眠。看花情转切，揽镜泪如泉。一自离君后，<br>啼多双脸穿。何时狂虏灭，免得更留连。<br><hr>
