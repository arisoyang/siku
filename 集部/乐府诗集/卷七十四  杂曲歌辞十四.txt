<h4>《集部·乐府诗集·卷七十四  杂曲歌辞十四》<b class="x">作者：郭茂倩编</b></h4>
<br>【枯鱼过河泣·古辞】<br>枯鱼过河泣，何时悔复及。作书与鲂鱮，相教慎出入。<br>【同前】=>唐·李白<br>白龙改常服，偶被豫且制。谁使尔为鱼，徒劳诉天帝。作书报鲸鲵，勿恃风<br>涛势。涛落归泥沙，翻遭蝼蚁噬。万乘慎出入，柏人以为诫。<br>【冉冉孤生竹·古辞】<br>冉冉孤生竹，结根泰山阿。与君为新婚，菟丝附女萝。菟丝生有时，夫妇会<br>有宜。千里远结婚，悠悠隔山陂。思君令人老，轩车来何迟。复彼蕙兰花，含英<br>扬光辉。过时而不采，将随秋草萎。亮君执高节，贱妾亦何为。<br>【同前】=>宋·何偃<br>流萍依清源，孤鸟亲宿止。荫干相经荣，风波能终始。草生有日月，婚年行<br>及纪。思欲侍衣裳，关山分万里。徒作春夏期，空望良人轨。芳色宿昔事，谁见<br>过时美。凉鸟临秋竟，欢愿亦云已。岂意倚君恩，坐守零落耳。<br>【枣下何纂纂】=>梁·简文帝<br>（《古咄唶歌》曰：“枣下何攒攒，荣华各有时。枣欲初赤时，人从四边来。<br>枣适今日赐，谁当仰视之。”潘安仁《笙赋》曰：“咏园桃之夭夭，歌枣下之纂<br>纂。歌曰：枣下纂纂，朱实离离。宛其死矣，化为枯枝。”纂纂，枣花也。枣之<br>纂纂盛貌，实之离离将衰，言荣谢之各有时也。）<br>垂花临碧涧，结翠依丹巘。非直入游宫，兼期植灵苑。落日芳春暮，游人歌<br>吹晚。弱刺引罗衣，朱实凌还幰。且欢洛浦词，无羡安期远。<br>【同前二首】=>隋·王胄<br>柳黄知节变，草绿识春归。复道含云影，重檐照日辉。<br>御柳长条翠，宫槐细叶开。还得闻春曲，便逐鸟声来。<br>【西园游上才】<br>（沈约《咏月》诗曰：“月华临静夜，夜静灭氛埃。方晖竟户入，圆影隙中<br>来。高楼切思妇，西园游上才。”因以为题也。）<br>西园游上才，清夜可徘徊。月桂临樽上，山云影盖来。<br>飞花随烛度，疏叶向帷开。当轩顾应、阮，还觉贱邹、枚。<br>【薄暮动弦歌】=>梁·沈君攸<br>柳谷向夕沈馀日，蕙楼临砌徙斜光。金户半入丛林影，兰径时移落蕊香。丝<br>绳玉壶传绮席，秦筝赵瑟响高堂。舞裙拂履喧珠珮，歌响出扇绕尘梁。云边雪飞<br>弦柱促，留宾但须罗袖长。日暮歌钟恒不倦，处处行乐为时康。<br>【羽觞飞上苑】=>沈君攸<br>（《楚辞》曰：“瑶浆蜜勺实羽觞。”张衡《西京赋》曰：“促中堂之狭坐，<br>羽觞行而无算。”羽觞，谓杯上缀羽以速饮。《汉书音义》曰“羽觞，作生爵形”<br>是也。）<br>上路薄晚风尘合，禁苑初春气色华。石径断丝阑蔓草，山流细沫拥浮花。鱼<br>文熠爚含馀日，鹤盖低昂照落霞。隔树根鞍喧宝马，分衢玉轪动香车。车马处<br>处尽成阴，班荆促席对芳林。藤杯屡动情仍畅，翠樽引满趣弥深。山阳倒载非难<br>得，宜城醇酝促须斟。半醉骊歌应可奏，上客莫虑掷黄金。<br>【桂楫泛河中】=>沈君攸<br>黄河曲渚通千里，浊水分流引八川。仙查逐源终未极，苏亭遗迹尚难迁。眇<br>眇云根侵远树，苍苍水气杂遥天。波影杂霞无定色，湍文触岸不成圆。赤马青龙<br>交出浦，飞云盖海远凌烟。莲舟渡沙转不碍，桂楫距浪弱难前。风急金乌翅自转，<br>汀长锦缆影微悬。榜人欲歌先扣枻，津吏犹醉强持船。河堤极望今如此，行杯落<br>叶讵虚传。<br>【内殿赋新诗】=>陈·江总<br>兔影脉脉照金铺，虬水滴滴写玉壶。绮翼雕甍迩清汉，虹梁紫柱丽黄图。风<br>高暗绿凋残柳，雨驶芳红湿晚芙。三五二八佳年少，百万千金买歌笑。偏羞故人<br>识素诗，愿奉秦声采莲调。织女今夕渡银河，当见清秋停玉梭。<br>【武溪深行】=>后汉·马援<br>（一曰《武陵深行》。崔豹《古今注》曰：“《武溪深》，马援南征之所作<br>也。援门生爰寄生善吹笛，援作歌，令寄生吹笛以和之。名曰《武溪深》。”）<br>滔滔武溪一何深，鸟飞不度，兽不敢临。嗟哉武溪兮多毒淫！<br>【同前】=>梁·刘孝胜<br>武溪深不测，水安舟复轻。暂侣庄生钓，还滞鄂君行。棹歌争后发，噪鼓逐<br>前征。秦上山川险，黔中木石并。林壑秋籁急，猿哀夜月明。澄源本千仞，回峰<br>忽万萦。昭潭让无底，太华推削成。日落野通气，目极怅馀情。下流曾不浊，长<br>迈寂无声。羞学沧浪水，濯足复濯缨。<br>【半渡溪】=>刘孝威<br>（《乐府解题》曰：“《半渡溪》，言战而半涉溪水见迫，所言皆岭南地里，<br>与《武溪深》相类。”梁元帝又有《半路溪》，则言相逢隔溪，已识行步，辞旨<br>与此全殊。）<br>本厕偏伍伴，一战殄凶渠。制赐文犀节，驿报紫泥书。入营陈御盖，还家乘<br>紫车。皇恩空以重，丹心恨不纾。渡泸且不畏，凌溪嗟有馀。<br>【半路溪】=>梁·元帝<br>相逢半路溪，隔溪犹不渡。望望判知是，翩翩识行步。摘赠兰泽芳，欲表同<br>心句。先将动旧情，恐君疑妾妒。<br>【昔思君】=>晋·傅玄<br>昔君与我兮形影潜结，今君与我兮云飞雨绝。昔君与我兮音响相和，今君与<br>我兮落叶去柯。昔君与我兮金石无亏，今君与我兮星灭光离。<br>【妾安所居】梁·吴均<br>贱妾先有宠，蛾眉进不迟。一从西北丽，无复城南期。何因暂艳逸，岂为乏<br>妍姿。徒有黄昏望，宁遇青楼时。惟惜应门掩，方馀永巷悲。匡床终不共，何由<br>横自思。<br>【饮酒乐】=>晋·陆机<br>（《乐苑》曰：“《饮酒乐》，商调曲也。”）<br>蒲萄四时芳醇，琉璃千钟旧宾。夜饮舞迟销烛，朝醒弦促催人。<br>【同前】<br>饮酒须饮多，人生能几何。百年须受乐，莫厌管弦歌。<br>【同前】=>唐·聂夷中<br>日月似有事，一夜行一周。草木犹须老，人生得无愁。一饮解百结，再饮破<br>百忧。白发欺贫贱，不入醉人头。我愿东海水，尽向杯中流。安得阮步兵，同入<br>醉乡游。<br>【淫思古意】宋·颜竣<br>春风飞远方，纪转流思堂。贞节寄君子，穷闺妾所藏。<br>裁书露微疑，千里问新知。君行过三稔，故心久当移。<br>【思公子】=>齐·王融<br>（《楚辞·九歌》曰：“雷填填兮雨冥冥，猿啾啾兮狖夜鸣。风飒飒兮木萧<br>萧，思公子兮徒离忧。”《思公子》盖出於此。）<br>春尽风飒飒，兰凋木修修。王孙久为客，思君徒自忧。<br>【同前】=>梁·费昶<br>公子才气饶，凌云自飘飘。东出斗鸡道，西登饮马桥。夕宴银为烛，朝燔桂<br>作焦。虞卿亦何命，穷极苦无聊。<br>【同前】=>北齐·邢劭<br>绮罗日减带，桃李无颜色。思君君未归，归来岂相识。<br>【王孙游】=>齐·谢朓<br>（《楚辞·招隐士》曰：“王孙游兮不归，春草生兮萋萋。”《王孙游》盖<br>出於此。绿草蔓如丝，杂树红英发。无论君不归，君归芳已歇。）<br>【同前】=>王融<br>置酒登广殿，开襟望所思。春草行已歇，何事久佳期。<br>【同前】=>唐·崔国辅<br>自与王孙别，频看黄鸟飞。应由春草误，著处不成归。<br>【阳翟新声】=>齐·王融<br>（《隋书·乐志》曰：“西凉乐曲《阳翟新声》、《神白马》之类。皆生於<br>胡戎歌，非汉、魏遗曲也。”）<br>怀春发下蔡，含笑向阳城。耻为飞雉曲，好作鹍鸡鸣。<br>【金乐歌】=>梁·简文帝<br>槐香欲覆井，杨柳正藏鸦。山炉当无比，玉构火窗赊。床头辟绳结，镜上领<br>巾斜。铁镬种粱子，铜枢生枣花。开门抛水柱，城按特言家。<br>【同前】=>梁·元帝<br>啼乌怨别偶，曙鸟忆谁家。石阙题书字，金灯飘落花。东方晓星没，西山晚<br>日斜。縠衫回广袖，团扇掩轻纱。暂借青骢马，来送黄牛车。<br>【同前】=>房篆<br>前溪流碧水，后渚映青天。登台临宝镜，开窗对绮钱。玉颜光粉色，罗袖拂<br>金钿。春风散轻蝶，明月映新莲。摘花竞时侣，催柏及芳年。<br>【乐未央】=>沈约<br>忆舜日，万尧年。咏《湛露》，歌《采莲》。原杂百和气，宛转金炉前。<br>【南征曲】=>萧子显<br>棹歌来扬女，操舟惊越人。图蛟怯水伯，照鹢竦江神。<br>【发白马】=>费昶<br>（《通典》曰：“白马，春秋时卫国曹邑有黎阳津，一曰白马津。郦生云<br>‘守白马之津’是也。”《发白马》，言征戍而发兵於此也。）<br>家本楼烦俗，召募羽林儿。怖羌角牴戏，习战昆明池。弓弢不复挽，剑衣恒<br>露铍。一辞豹尾内，长别属车垂。白马今虽发，黄河未结澌。寄言闺中妇，逢春<br>心勿移。<br>【同前】=>唐·李白<br>将军发白马，旌节渡黄河。箫鼓聒川岳，沧溟涌洪波。武安有振瓦，易水无<br>寒歌。铁骑若雪山，饮流涸滹沱。扬兵猎月窟，转战略朝那。倚剑登燕然，边峰<br>列嵯峨。萧条万里外，耕作五原多。一扫清大漠，包虎戢金戈。<br>【济黄河】=>梁·谢微<br>积阴晦平陆，凄风结暮序。朝辞金谷戍，夕逗黄河渚。赤兔徒联翩，青凫讵<br>容与。泪甚声难发，悲多袖未举。虚薄谬君恩，方嗟别宛、许。<br>【同前】=>陈·江总<br>葱山沦外域，盐泽隐遐方。两京分际远，九道派流长。未殚所闻见，无待验<br>词章。留连嗟太史，惆怅践黎阳。导波萦地节，疏气耿天潢。悯周沈用宝，嘉晋<br>肇为梁。<br>【同前】=>隋·萧悫<br>大蕃连帝室，骖驾奉皇猷。未明驱羽骑，凌晨方画舟。津城度维锦，岸柳夹<br>缇油。钟声飏别岛，旗影照苍流。早光生剑服，朝风起节楼。滔滔细波动，裔裔<br>轻舷浮。回桡避近碛，放舳下前洲。全疑上天汉，不异谒蓬丘。望知云气合，听<br>识水声秋。从军何等乐，喜从神仙游。<br>【结袜子】=>后魏·温子升<br>（《帝王世纪》曰：“文王伐崇侯虎，至五凤墟。袜系解，顾左右无可使者，<br>乃俯而结之。武王至商郊牧野，誓众，左仗黄钺，右秉白旄。王袜解，莫肯与王<br>结，王乃释旄，俯而结之。”《汉书》曰：“王生者，善为黄老言，处士。尝召<br>居廷中，公卿尽会立。王生老人曰：‘吾袜解。’顾谓张释之：‘为我结袜。’<br>释之跪而结之。既已，人或让王生：‘独奈何廷辱张廷尉如此！’王生曰：‘吾<br>老且贱，自度终亡益於张廷尉。廷尉方天下名臣，吾故聊使结袜，欲以重之。’<br>诸公闻之，贤王生而重释之。”唐李白辞，大抵言感恩之重，而以命相许也。）<br>谁能访故剑，会自逐前鱼。裁纨终委箧，织素空有馀。<br>【同前】=>唐·李白<br>燕南壮士吴门豪，筑中置铅鱼隐刀。感君恩重许君命，太山一掷轻鸿毛。<br>【沐浴子】<br>澡身经兰汜，濯发傃芳洲。折荣聊踯躅，攀桂且淹留。<br>【同前】=>李白<br>沐芳莫弹冠，浴兰莫振衣。处世忌太洁，志人贵藏晖。沧浪有钓叟，吾与尔<br>同归。<br>【安定侯曲】=>后魏·温子升<br>封疆在上地，钟鼓自相和。美人当窗舞，妖姬掩扇歌。<br>【泽雉】<br>（《庄子》曰：“泽雉十步一啄，百步一饮，不期畜乎樊中。”《泽雉曲》，<br>盖取此也。《古今乐录》曰：“《凤将雏》以《泽雉》送曲。”）<br>擅场延绣颈，朝飞弄绮翼。饮啄常自在，惊雄恒不息。<br>【短箫】=>梁·张嵊<br>促柱弦始繁，短箫吹初亮。舞袖拂长席，钟音由虡飏。已落檐瓦间，复绕梁<br>尘上。时属清夏阴，恩晖亦非望。<br>【伍子胥】=>鲍机<br>忠孝诚无报，感义本投身。日暮江波急，谁怜渔丈人。楚墓悲犹在，吴门恨<br>未申。<br>【清凉】=>张率<br>登台待初景，帐殿蔼馀晨。罗帷夕风济，清气尚波人。长簟凉可迎，平莞温<br>未亲。幸愿同枕席，为君横自陈。<br><hr>
