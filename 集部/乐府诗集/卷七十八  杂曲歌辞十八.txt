<h4>《集部·乐府诗集·卷七十八  杂曲歌辞十八》<b class="x">作者：郭茂倩编</b></h4>
<br>【敦煌乐】=>后魏·温子昇<br>（《通典》曰：“敦煌古流沙地，黑水之所经焉。秦及汉初为月支、匈奴之<br>境。武帝开其地，后分酒泉置敦煌郡。敦，大；煌，盛也。”）<br>客从远方来，相随歌且笑。自有敦煌乐，不减安陵调。<br>【同前二首】=>隋·王胄<br>长途望无已，高山断还续。意欲此念时，气绝不成曲。<br>极目眺修涂，平原忽超远。心期在何处，望望崦嵫晚。<br>【阿那瑰】（古辞）<br>（《北史》曰：“阿那瑰，蠕蠕国主也。蠕蠕之为国，冬则徙渡漠南，夏则<br>还居漠北。”《通典》曰：“蠕蠕自拓跋初徙云中，即有种落。后魏太武神中<br>强盛，尽有匈奴故地。阿那瑰，孝明帝时蠕蠕国主。”辞云匈奴主也。）<br>闻有匈奴主，杂骑起尘埃。列观长平瑰，驱马渭桥来。<br>【高句丽】=>北周·王褒<br>（《通典》曰：“高句丽，东夷之国也。其先曰朱蒙，本出於夫馀。朱蒙善<br>射，国人欲杀之，遂弃夫馀，东南走，渡普述水，至纥升骨城居焉。号曰句丽，<br>以高为氏。”按：唐亦有《高丽曲》，李勣破高丽所进，后改《夷宾引》者是也。）<br>萧易水生波，燕赵佳人自多。倾杯覆碗漼漼，垂手奋袖娑娑。不惜黄金散尽，<br>只畏白日蹉跎。<br>【同前】=>唐·李白<br>金花折风帽，白马小迟回。翩翩舞广袖，似鸟海东来。<br>【舍利弗】=>李白<br>金绳界宝地，珍木荫瑶池。云间妙音奏，天际法蠡吹。<br>【摩多楼子】=>李白<br>从戎向边北，远行辞密亲。借问阴山候，还知塞上人。<br>【同前】=>李贺<br>玉塞去金人，二万四千里。风吹沙作云，一时渡辽水。天白水如绢，甲丝双<br>串断。行行莫苦辛，城月犹残半。晓气朔烟上，趢趗胡马蹄。行人听水<br>别，隔陇长东西。<br>【法寿乐】=>齐·王融<br>天长命自短，世促道悠悠。禅衢开远驾，爱海乱轻舟。累尘曾未极，积树岂<br>能筹。情埃何用洗，正水有清流。<br>──右歌本处<br>百神肃以虔，三灵震且越。常耀掩芳霄，薰风镜兰月。丹荣落玉墀，翠羽文<br>珠阙。皓毳非虚来，交轮岂徒发。<br>──右歌灵瑞<br>韶年春已仲，明星夜未央。千祀钟休历，万国会佳祥。金容函夕景，翠鬓佩<br>晨光。表尘维净觉，泛俗乃轮皇。<br>──右歌下生<br>袭气变离宫，重柝警曾殿。曼响感心神，修容展欢宴。生老终已萦，死病行<br>当荐。方为净国游，岂结危城恋。<br>──右歌在宫<br>春木多病夭，秋叶少欣荣。心骸终委灭，亲爱暂平生。长风吹北垄，迅影急<br>东瀛。知三既情竭，得一乃身贞。<br>──右歌田游<br>飞策辞国门，端仪偃郊树。慈爱徒相思，闺中空怨慕。风隶乖往涂，骏足独<br>归路。举袂谢时人，得道且还顾。<br>──右歌出国<br>明心弘十力，寂虑安四禅。青禽承逸轨，文镳镜重川。鹫岩标远胜，鹿野究<br>清玄。不有希世宝，何以导蒙泉。<br>──右歌得道<br>亭亭宵月流，朏朏晨霜结。川上不徘徊，条间问生灭。灵知湛常然，符应有<br>盈缺。感运复来仪，且压人间泄。<br>──右歌宝树<br>舂山玉所府，檀林鸾所栖。引火归炎燧，挹水自青堤。庵园无异辙，祗馆有<br>同跻。比肩非今古，接武岂燕齐。<br>──右歌贤众<br>昔余轻岁月，兹也重光阴。闺中屏铅黛，阙下挂缨簪。禅悦兼芳旨，法言恋<br>清琴。一异非能辨，宠辱谁为心。<br>──右歌学徒<br>峻岸临层穹，迢迢疏远风。腾芳清汉里，响梵高云中。金华纷冉弱，琼树郁<br>青葱。贞心逸净景，邃业嗣天宫。<br>──右歌供具<br>影响未尝隔，晦明殊复亲。弘慈邈已远，睿后扇高尘。区中提景福，宇外沐<br>深仁。万祀留国祚，亿兆庆唐民。<br>──右歌福应<br>【步虚词十首】=>北周·庾信<br>（《乐府解题》曰：“《步虚词》，道家曲也，备言众仙缥缈轻举之美。”）<br>浑成空教立，元始正涂开。赤玉灵文下，朱陵真气来。中天九龙馆，倒景八<br>风台。云度弦歌响，星移空殿回。青衣上少室，童子向蓬莱。逍遥闻四会，倏忽<br>度三灾。<br>无名万物始，有道百灵初。寂绝乘丹气，玄冥上玉虚。三元随建节，八景逐<br>回舆。赤凤来衔玺，青乌入献书。坏机仍成机，枯鱼还作鱼。栖心浴日馆，行乐<br>止云墟。<br>凝真天地表，绝想寂廖前。有象犹虚豁，忘形本自然。开经壬子岁，值道甲<br>申年。回云随舞曲，流水逐歌弦。石髓香如饭，芝房脆似莲。停鸾宴瑶水，归路<br>上鸿天。<br>道生乃太一，守静即玄根。中和练九气，甲子谢三元。居心受善水，教学重<br>香园。凫留报关吏，鹤去画城门。更以欣无迹，还来寄绝言。<br>洞灵尊上德，虞石会明真。要妙思玄牝，虚无养谷神。丹丘乘翠凤，玄圃驭<br>斑麟。移梨付苑吏，种杏乞山人。自此逢何世，从今复几春。海无三尺水，山成<br>数寸尘。<br>东明九芝盖，北属五云车。飘飖入倒景，出没上烟霞。春泉下玉溜，青鸟向<br>金华。汉帝看桃核，齐侯问枣花。上元应送酒，来向蔡经家。<br>归心游太极，回向入无名。五香芬紫府，千灯照赤城。凤林采珠实，舂山种<br>玉荣。夏笛三山响，春钟九乳鸣。绛河应远别，黄鹄来相迎。<br>北阁临玄水，南宫坐绛云。龙泥印玉策，天火练真文。上元风雨散，中天歌<br>吹分。灵驾千寻上，空香万里闻。<br>地镜阶基远，天窗影迹深。碧玉成双树，空青为一林。鹄巢堪炼石，蜂房得<br>煮金。汉武多骄慢，淮南不小心。蓬莱入海底，何处可追寻。麟洲一海阁，玄圃<br>半天高。浮丘迎子晋，若士避卢敖。经餐林虑李，旧食绥山桃。成丹须竹节，刻<br>髓用芦刀。无妨隐士去，即是贤人逃。<br>【同前二首】=>隋炀帝<br>洞府凝玄液，灵山体自然。俯临沧海岛，回出大罗天。八行分宝树，十丈散<br>芳莲。悬居烛日月，天步役风烟。蹑记书金简。乘空诵玉篇。冠法二仪立，佩带<br>五星连。琼轩觯甘露，瑜井挹膏泉。南巢息云马，东海戏桑田。回旗游八极，飞<br>轮入九玄。高蹈虚无外，天地乃齐年。<br>总辔行无极，相推凌太虚。翠霞承凤辇，碧雾翼龙舆。轻举金台上，高会玉<br>林墟。朝游度圆海，夕宴下方诸。<br>【同前】=>唐·陈羽<br>汉武清斋读鼎书，内官扶上画云车。坛上月明宫殿闭，仰看星斗礼空虚。<br>【同前】=>顾况<br>迥步游三洞，清心礼七真。飞符超羽翼，禁火醮星辰。残药沾鸡犬，灵香出<br>凤麟。壶中无窄处，愿得一容身。<br>【同前十首】=>吴筠<br>众仙仰灵范，肃驾朝神宗。金景相照曜，逶迤升太空。七玄已高飞，火炼生<br>朱宫。馀庆逮天壤，平和王道融。八威清游气，十绝舞祥风。使我跻阳源，其来<br>自阴功。逍遥太霞上，真鉴靡不通。<br>逸辔登紫清，元乘迈奔电。阆风隔三天，俯视犹可见。玉闱标敞朗，琼林郁<br>葱蒨。自非挺金骨，焉得谐夙原。真朋何森森，合景恣游宴。良会忘淹留，千龄<br>才一眄。<br>三宫发明景，朗照同郁仪。纷然驰飙欻，上采空清蕤。令我洞金色，后天耀<br>琼姿。心叶太虚静，寥寥竟何思。玄中有至乐，淡泊终无为。但与正真友，飘飖<br>散遨嬉。<br>禀化凝正气，炼形为真仙。忘心符元宗，返本叶自然。帝一集绛宫，流光出<br>丹玄。元英与桃君，朗咏长生篇。六符焕明霞，百阙罗紫烟。飙车涉廖廓，靡靡<br>乘景迁。不觉云路远，斯须游万天。<br>扶桑诞初景，羽盖凌晨霞。倏欻造西域，嬉游金母家。碧津湛洪源，灼烁敷<br>荷花。煌煌青琳宫，璀璨列玉华。真气溢绛府，自然思无邪。俯矜区中士，夭浊<br>良可嗟。<br>琼台为万仞，孤映大罗表。常有三素云，凝光自飞绕。羽幢泛明霞，升降何<br>缥缈。鸾凤吹雅音，栖翔绛林标。玉虚无昼夜，灵景何皎皎。一睹太上京，方知<br>众天小。灼灼青华林，灵风振琼柯。三光无冬春，一气清且和。回首迩结邻，倾<br>眸亲曜罗。豁落制六天，流铃威百魔。绵绵庆不极，谁谓椿龄多。<br>高情无侈靡，遇物生华光。至乐无箫歌，玉音自玲琅。或登明真台，宴此羽<br>景堂。香霭结宝云，靡微散灵香。天人诚假旷，欢泰不可量。<br>爰从太微上，肆觐虚皇尊。腾我八景舆，威迟入天门。既登玉宸庭，肃肃仰<br>紫轩。敢问龙汉末，如何辟乾坤。怡然辍云璈，告我希夷言。幸闻至精理，方<br>见造化源。二气播万有，化机无停轮。而我操其端，乃能出陶钧。寥寥天汉上，<br>所遇皆清真。澄莹含元和，气同自相亲。绛树结丹实，紫霞流碧津。以兹保童婴，<br>永用超形神。<br>【同前二首】=>刘禹锡<br>阿母种桃云海际，花落子成二千岁。海风吹折最繁枝，跪捧琼盘献天帝。<br>华表千年鹤一归，凝丹为顶雪为衣。星星仙语人听尽，却向五云翻翅飞。<br>【同前十九首】=>韦渠牟<br>玉简真人降，金书道箓通。烟霞方蔽日，云雨已生风。四极威仪异，三天使<br>命同。那将人世恋，不去上清宫。<br>羽驾正翩翩，云鸿最自然。霞冠将月晓，珠珮与星连。镂玉留新诀，雕金得<br>旧编。不知飞鸟学，更有几人仙。<br>上帝求仙仗，真符取玉郎。三才闲布象，二景郁生光。骑吏排龙虎，笙歌走<br>凤皇。天高人不见，暗入白云乡。<br>鸾鹤共徘徊，仙官使者催。香花三洞启，风雨百神来。凤篆文初定，龙泥印<br>已开。何须生羽翼，始得上瑶台。<br>羽节忽排烟，苏君已得仙。命风驱日月，缩地走山川。几处留丹灶，何时种<br>玉田。一朝骑白虎，直上紫微天。<br>静发降灵香，思神意智长。虎存时促步，龙想更成章。扣齿风雷响，挑灯日<br>月光。仙云在何处？彷彿满空堂。<br>几度游三洞，何方召百神。风云皆守一，龙虎亦全真。执节仙童小，烧香玉<br>女春。应须绝岩内，委曲问皇人。<br>上法杳无营，玄修似有情。道宫琼作想，真帝玉为名。召岳驱旌节，驰雷发<br>吏兵。云车降何处，斋室有仙卿。<br>羽卫一何鲜，香云起暮烟。方朝太素帝，更向玉清天。凤曲凝犹吹，龙骖俨<br>欲前。真文几时降，知在永和年。<br>大道何年学？真符此日催。还持金作印，未要玉为台。羽节分明授，霞衣整<br>顿裁。应缘五云使，教上列仙来。<br>独自授金书，萧条咏紫虚。龙行还当马，云起自成车。九转风烟合，千年井<br>灶馀。参差从太一，寿等混元初。<br>道学已通神，香花会女真。霞床珠斗帐，金荐玉舆轮。一室心偏静，三天夜<br>正春。灵官竟谁降，仙相有夫人。<br>上界有黄房，仙家道路长。神来知位次，乐变协宫商。竞把琉璃碗，谁倾白<br>玉浆。霞衣最芬馥，苏合是灵香。<br>珠佩紫霞缨，夫人会八灵。太霄犹有观，绝宅岂无形。暮雨徘徊降，仙歌宛<br>转听。谁逢玉妃辇，应检九真经。<br>西海辞金母，东方拜木公。云行疑带雨，星步欲凌风。羽袖挥丹凤，霞巾曳<br>彩虹。飘飖九霄外，下视望仙宫。<br>玉树杂金花，天河织女家。月邀丹凤舄，风送紫鸾车。雾縠笼绡带，云屏列<br>锦霞。瑶台千万里，不觉往来赊。<br>舞凤凌天出，歌麟入夜听。云容衣眇眇，风韵曲泠泠。扣齿端金简，焚香检<br>玉经。仙宫知不远，只近太微星。<br>紫府与玄洲，谁来物外游。无烦骑白鹿，不用驾青牛。金花颜应驻，云飞鬓<br>不秋。仍闻碧海上，更用玉为楼。<br>辔鹤复骖鸾，全家去不难。鸡声随羽化，犬影入云看。酿玉当成酒，烧金且<br>转丹。何妨五色绶，次第给仙官。<br>【同前】=>僧皎然<br>予因览真诀，遂感西域君。玉笙下青冥，人间未曾闻。日华炼魂魄，皎皎无<br>垢氛。谓我有仙骨，且令饵氤氲。俯仰愧灵颜，原随鸾鹤群。俄然动风驭，缥眇<br>归青云。<br>【同前】=>高骈<br>青溪道士人不识，上天下天鹤一只。洞门深锁碧窗寒，滴露研珠写《周易》。<br>【步虚引】=>陈陶<br>小隐山人十洲客，莓苔为衣双耳白。青编为我忽降书，暮雨虹蜺一千尺。赤<br>城门闭六丁直，晓日已烧东海色。朝天半夜闻玉鸡，星斗离离碍龙翼。<br><hr>
