<h4>《集部·乐府诗集·卷九十四  新乐府辞五》<b class="x">作者：郭茂倩编</b></h4>
<br>△乐府杂题五<br>【寄远曲】=>唐·王建<br>美人别来无处所，巫山月明湘江雨。千回想见不分明，井底看星梦中语。两<br>心相对尚难知，何况万里不相疑。<br>【同前】=>唐·张籍<br>美人去来春江暖，江头无人湘水满。浣沙石上水禽栖，江南路长春日短。兰<br>舟桂楫常渡江，无因重寄双琼珰。<br>【征妇怨四首】=>孟郊<br>良人昨日去，明月又不圆。别时各有泪，零落青楼前。<br>君泪濡罗巾，妾泪满路尘。罗巾长在手，今得随妾身。路尘如因风，得上君<br>车轮。<br>生在丝罗下，不识渔阳道。良人自戍来，夜夜梦中到。<br>渔阳千里道，近如中门限。中门逾有时，渔阳长在眼。<br>【同前】=>唐·张籍<br>九月匈奴杀边将，汉军全殁辽水上。万里无人收白骨，家家城下招魂葬。妇<br>人依倚子与夫，同居贫贱心亦舒。夫死战场子在腹，妾身虽存如昼烛。<br>【织妇词】=>唐·孟郊<br>夫是田中郎，妾是田中女。当年嫁得君，为君秉机杼。筋力日已疲，不息窗<br>下机。如何织纨素，自著蓝缕衣。官家榜村路，更索栽桑树。<br>【同前】=>唐·元稹<br>织妇何太忙，蚕经三卧行欲老。蚕神女圣早成丝，今年丝税抽征早。早征非<br>是官人恶，去岁官家事戎索。征人战苦束刀疮，主将勋高换罗幕。缫丝织帛犹努<br>力，变纟聂撩机苦难织。东家头白双女儿，为解挑纹嫁不得。檐前袅袅游丝上，<br>上有蜘蛛巧来往。羡他虫豸解缘天，能向虚空织罗网。<br>【同前】=>唐·鲍溶<br>百日织彩丝，一朝停杼机。机中有双凤，化作天边衣。使人马如风，诚不阻<br>音徽。影响随羽翼，双双绕君飞。行人岂愿行，不怨不知归。所怨天尽处，何人<br>见光辉。<br>【织绵曲】=>唐·王建<br>大女身为织锦户，名在县家供进簿。长头起样呈作官，闻道官家中苦难。回<br>花侧叶与人别，唯恐愁天丝线干。红缕葳蕤紫茸软，蝶飞参差花宛转。一梭声尽<br>重一梭，玉腕不停罗袖卷。窗中夜久睡髻偏，横钗欲堕垂著肩。合衣卧时参没后，<br>停灯起在鸡鸣前。一匹千金亦不卖，限日未成官里怪。锦江水涸贡转多，宫中尽<br>著单丝罗。莫言山积无尽日，百尺高楼一曲歌。<br>【织锦词】=>唐·温庭筠<br>丁东细漏侵琼瑟，影转高梧月初出。蔟蔌金梭万缕红，鸳鸯艳锦初成匹。锦<br>中百结皆同心，蕊乱云盘相间深。此意欲传传不得，玫瑰作柱朱弦琴。为君裁破<br>合欢被，星斗迢迢共千里。象尺薰炉未觉秋，碧池中有新莲子。<br>【当窗织】=>唐·王建<br>梁横吹曲《折杨柳》曰：“门前一株枣，岁岁不知老。阿婆不嫁女，那得孙<br>儿抱。唧唧复唧唧，女子临窗织。不闻机杼声，只闻女叹息。”《当窗织》其取<br>诸此。<br>叹息复叹息，园中有枣行人食。贫家女为富家织，父母隔墙不得力。水寒手<br>涩丝脆断，续来续去心肠烂。草虫促促机下啼，两日催成一匹半。输官上头有零<br>落，姑未得衣身不著。当窗却羡青楼倡，十指不动衣盈箱。<br>【捣衣曲】=>唐·王建<br>班婕妤《捣素赋》曰：“广储县月，晖木流清。桂露朝满，凉衿夕轻。改容<br>饰而相命，卷霜帛而下庭。於是投香杵，加纹砧，择鸾声，争凤音。”又曰：<br>“调无定律，声无定本。任落手之参差，从风飙之远近。或连跃而更投，或暂舒<br>而长卷。”盖言捣素裁衣，缄封寄远也。<br>月明中庭捣衣石，掩帷下堂来捣帛。妇姑相对初力生，双揎白腕调杵声。高<br>楼敲玉节会成，家家不睡皆起听。秋天丁丁复冻冻，玉钗低昂衣带动。夜深月落<br>冷如刀，湿著一双纤手痛。回编易裂看生熟，鸳鸯纹成水波曲。重烧熨斗帖两头，<br>与郎裁作迎寒裘。<br>【同前】=>唐·刘禹锡<br>爽砧应秋律，繁杵含凄风。一一远相续，家家音不同。户庭凝露清，伴侣明<br>月中。长裾委襞积，轻珮垂璁珑。汗馀衫更馥，钿移麝半空。报寒惊边雁，促思<br>闻候虫。天狼正芒角，虎落定相攻。盈箧寄何处，征人如转蓬。<br>【送衣曲】=>唐·王建<br>去秋送衣渡黄河，今秋送衣上陇坂。妇人不知道径处，但闻新移军近远。半<br>年著道经雨湿，开笼见风衣领急。旧来十月初点衣，与郎著向营中集。絮时厚厚<br>绵纂纂，贵欲征人身上暖。愿郎莫著裹尸归，愿妾不死长送衣。<br>【寄衣曲】=>唐·张籍<br>纤素缝衣独苦辛，远因回使寄征人。官家亦自寄衣去。贵从妾手看君身。高<br>堂姑老无侍子，不得自到边城里。殷勤为看初著时，征夫身上宜不宜。<br>【淮阴行五首】=>唐·刘禹锡<br>刘禹锡序曰：“古有《长干行》，备言三江之事。禹锡阻风淮阴，乃作《淮<br>阴行》。”<br>簇簇淮阴市，竹楼缘岸上。好日起樯竿，鸟飞惊五两。<br>今日转船头，金乌指西北。烟波与春草，千里同一色。<br>船头大铜镮，摩挲光阵阵。早晚使风来，沙头一眼认。<br>何物令侬羡，羡郎船尾燕。衔泥趁樯竿，宿食长相见。<br>隔浦望行船，头昂尾幰幰。无奈挑菜时，清淮春浪软。<br>【泰娘歌】=>唐·刘禹锡<br>刘禹锡歌序曰：“泰娘，本韦尚书家主讴者。初，尚书为吴郡得之，命乐工<br>教以琵琶歌舞，尽得其技。后携之归京师，京师多善工，又损去故技，授以新声，<br>而泰娘颇见称於贵游间。元和初，尚书薨於东都，泰娘出居民间。久之，为蕲州<br>刺史长愻所得。其后愻坐事谪武陵郡，愻卒，泰娘无所归，地远，无有知其容与<br>艺者，故日抱乐器而哭，其音甚悲。禹锡闻之，乃《泰娘歌》云。”泰娘家本阊<br>门西，门前渌水环金堤。有时妆成好天气，走上皋桥折花戏。风流太守韦尚书，<br>路傍忽见停隼旟。斗量明珠鸟传意，绀幰迎入专城居。长鬟如云衣似雾，锦茵罗<br>荐承轻步。舞学惊鸿水榭春，歌传上客兰堂暮。从郎西入帝城中，贵游簪组香帘<br>栊。低鬟缓视抱明月，纤指破拨生胡风。繁华一旦有消歇，题剑无光履声绝。洛<br>阳旧宅生草莱，杜陵萧萧松柏哀。妆奁虫网厚如茧，博山炉侧寒灰。蕲州刺史张<br>公子，白马新到铜驼里。自言买笑掷黄金，月堕云中从此始。安知鹏鸟坐隅飞，<br>寂寞旅魂招不归。秦嘉镜有前时结，韩寿香销故箧衣。山城少年江水碧，断雁哀<br>猿风雨夕。朱弦已绝为知音，云鬓未秋私自惜。举目风烟非旧时，梦归归路多参<br>差。如何将此千行泪，更洒湘江斑竹枝。<br>【更衣曲】=>唐·刘禹锡<br>（《汉武帝故事》曰：“武帝立卫子夫为皇后。初，上行幸平阳主家，主置<br>酒作乐。子夫为主讴者，善歌，能造曲，每歌挑上。上意动，起更衣，子夫因侍<br>得幸。头解，上见其美发悦之。主遂纳子夫於宫。”《更衣曲》其取於此。）<br>博山炯炯吐香雾，红烛引至更衣处。夜如何其夜漫漫，邻鸡未鸣寒雁度。庭<br>前雪压松桂丛，廊下点点悬纱笼。满堂醉客争笑语，嘈囋琵琶青幕中。<br>【视刀环歌】=>唐·刘禹锡<br>常恨言语浅，不如人意深。今朝两相视，脉脉万重心。<br>【堤上行三首】=>唐·刘禹锡<br>（《古今乐录》曰：“清商西曲《襄阳乐》云：‘朝发襄阳城，暮至大堤宿。<br>大堤诸女儿，花艳惊郎目。’梁简文帝由是有《大堤曲》，《堤上行》又因《大<br>堤曲》而作也。”）<br>酒旗相望大堤头，堤下连樯堤上楼。日暮行人争渡急，桨声幽轧满中流。江<br>南江北望烟波，入夜行人相应歌。《桃叶》传情《竹枝》怨，水流无限月明多。<br>长堤缭绕水徘徊，酒舍旗亭次第开。日晚上帘招贾客，轲峨大艑落帆来。<br>【竞渡曲】=>唐·刘禹锡<br>刘异《事始》曰：“楚传云：竞渡起於越王勾践。”《荆楚岁时记》云：<br>“旧传屈原死於汨罗，时人伤之，竞以舟楫拯焉，因以成俗。”《岁华纪丽》云<br>“因勾践以成风，拯屈原而为俗”是也。刘禹锡序曰：“竞渡始於武陵，至今举<br>楫而相和之音，咸呼‘何在’，招屈之义也。”《竞渡曲》盖起於此。<br>沅江五月平堤流，邑人相将浮彩舟。灵均何年歌已矣，哀谣振楫从此起。扬<br>枹击节雷阗阗，乱流齐进声轰然。蛟龙得雨鬐鬛动，螮蝀饮河形影联。刺史临流<br>褰翠帏，揭竿命爵分雄雌。先鸣馀勇争鼓舞，末至衔枚颜色沮。百胜本自有前期，<br>一飞由来无定所。风俗如狂重此时，纵观云委江之湄。彩旂夹岸照鲛室，罗袜凌<br>波呈水嬉。曲终人散空愁暮，招屈亭前水东注。<br>【沓潮歌】=>唐·刘禹锡<br>刘禹锡歌序曰：“元和十年夏五月，大风驾潮，南海泛溢，南人云沓潮也，<br>率三岁一有之。客或言其状，禹锡因歌之。”<br>屯门积日无回飙，沧波不归成沓潮。轰如鞭石矻且摇，亘空欲驾鼋鼍桥。惊<br>湍蹙缩悍而骄，大陵高岸失岧峣。四边无阻音响调，背负元气掀重霄。介鲸得性<br>方逍遥，仰鼻嘘吸扬朱翘。海人狂顾迭相招，罽衣髽首声哓哓。征南将军登丽谯，<br>赤旗指麾不敢嚣。翌日风回沴气消，归涛纳纳景昭昭。乌泥白沙复满海，海色不<br>动如青瑶。<br>【北邙行】=>唐·王建<br>晋张协《登北邙赋》曰：“陟峦丘之<山丽>陀，升逶迤之修坂。回余车於峻岭，<br>聊送目於四远。伊洛混而东流，帝居赫以崇显。於是徘徊绝岭，踟蹰步趾。前瞻<br>狼山，却闚大岯，东眺虎牢，西睨熊耳。邪亘天际，旁极万里。莽眩眼以芒昧，<br>谅群形之维纪。尔乃地势窊隆，丘墟陂陀。坟陇<山畏>叠，棋布星罗。松林掺映以<br>攒列，玄木搜寥而振柯。壮汉氏之所营，望五陵之嵬峨。”《后汉书》曰：“光<br>武葬於原陵。”《帝王世纪》曰：“原陵在临平亭东，去洛阳十五里。”朱超石<br>《与兄书》曰：“登北邙远眺，众美都尽。”且言光武坟边杏甚美，即原陵盖在<br>北邙也。《魏志》曰：“明帝欲平北邙，令登台观见孟津。廷尉辛毗谏止之。”<br>按《北邙行》，言人死葬北邙，与《梁甫吟》、《泰山吟》、《蒿里行》同意。<br>北邙山头少闲土，尽是洛阳人旧墓。旧墓人家归葬多，堆著黄金无置处。天<br>涯悠悠葬日促，岗岅崎岖不停毂。高张素幕绕铭旌，夜唱挽歌山下宿。洛阳城<br>北复城东，魂车祖马长相逢。车辙广若长安路，蒿草少於松柏树。山头涧底石渐<br>稀，尽向坟前作羊虎。谁家石碑文字灭，后人重取书年月。朝朝车马送葬回，还<br>起大宅与高台。<br>【同前】=>唐·张籍<br>洛阳北门北邙道，丧车辚辚入秋草。车前齐唱《薤露歌》，高坟新起日峨峨。<br>朝朝暮暮长送葬，洛阳城中人更多。千金立碑高百尺，终作谁家柱下石。山头松<br>柏半无主，地下白骨多於土。寒食家家送纸钱，鸱鸢作窠衔上树。人居朝市未解<br>愁，请君暂向北邙游。<br>【野田行】=>唐·李益<br>日没出古城，野田何茫茫。寒狐上孤冢，鬼火烧白杨。昔人未为泉下客，行<br>到此中曾断肠。<br>【同前】=>张碧<br>风昏昼色飞斜雨，冤骨千堆髑髅语。八纮牢落人物悲，是个田园荒废主。悲<br>嗟自古争天下，几度乾坤复如此。秦皇矻矻筑长城，汉祖区区白蛇死。野田之骨<br>兮又成尘，楼阁风烟兮还复新。愿得华山之下长归马，野田无复堆冤者。<br>【斜路行】=>唐·王建<br>（《长安有狭斜行》曰：“长安有狭斜，道隘不容车。”《斜路行》其义亦<br>同。）<br>世间娶容非娶妇，中庭牡丹胜松树。九衢大道人不行，走马奔车逐斜路。斜<br>路行熟直路荒，东西岂是横太行。南楼弹弦北户舞，行人到此多徊徨。头白如丝<br>面如茧，亦学少年行不返。纵令自解思故乡，轮折蹄穿白日晚。谁将古曲换斜音，<br>回取行人斜路心。<br>【雉将雏】=>唐·王建<br>雉咿喔，雏出。毛斑斑，嘴啄啄。学飞未得一尺高，还逐母行旋母脚。麦<br>垄浅浅虽蔽身，远去恋雏低怕人。时时土中鼓两翅，引雏拾虫不相离。<br><hr>
