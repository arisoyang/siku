<h4>《集部·乐府诗集·卷八十二  近代曲辞四》<b class="x">作者：郭茂倩编</b></h4>
<br>【浪淘沙九首】=>唐·刘禹锡<br>九曲黄河万里沙，浪淘风簸自天涯。如今直上银河去，同到牵牛织女家。<br>洛水桥边春日斜，碧流清浅见琼沙。无端陌上狂风急，惊起鸳鸯出浪花。<br>汴水东流虎眼文，清淮晓色鸭头春。君看渡口淘沙处，渡却人间多少人。<br>鹦鹉洲头浪飐沙，青楼春望日将斜。衔泥燕子争归舍，独自狂夫不忆家。<br>濯锦江边两岸花，春风吹浪正淘沙。女郎剪下鸳鸯锦，将向中流疋晚霞。<br>日照澄洲江雾开，淘金女伴满江隈。美人首饰侯王印，尽是沙中浪底来。<br>八月涛声吼地来，头高数丈触山回。须臾却入海门去，卷起沙堆似雪堆。<br>莫道谗言如浪深，莫言迁客似沙沈。千淘万漉虽辛苦，吹尽狂沙始到金。<br>流水淘沙不暂停，前波未灭后波生。令人忽忆潇湘渚，回唱迎神三两声。<br>【同前六首】=>白居易<br>一泊沙来一泊去，一重浪灭一重生。相搅相淘无歇日，会交山海一时平。<br>白浪茫茫与海连，平沙浩浩四无边。暮去朝来淘不住，遂令东海变桑田。<br>青草湖中万里程，黄梅雨里一人行。愁见滩头夜泊处，风翻暗浪打船声。<br>借问江潮与海水，何似君情与妾心。相恨不如潮有信，相思始觉海非深。<br>海底飞尘终有日，山头化石岂无时。谁道小郎抛小妇，船头一去没回期。<br>随波逐浪到天涯，迁客生还有几家。却到帝乡重富贵，请君莫忘浪淘沙。<br>【同前二首】=>皇甫松<br>滩头细草接疏林，浪恶罾船半欲沉。宿鹭眠洲非旧浦，去年沙嘴是江心。<br>蛮歌豆蔻北人愁，松雨蒲风野艇秋。浪起眠不得，寒沙细细入江流。<br>【纥那曲二首】=>刘禹锡<br>杨柳郁青青，竹枝无限情。同郎一回顾，听唱纥那声。<br>踏曲兴无穷，调同词不同。愿郎千万寿，长作主人翁。<br>【潇湘神二曲】=>刘禹锡<br>湘水流，湘水流，九疑云物至今愁。君问二妃何处所，零陵香草露中秋。<br>斑竹枝，斑竹枝，泪痕点点寄相思。楚客欲听瑶瑟怨，潇湘深夜月明时。<br>【抛球乐二首】=>刘禹锡<br>五彩绣团团，登君玳瑁筵。最宜红烛下，偏称落花前。上客如先起，应须赠<br>一船。<br>春早见花枝，朝朝恨发迟。乃看花落后，却忆未开时。幸有抛球乐，一杯君<br>莫辞。<br>【太平乐二首】=>白居易<br>（《乐苑》曰：“《太平乐》，商调曲也。”）<br>岁丰仍节俭，时泰更销兵。圣念长如此，何忧不太平。<br>湛露浮尧酒，薰风起舜歌。愿同尧舜意，所乐在人和。<br>【同前二首】=>王涯张仲素<br>风俗今和厚，君王在穆清。行看采花曲，尽是太阶平。<br>圣德超千古，皇威静四方。苍生今息战，无事觉时长。<br>【升平乐十首】=>薛能<br>（《唐会要》曰：“《升平乐》，商调曲也。”正气绕宫楼，皇居信上游。<br>远冈延圣祚，平地载神州。会合皆重译，潺湲近八流。中兴岂假问，据此自千秋。）<br>寥泬敞延英，朝班立位横。宣传无草动，拜舞有衣声。鸳瓦云消湿，虫丝日<br>照明。辛勤自不到，遥见似前生。<br>处处足欢声，时康岁已深。不同三尺剑，应似五弦琴。寿笑山犹尽，明嫌日<br>有阴。何当怜一物，亦遣断愁吟。<br>曙质绝埃氛，彤庭列禁军。圣颜初对日，龙尾竞缘云。珮响交成韵，帘阴暖<br>带纹。逍遥岂有事，於此咏南薰。<br>一物周天至，洪纤尽晏然。车书无异俗，甲子并丰年。奇技皆归朴，征夫亦<br>服田。君王故不有，台鼎合韦弦。日日听歌谣，区中尽祝尧。虫蝗初不害，夷狄<br>近全销。史笔惟书瑞，天台绝见祅。因令匹夫志，转欲事清朝。<br>品物尽昭苏，神功复帝谟。他时应有寿，当代且无虞。赐历通遐俗，移关入<br>半胡。鹪<尞鸟>一何幸，於此寄微躯。<br>无战复无私，尧时即此时。焚香临极早，待明卷帘迟。端拱乾坤内，何言黈<br>纩垂。君看圣明验，只此是神龟。<br>旭日上清穹，明堂坐圣聪。衣裳承瑞气，冠冕盖重曈。花木经宵露，旌旗立<br>仗风。何期於此地，见说似仙宫。<br>五帝、三皇主，萧曹、魏邴臣。文章惟反朴，戈甲尽生尘。谏纸应无用，朝<br>纲自有伦。升平不可纪，所见是闲人。<br>【金缕衣】=>李锜<br>劝君莫惜金缕衣，劝君惜取少年时。花开堪折直须折，莫待无花空折枝。<br>【凤归云二首】=>滕潜<br>金井栏边见羽仪，梧桐树上宿寒枝。五陵公子怜文彩，画与佳人刺绣衣。<br>饮啄蓬山最上头，和烟飞下禁城秋。曾将弄玉归云去，金翿斜开十二楼。<br>【拜新月】=>李端<br>开帘见新月，便即下阶拜。细语人不闻，北风吹裙带。<br>【同前】=>吉中孚妻张氏<br>拜新月，拜月出堂前。暗魄深笼桂，虚弓未引弦。拜新月，拜月妆楼上。鸾<br>镜未安台，蛾眉已相向。拜新月，拜月不胜情。庭前风露清，月临人自老，望月<br>更长生。东家阿母亦拜月，一拜一悲声断绝。昔年拜月逞容仪，如今拜月双泪垂。<br>回看众女拜新月，却忆红闺年少时。<br>【忆江南三首】=>白居易<br>一曰《望江南》。《乐府杂录》曰：“《望江南》本名《谢秋娘》，李德裕<br>镇浙西，为妾谢秋娘所制。后改为《望江南》。”<br>江南好，风景旧曾谙。日出江花红胜火，春来江水绿如蓝，能不忆江南。<br>江南忆，最忆是杭州。山寺月中寻桂子，郡亭枕上看潮头，何日更重游。<br>江南忆，其次忆吴宫。吴酒一杯春竹叶，吴娃双舞醉芙蓉，早晚复相逢。<br>【同前二首】=>刘禹锡<br>春过也，共惜艳阳年。犹有桃花流水上，无辞竹叶醉樽前，惟待见青天。<br>春去也，多谢洛城人。弱柳从风疑举袂，丛兰裛露似沾巾，独笑亦含嚬。<br>【宫中调笑四首】=>王建<br>（《乐苑》曰：“《调笑》，商调曲也。戴叔伦谓之《转应词》。”）<br>团扇，团扇，美人病来遮面。玉颜憔悴三年，谁复商量管弦。弦管，弦管，<br>春草昭阳路断。胡蝶，胡蝶，飞上金花枝叶。君前对舞春风，百叶桃花树红。红<br>树，红树，燕语莺啼日暮。<br>罗袖，罗袖，暗舞春风依旧。遥看歌舞玉楼，好日新妆坐愁。愁坐，愁坐，<br>一世虚生虚过。杨柳，杨柳，日暮白沙渡口。船头江水茫茫，商人少妇断肠。肠<br>断，肠断，鹧鸪夜飞失伴。<br>【同前二首】=>韦应物<br>胡马，胡马，远放燕支山下。咆沙咆雪独嘶，东望西望路迷。迷路，迷路，<br>边草无穷日暮。<br>河汉，河汉，晓挂秋城漫漫。愁人起望相思，江南塞北别离。离别，离别，<br>河汉虽同路绝。<br>【转应词】=>戴叔伦<br>边草，边草，边草尽来兵老。出南山北雪晴，千里万里月明。明月，明月，<br>胡笳一声愁绝。<br>【宫中行乐辞八首】=>李白<br>小小生金屋，盈盈在紫微。山花插宝髻，石竹绣罗衣。每出深宫里，常随步<br>辇归。只愁歌舞散，化作彩云飞。<br>柳色黄金嫩，梨花白雪香。玉楼巢翡翠，金殿锁鸳鸯。选妓随雕辇，徵歌出<br>洞房。宫中谁第一，飞燕在昭阳。<br>卢橘为秦树，蒲萄出汉宫。烟花宜落日，丝管醉春风。笛奏龙鸣水，箫吟凤<br>下空。君王多乐事，何必向回中。<br>玉树春归日，金宫乐事多。后庭朝未入，轻辇夜相过。笑出花间语，娇来烛<br>下歌。莫教明月去，留著醉姮娥。<br>绣户香风暖，纱窗曙色新。宫花争笑日，池草暗生春。绿树闻歌鸟，青楼见<br>舞人。昭阳桃李月，罗绮自相亲。<br>今日明光里，还须结伴游。春风开紫殿，天乐下珠楼。艳舞全知巧，娇歌半<br>欲羞。更怜花月夜，宫女笑藏钩。<br>寒雪梅中尽，春风柳上归。宫莺娇欲醉，檐燕语还飞。迟日明歌席，新花艳<br>舞衣。晚来移彩仗，行乐泥光辉。<br>水绿南薰殿，花红北阙楼。莺歌闻太液，凤吹绕瀛洲。素女鸣珠佩，天人弄<br>彩球。今朝风日好，宜入未央游。<br>【宫中乐五首】=>令狐楚<br>楚塞金陵静，巴山玉垒空。万方无一事，端拱大明宫。<br>霜霁长杨苑，冰开太液池。宫中行乐日，天下盛明时。<br>柳色烟相似，梨花雪不如。春风真有意，一一丽皇居。<br>月上宫花静，烟含苑树深。银台门已闭，仙漏夜沉沉。<br>九重青锁闼，百尺碧云楼。明月秋风起，珠帘上玉钩。<br>【同前五首】=>张仲素<br>网户交如绮，纱窗薄似烟。乐吹天上曲，人是月中仙。<br>翠匣开寒镜，珠钗挂步摇。妆成只畏晓，更漏促春宵。<br>江果瑶池实，金盘露井冰。甘泉将避暑，台殿晓光凝。<br>月彩浮鸾殿，砧声隔凤楼。笙歌临水槛，红烛乍迎秋。<br>奇树留寒翠，神池结夕波。黄山一夜雪，渭水雁声多。<br>【踏歌词二首】=>崔液<br>彩女迎金屋，仙姬出画堂。鸳鸯裁锦袖，翡翠帖花黄。歌响舞分行，艳色动<br>流光。<br>庭际花微落，楼前汉已横，金壶催夜尽，罗袖拂寒轻。乐笑畅欢情，未半著<br>天明。<br>【同前三首】=>谢偃<br>春景娇春台，新露泣新梅。春叶参差吐，新花重叠开。花影飞莺去，歌声度<br>鸟来。倩看飘飖雪，何如舞袖回。<br>逶迤度香阁，顾步出兰闺。欲绕鸳鸯殿，先过桃李蹊。风带舒还卷，簪花举<br>复低。欲问今宵乐，但听歌声齐。<br>夜久星沉没，更深月影斜。裙轻才动佩，鬟薄不胜花。细风吹宝袜，轻露湿<br>红纱。相看乐未已，兰灯照九华。<br>【同前二首】=>张说<br>花萼楼前雨露新，长安城里太平人。龙衔火树千灯艳，鸡踏莲花万岁春。<br>帝宫三五戏春台，行雨流风莫妒来。西域灯轮千影合，东华金阙万重开。<br>【踏歌行】=>刘禹锡<br>春江月出大堤平，堤上女郎连袂行。唱尽新词看不见，红霞影树鹧鸪鸣。<br>桃蹊柳陌好经过，灯下妆成月下歌。为是襄王故宫地，至今犹自细腰多。<br>新词宛转递相传，振袖倾鬟风露前。月落乌啼云雨散，游童陌上拾花钿。<br>日暮江头闻竹枝，南人行乐北人悲。自从雪里唱新曲，直至三春花尽时。<br>【天长地久词五首】=>卢纶<br>（《天长地久词》，卢纶所作也。其和云：“天长久，万年昌。”）<br>玉砌红花树，香风不敢吹。春光解天意，偏发殿南枝。<br>虹桥千步廊，半在水中央。天子方清暑，宫人重暮妆。<br>辞辇复当熊，倾心奉上宫。君王若看貌，甘在众妃中。<br>云日呈祥礼物殊，北庭生献五单于。塞天万里无飞鸟，可在边城用郅都。<br>台殿云凉风日微，君王初赐六宫衣。楼船罢泛归犹早，行道才人斗射飞。<br>【欸乃曲五首】=>元结<br>（《欸乃曲》，元结之所作也。其序曲曰：“大历初，结为道州刺史，以军<br>事诣都。使还州，逢春水，舟行不进。作《欸乃曲》，令舟子唱之，以取适於道<br>路云。”欸音衤奥，乃音霭，棹船声也。）<br>偏存名迹在人间，顺俗与时未安闲。来谒大官兼问政，扁舟却入九疑山。<br>湘江二月春水平，满月和风宜夜行。唱桡欲过平阳戍，守吏相呼问姓名。<br>千里枫林烟雨深，无朝无暮有猿吟。停桡静听曲中意，好是云山韶濩音。<br>零陵郡北湘水东，浯溪形胜满湘中。溪口石颠堪自逸，谁能相伴作渔翁。<br>下泷船似入深渊，上泷船似欲升天。泷南始到九疑郡，应绝高人乘兴船。<br>○十二月乐辞十三首（李贺）<br>【正月】<br>上楼迎春新春归，暗黄著柳宫漏迟。薄薄淡霭弄野姿，寒绿幽风生短丝。锦<br>床晓卧玉肌冷，露脸未开对朝暝。官街柳带不堪折，早晚菖蒲胜绾结。<br>【二月】<br>二月饮酒采桑津，宜男草生兰笑人。蒲如交剑风如薰，劳劳胡燕怨酣春。薇<br>帐逗烟生绿尘，金翅峨髻愁暮云，沓飒起舞真珠裙。津头送别唱流水，酒客背寒<br>南山死。<br>【三月】<br>东方风来满眼春，花城柳暗愁几人。复宫深殿竹风起，新翠舞襟静如水。光<br>风转蕙百馀里，暖雾驱云扑天地。军装宫妓扫蛾浅，摇摇锦旗夹城暖。曲水飘香<br>去不归，梨花落尽成秋苑。<br>【四月】<br>晓凉暮凉树如盖，千山浓绿生云外。依微香雨青氛氲，腻叶蟠花照曲门。金<br>塘闲水摇碧漪，老景沉重无惊飞，堕红残萼暗参差。<br>【五月】<br>雕玉押帘上，轻縠笼虚门。井汲铅华水，扇织鸳鸯文。回雪舞凉殿，甘露洗<br>空绿。罗袖从徊翔，香汗沾宝粟。<br>【六月】<br>裁生罗，伐湘竹，帔拂疏霜簟秋玉。炎炎红镜东方开，晕如车轮上徘徊，啾<br>啾赤帝骑龙来。<br>【七月】<br>星依云渚泠，露滴盘中圆。好花生木末，衰蕙愁空园。夜天如玉砌，池叶极<br>青钱。仅厌舞衫薄，稍知花簟寒。晓风何拂拂，北斗光阑干。<br>【八月】<br>孀妾怨长夜，独客梦归家。傍檐虫缉丝，向壁灯垂花。檐外月光吐，帘中树<br>影斜。悠悠飞露姿，点缀池中荷。<br>【九月】<br>离宫散萤天似水，竹黄池冷芙蓉死。月缀金铺光脉脉，凉苑虚庭空淡白。霜<br>花飞飞风草草，翠锦斓斑满层道。鸡人罢唱晓昽聪，鸦啼金井下疏桐。<br>【十月】<br>玉壶银箭稍难倾，釭花夜笑凝幽明。碎霜斜舞上罗幕，烛笼两行照飞阁。珠<br>帷怨卧不成眠，金凤刺衣著体寒，长眉对月斗弯环。<br>【十一月】<br>宫城团回氵禀严光，白天碎碎堕琼芳。挝钟高饮千日酒，却天凝寒作君寿。<br>御沟泉合如环素，火井温水在何处。<br>【十二月】<br>日脚淡光红洒洒，薄霜不销桂枝下。依稀和气解冬严，已就长日辞长夜。<br>【闰月】<br>帝重光，年重时，七十二候回环推。天官玉琯灰剩飞，今岁何长来岁迟。王<br>母移桃献天子，羲氏和氏迂龙辔。<br><hr>
