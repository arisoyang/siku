<h4>《集部·乐府诗集·卷六十九  杂曲歌辞九》<b class="x">作者：郭茂倩编</b></h4>
<br>【车遥遥】=>梁·车喿攵<br>车遥遥兮马洋洋，追思君兮不可忘。君安游兮西入秦，原将微影随君身。君<br>在阴兮影不见，君仰日月妾所愿。<br>【同前】=>唐·孟郊<br>路喜到江尽，江上又通舟。舟车两无阻，何处不得游。丈夫四方志，女子安<br>可留。郎自别日言，无令生远愁。旅雁忽叫月，断猿寒啼秋。此夕梦君梦，君在<br>百城楼。寄泪无因波，寄恨无因辀。愿为驭者手，与郎回马头。<br>【同前】=>张籍<br>征人遥遥出古城，双轮齐动驷马鸣。山川无处无归路，念君长作万里行。野<br>田人稀秋草绿，日暮放马车中宿。惊麏游兔在我傍，独唱乡歌对僮仆。君家大宅<br>凤城隅，年年道上随行车。愿为玉銮系华轼，终日有声在君侧。门前旧辙久已平，<br>无由复得君消息。<br>【同前】=>张祜<br>东方昽昽车轧轧，地色不分新去辙。闺门半掩床半空，斑斑枕花残泪红。君<br>心若车千万转，妾身如辙遗渐远。碧川迢迢山宛宛，马蹄在耳轮在眼。桑间女儿<br>情不浅，莫道野蚕能作茧。<br>【同前】=>胡曾<br>自从车马出门朝，便入空房守寂寥。玉枕夜残鱼信绝，金钿秋尽雁书遥。脸<br>边楚雨临风落，头上春云向日销。芳草又衰还不至，碧天霜冷转无憀。<br>【自君之出矣】=>宋·孝武帝<br>汉徐幹有《室思诗》五章，其第三章曰：“自君之出矣，明镜暗不治。思君<br>如流水，无有穷已时。”《自君之出矣》，盖起於此。齐虞羲亦谓之《思君去时<br>行》。<br>自君之出矣，金翠暗无精。思君如日月，回还昼夜生。<br>【同前】=>刘义恭<br>自君之出矣，笥锦废不开。思君如清风，晓夜常徘徊。<br>【同前】=>颜师伯<br>自君之出矣，芳帷低不举。思君如回雪，流乱无端绪。<br>【同前】=>鲍令晖<br>自君之出矣，临轩不解颜。砧杵夜不发，高门昼恒关。帷中流熠耀，庭前华<br>紫兰。物枯识节异，鸿归知客寒。游取暮春尽，馀思待君还。<br>【同前二首】齐·王融<br>自君之出矣，芳藇绝瑶卮。思君如形影，寝兴未曾离。<br>自君之出矣，金炉香不然。思君如明烛，中宵空自煎。<br>【同前】=>虞羲<br>自君之出矣，杨柳正依依。君去无消息，唯见黄鹤飞。关山多险阻，士马少<br>光辉。流年无止极，君去何时归。<br>【同前】=>梁·范云<br>自君之出矣，罗帐咽秋风。思君如蔓草，连延不可穷。<br>【同前六首】=>陈·后主<br>自君之出矣，霜晖当夜明。思君若风影，来去不曾停。<br>自君之出矣，房空帷帐轻。思君如昼烛，怀心不见明。<br>自君之出矣，不分道无情。思君若寒草，零落故心生。<br>自君之出矣，尘网暗罗帷。思君如落日，无有暂还时。<br>自君之出矣，绿草遍阶生。思君如夜烛，垂泪著鸡鸣。<br>自君之出矣，愁颜难复睹。思君如檗条，夜夜只交苦。<br>【同前】=>贾冯吉<br>自君之出矣，红颜转憔悴。思君如明烛，煎心且衔泪。<br>【同前】=>隋·陈叔达<br>自君之出矣，明镜罢红妆。思君如夜烛，煎泪几千行。<br>【同前】=>唐·李康成<br>自君之出矣，梁尘静不飞。思君如满月，夜夜减容晖。<br>【同前】=>辛弘智<br>自君之出矣，弦吹绝无声。思君如百草，撩乱逐春生。<br>【同前】=>卢仝<br>自君之出矣，壁上蜘蛛织。近取见妾心，夜夜无休息。妾有双玉环，寄君表<br>相忆。环是妾之心，玉是君之德。驰情增悴容，蓄思损精力。玉簟寒凄凄，延想<br>心恻恻。风含霜月明，水泛碧天色。此水有尽时，此情无终极。<br>【同前】=>雍裕之<br>自君之出矣，宝镜为谁明。思君如陇水，长闻鸣咽声。<br>【同前】=>张祜<br>自君之出矣，万物看成古。千寻葶苈枝，争奈长长苦。<br>【长相思】=>宋·吴迈远<br>古诗曰：“客从远方来，遗我一书札。上言长相思，下言久离别。”李陵诗<br>曰：“行人难久留，各言长相思。”苏武诗曰：“生当复来归，死当长相思。”<br>长者久远之辞，言行人久戍，寄书以遗所思也。古诗又曰：“客从远方来，遗我<br>一端绮。文彩双鸳鸯，裁为合欢被。著以长相思，缘以结不解。”谓被中著绵以<br>致相思绵绵之意，故曰长相思也。又有《千里思》，与此相类。晨有行路客，依<br>依造门端。人马风尘色，知从河塞还。时我有同栖，结宦游邯郸。将不异客子，<br>分饥复共寒。烦君尺帛书，寸心从此殚。遣妾长憔悴，岂复歌笑颜。檐隐千霜树，<br>庭枯十载兰。经春不举袖，秋落宁复看。一见愿道意，君门已九关。虞卿弃相印，<br>担簦为同欢。闺阴欲早霜，何事空盘桓。<br>【长相思】=>梁·昭明太子<br>相思无终极，长夜起叹息。徒见貌婵娟，宁知心有忆。寸心无以因，原附归<br>飞翼。<br>【同前二首】=>张率<br>长相思，久离别，美人之远如雨绝。独延伫，心中结。望云云去远，望鸟鸟<br>飞灭。空望终若斯，珠泪不能雪。<br>长相思，久别离。所思何在苦天垂，郁陶相望不得知。玉阶月夕映罗帷，罗<br>帷风夜吹。长思不能寝，坐望天河移。<br>【同前二首】=>陈·后主<br>长相思，久相忆，关山征戍何时极。望风云，绝音息，上林书不归，回文徒<br>自织。羞将别后面，还似初相识。<br>长相思，怨成悲。蝶萦草，树连丝。庭花飘散飞入帷。帷中看只影，对镜敛<br>双眉。两见同见月，两别共春时。<br>【同前二首】=>徐陵<br>长相思，望归难，传闻奉诏戍皋兰。龙城远，雁门寒，愁来瘦转剧，衣带自<br>然宽。念君今不见，谁为抱腰看。<br>长相思，好春节，梦里恒啼悲不泄。帐中起，窗前咽。柳絮飞还聚，游丝断<br>复结。欲见洛阳花，如君陇头雪。<br>【同前】=>萧淳<br>长相思，久离别，新燕参差条可结。壶关远，雁书绝，对云恒忆阵，看花复<br>愁雪。犹有望归心，流黄未剪截。<br>【同前】=>陆琼<br>长相思，久离别，一罢鸳文绮荐绝。鸿已去，柳堪结，室冷镜疑冰，庭幽花<br>似雪。容貌朝朝改，书字看看灭。<br>【同前】=>王瑳<br>长相思，久离别，两心同忆不相彻。悲风凄，愁云结。柳叶眉上销，菱花镜<br>中灭。雁封归飞断，鲤素还流绝。<br>【同前二首】=>江总<br>长相思，久离别，征夫去远芳音灭。湘水深，陇头咽。红罗斗帐里，绿绮清<br>弦绝。逶迤百尺楼，愁思三秋结。<br>长相思，久别离，春风送燕入檐窥。暗开脂粉弄花枝，红楼千愁色，玉箸两<br>行垂。心心不相照，望望何由知。<br>【同前】<br>罢秋有馀惨，还春不觉温。讵知玉筵侧，长挂销愁人。<br>【同前】=>唐·郎大家宋氏<br>长相思，久离别。关山阻，风烟绝。台上镜文销，袖中书字灭。不见君形影，<br>何曾有欢悦。<br>【同前】=>苏颋<br>君不见天津桥下东流水，东望龙门北朝市。杨柳青青宛地垂，桃红李白花参<br>差。花参差，柳堪结，此时忆君心断绝。<br>【同前三首】=>李白<br>长相思，在长安。络纬秋啼金井栏，微霜凄凄簟色寒。孤灯不明思欲绝，卷<br>帷望月空长叹。美人如花隔云端，上有青冥之长天，下有绿水之波澜。天长路远<br>魂飞苦，梦魂不到关山难。长相思，摧心肝。<br>日色已尽花含烟，月明欲素愁不眠。赵瑟初停凤凰柱，蜀琴欲奏鸳鸯弦。此<br>曲有意无人传，愿随春风寄燕然。忆君迢迢隔青天。昔日横波目，今成流泪泉。<br>不信妾肠断，归来看取明镜前。<br>美人在时花满堂，美人去后空馀床。床中绣被卷不寝，至今三载犹闻香。香<br>亦竟不灭，人亦竟不来。相思黄叶落，白露点青苔。<br>【同前】=>张继<br>辽阳望河县，白首无由见。海上珊瑚枝，年年寄奉燕。<br>【同前二首】=>令狐楚<br>君行登陇上，妾梦在闺中。玉箸千行落，银床一半空。<br>绮席春眠觉，纱窗晓望迷。朦胧残梦里，犹自在辽西。<br>【同前】=>白居易<br>九月西风兴，月冷霜华凝。思君秋夜长，一夜魂九升。二月东风来，草坼花<br>心开。思君春日迟，一夜肠九回。妾住洛桥北，君住洛桥南。十五即相识，今年<br>二十三。有如女萝草，生在松之侧。蔓短枝苦高，萦回上不得。人言人有愿，愿<br>至天必成。愿作远方兽，步步比肩行。愿作深山木，枝枝连理生。<br>【千里思】=>北魏·祖叔辨<br>细君辞汉宇，王嫱即虏衢。寂寂人迳阻，迢迢天路殊。忧来似悬旆，泪下若<br>连珠。无因上林雁，但见边城芜。<br>【同前】=>唐·李白<br>李陵没胡沙，苏武还汉家。迢迢五原关，朔雪乱边花。一去隔绝域，思归但<br>长嗟。鸿雁向西北，飞书报天涯。<br>【同前】=>李端<br>凉州风月美，遥望居延路。泛泛下天云，青青缘塞树。燕山苏武上，海岛田<br>横住。更是草生时，行人出门去。<br><hr>
