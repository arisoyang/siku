<h4>《集部·乐府诗集·卷六十一  杂曲歌辞一》<b class="x">作者：郭茂倩编</b></h4>
<br>（《宋书·乐志》曰：“古者天子听政，使公卿大夫献诗，耆艾修之，而后<br>王斟酌焉。然后被於声，於是有采诗之官。周室下衰，官失其职。汉、魏之世，<br>歌咏杂兴，而诗之流乃有八名：曰行，曰引，曰歌，曰谣，曰吟，曰咏，曰怨，<br>曰叹，皆诗人六义之馀也。至其协声律，播金石，而总谓之曲。若夫均奏之高下，<br>音节之缓急，文辞之多少，则系乎作者才思之浅深，与其风俗之薄厚。当是时，<br>如司马相如、曹植之徒，所为文章，深厚尔雅，犹有古之遗风焉。自晋迁江左，<br>下逮隋、唐，德泽浸微，风化不竞，去圣逾远，繁音日滋。艳曲兴於南朝，胡音<br>生於北俗。哀淫靡曼之辞，迭作并起，流而忘反，以至陵夷。原其所由，盖不能<br>制雅乐以相变，大抵多溺於郑、卫，由是新声炽而雅音废矣。昔晋平公说新声，<br>而师旷知公室之将卑。李延年善为新声变曲，而闻者莫不感动。其后元帝自度曲，<br>被声歌，而汉业遂衰。曹妙达等改易新声，而隋文不能救。呜呼，新声之感人如<br>此，是以为世所贵。虽沿情之作，或出一时，而声辞浅迫，少复近古。故萧齐之<br>将亡也。有《伴侣》；高齐之将亡也，有《无愁》；陈之将亡也，有《玉树后庭<br>花》；隋之将亡也，有《泛龙舟》。所谓烦手淫声，争新怨衰，此又新声之弊也。<br>杂曲者，历代有之，或心志之所存，或情思之所感，或宴游欢乐之所发，或忧愁<br>愤怨之所兴，或叙离别悲伤之怀，或言征战行役之苦，或缘於佛老，或出自夷虏。<br>兼收备载，故总谓之杂曲。自秦、汉已来，数千百岁，文人才士，作者非一。干<br>戈之后，丧乱之馀，亡失既多，声辞不具，故有名存义亡，不见所起，而有古辞<br>可考者，则若《伤歌行》、《生别离》、《长相思》、《枣下何纂纂》之类是也。<br>复有不见古辞，而后人继有拟述，可以概见其义者，则若《出自蓟北门》、《结<br>客少年场》、《秦王卷衣》、《半渡溪》、《空城雀》、《齐讴》、《吴趋》、<br>《会吟》、《悲哉》之类是也。又如汉阮瑀之《驾出北郭门》，曹植之《惟汉》、<br>《苦思》、《欲游南山》《事君》、《车已驾》、《桂之树》等行，《磐石》、<br>《驱车》、《浮萍》、《种葛》、《吁嗟》、《鰕<鱼差>》等篇，傅玄之《云中<br>白子高》、《前有一樽酒》、《鸿雁生塞北行》《昔君》、《飞尘》、《车遥遥<br>篇》，陆机之《置酒》，谢惠连之《晨风》，鲍照之《鸿雁》，如此之类，其名<br>甚多，或因意命题，或学古叙事，其辞具在，故不复备论。”）<br>【蛱蝶行】=>古辞<br>蛱蝶之遨游东园，奈何卒逢三月养子燕，接我苜蓿间。持之，我入紫深宫中，<br>行缠之，傅欂栌间。雀来燕，燕子见衔哺来，摇头鼓翼，何轩奴轩。<br>【同前】=>梁·李镜远<br>青春已布泽，微虫应节欢。朝出南园里，暮依华叶端。菱舟追或易，风池渡<br>更难。群飞终不远，还向玉阶兰。<br>【桂之树行】=>魏·曹植<br>桂之树，桂之树，桂生一何丽佳。扬朱华而翠叶，流芳布天涯。上有栖鸾，<br>下有盘螭。桂之树，得道之真人，咸来会讲仙：教尔服食日精，要道甚省不烦。<br>淡泊无为自然。乘蹻万里之外，去留随意所欲存。高高上际於众外，下下乃穷<br>极地天。<br>【秦女休行】=>左延年<br>左延年辞，大略言女休为燕王妇，为宗报仇，杀人都市，虽被囚系，终以赦<br>宥，得宽刑戮也。晋傅玄云“庞氏有烈妇”，亦言杀人报怨，以烈义称，与古辞<br>义同而事异。<br>始出上西门，遥望秦氏庐。秦氏有好女，自名为女休。休年十四五，为宗行<br>报仇。左执白杨刃，右据宛鲁矛。仇家便东南，仆僵秦女休。女休西上山，上山<br>四五里。关吏呵问女休，女休前置辞：“平生为燕王妇，於今为诏狱囚。平生衣<br>参差，当今无领襦。明知杀人当死，兄言怏怏，弟言无道忧。女休坚辞为宗报仇，<br>死不疑。”杀人都市中，徼我都巷西。丞卿罗东向坐，女休凄凄曳梏前。两徒夹<br>我，持刀刀五尺馀。刀未下，朣胧击鼓赦书下。<br>【同前】=>晋·傅玄<br>庞氏有烈妇，义声驰雍、凉。父母家有重怨，仇人暴且强。虽有男兄弟，志<br>弱不能当。烈女念此痛，丹心为寸伤。外若无意者，内潜思无方。白日入都市，<br>怨家如平常。匿剑藏白刃，一奋寻身僵。身首为之异处，伏尸列肆旁。肉与土合<br>成泥，洒血溅飞梁。猛气上干云霓，仇党失守为披攘。一市称烈义，观者收泪并<br>慨慷。百男何当益，不如一女良。烈女直造县门，云父不幸遭祸殃。今仇身以分<br>裂，虽死情益扬。杀人当伏法，义不苟活隳旧章。县令解印绶，令我伤心不忍听。<br>刑部垂头塞耳，令我吏举不能成。烈著希代之绩，义立无穷之名。夫家同受其祚，<br>子子孙孙咸享其荣。今我弦歌吟咏高风，激扬壮发悲且清。<br>【同前】=>唐·李白<br>西门秦氏女，秀色如琼花。手挥白杨刀，清昼杀仇家。罗袖洒赤血，英声凌<br>紫霞。直上西山去，关吏相邀遮。婿为燕国王，身被诏狱加。犯刑若履虎，不畏<br>落爪牙。素颈未及断，摧眉伏泥沙。金鸡忽放赦，大辟得宽赊。何惭聂政姊，万<br>古共惊嗟。<br>【当墙欲高行】=>魏·曹植<br>龙欲升天须浮云，人之仕进待中人。众口可以铄金，谗言三至，慈母不亲。<br>愦愦俗间，不辨伪真。愿欲披心自说陈，君门以九重，道远河无津。<br>【当欲游南山行】=>曹植<br>东海广且深，由卑下百川。五岳虽高大，不逆垢与尘。良木不十围，洪条无<br>所因。长者能博爱，天下寄其身。大匠无弃材，船车用不均。锥刀各异能，何所<br>独却前。嘉善而矜愚，大圣亦同然。仁者各寿考，四坐咸万年。<br>【当事君行】=>曹植<br>人生有所贵尚，出门各异情。朱紫更相夺色，雅郑异音声。好恶随所爱憎，<br>追举逐虚名。百心可事一君，巧诈宁拙诚。<br>【当车已驾行】=>曹植<br>坐玉殿，会诸贵客。侍者行觞，主人离席。顾视东西厢，丝竹与鞞铎。不醉<br>无归来，明灯以继夕。<br>【驱车上东门行】（古辞）<br>驱车上东门，遥望郭北墓。白杨何萧萧，松柏夹广路。下有陈死人，杳杳即<br>长暮。潜寐黄泉下，千载永不寤。浩浩阴阳移，年命如朝露。人生忽如寄，寿无<br>金石固。万岁更相送，贤圣莫能度。服食求神仙，多为药所误。不如饮美酒，被<br>服纨与素。<br>【驾言出北阙行】=>晋·陆机<br>驾言出北阙，踯躅遵山陵。长松何郁郁，丘墓互相承。念昔殂没子，悠悠不<br>可胜。安寝重冥庐，天壤莫能兴。人生何期促，忽如朝露凝。辛苦百年间，戚戚<br>如履冰。仁智亦何补，迁化有明征。求仙鲜克仙，太虚安可凌。良会罄美服，对<br>酒宴同声。<br>【驾出北郭门行】=>魏·阮瑀<br>驾出北郭门，马樊不肯驰。下车步踟蹰，仰折枯杨枝。顾闻丘林中，噭々<br>有悲啼。借问啼者出：“何为乃如斯？”亲母舍我殁，后母憎孤儿。饥寒无衣食，<br>举动鞭捶施。骨消肌肉尽，体若枯树皮。藏我空室中，父还不能知。上冢察故处，<br>存亡永别离。亲母何可见，泪下声正嘶。弃我於此间，穷厄岂有赀。传告后代人，<br>以此为明规。<br>【出门行二首】=>唐·孟郊<br>长河悠悠去无极，百龄同此可叹息。秋风白露沾人衣，壮心凋落夺颜色。少<br>年出门将诉谁，川无梁兮路无歧。一闻陌上苦寒奏，使我伫立惊且悲。君今得意<br>厌粱肉，岂复念我贫贱时。<br>海风萧萧天雨霜，穷愁独坐夜何长。驱车旧忆太行险，始知游子悲故乡。美<br>人相思隔天阙，长望云端不可越。手持琅玕欲有赠，爱而不见心断绝。南山峨峨<br>白石烂，碧海之波浩漫漫。参辰出没不相待，我欲横天无羽翰。<br>【同前】=>元稹<br>兄弟同出门，同行不同志。凄凄分歧路，各各营所为。兄上荆山巅，翻石辨<br>虹气。弟沈沧海底，偷珠待龙睡。出门不数年，同归亦同遂。俱用私所珍，升沈<br>自兹异。献珠龙王宫，值龙觅珠次。但喜复得珠，不求珠所自。酬客双龙女，授<br>客六龙辔。遣充行雨神，雨泽随客意。雩夏钟鼓繁，禜秩玉帛积。彩色画廊庙，<br>奴僮被珠翠。骥騄千万双，鸳鸯七十二。言者禾稼枯，无人敢轻议。其兄因献璞，<br>再刖不履地。门户亲戚疏，匡床妻妾弃。铭心有所待，视足无所愧。持璞自枕头，<br>泪痕双血渍。一朝龙醒寤，本问偷珠事。因知行雨偏，妻子五刑备。仁兄捧尸哭，<br>势友掉头讳。丧车黔首葬，吊客青蝇至。楚有望气人，王前忽长跪。贺王得贵宝，<br>不远王所莅。求之果如言，剖则浮筠腻。白珩无颜色，垂棘有瑕累。在楚列地封，<br>入赵连城贵。秦遣李斯书，书为传国瑞。秦亡汉、魏传，传者得神器。卞和名永<br>永，与宝不相坠。劝尔出门行，行难莫行易。易得还易失，难同亦难离。善贾识<br>贪廉，良田无稙稚。磨剑莫磨锥，磨锥成小利。<br>【出自蓟北门行】=>宋·鲍照<br>魏曹植《艳歌行》曰：“出自蓟北门，遥望胡地桑。枝枝自相值，叶叶自相<br>当。”《乐府解题》曰：“《出自蓟北门行》，其致与《从军行》同，而兼言燕<br>蓟风物，及突骑勇悍之状。若鲍照云《羽檄起边亭》，备叙征战苦辛之意。”<br>《通典》曰：“燕本秦上谷郡，蓟即渔阳郡，皆在辽西。”《汉书》曰：“蓟，<br>故燕国也。”<br>羽檄起边亭，烽火入咸阳。征师屯广武，分兵救朔方。严秋筋竿劲，虏阵精<br>且强。天子按剑怒，使者遥相望。雁行缘石径，鱼贯度飞梁。萧鼓流汉思，旌甲<br>被胡霜。疾风冲塞起，沙砾自飘扬。马看缩如猬，角弓不可张。时危见臣节，世<br>乱识忠良。投躯报明主，身死为国殇。<br>【同前】=>陈·徐陵<br>蓟北聊长望，黄昏心独愁。燕山对古刹，代郡隐城楼。屡战桥恒断，长冰堑<br>不流。天云如蛇阵，汉月带胡愁。渍土泥函谷，挼绳缚凉州。平生燕颔相，会自<br>得封侯。<br>【同前】=>北周·庾信<br>蓟门还北望，役役尽伤情。关山连汉月，陇水向秦城。笳寒芦叶脆，弓冻纻<br>弦鸣。梅林能止渴，复姓可防兵。将军连转战，都护夜巡营。燕山犹有石，须勒<br>几人名。<br>【同前】=>唐·李白<br>虏阵横北荒，胡星曜精芒。羽书速惊电，烽火昼连光。虎竹救边急，戎车森<br>已行。明主不安席，按剑心飞扬。推毂出猛将，连旗登战场。兵威冲绝漠，杀气<br>凌穹苍。列卒赤山下，开营紫塞傍。途冬沙风紧，旌旗飒凋伤。画角悲海月，征<br>衣卷天霜。挥刃斩楼兰，弯弓射贤王。单于一平荡，种落自奔亡。收功报天子，<br>行歌归咸阳。<br>【蓟门行五首】=>高适<br>边城十一月，雨雪乱霏霏。元戎号令严，人马亦轻肥。羌胡无尽日，征战几<br>时归。<br>幽州多骑射，结发重横行。一朝事将军，出入有声名。纷纷猎秋草，相向角<br>弓鸣。<br>蓟门逢古老，独立思氛氲。一身既零丁，头鬓白纷纷。勋庸今已矣，不识霍<br>将军。<br>茫茫长城外，日没更烟尘。胡骑虽凭陵，汉兵不顾身。古树满空塞，黄云愁<br>杀人。<br>汉家能用武，开拓穷异域。戍卒厌糠核，降胡饱衣食。开亭试一望，吾欲涕<br>沾臆。<br>【同前二首】=>李希仲<br>旄头有精芒，胡骑猎秋草。羽檄南渡河，边庭用兵早。汉家爱征战，宿将今<br>已老。辛苦羽林儿，从戎榆关道。<br>一身救边速，烽火连蓟门。前军鸟飞断，格斗尘沙昏。寒日鼓声急，单于夜<br>火奔。当须徇忠义，身死报国恩。<br>【君子有所思行】=>晋·陆机<br>（《乐府解题》曰：“《君子有所思行》，晋陆机云：‘命驾登北山。’宋<br>鲍照云：‘西上登雀台。’梁沈约云：‘晨策终南首。’其旨言雕室丽色，不足<br>为久欢，宴安酖毒，满盈所宜敬忌，与《君子行》异也。”）<br>命驾登北山，延伫望城郭。廛里一何盛，街巷纷漠漠。甲第崇高闼，洞房结<br>阿阁。曲池何湛湛，清川带华薄。邃宇列绮窗，兰室接罗幕。淑貌色斯升，哀音<br>承颜作。人生盛行迈，容华随年落。善哉膏粱士，营生奥且博。宴安消灵根，<br>酖毒不可恪。无以肉食资，取笑藜与藿。<br>【同前】=>宋·谢灵运<br>总驾越钟陆，还顾望京畿。踯躅周名都，游目倦忘归。市鄽无阨室，世族<br>有高闱。密亲丽华苑，轩甍饰通逵。孰是金、张乐，谅由燕、赵诗。长夜恣酣饮，<br>穷年弄音徽。盛往速露坠，衰来疾风飞。馀生不欢娱，何以竟暮归。寂寥曲肱子，<br>瓢饮疗朝饥。所秉自天性，贫富岂相讥。<br>【同前】=>鲍照<br>西上登雀台，东下望云阙。层关肃天居，驰道直如发。绣甍结飞霞，璇题纳<br>明月。筑山拟蓬壶，穿池类溟渤。选色遍齐代，徵声匝邛、越。陈钟陪夕宴，笙<br>歌待明发。年貌不可留，身意会盈歇。蚁壤漏山河，丝泪毁金骨。器恶含满欹，<br>物忌厚生没。智哉众多士，服理辨昭晣。<br>【同前】=>梁·沈约<br>晨策终南首，顾望咸阳川。戚里溯曾阙，甲馆负崇轩。复涂希紫阁，重台拟<br>望仙。巴姬幽兰奏，郑女阳春弦。共矜红颜日，俱忘白发年。寂寥茂陵宅，照曜<br>未央蝉。无以五鼎盛，顾嗤三经玄。<br>【同前】=>唐·李白<br>紫阁连终南，青冥天倪色。凭崖望咸阳，宫阙罗北极。万井惊画出，九衢如<br>弦直。渭水清银河，横天流不息。朝野盛文物，衣冠何贪绝。厩马散连山，军容<br>威绝域。伊、皋运元化，卫、霍输筋力。歌钟乐未休，荣去老还逼。圆光过满缺，<br>太阳移中昃。不散东海金，何争西辉匿。无作牛山悲，恻怆泪沾臆。<br>【同前二首】=>僧贯休<br>我爱正考甫，思贤作《商颂》。我爱扬子云，理乱皆如凤。振衣中夜起，露<br>花香旖旎。扑碎骊龙明月珠，敲出凤凰五色髓。陋巷萧萧风淅淅，缅想斯人胜珪<br>璧。寂寥千载不相逢，无限区区尽虚掷。君不见沈约道：“佳人不在兹，春光为<br>谁惜？”安得龙猛笔，点石为黄金。散向酷吏家，使无贪残心。甘棠密叶成翠幄，<br>颍凤不来天地塞。所以倾城人，如今不可得。<br><hr>
