<h4>《集部·乐府诗集·卷六十二  杂曲歌辞二》<b class="x">作者：郭茂倩编</b></h4>
<br>【伤歌行】（古辞）<br>（《伤歌行》，侧调曲也。古辞伤日月代谢，年命遒尽，绝离知友，伤而作<br>歌也。）<br>昭昭素明月，辉光烛我床。忧人不能寐，耿耿夜何长。微风吹闺闼，罗帷自<br>飘扬。揽衣曳长带，屣履下高堂。东西安所之，徘徊以彷徨。春鸟翻南飞，翩翩<br>独翱翔。悲声命俦匹，哀鸣伤我肠。感物怀所思，泣涕忽沾裳。伫立吐高吟，舒<br>愤诉穹苍。<br>【同前】=>唐·张籍<br>黄门诏下促收捕，京兆尹系御史府。出门无复部曲随，亲戚相逢不容语。辞<br>成谪尉南海州，受命不得须臾留。身著青衫骑恶马，东门之东无送者。邮夫防吏<br>急喧驱，往往惊堕马蹄下。长安里中荒大宅，朱门已除十二戟。高堂舞榭锁管弦，<br>美人遥望西南天。<br>【伤哉行】=>孟郊<br>众毒蔓贞松，一枝难久荣。岂知黄庭客，仙骨生不成。春色舍芳蕙，秋风绕<br>枯茎。弹琴不成曲，始觉知音倾。馆月改旧照，吊宾写馀情。还舟空江上，波浪<br>送铭旌。<br>【同前】=>庄南杰<br>兔走乌飞不相见，人事依稀速如电。王母夭桃一度开，玉楼红粉千回变。车<br>驰马走咸阳道，石家旧宅空荒草。秋雨无情不惜花，芙蓉一一惊香倒。劝君莫谩<br>栽荆棘，秦皇虚费驱山力。英风一去更无言，白骨沈埋暮山碧。<br>【悲歌行】（古辞）<br>悲歌可以当泣，远望可以当归。思念故乡，郁郁累累。欲归家无人，欲渡河<br>无船，心思不能言，肠中车轮转。<br>【同前】=>唐·李白<br>悲来乎，悲来乎，主人有酒且莫斟，听我一曲悲来吟。悲来不吟还不笑，天<br>下无人知我心。君有数斗酒，我有三尺琴。琴鸣酒乐两相得，一杯不啻千钧金。<br>悲来乎，悲来乎，天虽长，地虽久，金玉满堂应不守。富贵百年能几何，死生一<br>度人皆有。孤猿坐啼坟上月，且须一尽杯中酒。悲来乎，悲来乎，凤鸟不至河无<br>图，微子去之箕子奴。汉帝不忆李将军，楚王放却屈大夫。悲来乎，悲来乎，秦<br>家李斯早追悔，虚名拨向身之外。范子何曾爱五湖，功成名遂身自退。剑是一夫<br>用，书能知姓名，惠施不肯干万乘，卜式未必穷一经。还须黑头取方伯，莫谩白<br>首为儒生。<br>【悲哉行】=>晋·陆机<br>（《歌录》曰：“《悲哉行》，魏明帝造。”《乐府解题》曰：“陆机云：<br>‘游客芳春林。’谢惠连云：‘羁人感淑节。’皆言客游感物忧思而作也。”）<br>游客芳春林，春芳伤客心。和风飞清响，鲜云垂薄阴。蕙草饶淑气，时鸟多<br>好音。翩翩鸣鸠羽，喈喈仓庚音。幽兰盈通谷，长莠被高岑。女萝亦有托，蔓葛<br>亦有寻。伤哉客游士，忧思一何深。目感随气草，耳悲咏时禽。寤寐多远念，缅<br>然若飞沈。原托归风响，寄言遗所钦。<br>【同前】=>宋·谢灵运<br>萋萋春草生，王孙游有情。差池燕始飞，夭袅柳始荣。灼灼桃悦色，飞飞燕<br>弄声，檐上云结阴，涧下风吹清。幽树虽改观，终始在初生。松茑欢蔓延，樛葛<br>欣蔂萦。眇然游宦子，晤言时未并。鼻感改朔气，眼伤变节荣。侘傺岂徒然，<br>澶漫绝音形。风来不可托，鸟去岂为听。<br>【同前】=>谢惠连<br>羁人感淑节，缘感欲回泬。我行讵几时，华实骤舒结。睹实情有悲，瞻华意<br>无悦。览物怀同志，如何复乖别。翩翩翔禽罗，关关鸣鸟列。翔鸣常畴偶，所叹<br>独乖绝。<br>【同前】=>梁·沈约<br>旅游媚年春，年春媚游人。徐光旦垂彩，和露晓凝津。时嘤起稚叶，蕙气动<br>初蘋。一朝阻旧国，万里隔良辰。<br>【同前】=>唐·孟云卿<br>孤儿去慈亲，远客丧主人。莫吟苦辛曲，此曲谁忍闻。可闻不可说，去去无<br>期别。行人念前程，不待参辰没。朝亦常苦饥，暮亦常苦饥。飘飘万馀里，贫贱<br>多是非。少年莫远游，远游多不归。<br>【同前】=>白居易<br>悲哉为儒者，力学不能疲。读书眼欲暗，秉笔手生胝。十上方一第，成名常<br>苦迟。纵有宦达者，两鬓已成丝。可怜少壮日，适在穷贱时。丈夫老且病，焉用<br>富贵为。沈沈朱门宅，中有乳臭儿。状貌如妇人，光明膏粱肌。手不把书卷，身<br>不擐戎衣。二十袭封爵，门承勋戚资。春来日日出，服御何轻肥。朝从博徒饮，<br>暮有倡楼期。评封还酒债，堆金选蛾眉。声色狗马外，其馀一无知。山苗与涧松，<br>地势随高卑。古来无奈何，非君独伤悲。<br>【同前】=>鲍溶<br>促促晨复昏，死生同一源。贵年不惧老，贱老伤久存。朗朗哭前歌，绛旌引<br>幽魂。来为千金子，去卧百草根。黄土塞生路，悲风送回辕。金鞍旧良马，四顾<br>不入门。生结千岁念，荣及百代孙。黄金买性命，白刃仇一言。宁知北山上，松<br>柏侵田园。<br>【妾薄命二首】=>魏·曹植<br>（《乐府解题》曰：“《妾薄命》，曹植云：‘日月既逝西藏。’盖恨燕私<br>之欢不久。梁简文帝云：‘名都多丽质。’伤良人不返，王嫱远聘，卢姬嫁迟也。”）<br>携玉手，喜同车。比上云阁飞除。钓台蹇产清虚，池塘灵沼可娱。仰泛龙舟<br>绿波，俯擢神草枝柯。想彼宓妃洛河，退咏汉女湘娥。<br>日月既逝西藏，更会兰室洞房。华灯步障舒光，皎若日出扶桑。促樽合坐行<br>觞。主人起舞{沙皿}盘，能者穴触别端。腾觚飞爵阑干，同量等色齐颜。任意交<br>属所欢，朱颜发外形兰。袖随礼容极情，妙舞仙仙体轻。裳解履遗绝缨，俯仰笑<br>喧无呈。览持佳人玉颜，齐举金爵翠盘。手形罗袖良难，腕弱不胜珠环，坐者叹<br>息舒颜。御巾裛粉君傍，中有霍纳都梁，鸡舌五味杂香。进者何人齐姜，恩重爱<br>深难忘。召延亲好宴私，但歌杯来何迟。客赋既醉言归，主人称露未晞。<br>【同前】=>梁·简文帝<br>名都多丽质，本自恃容姿。荡子行未至，秋胡无定期。玉貌歇红脸，长嚬串<br>翠眉。奁镜迷朝色，缝针脆故丝。本异摇舟咎，何关窃席疑。生离谁拊背，溘死<br>讵来迟。王嫱貌本绝，踉跄入毡帷。卢姬嫁日晚，非复少年时。转山犹可遂，乌<br>白望难期。妾心徒自苦，傍人会见嗤。<br>【同前】=>刘孝威<br>去年从越障，今岁殁胡庭。严霜封碣石，惊沙暗井陉。玉簪久落鬓，罗衣长<br>挂屏。浴蚕思漆水，挑桑忆郑坰。寄书朝鲜吏，留钏武安亭。的言戎夏隔，但念<br>心契冥。不见丰城剑，千祀复同形。<br>【同前】=>刘孝胜<br>冯姜朝汲远，徐吾夜火穷。旧井长逢幕，邻灯欲未通。五逐无来娉，三娶尽<br>凶终。离灾阳禄观，就废昭台宫。乘屯迹虽淑，应戚理恒同。复传苏国妇，故爱<br>在房栊。愁眉歇巧黛，啼妆落艳红。织书凌窦锦，敏诵轶繁弓。离剑行当合，春<br>床勿怨空。<br>【同前】=>唐·崔国辅<br>虽入秦帝宫，不上秦帝床。夜夜玉窗里，与他卷罗裳。<br>【同前】=>武平一<br>有女妖且丽，徘徊湘水湄。水湄兰杜芳，采之将寄谁。瓠犀发皓齿，双蛾嚬<br>翠眉。红脸如开莲，素肤若凝脂。绰约多逸态，轻盈不自持。常矜绝代色，复恃<br>倾城姿。子夫前入侍，飞燕复当时。正悦掌中舞，宁哀团扇诗。洛川昔云遇，高<br>唐今尚违。幽閤禽雀噪，闲阶草露滋。流景一何速，年华不可追。解珮安所赠，<br>怨咽空自悲。<br>【同前】=>李百药<br>团扇秋风起，长门夜月明。羞闻拊背入，恨说舞腰轻。太常应已醉，刘君恒<br>带醒。横陈每虚设，吉梦竟何成。<br>【同前】=>杜审言<br>草绿长门闭，苔青永巷幽。宠移新爱夺，泣下故情留。啼鸟惊残梦，飞花搅<br>独愁。自怜春色罢，团扇复迎秋。<br>【同前】=>刘元淑<br>自从离别守空闺，遥闻征战起云梯。夜夜愁君辽海外，年年弃妾渭桥西。阳<br>春白日照空暖，紫燕衔花向庭满。彩鸾琴里怨声多，飞鹊镜前妆梳断。谁家夫婿<br>不从征，应是渔阳别有情。莫道红颜燕地少，家家还似洛阳城。且逐新人殊末归，<br>还令秋至夜霜飞。北斗星前横度雁，南楼月下捣寒衣。夜深闻雁肠欲绝，独坐缝<br>衣灯又灭。暗啼罗帐空自怜，梦度阳关向谁说。每怜容貌宛如神，如何薄命不胜<br>人。原君朝夕燕山至，好作明年杨柳春。<br>【同前】=>唐·李白<br>汉帝重阿娇，贮之黄金屋。咳唾落九天，随风生珠玉。宠极爱还歇，妒深情<br>却疏。长门一步地，不肯暂回车。雨落不上天，水覆难再收。君情与妾意，各自<br>东西流。昔日芙蓉花，今成断根草。以色事他人，能得几时好。<br>【同前】=>孟郊<br>不惜十指弦，为君千万弹。常恐新声至，坐使故声残。弃置今日悲，即是昨<br>日欢。将新变故易，持故为新难。青山有蘼芜，泪叶长不干。空令后代人，采掇<br>幽思攒。<br>【同前】=>张籍<br>薄命妇，良家子，无事从军去万里。汉家天子平四夷，护羌都尉裹尸归。念<br>君此行为死别，对君裁缝泉下衣。与君一日为夫妇，千年万岁亦相守。君爱龙城<br>征战功，妾原青楼欢乐同。人生各各有所欲，讵得将心入君腹。<br>【同前三首】=>李端<br>忆妾初嫁君，花鬟如绿云。回灯入绮帐，对面脱罗裙。折步教人学，偷香与<br>客熏。容颜南国重，名字北方闻。一从失恩意，转觉身憔悴。对镜不梳头，倚窗<br>空落泪。新人莫恃新，秋至会无春。从来闭在长门者，必是宫中第一人。<br>玉垒城边争走马，铜蹄市里共乘舟。鸣环动珮思无尽，掩袖低巾泪不流。畴<br>昔将歌邀客醉，如今欲舞对君羞。忍怀贱妾平生曲，独上襄阳旧酒楼。<br>自从君弃妾，憔悴不羞人。唯馀坏粉泪，未免映衫匀。<br>【同前】=>唐·卢纶<br>妾年初二八，两度嫁狂夫。薄命今犹在，坚贞扫地无。<br>【同前】=>卢弼<br>君恩已断尽成空，追想娇欢恨莫穷。长为蕣华光晓日，谁知团扇送秋风。黄<br>金买赋心徒切，清路飞尘信莫通。闲凭玉栏思旧事，几回春暮泣残红。<br>【同前】=>胡曾<br>阿娇初失汉皇恩，旧赐罗衣亦罢薰。欹枕夜悲金屋雨，卷帘朝泣玉楼云。宫<br>前叶落鸳鸯瓦，架上尘生翡翠裙。龙骑不巡时渐久，长门长掩绿苔文。<br>【同前】=>王贞白<br>薄命头欲白，频年嫁不成。秦娥未十五，昨夜事公卿。岂有机杼力，空传歌<br>舞名。妾专修妇德，媒氏却相轻。<br><hr>
