<h4>《集部·乐府诗集·卷八十七  杂歌谣辞五》<b class="x">作者：郭茂倩编</b></h4>
<br>△歌辞五<br>【颍川歌】<br>（《汉书》曰：“灌夫不好文学，喜任侠，已然诺，诸所与交通，无非豪杰<br>大猾。家累数千万，食客日数十百人。陂池田园，宗族宾客为权利，横颍川。颍<br>川儿歌之。”）<br>颍水清，灌氏宁。颍水浊，灌氏族。<br>【庾公歌二首】<br>（《晋书·五行志》曰：“庾亮初镇武昌，出至石头，百姓於岸上歌之。后<br>连征不入，及薨，还都葬焉。”）<br>庾公上武昌，翩翩如飞鸟。庾公还扬州，白马牵旒旐。<br>庾公初上时，翩翩如飞鸟。庾公还扬州，白马牵流苏。<br>【御路杨歌】<br>（《宋书·五行志》曰：“晋海西公太和中民为此歌，白者金行，马者国族，<br>紫为夺正之色，明以紫间朱也。海西公寻废，三子非海西子，并缢以马缰，死之。<br>明日，南方献甘露。”）<br>青青御路杨，白马紫游缰。汝非皇太子，那得甘露浆。<br>【凤皇歌】<br>（《宋书·五行志》曰：“晋海西公生皇子，百姓歌之，其歌甚美，其旨甚<br>微。海西公不男，使左右向龙与内侍接生子以为己子。”）<br>凤皇生一雏，天下莫不喜。本言是马驹，今定成龙子。<br>【黄昙子歌】=>唐·温庭筠<br>（《晋书·五行志》曰：“桓石民为荆州，百姓忽歌《黄昙子曲》。后石民<br>死，王忱为荆州之应，黄昙子，王忱字也。”按横吹曲李延年二十八解有《黄覃<br>子》，不知与此同否？凡歌辞考之与事不合者，但因其声而作歌尔。）<br>参差绿蒲短，摇艳云塘满。红潋荡融融，莺翁鸂鶒暖。萋芊小城路，马上修<br>蛾懒。罗衫袅向风，点粉金鹂卵。<br>【历阳歌】<br>（《晋书·五行志》曰：“庾楷镇历阳，百姓歌之。后楷南奔桓玄，为玄所<br>杀。”）<br>重罗黎，重罗黎，使君南上无还时。<br>【苻坚时长安歌】<br>（《晋书·载记》曰：“苻坚既灭燕，慕容冲姊伪清河公主年十四，有殊色，<br>坚纳之，宠冠后庭。冲年十二，亦有龙阳之资，坚又幸之。姊弟专宠，宫人莫进。<br>长安歌之，咸惧为乱。王猛切谏，坚乃出冲，后竟为冲所败。”）<br>一雌复不雄，双飞入紫宫。<br>【王子年歌二首】<br>（《南史》曰：“齐太祖高皇帝讳道成，姓萧氏。未受命时，王子年作此歌。<br>按穀中精细者，稻也，即道也；熟犹成也。金刀，刘字；刈犹翦也。”）<br>欲知其姓草肃肃，穀中最细低头熟，鳞身甲体永兴福。<br>金刀利刃齐刈之。<br>【邯郸郭公歌】<br>（《乐府广题》曰：“北齐后主高纬，雅好傀儡，谓之郭公。时人戏为《郭<br>公歌》。及将败，果营邯郸。高郭声相近。九十九，末数也。滕口，邓林也。大<br>儿，谓周帝，太祖子也。高冈，后主姓也。雉鸡类，武成小字也。后败於邓林，<br>尽如歌言，盖语妖也。”）<br>邯郸郭公九十九，技两渐尽入滕口。大儿缘高冈，雉子东南走。不信吾言时，<br>当看岁在酉。<br>【邯郸郭公辞】=>温庭筠<br>金笳悲故曲，玉座积深尘。言是邯郸伎，不见邺城人。青苔竟埋骨，红粉自<br>伤神。唯有漳河柳，还向旧营春。<br>【齐云观歌】<br>（《隋书·五行志》曰：“陈后主造齐云观，国人歌之，功未毕而为隋师所<br>虏。”）<br>齐云观，寇来无际畔。<br>【周宣帝歌】<br>（《隋书·五行志》曰：“周宣帝与宫人夜中连臂蹋踶而歌。”）<br>自知身命促，把烛夜行游。<br>○谣辞一<br>【黄泽谣】<br>（《穆天子传》曰：“天子东游于黄泽，使宫乐谣云。”）<br>黄之陀，其马歕沙，皇人威仪。皇之泽，其马歕玉，皇人寿穀。<br>【白云谣】<br>（《穆天子传》曰：“天子觞西王母于瑶池之上，西王母为天子谣，天子答<br>之。”）<br>白云在天，山陵自出。道里悠远，山川间之。将子无死，向复能来。<br>【穆天子谣】<br>予归东土，和治诸夏。万民平均，吾顾见汝。比及三年，将复而野。<br>○越谣<br>【古辞】<br>君乘车，我带笠，它日相逢下车揖。君檐簦，我跨马，它日相逢为君下。<br>【长安谣】<br>（《汉书·佞幸传》曰：“成帝初，石显与妻子徙归故郡，其党牢梁、陈顺<br>皆免官，诸所交结，以显为官，皆废罢。少府五鹿充宗左迁玄菟太守，御史中丞<br>伊嘉为雁门都尉。长安谣云。”）<br>伊徙雁，鹿徙菟，去牢与陈实无价。<br>【诚中谣】<br>（《后汉书》曰：“前世长安《城中谣》，言改政移风，必有其本，上之所<br>好，下必甚焉。”）<br>城中好高髻，四方高一尺。城中好广眉，四方且半额。城中好大袖，四方全<br>匹帛。<br>【会稽童谣】<br>（《后汉书》曰：“张霸，永元中为会稽太守。时贼未解，郡界不宁，乃移<br>书开购，明用信赏，贼遂束手归附，不烦士卒之力，於是有童谣。”）<br>弃我戟，捐我矛。盗贼尽，吏皆休。<br>【二郡谣】<br>（《后汉书》曰：“汝南太守宗资，任功曹范滂，南阳太守成瑨，亦委功<br>曹岑晊。范滂，字孟博。岑晊，字公孝。二郡为谣。”）<br>汝南太守范孟博，南阳宗资主画诺。南阳太守岑公孝，弘农成瑨但坐啸。<br>【京兆谣】<br>（《续汉书》曰：“李燮拜京兆，诏发西园钱。燮上封事，遂止不发。吏民<br>爱敬，乃为此谣。”我府君，道教举。恩如春，威如虎。刚不吐，弱不茹。爱如<br>母，训如父。）<br>【后汉桓灵时谣】<br>（《后汉书》曰：“桓灵之世，更相滥举，人为之遥。”）<br>举秀才，不知书。察孝廉，父别居。<br>【吴谣】<br>（《吴志》曰：“周瑜少精意於音乐，虽三爵之后，其有阙误，瑜必知之，<br>知之必顾，故时人谣云。”）<br>曲有误，周郎顾。<br>【晋泰始中谣】<br>（《晋书》曰：“泰始中人为贾充等谣，言亡魏而成晋也。”）<br>贾、裴、王，乱纪纲。王、裴、贾，济天下。<br>【阁道谣】<br>（《晋书》曰：“潘岳才名冠世，为众所疾。后为河阳令，而郁郁不得志。<br>时尚书仆射山涛领吏部，王济、裴楷等并为帝所亲遇，岳内非之，乃题阁道为谣。”）<br>阁道东，有大牛。王济鞅，裴楷鞧，和峤刺促不得休。<br>【南土谣】<br>（王隐《晋书》曰：“杜预为镇南大将军，都督荆州诸军事，南土美而谣之。”）<br>后世无叛由杜翁，孰识智名与勇功。<br>【宋时谣】<br>（《南史》曰：“宋时用人乖实，有谣云。”）<br>上车不落为著作，体中何如作秘书。<br>【宋大明中谣】<br>（《南史》曰：“大明中，有奚显度者，为员外散骑侍郎。孝武尝使主领人<br>功，而苛虐无道，动加捶挞，暑雨寒雪，不听暂休，人不堪命，或自经死。时建<br>康县考囚，或用方材压额及踝胫，故民间有此谣。又相戏曰：‘勿反顾，付奚度。’<br>其暴酷如此。”）<br>宁得建康压额，不能受奚度柏。<br>【山阴谣】<br>（《南史》曰：“丘仲孚为山阴令，居职甚有声称，而百姓为此谣。前世傅<br>琰父子、沈宪、刘玄明相继宰山阴，并有政绩，言仲孚皆过之也。”）<br>二傅、沈、刘，不如一丘。<br>【梁时童谣】<br>（《南史》曰：“临贺郡王正德，性凶慝。其后梁室倾覆，既由正德。百姓<br>至闻临贺郡名，亦不欲道，其恶之如是，故有童谣。”）<br>宁逢五虎入市，不欲见临贺父子。<br>【曲堤谣】<br>（《北史》曰：“宋世良为清河太守，才识闲明，尤善政术。郡东南有曲堤，<br>群盗所萃。世良施八条之制，盗奔它境，而民为此谣。”）<br>曲堤虽险贼何益，但有宋公自屏迹。<br>【赵郡谣】<br>（《北史》曰：“后魏李孝伯，父曾，道武时为赵郡太守，令行禁止。并州<br>丁零数为山东害，知曾能得百姓死力，不敢入境。贼於常山界得一死鹿，贼长为<br>赵郡地也，责之，还令送鹿故处，其见惮如此。郡人为之谣。”）<br>诈作赵郡鹿，犹胜常山粟。<br>【北齐太上时童谣】<br>千金买药园，中有芙蓉树。破家不分明，莲子随它去。<br>【独酌谣四首】=>陈·后主<br>（陈后主序曰：“齐人淳于善为十酒，偶效之作《独酌谣》。”）<br>独酌谣，独酌且独谣。一酌岂陶暑，二酌断风飙，三酌意不畅，四酌情无聊，<br>五酌盂易覆，六酌欢欲调，七酌累心去，八酌高志超，九酌忘物我，十酌忽凌霄。<br>凌霄异羽翼，任致得飘飘。宁学世人醉，扬波去我遥。尔非浮丘伯，安见王子乔。<br>独酌谣，独酌起中宵。中宵照春月，初花发春朝。春花春月正徘徊，一樽一<br>弦当夜开。聊奏孙登曲，仍斟毕卓杯。罗绮徒纷乱，金翠转迟回。中心本如水，<br>凝志更同灰。逍遥自可乐，世语世情哉。<br>独酌谣，独酌酒难消。独酌三两碗，弄曲两三调。调弦忽未毕，忽值出房朝。<br>更似游春苑，还如逢丽谯。衣香逐娇去，眼语送杯娇。馀樽尽复益，自得是逍遥。<br>独酌谣，独酌一樽酒。樽酒倾未酌，明月正当牖。是牖非圜瓮，吾乐非击缶。<br>自任物外欢，更齐椿菌久。卷舒乃一卷，忘情且十斗。宁复语绮罗，因情即山薮。<br>【同前】=>陆瑜<br>独酌谣，芳气饶。一倾荡神虑，再酌动神飙。忽逢凤楼下，非待鸾弦招。窗<br>明影乘入，人来香逆飘。杯随转态尽，钏逐画杯摇。桂宫非蜀郡，当垆也至宵。<br>【同前】=>沈炯<br>独酌谣，独酌谣，独酌独长谣。智者不我顾，愚夫余不要。不愚复不智，谁<br>当余见招。所以成独酌，一酌一倾瓢。生涯本漫漫，神理暂超超。再酌矜许、史，<br>三酌傲松、乔。频烦四五酌，不觉凌丹霄。倏尔厌五鼎，俄然贱《九韶》。彭、<br>殇无异葬，夷、跖可同朝。龙蠖非不屈，鹏鷃本逍遥。寄语号呶侣，无乃太尘嚣。<br>【羁谣】=>孔仲智<br>芳杜觞春酒，彷彿伤山时。徒歌不成乐，空以羁自悲。羁伤怀土心，遽复<br>还山路。迨及春复时，无使春光暮。<br>【箜篌谣】<br>结交在相得，骨肉何必亲。甘言无忠实，世薄多苏秦。从风暂靡草，富贵上<br>升天。不见山巅树，摧扤下为薪。岂甘井中泥，上出作埃尘。<br>【同前】=>唐·李白<br>攀天莫登龙，走山莫骑虎。贵贱结交心不移，唯有严陵及光武。周公称大圣，<br>管、蔡宁相容。汉谣一斗粟，不与淮南舂。兄弟尚路人，吾心安所从。它人方寸<br>间，山海几千重。轻言托朋友，对面九疑峰。多花必早落，桃李不如松。管、鲍<br>久已死，何人继其踪。<br>【玉浆泉谣】<br>（《隋书》曰：“豆卢勣，为渭州刺史，甚有惠政，华夷悦服，大致祥瑞。<br>鸟鼠山俗呼为高武陇，其下渭水所出，其山绝壁千寻，由来乏水，诸羌苦之。勣<br>马足所践，忽飞泉涌出。有白乌翔止厅前，乳子而后去。民为之谣，后因号其泉<br>曰玉浆泉。”）<br>我有丹阳，山出玉浆。济我人夷，神乌来翔。<br>【邺城童子谣】=>李贺<br>邺城中，暮尘起。将黑丸，斫文吏。棘为鞭，虎为马。团团走，邺城下。切<br>玉剑，射日弓，献何人，奉相公。扶毂来，阁右儿，香扫涂，相公归。<br>【唐天宝中京师谣】<br>（《唐书》曰：“李岘为京兆尹，甚著声绩。天宝中，连雨六十馀日。宰臣<br>杨国忠恶其不附己，以雨灾归京兆尹，乃出为长沙太守。时京师米麦踊贵，百姓<br>为之谣。其为政得人心如此。”）<br>欲得米麦贱，无过追李岘。<br><hr>
