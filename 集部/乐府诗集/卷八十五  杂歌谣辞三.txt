<h4>《集部·乐府诗集·卷八十五  杂歌谣辞三》<b class="x">作者：郭茂倩编</b></h4>
<br>△歌辞三<br>【五侯歌】<br>（《汉书》曰：“成帝河平二年，悉封舅大将军王凤庶弟谭为平阿侯，商成<br>都侯，立红阳侯，根曲阳侯，逢时高平侯。五人同日封，故世谓之五侯。时五侯<br>群弟，争为奢侈，后庭姬妾各数十人，罗钟磐，舞郑女，作优倡，狗马驰逐；大<br>治第室，起土山渐台，洞门高廊阁道，连属弥望。百姓歌之，言其奢僣如此。”<br>按传称成都侯穿长安城，引内沣水注第中大陂。曲阳侯第，园中土山渐台类白虎<br>殿。则穿城引水非曲阳，与歌辞不同。高都、外杜，皆长安里名。）<br>五侯初起，曲阳最怒。坏决高都，连竟外杜。土山渐台西白虎。<br>【上郡歌】<br>（《汉书》曰：“成帝时，冯野王为上郡太守。其后弟立亦自五原徙西河、<br>上郡。立居职公廉，治行略与野王相似，而多知有恩贷，好为条教。吏民嘉美野<br>王、立相代为太守，乃歌之云。”）<br>大冯君，小冯君，兄弟继踵相因循，聪明贤知惠吏民。政如鲁卫德化钧，周<br>公、康叔犹二君。<br>【燕王歌】<br>（《汉书》曰：“燕剌王旦，武帝第四子也。昭帝时，谋事不成，妖祥数见。<br>燕仓知其谋，告之，由是发觉。王忧懑，置酒万载宫，会宾客群臣妃妾坐饮。王<br>自歌，华容夫人起舞，坐者皆泣。王遂自杀。”）<br>归空城兮狗不吠，鸡不鸣，横术何广广兮，固知国中之无人。<br>【华容夫人歌】<br>发纷纷兮窴渠，骨籍籍兮亡居。母求死子兮，妻求死夫。裴回两渠间兮，君<br>子独安居！<br>【广陵王歌】<br>（《汉书》曰：“广陵厉王胥，武帝第五子也。昭帝时，胥见帝年少无子，<br>有觊欲心。迎女巫李女须，使下神祝诅。宣帝即位，祝诅事发觉。胥置酒显阳殿，<br>召太子霸及子女董訾、胡生等夜饮，使所幸八子郭昭君、家人子赵左君等鼓瑟歌<br>舞。王自歌，左右悉涕泣奏酒，至鸡鸣时罢。”欲久生兮无终，长不乐兮安穷。）<br>欲久生兮无终，长不乐兮安穷。奉天期兮不得须臾，千里马兮驻待路。黄泉<br>下兮幽深，人生要死，何为苦心。何用为乐心所喜，出入无悰为乐亟。蒿里召兮<br>郭门阅，死不得取代庸，身自逝。<br>【鲍司隶歌】<br>（《乐府广题》曰：“《列异传》云：‘鲍宣，宣子永，永子昱，三世皆为<br>司隶，而乘一骢马，京师人歌之。’”）<br>鲍氏骢，三人司隶再入公。马虽瘦，行步工。<br>【五噫歌】<br>（《三辅决录》曰：“梁鸿东出关，过京师，作五噫之歌。肃宗闻而非之，<br>求鸿不得。”）<br>陟彼北邙兮，噫！顾瞻帝京兮，噫！宫阙崔嵬兮，噫！民之劬劳兮，噫！辽<br>辽未央兮，噫！<br>【董少平歌】<br>（《后汉书》曰：“董宣，字少平。光武时为洛阳令，搏击豪强，京师号为<br>卧虎，而歌之云。”）<br>枹鼓不鸣董少平。<br>【张君歌】<br>（《后汉书》曰：“张堪为渔阳太守，捕击奸猾，赏罚必信，吏民皆乐为用。<br>乃於狐奴开稻田八千馀顷，劝民耕种，以致殷富。百姓歌之。”）<br>桑无附枝，麦穗两歧。张君为政，乐不可支。<br>【廉叔度歌】<br>（《后汉书》曰：“廉范，字叔度。建初中为蜀郡太守，成都民物丰衍，邑<br>宇逼侧。旧制禁民夜作以防火灾，而更相隐蔽，烧者日属。范乃毁削先令，但严<br>使储水而已。百姓为便，乃歌之云。”）<br>廉叔度，来何暮。不火禁，民安作。平生无襦今五袴。<br>【范史云歌】<br>（《后汉书》曰：“范冉，字史云。桓帝时为莱芜长，遭母丧不到官。后於<br>梁沛间，徒行敝服，卖卜於市。遭党人禁锢，遂推鹿车，载妻子，捃拾自资。或<br>寓息客庐，或依宿树阴，如此十馀年，乃治草堂而居焉。所止单漏，有时绝粒，<br>闾里歌之。及党禁解，为三府所辟，乃应司空命。”冉或作丹。）<br>甑中生尘范史云，釜中生鱼范莱芜。<br>【岑君歌】<br>（《后汉书》曰：“岑熙为魏郡太守，招聘隐逸，与参政事，无为而化。视<br>事二年，舆人歌之。”）<br>我有枳棘，岑君伐之。我有蟊贼，岑君遏之。狗吠不惊，足下生氂。含哺鼓<br>腹，焉知凶灾。我喜我生，独丁斯时。美矣岑君，於戏休兹。<br>【皇甫嵩歌】<br>（《后汉书》曰：“皇甫嵩为冀州牧。请冀州一年田租以赡饥民，百姓歌之。”）<br>天下大乱兮市为墟，母不保子兮妻失夫，赖得皇甫兮复安居。<br>【郭乔卿歌】<br>（《后汉书》曰：“郭贺，字乔卿。建武中为尚书令，在职六年，拜荆州刺<br>史。到官，有殊政，百姓歌之。显宗巡狩到南阳，特见嗟赏，赐以三公之服，敕<br>行部去襜帷，使百姓见其容服，以章有德。”）<br>厥德仁明郭乔卿，中正朝廷上下平。<br>【贾父歌】<br>（《后汉书》曰：“中平元年，交趾屯兵执刺史及合浦太守，自称柱天将军。<br>灵帝敕三府精选能吏，有司举贾琮为交趾刺史。琮到部，即移书告示，各使安其<br>资业，百姓为之歌。”）<br>贾父来晚，使我先反。今见清平，吏不敢饭。<br>【朱晖歌】<br>（《东观汉纪》曰：“朱晖，字文季。再迁临淮太守，吏民畏爱而为之歌。”）<br>强直自遂，南阳朱季。吏畏其威，民怀其惠。<br>【刘君歌】<br>（《后汉书》曰：“刘陶，举孝廉，除顺阳长。县多奸猾，陶到官，按发若<br>神。以病免，吏民思而歌之。”）<br>邑然不乐，思我刘君。何时复来，安此下民。<br>【洛阳令歌】<br>（《长沙耆旧传》曰：“祝良，字石卿，为洛阳令。岁时亢旱，天子祈雨不<br>得。良乃暴身阶庭，告诚引罪，自晨至中，紫云沓起，甘雨登降。人为之歌。”）<br>天久不雨，蒸人失所。天王自出，祝令特苦。精符感应，滂沱下雨。<br>【荥阳令歌】<br>（《殷氏世传》曰：“殷褒，为荥阳令。广筑学馆，会集朋徒，民知礼让，<br>乃歌之云。”）<br>荥阳令，有异政。修立学校人易性，令我子弟耻讼争。<br>【徐圣通歌】<br>（《会稽典录》曰：“徐弘，字圣通，为汝阴令。诛鉏奸桀，道不拾遗，民<br>乃歌之。”）<br>徐圣通，政无双。平刑罚，奸宄空。<br>【王世容歌】<br>（《吴录》曰：“王镡，字世容，为武城令。民服德化，宿恶奔迸，父老歌<br>之。”）<br>王世容，政无双。省徭役，盗贼空。<br>【晋高祖歌】<br>（《晋阳秋》曰：“高祖伐公孙渊，过故乡，赐牛酒穀帛，会父老故旧饮宴，<br>高祖作歌。”）<br>天地开辟，日月重光。遭逢际会，奉辞遐方。将扫逋秽，还过故乡。肃清万<br>里，总齐八荒。告诚归老，待罪武阳。<br>【徐州歌】<br>（《晋书》曰：“王祥隐居庐江三十馀年，不应州郡之命。后徐州刺史吕虔<br>檄为别驾，固辞不受。弟览为具车牛，虔乃召祥，委以州事。于时寇盗充斥，祥<br>率励兵士，频讨破之，州界清静，政化大行，时人歌之。”）<br>海沂之康，实赖王祥。邦国不空，别驾之功。<br>【束晳歌】<br>（《晋书》曰：“束晳，阳平元城人。太康中，郡界大旱，晳为邑人请雨，<br>三日而雨注。众谓晳诚，感而为作歌。”）<br>束先生，通神明，请天三日甘雨零。我黍以育，我稷以生。何以畴之，报束<br>长生。<br>【豫州歌】<br>（《晋书》曰：“祖逖为豫州刺史，躬自俭约，督课农桑，克己务施，不畜<br>资产，子弟耕耘，负担樵薪。又收葬枯骨，为之祭醊。百姓感悦。尝置酒大会，<br>耆老中坐流涕曰：‘吾等老矣，更得父母，死将何恨！’乃作此歌，其得人心如<br>此。”）<br>幸哉遗黎免俘虏，三辰既朗遇慈父。玄酒忘劳甘瓠脯，何以咏思歌且舞。<br>【应詹歌】<br>（《晋书》曰：“王澄为荆州牧，应詹督南平、天门、武陵三郡军事。天下<br>大乱，詹境独全，百姓歌之。”）<br>乱离既普，殆为灰朽。侥幸之运，赖兹应后。岁寒不凋，孤境独守。拯我涂<br>炭，惠隆丘阜。润同江海，恩犹父母。<br>【吴人歌】<br>（《晋书》曰：“邓攸为吴郡栽，载米之官，俸禄无所受，唯饮吴水而已。<br>及去郡，百姓数千人留牵攸船，不得进，乃以小舟夜中发去，吴人歌之。”）<br>紞如打五鼓，鸡鸣天欲曙。邓侯挽不来，谢令推不去。<br>【并州歌】<br>（《乐府广题》曰：“晋汲桑力能扛鼎，呼吸闻数里，残忍少恩。六月盛暑，<br>重裘累茵，使人扇之，忽不清凉，便斩扇者。并州大姓田兰、薄盛，斩於平原，<br>士女庆贺，奔走道路而歌之。”）<br>士为将军何可羞，六月重茵披豹裘，不识寒暑断他头。雄儿田兰为报仇，中<br>夜斩首谢并州。<br>【陇上歌】<br>（《晋书·载记》曰：“刘曜围陈安于陇城，安败，南走陕中。曜使将军平<br>先、丘中伯率劲骑追安。安与壮士十馀骑於陕中格战，安左手奋七尺大刀，右手<br>执丈八蛇矛，近交则刀矛俱发，辄害五六，远则双带鞬服，左右驰射而走。平先<br>亦壮健绝人，与安搏三交，夺其蛇矛而退，遂追斩于涧曲。安善於抚接，吉凶夷<br>险，与众同之。及其死，陇上为之歌。曜闻而嘉伤，命乐府歌之。”）<br>陇上壮士有陈安，躯干虽小腹中宽，爱养将士同心肝。<马聂>骢父马铁锻鞍，<br>七尺大刀奋如湍，丈八蛇矛左右盘，十荡十决无当前。战始三交失蛇矛，弃我<br><马聂>骢窜岩幽，为我外援而悬头。西流之水东流河，一去不还奈子何。<br>【司马将军歌】=>唐·李白<br>（《司马将军歌》，李白所作，以代陇上健儿陈安。）<br>狂风吹古月，窃弄章华台。北落明星动光彩，南征猛将如云雷。手中电曳倚<br>天剑，直斩长鲸海水开。我见楼船壮心目，颇似龙骧下三蜀。扬兵习战张虎旗，<br>江中白浪如银屋。身居玉帐临河魁，紫髯若戟冠崔嵬。细柳开营揖天子，始知灞<br>上为婴孩。羌笛横吹阿亸回，向月楼中吹落梅。将军自起舞长剑，壮士呼声动九<br>垓。功成献凯见明主，丹青画像麒麟台。<br>【郑樱桃歌】=>李颀<br>（《晋书·载记》曰：“石季龙，勒之从子也，性残忍。勒为聘将军郭荣之<br>妹为妻，季龙宠惑优僮郑樱桃而杀郭氏，更纳清河崔氏，樱桃又谮而杀之。”樱<br>桃美丽，擅宠宫掖，乐府由是有《郑樱桃歌》。）<br>石季龙，僣天禄，擅雄豪，美人姓郑名樱桃。樱桃美颜香且泽，娥娥侍寝专<br>宫掖，后庭卷衣三万人，翠眉清镜不得亲。官军女骑一千疋，繁花照耀漳河春。<br>织成花映红纶巾，红旗掣曳卤簿新。鸣鼙走马接飞鸟，铜釱瑟瑟随去尘。凤阳<br>重门如意馆，百尺金梯倚银汉。自言富贵不可量，女为公主男为王。赤花双簟珊<br>瑚床，盘龙斗帐琥珀光。淫昏伪位神所恶，灭石者陵终不误。邺城苍苍白露微，<br>世事翻覆黄云飞。<br>【襄阳童儿歌】<br>（《晋书》曰：“山简，永嘉中镇襄阳。时四方寇乱，朝野危惧。简优游卒<br>岁，唯酒是耽。诸习氏荆土豪族，有佳园池。简每出嬉游，多之池上，置酒辄醉，<br>名之曰高阳池。於是童儿皆歌之。有葛强者，简之爱将，家於并州，故歌云‘举<br>鞭向葛强：何如并州儿？’”山公出何许，往至高阳池。日夕倒载归，酩酊无所<br>知。时时能骑马，倒著白接。举鞭向葛强：何如并州儿？）<br>【襄阳歌】=>李白<br>落日欲没岘山西，倒著接花下迷。襄阳小儿齐拍手，栏街争唱《白铜鞮》。<br>傍人借问笑何事，笑杀山公醉似泥。鸬鹚杓，鹦鹉杯，百年三万六千日，一日须<br>倾三百杯。遥看汉水鸭头绿，恰似蒲桃初酦醅。此江若变作春酒，垒曲便筑糟<br>丘台。千金骏马换少妾，醉坐雕鞍歌《落梅》。车傍侧挂一壶酒，凤笙龙管行相<br>催。咸阳市上叹黄犬，何如月下倾金罍。君不见晋朝羊公一片石，龟龙剥落生莓<br>苔。泪亦不能为之堕，心亦不能为之哀。谁能忧彼身后事，金凫银鸭葬死灰。清<br>风朗月不用一钱买，玉山自倒非人推。舒州杓，力士铛，李白与尔同死生。襄王<br>云雨今安在，江水东流猿夜声。<br>【襄阳曲四首】=>李白<br>襄阳行乐处，歌舞《白铜鞮》。江城回渌水，花月使人迷。<br>山公醉酒时，酩酊襄阳下。头上白接，倒著还骑马。<br>岘山临汉江，水渌沙如雪。上有堕泪碑，青苔久磨灭。<br>且醉习家池，莫看堕泪碑。山公欲上马，笑杀襄阳儿。<br>【苏小小歌】（古辞）<br>一曰《钱塘苏小小歌》。《乐府广题》曰：“苏小小，钱塘名倡也，盖南齐<br>时人。西陵在钱塘江之西，歌云‘西陵松柏下’是也。”<br>我乘油壁车，郎乘青骢马。何处结同心，西陵松柏下。<br>【同前】=>唐·李贺<br>幽兰露，如啼眼。无物结同心，烟花不堪翦。草如茵，松如盖，风为裳，水<br>为珮。油壁车，久相待。冷翠烛，劳光彩。西陵下，风吹雨。<br>【同前】=>温庭筠<br>买莲莫破券，买酒莫解金。酒里春容抱离恨，水中莲子怀芳心。吴宫女儿腰<br>似束，家在钱塘小江曲。一自檀郎逐便风，门前春水年年绿。<br>【同前三首】=>张祜<br>车轮不可遮，马足不可绊。长怨十字街，使郎心四散。<br>新人千里去，故人千里来。剪刀横眼底，方觉泪难裁。<br>登山不愁峻，涉海不愁深。中擘庭前枣，教郎见赤心。<br>【河中之水歌】=>梁·武帝<br>河中之水向东流，洛阳女儿名莫愁。莫愁十三能织绮，十四采桑南陌头，十<br>五嫁为卢郎妇，十六生儿字阿侯。卢家兰室桂为梁，中有郁金苏合香。头上金钗<br>十二行，足下丝履五文章。珊瑚挂镜烂生光，平头奴子擎履箱。人生富贵何所望，<br>恨不早嫁东家王。<br><hr>
