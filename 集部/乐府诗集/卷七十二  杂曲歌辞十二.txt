<h4>《集部·乐府诗集·卷七十二  杂曲歌辞十二》<b class="x">作者：郭茂倩编</b></h4>
<br>【古离别】=>唐·王適<br>昔岁惊杨柳，高楼悲独守。今年芳树枝，孤栖怨别离。珠帘昼不卷，罗幔晓<br>长垂。苦调琴先觉，愁容镜独知。频来雁度无消息，罢去鸳文何用织。夜还罗帐<br>空有情，春著裙腰自无力。青轩桃李落纷纷，紫庭兰蕙日氛氲。已能憔悴今如此，<br>更复含情一待君。<br>【古离别】=>常理<br>君御狐白裘，妾居缃绮帱。粟钿金夹膝，花错玉搔头。离别生庭草，征行断<br>戍楼。蟏蛸网清曙，菡萏落红秋。小胆空房怯，长眉满镜愁。为传儿女意，不用<br>远封侯。<br>【同前】=>姚系<br>凉风已袅袅，露重木兰枝。独上高楼望，行人远不知。轻寒入洞户，明月满<br>秋池。燕去鸿方至，年年是别离。<br>【同前二首】=>赵微明<br>离别无远近，事欢情亦悲。不闻车轮声，后会将何时。去日忘寄书，来日乖<br>前期。纵知明当还，一夕千万思。<br>违别未几日，一日如三秋。犹疑望可见，日日上高楼。唯见分手处，白蘋满<br>芳洲。寸心宁死别，不忍生离愁。<br>【同前二首】=>孟郊<br>松山云缭绕，萍路水分离。云去有归日，水分无合时。春芳役双眼，春色柔<br>四支。杨柳织别愁，千条万条丝。山川古今路，纵横无断绝。来往天地间，人皆<br>有离别。行衣未束带，中肠已先结。不用看镜中，自知生白发。欲陈去留意，声<br>向言前咽。愁结填心胸，茫茫若为说。荒郊烟莽苍，旷野风凄切。处处得相随，<br>人那不如月。<br>【同前】=>顾况<br>西江上风动，麻姑嫁时浪。西山为水水为尘，不是人间离别人。<br>【同前】=>僧贯休<br>离恨如旨酒，古今饮皆醉。只恐长江水，尽是儿女泪。伊余非此辈，送人空<br>把臂。他日再相逢，清风动天地。<br>【同前】=>韦庄<br>晴烟漠漠柳毵毵，不那离情酒半酣。更把马鞭云外指，断肠春色在江南。<br>【生别离】=>梁·简文帝<br>离别四弦声，相思双笛引。一去十三年，复无好音信。<br>【同前】=>唐·孟云卿<br>结发生别离，相思复相保。何知日已久，五变庭中草。眇眇天海途，悠悠吴<br>江岛。但恐不出门，出门无远道。远道行既难，家贫衣服单。严风吹积雪，晨起<br>鼻何酸。人生各有恋，岂不怀所安。分明天上日，生死誓同欢。<br>【同前】=>白居易<br>食檗不易食梅难，檗能苦兮梅能酸。未如生别之为难，苦在心兮酸在肝。晨<br>鸡载鸣残月没，征马重嘶行人出。回看骨肉哭一声，梅酸檗苦甘如蜜。黄河水白<br>黄云秋，行人河边相对愁。天寒野旷何处宿，棠梨叶战风飕飕。生离别，生离别，<br>忧从中来无断绝。忧积心劳血气衰，未年三十生白发。<br>【长别离】=>宋·吴迈远<br>生离不可闻，况复长相思。如何与君别，当我少年时。蕙华海摇荡，妾心长<br>自持。荣乏草木欢，悴极霜露悲。富贵貌难变，贫贱颜易衰。持此断君肠，君亦<br>宜自疑。淮阴有逸将，析羽不曾飞。楚有扛鼎士，出门不得归。正为隆准公，仗<br>剑入紫微。君才定何如，白日下争晖。<br>【远别离】=>唐·李白<br>远别离，古有皇英之二女，乃在洞庭之南，潇湘之浦。海水直下万里深，谁<br>人不言此离苦。日惨惨兮云冥冥，猩猩啼烟兮鬼啸雨，我纵言之将何补。皇穹窃<br>恐不照余之忠诚，雷凭凭兮欲吼怒，尧舜当之亦禅禹。君失臣兮龙为鱼，权归臣<br>兮鼠变虎。或云尧幽囚，舜野死，九疑联绵皆相似，重瞳孤坟竟何是。帝子泣兮<br>绿云间，随风波兮去无还。恸哭兮远望，见苍梧之深山。苍梧山崩湘水绝，竹上<br>之泪乃可灭。<br>【同前】=>张籍<br>莲叶团团杏花拆，长江鲤鱼鳍鱲赤。念君少年弃亲戚，千里万里独为客。<br>谁言远别心不易，天星坠地能为石。几时断得城南陌，勿使居人有行役。<br>【同前二首】=>令狐楚<br>杨柳黄金穗，梧桐碧玉枝。春来消息断，早晚是归时。<br>玳织鸳鸯履，金装翡翠篸。畏人相问著，不拟到城南。<br>【久别离】=>李白<br>别来几春未还家，玉窗五见樱桃花。况有锦字书，开缄使人嗟。至此肠断彼<br>心绝，云鬟绿鬓罢揽结。愁如回飙乱白雪。去年寄书报阳台，今年寄书重相催。<br>胡为东风为我吹行云使西来。待来竟不来，落花寂寂委青苔。<br>【新别离】=>戴叔伦<br>手把杏花枝，未曾经别离。黄昏掩闺后，寂寞自心知。<br>【今别离】=>崔国辅<br>送别未能旋，相望连水口。船行欲映舟，几度急摇手。<br>【暗别离】=>刘氏瑶<br>槐花结子桐叶焦，单飞越鸟啼青霄。翠轩辗云轻遥遥，燕脂泪迸红线条。瑶<br>草歇芳心耿耿，玉珮无声画屏冷。朱弦暗断不见人，风动花枝月中影。青鸾脉脉<br>西飞去，海阔天高不知处。<br>【潜别离】=>白居易<br>不得哭，潜别离。不得语，暗相思。两心之外无人知。深笼夜锁独栖鸟，利<br>剑舂断连理枝。河水虽浊有清日，乌头虽黑有白时。唯有潜离与暗别，彼此甘心<br>无后期。<br>【别离曲】=>张籍<br>行人结束出门去，马蹄几时踏门路。忆昔君初纳彩时，不言身属辽阳戍。早<br>知今日当别离，成君家计良为谁。男儿生身自有役，那得误我少年时。不如逐君<br>征战死，谁能独老空闺里。<br>【同前】=>陆龟蒙<br>丈夫非无泪，不洒离别间。仗剑对樽酒，耻为游子颜。蝮蛇一螫手，壮士疾<br>解腕。所思在功名，离别何足叹。<br>【西洲曲】=>古辞<br>忆梅下西洲，折梅寄江北。单衫杏子红，双鬓鸦雏色。西洲在何处，两桨桥<br>头渡。日暮伯劳飞，风吹乌臼树。树下即门前，门中露翠钿。开门郎不至，出门<br>采红莲。采莲南塘秋，莲花过人头。低头弄莲子，莲子青如水。置莲怀袖中，莲<br>心彻底红。忆郎郎不至，仰首望飞鸿。鸿飞满西洲，望郎上青楼。楼高望不见，<br>尽日栏干头。栏干十二曲，垂手明如玉。卷帘天自高，海水摇空绿。海水梦悠悠，<br>君愁我亦愁。南风知我意，吹梦到西洲。<br>【同前】=>唐·温庭筠<br>悠悠复悠悠，昨日下西洲。西洲风色好，遥见武昌楼。武昌何郁郁，侬家定<br>无匹。小妇被流黄，登楼抚瑶瑟。朱弦繁复轻，素手直凄清。一弹三四解，掩抑<br>似含情。南楼登且望，西江广复平。艇子摇两桨，催过石头城。门前乌臼树，惨<br>淡天将曙。鹍鵊飞复还，郎随早帆去。回头语同伴，定复负情侬。去帆不安幅，<br>作抵使西风。他日相寻索，莫作西洲客。西洲人不归，春草年年碧。<br>【荆州乐】=>梁·宗夬<br>（《荆州乐》盖出於清商曲江陵乐，荆州即江陵也。有纪南城，在江陵县东。<br>梁简文帝《荆州歌》云“纪城南里望朝云，雉飞麦熟妾思君”是也。又有《纪南<br>歌》，亦出於此。迢递楼雉悬，参差台观杂。城阙自相望，云霞纷飒沓。）<br>【荆州歌】=>唐·李白<br>白帝城边足风波，瞿塘五月谁敢过。荆州麦熟茧成蛾，缫丝忆君头绪多，拨<br>穀飞鸣奈妾何。<br>【同前二首】=>刘禹锡<br>渚宫杨柳暗，麦城朝雉飞。可怜踏青伴，乘暖著轻衣。<br>今日好南风，商旅相催发。沙头樯竿上，始见春江阔。<br>【荆州泊】=>李端<br>南楼西下时，月里闻来棹。桂水舳舻回，荆州津济闹。移帷望星汉，引带思<br>容貌。今夜一江人，唯应妾身觉。<br>【纪南歌】=>刘禹锡<br>（郦道元《水经注》曰：“楚之先僻处荆山，后迁纪郢，即纪南城也。”<br>《十道志》曰：“昭王十年，吴通漳水灌纪南城，入赤湖，郢城遂破。”杜预<br>《左传注》曰：“今南郡江陵县北纪南城，故楚国也。”）<br>风烟纪南城，尘土荆门路。天寒多猎骑，走上樊姬墓。<br>【宜城歌】=>刘禹锡<br>（《通典》曰：“宜城，楚之鄢都，谓之郢。有蛮水，又有汉宜城县，在今<br>县南。旧名率道，天宝中改焉。”《十道志》曰：“宜城，汉县。宋孝武大明元<br>年，以胡人流寓者，立华山郡於大堤村。古名上供，梁为率道，俗呼大堤。其地<br>出美酒，故曰宜城竹叶酒也。”）<br>野水绕空城，行尘起孤驿。花台侧生树，石碣阳镌额。靡靡度行人，温风吹<br>宿麦。<br>【南郡歌】=>齐·陆厥<br>江南可采莲，莲生荷已大。旅雁向南飞，浮云复如盖。望美积风露，疏麻成<br>襟带。双珠惑汉皋，蛾眉迷下蔡。玉齿徒粲然，谁与启含贝。<br>【长干曲·古辞】<br>逆浪故相邀，菱舟不怕摇。妾家扬子住，便弄广陵潮。<br>【同前四首】=>唐·崔颢<br>君家定何处，妾住在横塘。停舟暂借问，或恐是同乡。<br>家临九江水，去来九江侧。同是长干人，生小不相识。<br>下渚多风浪，莲舟渐觉稀。那能不相待，独自逆潮归。<br>三江潮水急，五湖风浪涌。由来花性轻，莫畏莲舟重。<br>【长干行二首】=>李白<br>妾发初覆硕，折花门前剧。郎骑竹马来，绕床弄青梅。同居长干里，两小无<br>嫌猜。十四为君妇，羞颜尚不开。低头向暗壁，千唤不一回。十五始展眉，愿同<br>尘与灰。常存抱柱信，岂上望夫台。十六君远行，瞿塘滟预堆。五月不可触，猿<br>鸣天上哀。门前迟行迹，一一生绿苔。苔深不能扫，落叶秋风早。八月胡蝶来，<br>双飞西园草。感此伤妾心，坐愁红颜老。早晚下三巴，预将书报家。相迎不道远，<br>直至长风沙。<br>忆妾深闺里，烟尘不曾识。嫁与长干人，沙头候风色。五月南风兴，思君在<br>巴陵。八月西风起，想君发扬子。去来悲如何，见少别离多。湘潭几日到，妾梦<br>越风波。昨夜狂风度，吹折江头树。淼淼暗无边，行人在何处。北客真王公，朱<br>衣满江中。日暮来投宿，数朝不肯东。好乘浮云骢，佳期兰渚东。鸳鸯绿浦上，<br>翡翠锦屏中。自怜十五馀，颜色桃花红。那作商人妇，愁水复愁风。<br>【同前】=>张潮<br>婿贫如珠玉，婿富如埃尘。贫时不忘旧，富贵多宠新。妾本富家女，与君为<br>偶匹。惠好一何深，中门不曾出。妾有绣衣裳，葳蕤金镂光。念君贫且贱，易此<br>从远方。远方三千里，发去悔不已。日暮情更来，空望去时水。孟夏麦始秀，江<br>上多南风。商贾归欲尽，君今尚巴东。巴东有巫山，窈窕神女颜。常恐游此山，<br>果然不知还。<br>【小长干曲】=>崔国辅<br>月暗送湖风，相寻路不通。菱歌唱不辍，知在此塘中。<br><hr>
