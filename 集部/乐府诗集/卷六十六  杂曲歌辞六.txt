<h4>《集部·乐府诗集·卷六十六  杂曲歌辞六》<b class="x">作者：郭茂倩编</b></h4>
<br>【结客少年场行】=>宋·鲍照<br>（《后汉书》曰：“祭遵尝为部吏所侵，结客杀人。”曹植《结客篇》曰：<br>“结客少年场，报怨洛北邙。”《乐府解题》曰：“《结客少年场行》，言轻生<br>重义，慷慨以立功名也。”《广题》曰：“汉长安少年杀吏，受财报仇，相与探<br>丸为弹，探得赤丸斫武吏，探得黑丸杀文吏。尹赏为长安令，尽捕之。长安中为<br>之歌曰：‘何处求子死，桓东少年场。生时谅不谨，枯骨复何葬。’按结客少年<br>场，言少年时结任侠之客，为游乐之场，终而无成，故作此曲也。”）<br>骢马金络头，锦带佩吴钩。失意杯酒间，白刃起相仇。追兵一旦至，负剑远<br>行游。去乡三十载，复得还旧丘。升高临四关，表里望皇州。九衢平若水，双阙<br>似云浮。扶宫罗将相，夹道列王侯。日中市朝满，车马若川流。击钟陈鼎食，方<br>驾自相求。今我独何为，轗<车禀>怀百忧。<br>【同前】=>梁·刘孝威<br>少年本六郡，遨游遍五都。插腰铜匕首，障日锦涂苏。鸷羽装银镝，犀胶饰<br>象弧。近发连双兔，高弯落九乌。边城多警急，节使满郊衢。居延箭箙尽，疏勒<br>井泉枯。正蒙都护接，何由惮险途。千金募恶少，一麾擒骨都。勇馀聊蹙鞠，战<br>罢戏投壶。昔为北方将，今为南面孤。邦君行负弩，县令且前驱。<br>【同前】=>北周·庾信<br>结客少年场，春风满路香。歌撩李都尉，果掷潘河阳。折花遥劝酒，就水更<br>移床。今年喜夫婿，新拜羽林郎。定知刘碧玉，偷嫁汝南王。<br>【同前】=>隋·孔绍安<br>结客佩吴钩，横行度陇头。雁在弓前落，云从阵后浮。吴师惊燧象，燕将警<br>奔牛。转蓬飞不息，冰河结未流。若使三边定，当封万里侯。<br>【同前】=>唐·虞世南<br>韩魏多奇节，倜傥遗名利。共矜然诺心，各负纵横志。结友一言重，相思千<br>里至。绿沈明月弦，金络浮云辔。吹箫入吴市，击筑游燕肆。寻源博望侯，结客<br>远相求。少年重一顾，长驱背陇头。焰焰霜戈动，耿耿剑虹浮。天山冬夏雪，交<br>河南北流。云起龙沙暗，木落雁门秋。轻生殉知己，非是为身谋。<br>【同前】=>虞羽客<br>幽并侠少年，金络控连钱。窃符方救赵，击筑正怀燕。轻生辞凤阙，挥袂上<br>祁连。陆离横宝剑，出没惊徂旃。蒙轮恒顾敌，超乘忽争先。摧枯逾百战，拓地<br>远三千。骨都魂已散，楼兰首复传。龙城含晓雾，瀚海隔遥天。歌吹金微返，振<br>旅玉门旋。烽火今已息，非复照甘泉。<br>【同前】=>卢照邻<br>长安重游侠，洛阳富才雄。玉剑浮云骑，金鞍明月弓。斗鸡过渭北，走马向<br>关东。孙宾遥见待，郭解暗相通。不受千金爵，谁论万里功。将军下天上，虏骑<br>入云中。烽火夜似月，兵气晓成虹。横行徇知己，负羽远征戎。龙旌昏朔雾，鸟<br>阵卷寒风。追奔瀚海咽，战罢阴山空。归来谢天子，何如马上翁。<br>【同前】=>李白<br>紫燕黄金瞳，啾啾摇绿鬃。平明相驰逐，结客洛门东。少年学剑术，凌轹白<br>猿公。珠袍曳锦带，匕首插吴鸿。由来万夫勇，挟此生雄风。托交从剧孟，买醉<br>入新丰。笑尽一杯酒，杀人都市中。羞道易水寒，从令日贯虹。燕丹事不立，虚<br>没秦帝宫。武阳死灰人，安可与成功。<br>【同前】=>沈彬<br>重义轻生一剑知，白虹贯日报仇归。片心惆怅清平世，酒市无人问布衣。<br>【少年子】=>齐·王融<br>闻有东方骑，遥见上头人。待君送客返，桂杈当自陈。<br>【同前】=>梁·吴均<br>董生能巧笑，子都信美目。百万市一言，千金买相逐。不道参差菜，谁论窈<br>窕淑。愿言奉绣被，来就越人宿。<br>【同前】=>唐·李百药<br>少年飞翠盖，上路动金镳。始酌文君酒，新吹弄玉箫。少年不欢乐，何以尽<br>芳朝。千金笑里面，一搦抱中腰。挂冠岂惮宿，迎拜不胜娇。寄语少年子，无辞<br>归路遥。<br>【同前】=>李白<br>青云年少子，挟弹章台左。鞍马四边开，突如流星过。金丸落飞鸟，夜入琼<br>楼卧。夷、齐是何人，独守西山饿。<br>【少年乐】=>李贺<br>芳草落花如锦地，二十长游醉乡里。红缨不重白马骄，垂柳金丝香拂水。吴<br>娥未笑花不开，绿鬓耸堕兰云起。陆郎倚醉牵罗袂，夺得宝钗金翡翠。<br>【同前】=>张祜<br>二十便封侯，名居第一流。绿鬟深小院，清管下高楼。醉把金船掷，闲敲玉<br>镫游。带盘红鼹鼠，袍砑紫犀牛。锦袋归调箭，罗鞋起拨球。眼前长贵盛，那信<br>世间愁。<br>【少年行三首】=>李白<br>击筑饮美酒，剑歌易水湄。经过燕太子，结托并州儿。少年负壮气，奋烈自<br>有时。因声鲁句践，争情勿相欺。<br>五陵年少金市东，银鞍白马度春风。落花踏尽游何处，笑入胡姬酒肆中。<br>君不见淮南少年游侠客，白日球猎夜拥掷。呼卢百万终不惜，报仇千里如咫<br>尺。少年游侠好经过，浑身装束皆绮罗。兰蕙相随喧妓女，风光去处满笙歌。骄<br>矜自言不可有，侠士堂中养来久。好鞍好马乞与人，十千五千旋沽酒。赤心用尽<br>为知己，黄金不惜栽桃李。桃李栽来几度春，一回花落一回新。府县尽为门下客，<br>王侯皆是平交人。男儿百年且乐命，何须徇书受贫病。男儿百年且荣身，何须徇<br>节甘风尘。衣冠半是征战士，穷儒浪作林泉民。遮莫枝根长百丈，不如当代多还<br>往。遮莫亲姻连帝城，不如当身自簪缨。看取富贵眼前者，何用悠悠身后名。<br>【同前四首】=>王维<br>新丰美酒斗十千，咸阳游侠多少年。相逢意气为君饮，系马高楼垂柳边。汉<br>家君臣欢宴终，高义云台论战功。天子临轩赐侯印，将军佩出明光宫。出身仕汉<br>羽林郎，初随骠骑战渔阳。孰知不向边庭苦，纵死犹闻侠骨香。一身能臂两雕弧，<br>虏骑千群只似无。偏坐金鞍调白羽，纷纷射杀五单于。<br>【同前二首】=>王昌龄<br>西陵侠年少，送客过长亭。青槐夹两路，白马如流星。闻道羽书急，单于寇<br>井陉。气高轻赴难，谁顾燕山铭。<br>走马还相寻，西楼下夕阴。结交期一剑，留意赠千金。高阁歌声远，重关柳<br>色深。夜间须尽醉，莫负百年心。<br>【同前】=>张籍<br>少年从出猎长杨，禁中新拜羽林郎。独到辇前射双虎，君王手赐黄金铛。日<br>日斗鸡都市里，赢得宝刀重刻字。百里报仇夜出城，平明还在倡楼醉。遥闻虏到<br>平陵下，不待诏书行上马。斩得名王献桂宫，封侯起第一日中。不为六郡良家子，<br>百战始取边城功。<br>【同前三首】=>李嶷<br>十八羽林郎，戎衣事汉王。臂鹰金殿侧，挟弹玉舆旁。驰道春风起，陪游出<br>建章。侍猎长杨下，承恩更射飞。尘生马影灭，箭落雁行稀。薄暮归随仗，联翩<br>入琐闱。玉剑膝边横，金杯马上倾。朝游茂陵道，暮宿凤凰城。豪吏多猜忌，无<br>劳问姓名。<br>【同前】=>刘长卿<br>射飞夸侍猎，行乐爱联镳。荐枕青娥艳，鸣鞭白马骄。曲房珠翠合，深巷管<br>弦调。日晚春风里，衣香满路飘。<br>【同前四首】=>令狐楚<br>少小边州惯放狂，<马孱>骑蕃马射黄羊。如今年事无筋力，犹倚营门数雁行。<br>家本清河住五城，须凭弓箭得功名。等闲飞鞚秋原上，独向寒云试射声。弓<br>背霞明剑照霜，秋风走马出咸阳。未收天子河湟地，不拟回头望故乡。霜满中庭<br>月过楼，金樽玉柱对清秋。当年称意须为乐，不到天明未肯休。<br>【同前二首】=>杜牧<br>（官为骏马监，职帅羽林儿。两绶藏不见，落花何处期。猎敲白玉镫，怒袖<br>紫金锤。田、窦长留醉，苏、辛曲护歧。豪持出塞节，笑别远山眉。捷报云台贺，<br>公卿拜寿卮。）<br>连环羁玉声光碎，绿锦蔽泥虬卷高。春风细雨走马去，珠落璀璀白罽袍。<br>【同前三首】=>杜甫<br>莫笑田家老瓦盆，自从盛酒长儿孙。倾银注瓦惊人眼，共醉终同卧竹根。<br>巢燕养雏浑去尽，红花结子已无多。黄衫年少来宜数，不见堂前东逝波。<br>马上谁家白面郎，临阶下马坐人床。不通姓字粗豪甚，指点银瓶索酒尝。<br>【同前】=>张祜<br>少年足风情，垂鞭卖眼行。带金师子小，裘锦骐驎狞。选匠装金镫，推钱买<br>钿筝。李陵虽效死，时论得虚名。<br>【同前】=>韩翃<br>千点斓斒喷玉骢，青丝结尾绣缠鬃。鸣鞭晚出章台路，叶叶春依杨柳风。<br>【同前】=>施肩吾<br>醉骑白马走空衢，恶少皆称电不如。五凤街头闲勒辔，半垂衫袖揖金吾。<br>【同前三首】=>僧贯休<br>锦衣鲜华手擎鹘，闲行气貌多轻忽。稼穑艰难总不知，五帝三皇是何物。<br>自拳五色球，迸入他人宅。却捉苍头奴，玉鞭打一百。<br>面白如削玉，猖狂曲江曲。马上黄金鞍，适来新赌得。<br>【同前】=>韦庄<br>五陵豪客多，买酒黄金贱。醉下酒家楼，美人双翠幰。挥剑邯郸市，走马梁<br>王苑。乐事殊未央，年华已云晚。<br>【汉宫少年行】=>李益<br>君不见上宫警夜营八屯，冬冬街鼓朝朱轩。玉阶霜仗拥未合，少年排入铜龙<br>门。暗闻弦管九天上，宫漏沉沉清吹繁。才明走马绝驰道，呼鹰挟弹通缭垣。玉<br>笼金锁养黄口，探雏取卵伴王孙。分曹六博快一掷，迎欢先意笑语喧。巧为柔媚<br>学优孟，儒衣嬉戏冠沐猿。晚来香街经柳市，行过倡市宿桃根。相逢杯酒一言失，<br>回朱点白闻至尊。金、张、许、史伺颜色，王侯将相莫敢论。岂知人事无定势，<br>朝欢暮戚如掌翻。椒房宠移子爱夺，一夕秋风生戾园。徒用黄金将买赋，宁知白<br>玉暗成痕。持杯收水水已覆，徙薪避火火更燔。欲求四老张丞相，南山如天不可<br>上。<br>【长乐少年行】=>崔国辅<br>遗却珊瑚鞭，白马骄不行。章台折杨柳，春草路旁情。<br>【长安少年行】=>梁·何逊<br>长安美少年，羽骑暮连翩。玉羁玛瑙勒，金络珊瑚鞭。阵云横塞起，赤日下<br>城圆。追兵待都护，烽火望祁连。虎落夜方寝，鱼丽晓复前。平生不可定，空信<br>苍浪天。<br>【同前】=>陈·沈烱<br>长安好少年，骢马铁连钱，陈王装脑勒，晋后铸金鞭。步摇如飞燕，宝剑似<br>舒莲。去来新市侧，遨游大道边。道边一老翁，颜鬓如衰蓬。自言居汉世，少小<br>见豪雄。五侯俱拜爵，七贵各论功。建章通北阙，复道度南宫。太后居长乐，天<br>子出回中。玉辇迎飞燕，金山赏邓通。一朝复一日，忽见朝市空。扶桑无复海，<br>昆山倒向东。少年何假问，颓龄值福终。子孙冥灭尽，乡闾复不同。泪尽眼方暗，<br>髀伤耳自聋。杖策寻遗老，歌啸咏悲翁。遭随各有遇，非敢访童蒙。<br>【同前十首】=>唐·李廓<br>金紫少年郎，绕街鞍马光。身从左中尉，官属右春坊。铲戴扬州帽，重薰异<br>国香。垂鞭踏青草，来去杏园芳。<br>追逐轻薄伴，闲游不著绯。长拢出猎马，数换打球衣。晓日寻花去，春风带<br>酒归。青楼无昼夜，歌舞歇时稀。<br>日高春睡足，帖马赏年华。倒插银鱼袋，行随金犊车。还携新市酒，远醉曲<br>江花。几度归侵黑，金吾送到家。<br>好胜耽长行，天明烛满楼。留人看独脚，赌马换偏头。乐奏曾无歇，杯巡不<br>暂休。时时遥冷笑，怪客有春愁。<br>遨游携艳妓，装束似男儿。杯酒逢花住，笙歌簇马吹。莺声催曲急，春色讶<br>归迟。不以闻街鼓，华筵待月移。<br>赏春唯逐胜，大宅可曾归。不乐还逃席，多狂惯衤义衣。歌人踏月起，语燕<br>卷帘飞。好妇唯相妒，倡楼不醉稀。<br>戟门连日闭，苦饮惜残春。开锁通新客，教姬屈醉人。请歌牵白马，自舞踏<br>红茵。时辈皆相许，平生不负身。<br>新年高殿上，始见有光辉。玉雁排方带，金鹅立仗衣。酒深和碗赐，马疾打<br>珂飞。朝下人争看，香街意气归。<br>游市慵骑马，随姬入坐车。楼边听歌吹，帘外市钗花。乐眼从人闹，归心畏<br>日斜。苍头来去报，饮伴到倡家。<br>小妇教鹦鹉，头边唤醉醒。犬娇眠玉簟，鹰掣撼金铃。碧地攒花障，红泥待<br>客亭。虽然长按曲，不饮不曾听。<br>【同前】=>僧皎然<br>翠楼春酒虾蟆陵，长安少年皆共矜。纷纷半醉绿槐道，躞蹀花骢骄不胜。<br>【渭城少年行】=>崔颢<br>洛阳二月梨花飞，秦地行人春忆归。扬鞭走马城南陌，朝逢驿使秦川客。驿<br>使前日发章台，传道长安春早来。棠梨宫中燕初至，葡萄馆里花正开。念此使人<br>归更早，三月便达长安道。长安道上春可怜，摇风荡日曲河边。万户楼台临渭水，<br>五陵花柳满秦川。秦川寒食盛繁华，游子春来喜见花。斗鸡下杜尘初合，走马章<br>台日半斜。章台帝城称贵里，青楼日晚歌钟起。贵里豪家白马骄，五陵年少不相<br>饶。双双挟弹来金市，两两鸣鞭上渭桥。渭城桥头酒新熟，金鞍白马谁家宿。可<br>怜锦瑟筝琵琶，玉台清酒就君家。小妇春来不解羞，娇歌一曲杨柳花。<br>【邯郸少年行】=>高適<br>邯郸城南游侠子，自矜生长邯郸里。千场纵博家仍富，几度报仇身不死。宅<br>中歌笑日纷纷，门外车马如云屯，未知肝胆向谁是，今人却忆平原君。君不见今<br>人交态薄，黄金用尽还疏索。以兹感激辞旧游，更於时事无所求。且与少年饮美<br>酒，往来射猎西山头。<br>【同前】=>郑锡<br>霞鞍金口骝，豹袖紫貂裘。家住丛台下，门前漳水流。唤人呈楚舞，借客试<br>吴钩。见说秦兵至，甘心赴国仇。<br><hr>
