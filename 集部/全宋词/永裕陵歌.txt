<h4>《集部·全宋词·永裕陵歌》<b class="x">作者：无名氏</b></h4>
升龙德，当位富春秋。受天球。膺骏命，玉帛走诸侯。宝阁珠楼临上苑，百卉弄春柔。隐约瀛洲。旦旦想宸游。那知羽驾忽难留。八马入丹丘。哀仗出神州。笳声凝咽，旌旗去悠悠。碧山头。真人地，龟洛奥，凤台幽。绕伊流。嵩峰冈势结蛟虬。皇堂一闭威颜杳，寒雾带天愁。守陵嫔御，想像奉龙辀。牙盘赭案肃神休。何日觌云裘。红泪滴衣赭。那堪风点缀、柏城秋。<hr>
