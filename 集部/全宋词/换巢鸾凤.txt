<h4>《集部·全宋词·换巢鸾凤·梅意花庵作春情》<b class="x">作者：史达祖</b></h4>
人若梅娇。正愁横断坞，梦绕谿桥。倚风融汉粉，坐月怨秦箫。相思因甚到纤腰。定知我今，无魂可销。佳期晚，谩几度、泪痕相照。人悄。天眇眇。花外语香，时透郎怀抱。暗握荑苗，乍尝樱颗，犹恨侵阶芳草。天念王昌忒多情，换巢鸾凤教偕老。温柔乡醉芙蓉、一帐春晓。<hr>
