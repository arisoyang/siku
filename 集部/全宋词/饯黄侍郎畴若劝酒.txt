<h4>《集部·全宋词·饯黄侍郎畴若劝酒·摸鱼儿》<b class="x">作者：魏了翁</b></h4>
向江头、几回凝望，垂杨那畔舟才舣。江神似识东归意。故放一篙春水。却总被。三百里人家、祖帐连天起。且行且止。便为汝迟留，三朝两日，如此只如此。还须看，世上忧端如猬。一枰白黑棋子。肥边瘦腹都闲事。毕竟到头何似。当此际，要默识沉思，一著惺惺地。目前谁是。料当局诸公，敛容缩手，日夜待公至。<hr>
