<h4>《集部·全宋词·真宗封禅四首·导引》<b class="x">作者：无名氏</b></h4>
民康俗阜，万国乐升平。庆海晏河清。唐尧禹舜垂衣化，讵比我皇明。九天宝命垂丕贶，云物效祥英。星罗羽卫登乔岳，亲告禅云亭。（汾阴云：星罗羽卫临汾曲，亲享答资生。）我皇垂拱，惠化洽文明。盛礼庆重行。登封降禅燔柴毕，（汾阴云：告虔睢上皇仪毕。）天仗入神京。云雷布泽遍寰瀛。遐迩振欢声。巍巍圣寿南山固，千载贺承平。<hr>
