<h4>《集部·全宋词·虞主歌》<b class="x">作者：无名氏</b></h4>
转紫芝。指东都帝畿。愁雾里、箫声宛转，辇路逶迤。那堪见、郊原芳菲。日迟迟。对列凤翣龙旗。轻阴黯四垂。楼台绿瓦冱琉璃。仙仗归。寿原清夜，寒月掩褕袆。翠幰雕轮，空反灵螭。憩长岐。嵩峰远，伊川渺弥。此时还帝里。旌幡上下，葆羽葳蕤。天街回、垂杨依依。过端闱。阊阖正辟金扉。觚棱射暖晖。虞神宝篆散轻丝。空涕洟。望陵宫女，嗟物是人非。万古千秋，烟惨风悲。<hr>
