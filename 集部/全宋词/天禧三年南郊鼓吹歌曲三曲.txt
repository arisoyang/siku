<h4>《集部·全宋词·天禧三年南郊鼓吹歌曲三曲·导引》<b class="x">作者：无名氏</b></h4>
皇穹锡瑞，帝业愈蕃昌。会万玉来王。名山珍馆神游接，实信降云房。卜兹显位严坛，奕奕睹辉光。精衷昭格灵心答，天历保无疆。（和声）皇家立极，炎德赫中区。执契应萝图。文章焕烂垂星斗，威略定方隅。丹扉翠巘锡灵符。瑞物纪神输。紫坛大报陈昭配，福庆降清都。<hr>
