<h4>《集部·全宋词·山鬼谣》<b class="x">作者：辛弃疾</b></h4>
（两岩有石状怪甚，取《离骚·九歌》名曰山鬼，因赋摸鱼儿，改今名）问何年、此山来此，西风落日无语。看君似是羲皇上，直作太初名汝。溪上路。算只有、红尘不到今犹古。一杯谁举。笑我醉呼君，崔嵬未起，山鸟覆杯去。须记取。昨夜龙湫风雨。门前石浪掀舞。四更山鬼吹灯啸，惊倒世间儿女。依约处。还问我、清游杖屦公良苦。神交心许。待万里携君，鞭笞鸾凤，诵我远游赋。<hr>
