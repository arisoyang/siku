<h4>《集部·全宋词·春雪间早梅》<b class="x">作者：无名氏</b></h4>
梅将雪共春。彩艳灼灼不相因。逐吹霏霏能争密，排枝碎碎巧妆新。谁令香来满坐，独使净敛无尘。芳意饶呈瑞，寒光助照人。玲珑次第开已遍，点缀坐来频。那是俱怀疑似，须知造化，两各逼天真。荧煌清影初乱眼，浩荡逸气忽迷神。未许琼花并字重，将从玉树相亲。先期迎献岁，更同歌酒占兹辰。六华蜡蒂相辉映，轻盈敢自珍。<hr>
