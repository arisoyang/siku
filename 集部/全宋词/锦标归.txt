<h4>《集部·全宋词·锦标归》<b class="x">作者：曹勋</b></h4>
风搅长空，冷入寒云，正是严凝初至。围炉坐久，珠帘卷起，准拟六花飞砌。渐苒苒晴烟，更暗觉、远天开霁。阻琼瑶、不舞蓝田，但有蟾华铺地。想像如今剡溪，应误幽人访客，轻舟闲舣。翠幕登临处，散无限清兴，顿孤沉醉。念好景佳时，谩望极、祥霙为瑞。却梅花、知我心情，故把飞英飘坠。<hr>
