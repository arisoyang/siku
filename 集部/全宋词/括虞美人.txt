<h4>《集部·全宋词·括虞美人》<b class="x">作者：林正大</b></h4>
（刘禹锡《武昌老人说笛歌》：武昌老人七十馀，手把庾令相闻书。自言年少学吹笛，早事曹王曾赏激。往年征镇戍蕲州，楚山萧萧笛竹秋。当时买林恣搜索，典却身上乌貂裘。古苔苍苍封老节，石上孤生饱风雪。商声五音随指发，水中龙应行云绝。曾将黄鹤楼上吹，一声占尽秋江月。如今老去兴独迟，音韵高低耳不知。气力已无心尚在，时时一曲梦中吹。）武昌七十庞眉叟。学笛从年少。萧萧笛竹楚山秋。当日买林、曾典黑貂裘。一声占尽秋江月。天外行云绝。如今老去兴犹迟。尚想时时、一曲梦中吹。<hr>
