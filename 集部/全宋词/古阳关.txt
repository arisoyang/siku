<h4>《集部·全宋词·古阳关》<b class="x">作者：无名氏</b></h4>
渭城朝雨，一霎裛轻尘。更洒遍、客舍青青。弄柔凝、千缕柳色新。更洒遍，客舍青青，千缕柳色新。休烦恼。劝君更尽一杯酒，人生会少。自古富贵功名有定分。莫遣容仪瘦损。休烦恼，劝君更尽一杯酒，只恐怕、西出阳关，旧游如梦，眼前无故人。只恐怕、西出阳关，眼前无故人。<hr>
<h4>《集部·全宋词·古阳关》<b class="x">作者：晁补之</b></h4>
暮草蛩吟噎。暗柳萤飞灭。空庭雨过，西风紧，飘黄叶。卷书帷寂静，对此伤离别。重感叹、中秋数日又圆月。沙觜樯竿上，淮水阔。有飞凫客，词珠玉，气冰雪。且莫教皓月，照影惊华发。问几时、清尊夜景共佳节。<hr>
