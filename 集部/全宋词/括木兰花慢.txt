<h4>《集部·全宋词·括木兰花慢》<b class="x">作者：林正大</b></h4>
（李白《将进酒》：君不见黄河之水天上来，奔流到海不复回。又不见高堂明镜悲白发，朝如青丝暮如雪。人生得意须尽欢，莫把金尊空对月。天生我材必有用，千金散尽还复来。烹羔宰牛且为乐，会须一饮三百杯。岑夫子、丹丘生。与君歌一曲，请君为我听。钟鼎玉帛不足贵，但愿长醉不愿醒。古来贤达皆寂寞，惟有饮者留其名。陈王昔时宴平乐，斗酒十千恣欢谑。主人何为言少钱，且须沽酒对君酌。五花马，千金裘。呼儿将出换美酒，与尔同消万古愁。）黄河天上派，到东海、去难收。况镜里堪悲，星星白发，早（去声）上人头。人生尽欢得意，把金尊、对月莫空休。天赋君材有用，千金散聚何忧。请君听我一清讴。钟鼎复奚求。但烂醉春风，古来惟有，饮者名留。陈王昔时宴乐，拚十千、斗酒恣欢游。莫惜貂裘将换，与消千古闲愁。<hr>
