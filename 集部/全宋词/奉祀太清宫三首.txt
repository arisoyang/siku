<h4>《集部·全宋词·奉祀太清宫三首·导引》<b class="x">作者：无名氏</b></h4>
穹旻锡祐，盛德日章明。见地平天成。垂衣恭己干戈偃，亿载佑黎氓。羽旄饰驾当春候，款谒届殊庭。精衷昭感膺多福，夷夏保咸宁。圣君御宇，祗翼奉三灵。已偃革休兵。区中海外鸿禧浃，恭馆励虔诚。九斿七萃著声明。徯后徇舆情。丕图宝绪承繁祉，率土仰隆平。<hr>
