<h4>《集部·全宋词·幔卷》<b class="x">作者：李甲</b></h4>
绝羽沉鳞，埋花葬玉，杳杳悲前事。对一盏寒灯，数点流萤，悄悄画屏，巫山十二。蕣脸星眸，蕙情兰性，一旦成流水。便纵有、甘泉妙手，洪都方士何济。香闺宝砌。临妆处，迤逦苔痕翠。更不忍看伊，绣残鸳侣，而今尚有，啼红粉渍。好梦不来，断云飞去，黯黯情无际。谩饮尽香醪，奈向愁肠，消遣无计。<hr>
