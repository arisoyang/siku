<h4>《集部·全宋词·醉梅花》<b class="x">作者：卢祖皋</b></h4>
（叶行之府判自号从好居士，外舅赵西林先生上足也。文学政事皆不愧师承。宣路虽不逮，而寿过之。结屋姑苏台之北，种花弄孙以自适，世念甚轻。今七十有四矣，耳目聪明，髭鬓未白。因其初度，赋醉梅花一首寿之）传得西林一派清。年华垂过欠官称。居无多地花常好，客有来时鹤自鸣。分蕊馆，驻屏星。齐眉相对眼尤明。弄孙教子婆娑醉，岁岁疏梅入寿觥。<hr>
