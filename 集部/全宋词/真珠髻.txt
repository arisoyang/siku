<h4>《集部·全宋词·真珠髻·红梅》<b class="x">作者：无名氏</b></h4>
重重山外，苒苒流光，又是残冬时节。小园幽径，池边楼畔，翠木嫩条春别。纤蕊轻苞，粉萼染、猩猩鲜血。乍几日，好景和风，次第一齐催发。天然香艳殊绝。比双成皎皎，倍增芳洁。去年因遇东归使，指远恨、意曾攀折。岂谓浮云，终不放、满枝明月。但叹息，时饮金钟，更绕丛丛繁雪。<hr>
