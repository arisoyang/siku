<h4>《集部·全宋词·夏景》<b class="x">作者：赵长卿</b></h4>
绿水平湖，浸芙渠烂锦，艳胜倾国。半敛半开，斜立斜欹，好似困娇无力。水仙应赴瑶池宴，醉归去、美人扶策。驻香驾、拥波心媚容，倩妆颜色。曾见苕川澄碧。匀粉面、溪头旧时相识。翠被绣茵，彩扇香篝，度岁杳无消息。露痕滴尽风前泪，追往恨、悠悠踪迹。动怨忆。多情自家赋得。<hr>
