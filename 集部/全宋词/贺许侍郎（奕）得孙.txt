<h4>《集部·全宋词·贺许侍郎（奕）得孙·水调歌头》<b class="x">作者：魏了翁</b></h4>
三十作龙首，四十珥貂蝉。幡然携取名节，锦绣蜀山川。揽辔扶桑初晓，饮马咸池未旰，来日尽宽闲。兹事亦云足，所乐不存焉。女垂髫，儿分鼎，妇供鲜。尊章青鬓未改，和气玉生烟。造物犹嫌缺陷，要启公侯衮衮，又畀贾嘉贤。公更厚封植，自古有丰年。<hr>
