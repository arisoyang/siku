<h4>《集部·全宋词·高嘉定生日和所惠韵·水调歌头》<b class="x">作者：魏了翁</b></h4>
高氏八千石，驺哄溢街坊。庸夫俗子，夸道锦绣裹家乡。谁识书生心事，各要济时行己，肯顾利名场。用我吾所欲，不用亦何伤。汉嘉守，凡阅历，几麾幢。便教入从出节，都是分之常。但愿国安人寿，更只专城也好，不用较强梁。准拟耆英会，倚杖看人忙。<hr>
