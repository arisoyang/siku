<h4>《集部·全宋词·惜花春起早慢》<b class="x">作者：无名氏</b></h4>
向春来，睹林园，绣出满槛鲜萼。流莺海棠枝上弄舌，紫燕飞绕池阁。三眠细柳，垂万条、罗带柔弱。为思量，昨夜去看花，犹自斑驳。须拌尽日樽前，当媚景良辰，且恁欢谑。更阑夜深秉烛，对花酌、莫辜轻诺。邻鸡唱晓，惊觉来、连忙梳掠。向西园、惜群葩，恐怕狂风吹落。<hr>
