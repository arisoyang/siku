<h4>《集部·诗品·卷上》<b class="x">作者：锺嵘</b></h4>
<br>◇古诗<br>其体源出於《国风》。陆机所拟十四首，文温以丽，意悲而远，惊心动魄，<br>可谓几乎一字千金！其外“去者日以疏”四十五首，虽多哀怨，颇为总杂。旧疑<br>是建安中曹、王所制。“客从远方来”、“橘柚垂华实”，亦为惊绝矣！人代冥<br>灭，而清音独远，悲夫！<br>◇汉都尉李陵<br>其源出於《楚辞》，文多凄怆，怨者之流。陵，名家子，有殊才，生命不谐，<br>声颓身丧。使陵不遭辛苦，其文亦何能至此！<br>◇汉婕妤班姬<br>其源出於李陵。“团扇”短章，词旨清捷，怨深文绮，得匹妇之致。侏儒一<br>节，可以知其工矣！<br>◇魏陈思王植<br>其源出於《国风》。骨气奇高，词彩华茂，情兼雅怨，体备文质，粲溢今古，<br>卓尔不群。嗟乎！陈思之於文章也，譬人伦之有周、孔，鳞羽之有龙凤，音乐之<br>有琴笙，女工之有黼黻。俾尔怀铅吮墨者，抱篇章而景慕，映馀晖以自烛。故孔<br>氏之门如用诗，则公幹升堂，思王入室，景阳、潘、陆，自可坐於廊庑之间矣。<br>◇魏文学刘桢<br>其源出於《古诗》。仗气爱奇，动多振绝。真骨凌霜，高风跨俗。但气过其<br>文，雕润恨少。然自陈思已下，桢称独步。<br>◇魏侍中王粲<br>其源出於李陵。发愀怆之词，文秀而质羸。在曹、刘间别构一体。方陈思不<br>足，比魏文有馀。<br>◇晋步兵阮籍<br>其源出於《小雅》。无雕虫之功。而《咏怀》之作，可以陶性灵，发幽思。<br>言在耳目之内，情寄八荒之表。洋洋乎会於《风》、《雅》，使人忘其鄙近，自<br>致远大，颇多感慨之词。厥旨渊放，归趣难求。颜延年注解，怯言其志。<br>◇晋平原相陆机<br>其源出於陈思。才高词赡，举体华美。气少於公幹，文劣於仲宣。尚规矩，<br>不贵绮错，有伤直致之奇。然其咀嚼英华，厌饫膏泽，文章之渊泉也。张公叹其<br>大才，信矣！<br>◇晋黄门郎潘岳<br>其源出於仲宣。《翰林》叹其翩翩然如翔禽之有羽毛，衣服之有绡縠，犹浅<br>於陆机。谢混云：“潘诗烂若舒锦，无处不佳，陆文如披沙简金，往往见宝。”<br>嵘谓益寿轻华，故以潘为胜；《翰林》笃论，故叹陆为深。余常言陆才如海，<br>潘才如江。<br>◇晋黄门郎张协<br>其源出於王粲。文体华净，少病累。又巧构形似之言，雄於潘岳，靡於太冲。<br>风流调达，实旷代之高手。词采葱菁，音韵铿锵，使人味之亹亹不倦。<br>◇晋记室左思<br>其源出於公幹。文典以怨，颇为精切，得讽谕之致。虽野於陆机，而深於潘<br>岳。谢康乐尝言：“左太冲诗，潘安仁诗，古今难比。”<br>◇宋临川太守谢灵运<br>其源出於陈思，杂有景阳之体。故尚巧似，而逸荡过之，颇以繁芜为累。嵘<br>谓若人兴多才高，寓目辄书，内无乏思，外无遗物，其繁富宜哉！然名章迥句，<br>处处间起；丽典新声，络绎奔会。譬犹青松之拔灌木，白玉之映尘沙，未足贬其<br>高洁也。初，钱塘杜明师夜梦东南有人来入其馆，是夕，即灵运生於会稽。旬日，<br>而谢玄亡。其家以子孙难得，送灵运於杜治养之。十五方还都，故名“客儿”。<br><hr>
