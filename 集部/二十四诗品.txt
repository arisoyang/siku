<h4>《集部·二十四诗品》目录</h4>
<br>○1.雄浑<br>大用外腓，真体内充。反虚入浑，积健为雄。具备万物，横绝太空。<br>荒荒油云，寥寥长风。超以象外，得其环中。持之非强，来之无穷。<br>○2.冲淡<br>素处以默，妙机其微。饮之太和，独鹤与飞。犹之惠风，荏苒在衣。<br>阅音修篁，美曰载归。遇之匪深，即之愈希。脱有形似，握手已违。<br>○3.纤秾<br>采采流水，蓬蓬远春。窈窕深谷，时见美人。碧桃满树，风日水滨。<br>柳阴路曲，流莺比邻。乘之愈往，识之愈真。如将不尽，与古为新。<br>○4.沉着<br>绿杉野屋，落日气清。脱巾独步，时闻鸟声。鸿雁不来，之子远行。<br>所思不远，若为平生。海风碧云，夜渚月明。如有佳语，大河前横。<br>○5.高古<br>畸人乘真，手把芙蓉。泛彼浩劫，窅然空踪。月出东斗，好风相从。<br>太华夜碧，人闻清钟。虚伫神素，脱然畦封。黄唐在独，落落玄宗。<br>○6.典雅<br>玉壶买春，赏雨茅屋。坐中佳士，左右修竹。白云初晴，幽鸟相逐。<br>眠琴绿阴，上有飞瀑。落花无言，人淡如菊。书之岁华，其曰可读。<br>○7.洗炼<br>如矿出金，如铅出银。超心炼冶，绝爱缁磷。空潭泻春，古镜照神。<br>体素储洁，乘月返真。载瞻星辰，载歌幽人。流水今日，明月前身。<br>○8.劲健<br>行神如空，行气如虹。巫峡千寻，走云连风。饮真茹强，蓄素守中。<br>喻彼行健，是谓存雄。天地与立，神化攸同。期之以实，御之以终。<br>○9.绮丽<br>神存富贵，始轻黄金。浓尽必枯，淡者屡深。雾馀水畔，红杏在林。<br>月明华屋，画桥碧阴。金尊酒满，伴客弹琴。取之自足，良殚美襟。<br>○10.自然<br>俯拾即是，不取诸邻。俱道适往，着手成春。如逢花开，如瞻岁新。<br>真与不夺，强得易贫。幽人空山，过雨采蘋。薄言情悟，悠悠天钧。<br>○11.含蓄<br>不着一字，尽得风流。语不涉己，若不堪忧。是有真宰，与之沉浮。<br>如满绿酒，花时反秋。悠悠空尘，忽忽海沤。浅深聚散，万取一收。<br>○12.豪放<br>观花匪禁，吞吐大荒。由道反气，处得以狂。天风浪浪，海山苍苍。<br>真力弥满，万象在旁。前招三辰，后引凤凰。晓策六鳌，濯足扶桑。<br>○13.精神<br>欲返不尽，相期与来。明漪绝底，奇花初胎。青春鹦鹉，杨柳楼台。<br>碧山人来，清酒深杯。生气远出，不着死灰。妙造自然，伊谁与裁。<br>○14.缜密<br>是有真迹，如不可知。意象欲生，造化已奇。水流花开，清露未晞。<br>要路愈远，幽行为迟。语不欲犯，思不欲痴。犹春于绿，明月雪时。<br>○15.疏野<br>惟性所宅，真取不羁。控物自富，与率为期。筑室松下，脱帽看诗。<br>但知旦暮，不辨何时。倘然适意，岂必有为。若其天放，如是得之。<br>○16.清奇<br>娟娟群松，下有漪流。晴雪满竹，隔溪渔舟。可人如玉，步屟寻幽。<br>载瞻载止，空碧悠悠，神出古异，淡不可收。如月之曙，如气之秋。<br>○17.委曲<br>登彼太行，翠绕羊肠。杳霭流玉，悠悠花香。力之於时，声之於羌。<br>似往已回，如幽匪藏。水理漩洑，鹏风翱翔。道不自器，与之圆方。<br>○18.实境<br>取语甚直，计思匪深。忽逢幽人，如见道心。清涧之曲，碧松之阴。<br>一客荷樵，一客听琴。情性所至，妙不自寻。遇之自天，泠然希音。<br>○19.悲慨<br>大风卷水，林木为摧。适苦欲死，招憩不来。百岁如流，富贵冷灰。<br>大道日丧，若为雄才。壮士拂剑，浩然弥哀。萧萧落叶，漏雨苍苔。<br>○20.形容<br>绝伫灵素，少回清真。如觅水影，如写阳春。风云变态，花草精神。<br>海之波澜，山之嶙峋。俱似大道，妙契同尘。离形得似，庶几斯人。<br>○21.超诣<br>匪神之灵，匪几之微。如将白云，清风与归。远引若至，临之已非。<br>少有道契，终与俗违。乱山乔木，碧苔芳晖。诵之思之，其声愈希。<br>○22.飘逸<br>落落欲往，矫矫不群。缑山之鹤，华顶之云。高人画中，令色氤氲。<br>御风蓬叶，泛彼无垠。如不可执，如将有闻。识者已领，期之愈分。<br>○23.旷达<br>生者百岁，相去几何。欢乐苦短，忧愁实多。何如尊酒，日往烟萝。<br>花覆茅檐，疏雨相过。倒酒既尽，杖藜行歌。孰不有古，南山峨峨。<br>○24.流动<br>若纳水輨，如转丸珠。夫岂可道，假体如愚。荒荒坤轴，悠悠天枢。<br>载要其端，载同其符。超超神明，返返冥无。来往千载，是之谓乎。<br><br><br>

<hr>
