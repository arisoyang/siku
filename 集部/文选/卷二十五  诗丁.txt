<h4>《集部·文选·卷二十五  诗丁》<b class="x">作者：萧统选编</b></h4>
<br>◎赠答三<br>【赠何劭王济一首（五言·并序）】<br>※傅长虞〔王隐《晋书》曰：傅咸，字长虞，北地泥阳人也。举孝廉，拜太<br>子洗马，后为司隶校尉。薨。〕<br>朗陵公何敬祖，咸之从内兄。〔臧荣绪《晋书》曰：何劭袭封朗陵郡公。〕<br>国子祭酒王武子，咸从姑之外孙也。〔王隐《晋书》曰：王济为国子祭酒。〕并<br>以明德见重於世，咸亲之重之。〔《尚书》曰：先王既勤用明德。《汉书》曰：<br>霍光以张安世笃行，光亲重之。〕情犹同生，义则师友。〔《左氏传》曰：郑罕<br>驷丰同生。《孙卿子》曰：人必将求贤师而事之，择良友而友之。〕何公既登侍<br>中，武子俄而亦作。〔臧荣绪《晋书》曰：何劭为散骑常侍，迁侍中。傅畅《晋<br>诸公赞》曰：王济左迁国子祭酒，数年，入为侍中。〕二贤相得甚欢，咸亦庆之。<br>〔《汉书》曰：灌夫窦婴两人，相得欢甚无厌。〕然自恨闇劣，虽愿其缱绻，而<br>从之末由；〔《左氏传》臧昭伯曰：缱绻从公，无通内外，《毛诗传》曰：溯洄<br>从之。〕历试无效，且有家艰。〔《尚书》曰：历试诸难。《毛诗》曰：未堪家<br>多难，余又集于蓼。〕赋诗申怀，以贻之云尔。〔《苍颉篇》曰：怀，抱也。薛<br>君《韩诗章句》曰：云，词也。〕日月光太清，列宿曜紫微。〔《鹖冠子》曰：<br>上及泰清，下及太宁。《春秋合诚图》曰：北辰，其星七，在紫微之中也。〕赫<br>赫大晋朝，明明辟皇闱。〔《左氏传》子囊曰：赫赫楚国，而君临之。《毛诗》<br>曰：明明在下，赫赫在上。张衡《陈公诔》曰：穆穆皇闱，公寔省之。〕吾兄既<br>凤翔，王子亦龙飞。〔吴质《答文帝笺》曰：曹烈曹丹，加以公室枝庶。骨肉旧<br>恩，其龙飞凤翔，实其分也。〕双鸾游兰渚，二离扬清晖。〔鸾离，喻王何也。<br>兰渚，喻中书也。王逸《楚词》序曰：虬龙鸾凤，以讬君子。《汉书》曰：长丽<br>前掞光耀明。臣瓒曰：长离，灵鸟也。二离，日月也。〕携手升玉阶，并坐侍丹<br>帷。〔《毛诗》曰：携手同行。西都宾曰：玉阶彤庭。《毛诗》曰：既见君子，<br>并坐鼓瑟。曹植《娱宾赋》曰：丹帷晔以四张。〕金珰缀惠文，煌煌发令姿。<br>〔董巴《舆服志》曰：侍中冠弁大冠，加金珰，附蝉为文。《汉书》曰：昌邑王<br>贺冠惠文冠。《音义》曰：今侍中所著也。服虔《通俗文》：耳珠曰珰。〕斯荣<br>非攸庶，缱绻情所希。〔贾逵《国语注》曰：庶，冀也。《广雅》曰：希，庶也。〕<br>岂不企高踪，麟趾邈难追。〔司马彪《庄子注》曰：企，望也。蔡邕《袁阳碑》<br>曰：邈矣，高踪，孰能克兹。《毛诗》曰：麟之趾，振振公子。〕临川靡芳饵，<br>何为空守坻。〔芳饵，以喻令德也。《归田赋》曰：徒临川以羡鱼。《吴越春秋》<br>大夫种曰：深川之鱼，死於芳饵。饵，鱼食也。《庄子》曰：任公为大钓，犗牛<br>以为饵。《淮南子》曰：黄帝化天下也，渔者不争坻。〕槁叶待风飘，逝将与君<br>违。〔槁叶，自喻也。《毛诗》曰：萚兮萚兮，风其吹女。郑玄曰：木叶槁，得<br>风乃落。《毛诗》曰：逝将去汝。毛苌《诗传》曰：违，离也。〕违君能无恋，<br>尸素当言归。〔《韩诗》曰：何谓素餐？素者质，人但有质朴，无治民之材，名<br>曰素餐。尸禄者，颇有所知，善恶不言，默然不语。苟欲得禄而已，譬若尸矣。<br>《毛诗》曰：言旋言归。〕归身蓬荜庐，乐道以忘饥。〔刘向《雅琴赋》曰：潜<br>坐蓬庐之中。《礼记》孔子曰：儒有荜门圭窦。《毛诗》曰：泌之洋洋，可以乐<br>饥。毛苌曰：言可以乐道忘饥〕进则无云补，退则恤其私。〔《汉书》诸葛丰曰：<br>臣诚原之，独恐未有云补。《广雅》曰：云：有也。《论语》曰：退而省其私。〕<br>但原隆弘美，王度日清夷。〔《东观汉记》陈元上疏曰：抉瑕擿衅，掩其弘美。<br>《左氏传》右尹革曰：祈招之诗曰：思我王度，式如玉，式如金。仲长子《昌言》<br>曰：警跸清夷。〕<br>【答傅咸一首（五言）】<br>※郭泰机〔傅咸《集》曰：河南郭泰机，寒素后门之士，不知余无能为益，<br>以诗见激切可施用之才，而况沉沦不能自拔於世。余虽心知之，而末如之何？此<br>屈非复文辞所了，故直戏以答其诗云。〕<br>皦皦白素丝，织为寒女衣。〔素丝，喻德。寒女，喻贱也。傅咸赠诗曰：素<br>丝岂不絜，寒女难为容。崔驷《七言》曰：皦皦练丝退浊汙。曹植《闲居赋》曰：<br>原同衾於寒女。〕寒女虽妙巧，不得秉杼机。〔言不见用也。傅咸赠诗曰：贫寒<br>犹手拙，操杼安能工？古诗曰：札札弄机杼。〕天寒知运速，况复雁南飞。〔言<br>岁之方晏，以喻年之将老也。《庄子》曰：天寒既至，霜雪既降。《楚辞》曰：<br>雁雍雍而南游。〕衣工秉刀尺，弃我忽若遗。〔衣工，喻傅咸也。张衡《髑髅赋》<br>曰：飞锋曜景，秉尺持刀。《毛诗》曰：将安将乐，弃我如遗。〕人不取诸身，<br>世士焉所希？〔言凡人皆不能恕己及物，取之於身，故世间之士，安可冀而相荐<br>乎？《周易》曰：近取诸身。〕况复已朝餐，曷由知我饥？〔言已朝餐而忘我饥，<br>犹居贵而遗我贱。〕<br>【为顾彦先赠妇二首（五言）】<br>〔《集》亦云：为顾彦先，然此二篇，并是妇答，而云赠妇，误也。〕<br>※陆士龙<br>悠悠君行迈，茕茕妾独止。〔《毛诗》曰：悠悠南行。又曰：行迈靡靡。又<br>曰：独行茕茕。〕山河安可逾，永路隔万里。京室多妖冶，粲粲都人子。〔《上<br>林赋》曰：妖冶闲都。《毛诗》曰：西人之子，粲粲衣服。又曰：彼都人士。郑<br>玄《仪礼注》曰：女子子者，女子也，别於男也。〕雅步擢纤腰，巧笑发皓齿。<br>〔雅，闲雅，谓妖丽也。许慎《淮南子注》曰：擢，引也。《毛诗》曰：巧笑倩<br>兮。《楚辞》曰：美人皓齿嫮以姱。〕佳丽良可美，衰贱焉足纪。〔《战国<br>策》司马喜曰：赵，佳丽之所出。高诱曰：佳，大也。丽，美也。贾逵《国语注》<br>曰：纪，犹录也。〕远蒙眷顾言，衔恩非望始。〔《毛诗》曰：眷言顾之。郑玄<br>曰：顾，念也。《左氏传》郑伯曰：非所敢望。魏文帝《哀己赋》曰：蒙君子之<br>博爱，垂过望之渥恩。〕<br>浮海难为水，游林难为观。〔林海，以喻上京也。言游上京，难为容色也。<br>《孟子》曰：观海者难为水。〕容色贵及时，朝华忌日晏。〔《说文》曰：木槿，<br>朝华暮落。〕皎皎彼姝子，灼灼怀春粲。〔古诗曰：盈盈楼上女，皎皎当窗牖。<br>《毛诗》曰：彼姝者子。又曰：有女怀春。毛苌曰：怀，思也。《毛诗》曰：今<br>夕何夕，见此粲者。《国语》曰：女三为粲。贾逵曰：粲，亦美貌。〕西城善雅<br>舞，总章饶清弹。〔陆机《洛阳记》曰：金墉城在宫之西北角，魏故宫人皆在中。<br>崔豹《古今注》曰：魏文帝宫人尚衣，能歌舞，一时冠绝。孙盛《晋阳秋》傅隆<br>议曰：其总章技，即古之女乐。〕鸣簧发丹唇，朱弦绕素腕。〔《毛诗》曰：吹<br>笙鼓簧。《神女赋》曰：朱唇的其若丹。《礼记》曰：清庙之瑟，朱弦而疏越。<br>《洛神赋》曰：攘皓腕。〕轻裾犹电挥，双袂如雾散。〔张衡《舞赋》曰：裾若<br>飞燕，袖如回雪。徘徊相侔，瞥若电伐。韩康伯《周易注》曰：挥，散也。《封<br>禅书》曰：云布雾散。〕华容溢藻幄，哀响入云汉。〔《洛神赋》曰：华容阿那。<br>杜预《左氏传注》曰：幄，帐也。《列子》曰：薛谈学讴於秦。辞归。青饯於<br>郊衢，先节悲歌，声震林木，响遏行云。张湛曰：二人，薛秦之善歌者。〕知音<br>世所希，非君谁能赞。〔古诗曰：不惜歌者苦，但伤知音稀。孔安国《论语注》<br>曰：稀，少也。希与稀通。《释名》曰：称人之美曰替也。〕弃置北辰星，问此<br>玄龙焕。〔北辰，言不移也。玄龙，喻美女也。言弃彼北辰之心，而问此玄龙之<br>色。讥好色而不好德。陆云《代彦先赠妇诗》曰：何用结中款，抑指北辰星。<br>《石氏星赞》曰：轩辕，龙体，主后姬，然此唯取众姬即指西城总章宫人，不论<br>於后也。龙色多玄，故取以喻。〕时暮复何言，华落理必贱。〔《毛诗序》曰：<br>华落色衰，复相弃背。〕<br>【答兄机一首（五言）】<br>※陆士龙〔士衡前为太子洗马时赠别，士龙今答之。〕<br>悠远涂可极，别促怨会长。〔机赠诗曰：行矣怨路长，惄焉伤别促。郑玄<br>《礼记注》曰：极，尽也。曹子建《送应氏诗》曰：别促会日长。〕衔恩恋行迈，<br>兴言在临觞。〔机诗曰：指涂悲有馀，临觞欢不足。《毛诗》曰：念彼恭人，兴<br>言出宿。〕南津有绝济，北渚无河梁。〔言己心有绝济而可旋，机行无河梁而可<br>涉也。韦昭《汉书注》曰：直渡为绝。《尔雅》曰：济，渡也。机诗曰：我若西<br>流水，子为东跱岳，故云南北以报之。《楚辞》曰：江河广而无梁。〕神往同<br>逝感，形留悲参商。〔言己形虽留，而神实往，故曰神往同逝言之感，形留悲参<br>商之隔。《左氏传》子产曰：高辛氏有二子，伯曰阏伯，季曰实沈，居于旷林。<br>不相能也，日寻干戈，以相征讨。后帝不臧，迁阏伯于商丘，主辰，商人是因，<br>故辰为商星。迁实沈于大夏，主参，唐人是因，以服事夏商，其季世曰唐叔虞，<br>故参为晋星。《法言》曰：吾不见参商之相比也。〕衡轨若殊迹，牵牛非服箱。<br>〔机诗曰：安得同携手，慧阔成騑服。故答云：衡轨若殊其迹，则类牵牛不以服<br>箱也。《毛诗》曰：睆彼牵牛，不以服箱。〕<br>【答张士然一首（五言）】<br>※陆士龙<br>行迈越长川，飘飖冒风尘。〔《新序》孔子张曰：臣犯霜露，冒尘埃。曹植<br>《出行》曰：蒙雾犯风尘。郑玄《考工记注》曰：冒，蒙也。〕通波激枉渚，悲<br>风薄丘榛。〔《西都宾》曰：与海通波。《楚辞》曰：朝发枉渚。又曰：哀江介<br>之悲风。高诱《淮南子注》曰：丛木曰榛。〕修路无穷迹，井邑自相循。〔《周<br>礼》曰：九夫为井，四井为邑。《广雅》曰：循，从也。〕百城各异俗，千室非<br>良邻。〔谢承《后汉书》曰：黄琬拜豫州刺史，威迈百城。《礼记》曰：广谷大<br>川异制民生其间异俗。《论语》子曰：千室之邑，百乘之家。《晏子春秋》曰：<br>原有良邻，则见君子也。〕欢旧难假合，风土岂虚亲。感念桑梓城，仿佛眼中人。<br>〔毛诗曰：惟桑与梓，必恭敬止。《楚辞》曰：时仿佛以遥见。魏文帝诗曰：回<br>头四向望，眼中无故人。〕靡靡日夜远，眷眷怀苦辛。〔《毛诗》曰：行迈靡靡。<br>毛苌曰：靡靡，行貌也。《韩诗》曰：眷眷怀顾。古诗曰：轗轲长辛苦。〕<br>【答卢谌诗一首并书（四言）】<br>※刘越石〔王隐《晋书》曰：刘琨，字越石，中山静王之后也。初辟太尉陇<br>西秦王府，未就，寻为博士，未之职。永嘉中为并州刺史。与卢志亲善，志子谌，<br>琨先辟之，后为从事中郎。段匹磾领幽州牧，谌求为匹磾别驾。谌笺诗与琨，故<br>有此答。后琨竟为匹磾所害也。〕<br>琨顿首：损书及诗，备辛酸之苦言，畅经通之远旨。〔张平子书曰：酸者不<br>能不苦於言。汉董仲舒对策曰：天地之常经，古今之通义。〕执玩反覆，不能释<br>手。〔玩，犹爱弄也。〕慨然以悲，欢然以喜。昔在少壮，未尝检括。〔《苍颉<br>篇》曰：检，法度也。薛君《韩诗章句》曰：括，约束也。〕远慕老庄之齐物，<br>近嘉阮生之放旷。〔老庄，老聃庄周也。阮生，嗣宗也。《庄子有齐物论》。臧<br>荣绪《晋书》曰：阮籍放诞，不拘礼教。《苍颉篇》曰：旷，疏旷也。〕怪厚薄<br>何从而生？哀乐何由而至？〔《列子》曰：身非爱之所能厚，身亦非轻之所能薄。<br>爱之或不厚，轻之或不薄。此似反也。自厚自薄，或爱之而厚，或轻之而薄，此<br>似非顺也。亦自厚自薄，信命者亡寿夭，信理者亡是非，信心者亡逆顺，信性者<br>亡安危。则谓都亡所信，亡不信，真矣悫矣。奚去奚就，奚哀奚乐之谓也。〕自<br>顷辀张，困於逆乱，〔辀张，惊惧之貌也。杨雄《国三老箴》曰：负乘覆餗，<br>奸寇侏张。辀与侏古字通。〕国破家亡，亲友彫残。〔崔鸿《前赵录》曰：刘聪<br>僣即位于平阳。又曰：聪遣从弟曜攻晋，破洛阳。又曰：遣子粲攻长安，陷之。<br>家亡，见下文。〕负杖行吟，则百忧俱至，〔《礼记》曰：公叔禺人遇负杖者。<br>《楚辞》曰：屈原行吟泽畔。《毛诗》曰：逢此百忧。〕块然独坐，则哀愤两集。<br>〔《淮南子》曰：卓然独立，块然独处。〕时复相与举觞对膝，破涕为笑，排终<br>身之积惨，求数刻之暂欢。〔刻，漏也。《说文》曰：以铜盆受水，分时昼夜百<br>刻也。〕譬由疾疢弥年，而欲一丸销之，其可得乎。〔毛苌《诗传》曰：弥，终<br>也。〕夫才生於世，世实须才。〔苏武《答李陵书》曰：每念足下才为世生，器<br>为时出。〕和氏之璧，焉得独曜於郢握？夜光之珠，何得专玩於随掌？〔《淮南<br>子》曰：随侯之珠，和氏之璧，得之而富，失之而贫。〕天下之宝，当与天下共<br>之。〔《孙卿子》曰：和氏之璧，为天下之宝，《史记》秦王曰：和氏璧，天下<br>所共传宝也。〕但分析之日，不能不怅恨耳。然后知聃、周之为虚诞，嗣宗之为<br>妄作也。〔孔安国《尚书传》曰：诞，欺也。〕昔騄骥倚辀於吴坂，长鸣於良乐，<br>知与不知也。〔《战国策》楚客谓春申君曰：昔骐骥驾盐车，上吴坂，迁延负辕<br>而不能进，遭伯乐，仰而鸣之，知伯乐知己也。今仆屈厄日久，君独无意使仆为<br>君长鸣乎？《思玄赋》曰：马倚辀而徘徊。郑玄《考工记注》曰：辀，辕也。<br>《古今地名》曰：置零坂在吴城之北，今谓之吴坂。良，王良也。王良无遇骥之<br>事，因伯乐而连言之。孔融《荐祢衡表》曰：飞兔騕褭，良乐之所急也。〕百里<br>奚愚於虞而智於秦，遇与不遇也。〔《汉书》韩信谓广武君曰：仆闻百里奚居虞<br>而虞亡，之秦而秦伯，非愚於虞而智於秦，用与不用，听与不听耳。《汉书》杨<br>雄曰：以为遇不遇，命也。〕今君遇之矣，勖之而已！〔孔安国《尚书传》曰：<br>勖，勉也。〕不复属意於文，二十馀年矣。〔郑玄《仪礼注》曰：属，缀也。〕<br>久废则无次，想必欲其一反，故称指送一篇。〔称旨，称其意旨也。〕適足以彰<br>来诗之益美耳。〔毛苌《诗传》曰：適祇，適也。〕琨顿首顿首。〔久罹厄运，<br>故述丧乱，多感恨之言也。〕厄运初遘，阳爻在六。〔言晋之遇灾也。毛苌《诗<br>传》曰：遘，成也。阳爻在六，谓乾上九也。《周易》曰：上九，亢龙有悔，盈<br>不可久也。〕乾象栋倾，坤仪舟覆。〔乾坤，谓天地。《左氏传》子产谓子皮曰：<br>子於郑国，栋也。栋折榱崩，侨将厌焉？《战国策》或谓公叔曰：塞漏舟而轻阳<br>侯之波，则舟覆矣。〕横厉纠纷，群妖竞逐。〔言刘聪之构逆也。横厉，从横猛<br>厉也。纠纷，乱貌也。《楚辞》曰：棹舟航以横厉。范晔《后汉书》岑彭曰：四<br>方蜂起，群雄竞逐。〕火燎神州，洪流华域。〔火燎洪流，以喻乱也。《尚书》<br>曰：若火之燎于原。《河图括地象》曰：昆仑东，地方千里，名曰神州。《孟子》<br>曰：洪水横流，泛滥天下。〕彼黍离离，彼稷育育。〔《毛诗》曰：彼黍离离，<br>彼稷之苗。毛苌《诗传》曰：育，长也。〕哀我皇晋，痛心在目。〔其一。《左<br>氏传》吕相曰：是用痛心疾首也。〕天地无心，万物同涂。〔无心，谓无心爱育<br>万物，即不仁也。同涂，谓皆为刍狗也。已见下句。〕祸淫莫验，福善则虚。<br>〔《尚书》曰：天道福善祸淫。〕逆有全邑，义无完都。〔逆，谓刘聪。义，谓<br>晋室。〕英蕊夏落，毒卉冬敷。〔英蕊，以喻晋朝。毒卉，以比胡寇也。王逸<br>《离骚》序曰：善马香草，以配忠贞。恶禽丑物，以比谗佞也。〕如彼龟玉，韫<br>椟毁诸。〔《论语》孔子曰：虎兕出於柙，龟玉毁於椟中，是谁之过与。又曰：<br>有美玉於斯，韫椟而藏诸。马融曰：韫，藏也。〕刍狗之谈，其最得乎？〔其二。<br>《老子》曰：天地不仁，以万物为刍狗。圣人不仁，以百姓为刍狗。结刍为狗也，<br>言天地不爱万物，类祭祀之弃刍狗也。然此与谈老者不同，彼美而此怨耳。〕咨<br>余软弱，弗克负荷。〔《汉书》曰：王尊之子伯，为京兆尹，软弱不腾任。《左<br>氏传》郑子产曰：古人有言，其父析薪，其子弗克负荷。〕愆衅仍彰，荣宠屡加。<br>〔孔安国《尚书传》曰：愆，过也。杜预《左氏传注》曰：衅，瑕隙也。〕威之<br>不建，祸延凶播。〔威之不建，谡为聪所败，而父母遇害也。凶播，琨自谓也。<br>言遭凶祸而迁播。《声类》曰：播，散也。〕忠陨于国，孝愆于家。〔范晔《后<br>汉书》世祖诫冯勤曰：能尽忠於国。又明帝诏曰：阴兴在家仁孝。杜预《左氏传》<br>曰：愆，失也。〕斯罪之积，如彼山河。〔言高深也。《毛诗》曰：如山如河。〕<br>斯衅之深，终莫能磨。〔其三。《毛诗》曰：白圭之玷，尚可磨也。〕郁穆旧姻，<br>燕婉新婚。〔臧荣绪《晋书》曰：琨妻，即谌之从母也。新婚，未详。《毛诗》<br>曰：不思旧姻。又曰：燕婉之求。又曰：覯尔新婚。〕裹粮携弱，匍匐星奔。<br>〔《左氏传》晋赵穿曰：裹粮坐甲，固敌是求。《毛诗》曰：凡民有丧，匍匐救<br>之。星奔，言疾也。〕未辍尔驾，已隳我门。二族偕覆，三孽并根。〔王隐《晋<br>书》曰：刘聪围晋阳，令狐泥以千馀人为乡导。琨求救猗卢，未至。太原太守高<br>峤反应聪，逐琨。琨父母年老，不堪鞍马，步檐不免，为泥所害。何法盛《晋录》<br>曰：刘粲悉害谌父母。三孽，谓琨之兄子也。张晏《汉书》曰：孺子为孽，一曰<br>谓刘聪、刘曜、刘粲也。班固《汉书》曰：三孽之起，本根既朽。《音义》曰：<br>孽，木斩而复特生。喻魏齐韩灭而复更生也。何休《公羊传》注曰：孽，犹树之<br>孽生者也。〕长惭旧孤，永负冤魂。〔其四。结上二句也。旧孤，谓三孽也。冤<br>魂，谓二族也。王隐《晋书》曰：琨遣兄子演领兖州，石勒围演於三台，突围得<br>免。后演治禀丘，遂不守，兄少子及演妻息，尽为所虏也。〕亭亭孤幹，独生无<br>伴。〔孤幹，孤生之竹，以喻谌。宋玉《笛赋》曰：倚筱异幹。王逸《楚辞注》<br>曰：伴，侣也。〕绿叶繁缛，柔条修罕。〔《说文》曰：缛，繁采饰也。宋玉<br>《笛赋》曰：罕节简枝。〕朝采尔实，夕捋尔竿。〔《字林》曰：竿，木梃也。〕<br>竿翠丰寻，逸珠盈椀。〔丰寻，言节长盈寻也。《说文》曰：丰，满也。应劭<br>《汉书注》曰：八尺曰寻。珠，即以喻德也。逸，谓过於众类。盈碗，言多也。〕<br>寔消我忧，忧急用缓。逝将去乎？庭虚情满。〔其五。去，谓之匹磾之所也。逝<br>将，已见上文。《白虎通》曰：哀通愤满。〕虚满伊何，兰桂移植。茂彼春林，<br>瘁此秋棘。〔春林，以喻匹磾。秋棘，琨自喻也。〕有鸟翻飞，不遑休息。〔鸟<br>谓凤，以喻谌也。《毛诗》曰：肇允彼桃虫，拚飞惟鸟。〕匪桐不栖，匪竹不食。<br>〔郑玄《毛诗笺》曰：凤皇之性，非梧桐不栖，非竹实不食。《括地图》曰：凤<br>皇食竹实。〕永戢东羽，翰抚西翼。〔戢，敛也。翰，高飞也。〕我之敬之，废<br>欢辍职。〔其六。《毛诗》曰：我之怀矣。又曰：敬之敬之。〕音以赏奏，味以<br>殊珍。〔《吕氏春秋》曰：锺期死，而伯牙乃破琴绝弦，以为世无复赏音者也。<br>《淮南子》曰：珍其味，人之所美也。〕文以明言，言以畅神。〔《左氏传》仲<br>尼曰：志有之，言以足志，文以足言。《家语》孔子曰：言说者，情之导也。王<br>肃曰：所以导达其情也。〕之子之往，四美不臻。〔《毛诗》曰：之子于征。四<br>美，音味文言也。〕澄醪覆觞，丝竹生尘。〔谓音味也。《淮南子》曰：酒澄而<br>不饮。《礼记》曰：丝竹，乐之器也。〕素卷莫启，幄无谈宾。〔谓文言也。〕<br>既孤我德，又阙我邻。〔其七。〕光光段生，出幽迁乔。〔臧荣绪《晋书》曰：<br>鲜卑段匹磾，自号大将军。杨雄《侍中箴》曰：光光常伯。《毛诗》曰：出自幽<br>谷，迁于乔木。范晔《后汉书》顺帝诏曰：杨伦出幽升乔，宠以蕃傅。〕资忠履<br>信，武烈文昭。〔《闲居赋》曰：资忠履信以进德。《汉武帝》赠故朱崖太守董<br>广诏曰：伐叛柔服，文昭武烈。曹植令曰：相者文德昭，将者武功烈。〕旌弓骍<br>骍，舆马翘翘。〔《孟子》曰：夫招大夫以旌。《左氏传》陈敬仲曰：《诗》曰：<br>翘翘车乘，招我以弓。杜预云：逸诗也。翘翘，远也。《毛诗》曰：骍骍角弓。<br>毛苌曰：骍骍，调利也。〕乃奋长縻，是辔是镳。〔《广雅》曰：縻，索也。<br>《说文》曰：镳，马勒傍铁也。〕何以赠子？竭心公朝。〔《毛诗》曰：何以赠<br>之。《鹦鹉赋》曰：苟竭心於所事。曹子建《求亲亲表》曰：执政不废於公朝也。〕<br>何以叙怀？引领长谣。〔其八。《左氏传》云：穆叔谓晋侯曰：引领西望。曰：<br>庶几乎？〕<br>【重赠卢谌（五言）】<br>〔臧荣绪《晋书》曰：琨诗讬意非常，想张陈以激谌，素无奇略，以常词酬<br>琨。〕<br>※刘越石<br>握中有悬璧，本自荆山璆。〔悬璧，悬黎以为璧，以喻谌也。《琴操》卞和<br>歌曰：攸攸沂水，经荆山兮。穴山采玉，玉难为功兮。孔安国《尚书传》曰：璆，<br>玉也。〕惟彼太公望，昔在渭滨叟。〔《史记》曰：太公望以渔钓奸周，西伯将<br>出猎，果遇太公于渭之阳。《六韬》曰：文王卜田，史扁为卜田于渭之阳，将大<br>得。非龙非彨，非熊非罴，非得公侯，天遗汝师。文王斋戒三日，田于渭阳，<br>卒见吕尚，坐茅以渔。《答宾戏》曰：周望兆动於渭滨。〕邓生何感激，千里来<br>相求。〔《东观汉记》曰：邓禹，字仲华，南阳人也。更始既至雒阳，以世祖为<br>大司马，使安集河北，禹闻之，自南阳发，北径渡河，追至邺谒上见之甚驩，谓<br>曰：我得拜除长吏，生远来，宁欲仕耶。禹曰：不原也。赵岐《孟子章指》曰：<br>千载闻之，犹有感激。《周易》曰：同气相求。〕白登幸曲逆，鸿门赖留侯。<br>〔《汉书》曰：陈平从高帝击韩信，至平城，为匈奴所围，七日不食。用平奇计，<br>使单于阏氏解，围以得开。高帝既出，南过曲逆，诏御史封平为曲逆侯。又曰：<br>冒顿围高帝於白登七日。如淳曰：平城旁高之地，若丘陵者也。留侯，已见谢惠<br>连、张子房诗。〕重耳任五贤，小白相射钩。〔《左氏传》曰：晋公子重耳之及<br>於难也，遂奔狄。从者狐偃、赵衰、颠颉、魏武子、司空季子。杜预曰：狐偃，<br>子犯也。魏武子，魏犨也。司空季子，胥臣臼季也。此五人贤而有大功也。《左<br>氏传》寺人披谓晋侯曰：齐桓公置射钩而使管仲相。杜预曰：乾时之役，管仲射<br>桓公，中钩。〕苟能隆二伯，安问党与雠？〔二伯，晋文、齐桓公也。党，谓五<br>贤。雠，谓射钩也。〕中夜抚枕叹，想与数子游。〔数子，谓太公已下也。言数<br>子皆能陈谋以静乱，故己想之而共游。〕吾衰久矣夫，何其不梦周？〔《论语》<br>曰：甚矣吾衰也，久矣吾不复梦见周公。〕谁云圣达节，知命故不忧。〔毛苌<br>《诗传》曰：云，言也。《左氏传》曹子臧曰：前志有之曰圣达节。《周易》曰：<br>乐天知命故不忧。〕宣尼悲获麟，西狩涕孔丘。〔《公羊传》曰：哀公十四年春，<br>西狩获麟。何以书？，异也。孔子曰：孰谓来哉！孰谓来哉！反袂拭面，涕泣沾<br>袍。〕功业未及建，夕阳忽西流。〔《家语》曰：孔子云：修事而能建业。《注》<br>曰：建功业，夕阳西流，喻将老之人也。〕时哉不我与，去乎若云浮。〔嵇康<br>《幽愤诗》曰：时不我与。云浮，言疾也。〕朱实陨劲风，繁英落素秋。〔刘桢<br>《与临淄侯书》曰：肃以素秋。〕狭路倾华盖，骇驷摧双辀。〔刘歆《遂初赋》<br>曰：奉华盖於帝侧。《说文》曰：辀，辕也。〕何意百炼刚，化为绕指柔。〔应<br>劭《汉书注》曰：说者以金取坚刚，百炼不耗。〕<br>【赠刘琨一首并书（四言）】<br>※卢子谅<br>故吏从事中郎卢谌，死罪死罪！〔《傅子》曰：汉武元光初，郡国举孝廉。<br>元封五年，举秀才。历世相承，皆向郡国称故吏。《汉书·音义》，张晏曰：人<br>臣上书，当昧犯死罪而言。〕谌禀性短弱，当世罕任。〔孔安国《尚书传》曰：<br>禀，受也。郑玄《周礼注》曰：任，用也。〕因其自然，用安静退。〔《鬼谷子》<br>曰：物有自然。乐氏曰：自然继本名也。《曾子》曰：君子进则能达，退则能静。〕<br>在木阙不材之资，处雁乏善鸣之分。〔庄子行於山中，见大木，枝叶盛茂，伐木<br>者止其傍，而不取也。问其故，曰：无所可用。庄子曰：此木以不材得终其天年。<br>夫子出於山，舍故人之家，故人喜，令竖子杀雁烹之。竖子请曰：其一能鸣，其<br>一不能鸣，请奚杀？主人曰：杀不能鸣者。明日，弟子问於庄子曰：昨山中之木<br>以不材得终秀天年。主人之雁以不能鸣死。先生将何处？《庄子》笑曰：周将处<br>夫材与不材之间矣。材与不材之间，似之而非也，故未免乎累。晋灼《汉书注》<br>曰：资，材量也。分，谓己所当得也。〕卷异蘧子，愚殊甯生。〔《论语》子曰：<br>蘧伯玉，邦无道可卷而怀之。又曰：甯武子，邦无道则愚。〕匠者时眄，不免馔<br>宾。〔言在木阙不材，故匠者时眄。在雁乏善鸣，故不免馔宾也。《庄子》惠子<br>谓弟子曰：吾有大树，人谓之樗，匠者不顾。《广雅》曰：馔，进食也。馔与馔<br>同。〕尝自思惟，因缘运会，得蒙接事。〔宋衰《保乾图注》曰：五运，五行用<br>事之运。〕自奉清尘，于今五稔。〔《楚辞》曰：闻赤松之清尘，然行必尘起，<br>不敢指斥尊者，故假尘以言之。言清，尊之也。《左氏传》叔向曰：所谓不及五<br>稔者。杜预曰：稔，年也。〕谟明之效不著，候人之讥以彰。〔《尚书》曰：允<br>迪厥德，谟明弼谐。《毛诗序》曰：候人，刺近小人也。诗曰：彼候人兮，何戈<br>与祋。〕大雅含弘，量苞山薮。〔班固《汉书》赞曰：大雅卓尔不群。河间献<br>王近之矣。《周易》曰：含弘光大，品物咸亨。《左氏传》宋伯谓晋侯曰：川泽<br>纳汙，山薮藏疾。〕加以待接弥优，款眷逾昵，与运筹之谋，厕宴私之欢。〔<br>《广雅》曰：款，诚也。《尔雅》曰：昵，近也。《汉书》高祖曰：运筹策於帷<br>幄之中，吾不如子房。《毛诗》曰：诸父兄弟，备言燕私。〕绸缪之旨，有同骨<br>肉，〔《毛诗》曰：绸缪束薪。毛苌曰：绸缪，缠绵也。骨肉，谓父子。《吕氏<br>春秋》曰：父母之於子也，子之於父母也，此之谓骨肉之亲。〕其为知己，古人<br>罔喻。〔《晏子春秋》越石父曰：士者申乎知己。〕昔聂政殉严遂之顾，荆轲慕<br>燕丹之义。〔聂政，已见《别赋》。荆轲，已见《西征赋》。〕意气之间，靡躯<br>不悔。〔谢承《后汉书》杨乔曰：侯生为意气刎颈。《楚辞》曰：子胥谏而糜躯，<br>比干忠而剖心。《说文》曰：靡，烂也。靡与糜古字通。〕虽微达节，谓之可庶，<br>〔达节，已见上文。〕然苟曰有情，孰能不怀？〔毛苌《诗传》曰：怀，思也。〕<br>故委身之日，夷险已之。〔委身，犹委质也。《左氏传》狐突曰：策名委质，贰<br>乃辟也。夷险，喻治乱也。《淮南子》曰：接径历远，直道夷险。杜预《左氏传<br>注》曰：已，犹决竟也。〕事与原违，当忝外役，〔役，谓别驾也。对琨故谓之<br>外。嵇康《幽愤诗》曰：事与原违，遘兹淹留。《广雅》曰：违，背也。《论衡》<br>曰：王充以章和二年罢州役。〕遂去左右，收迹府朝。盖本同末异，杨朱兴哀；<br>始素终玄，墨翟垂涕。〔《淮南子》曰：杨子见逵路而哭之，为其可以南，可以<br>北。墨子见练丝而泣之，为可以黄，可以黑。高诱曰：闵其别与化也。〕分乖之<br>际，咸可叹慨，致感之途，或迫乎兹。〔郑玄《周礼注》曰：致，犹会也。《广<br>雅》曰：迫，急也。〕亦奚必临路而后长号，睹丝而后歔欷哉？〔《楚辞》曰：<br>泣歔欷而沾衿。王逸曰：歔欷，啼貌也。〕是以仰惟先情，俯览今遇，〔先，谓<br>谌父也。今，谓琨也。〕感存念亡，触物眷恋。〔《尸子》曰：其生也。存，其<br>死也亡。〕《易》曰：书不尽言，言不尽意。〔《周易》系辞。〕然则书非尽言<br>之器，言非尽意之具矣。况言有不得至於尽意，书有不得至於尽言邪？不胜猥懑！<br>谨贡诗一篇，〔《广雅》曰：猥，众也。王逸《楚辞注》曰：懑，愤也。〕抑不<br>足以揄扬弘美，亦以摅其所抱而已。〔班固《两都赋》序曰：雍容揄扬，著於后<br>嗣。弘美，已见上文。抱或为挹。〕若公肆大惠，遂其厚恩，〔《左氏传》王使<br>富辛如晋，曰：伯父若肆大惠。杜预曰：肆，展也。《广雅》曰：遂，竟也。<br>《汉书》刘向曰：蒙汉厚恩。〕锡以咳唾之音，慰其违离之意，〔《庄子》孔子<br>谓渔父曰：丘窃侍於下风，幸闻咳唾之音也。〕则所谓咸池酬於北里，夜光报於<br>鱼目。〔《乐动声仪》曰：黄帝乐曰咸池。《史记》曰：纣使师涓作新淫声，北<br>里之舞，靡靡之乐。《雒书》曰：秦失金镜，鱼目入珠。郑玄曰：鱼目乱真珠。〕<br>谌之原也，非所敢望也。〔《左氏传》郑伯曰：孤之原也，非所敢望也。〕谌死<br>罪、死罪。浚哲惟皇，绍熙有晋。〔皇，谓怀帝也。《毛诗》曰：浚哲维商。<br>《尔雅》曰：绍，继也。又曰：熙，兴也。〕振厥弛维，光阐远韵。〔韦昭《汉<br>书注》曰：弛，废也。《苍颉篇》曰：阐，开也。韵，谓德音之和也。〕有来斯<br>雍，至止伊顺。〔《毛诗》曰：有来雍雍，至止肃肃。〕三台摛朗，四岳增峻。<br>〔其一。《汉书》曰：北斗魁下六星，两两而比，曰三能也。色齐为和，不齐为<br>乖。《说文》曰：摛，舒也。《尚书》帝曰：咨，四岳。《春秋汉含孳》曰：三<br>公象五岳，在天法三能。台与能同也。〕伊陟佐商，山甫翼周。〔《尚书》曰：<br>在太戊时则有若伊陟，格于上帝。《毛诗》曰：肃肃王命，仲山父将之也。〕弘<br>济艰难，对扬王休。〔《尚书》王曰：用敬保元子钊，弘济于艰难。《毛诗》曰：<br>虎拜稽首，对扬王休。〕苟非异德，旷世同流。〔言琨之德，苟不异於昔贤，虽<br>复与之旷世，若同一流也。班固议曰：汉兴以来，旷世历年。《广雅》曰：旷，<br>远也。〕加其忠贞，宣其徽猷。〔其二。《左氏传》荀息曰：公家之利，知无不<br>为，忠也。郑往事居，偶俱无猜，贞也。《毛诗》曰：君子有徽猷。〕伊谌陋宗，<br>昔遘嘉惠。〔《尔雅》曰：遘，遇也。《越绝书》曰：恭承嘉惠，述畅往事。〕<br>申以婚姻，著以累世。〔《左氏传》吕相曰：相好，戮力同心，申之以婚姻。范<br>晔《后汉书》孔融谓李膺曰：与君累世通家。〕义等休戚，好同兴废。孰云匪谐？<br>如乐之契！〔其三。《左氏传》晋侯谓魏绛曰：八年之中，九合诸侯。如乐之和，<br>无所不谐。《尔雅》曰：谐，和也。《说文》曰：契，大约也。〕王室丧师，私<br>门播迁。〔丧师，谓为刘聪所败也。《左氏传》会于洮，谋王室也《国语》曰：<br>宣王既丧南国之师。《法言》曰：屈国丧师。《战国策》曰：破公家而成私门。<br>《列子》曰：岱舆，员峤二山，沉於大海。仙圣播迁者，巨亿计也。《声类》曰：<br>播散也。〕望公归之，视险忽艰。〔《左氏传》晋赵孟曰：望楚而归之，视远如<br>迩。吴季重《与曹丕书》曰：虽云幽深，视险若夷。〕兹愿不遂，中路阻颠。<br>〔阻颠，谓谌父为刘粲所害也。〕仰悲先意，俯思身愆。〔其四。〕大钧载运，<br>良辰遂往。〔《鵩鸟赋》曰：大钧播物。孔安国《尚书传》曰：载，行也。《庄<br>子》曰：天道运行，《楚辞》曰：吉日兮良辰。郑玄《仪礼注》曰：遂，犹因也。〕<br>瞻彼日月，迅过俯仰。〔《毛诗》曰：瞻彼日月，悠悠我思。《庄子》老聃谓崔<br>曜曰：其疾也。俛仰之间。杜预《左氏传注》曰：俛，俯也。〕感今惟昔，<br>口存心想。借曰如昨，忽为畴曩。〔其五。《毛诗》曰：借曰未知。《苍颉篇》<br>曰：昨，隔日也。《尔雅》曰：曩，久也。〕畴曩伊何，逝者弥疏。〔《吕氏春<br>秋》曰：死者弥久，生者弥疏。〕温温恭人，慎终如初。〔恭人，谓琨也。《毛<br>诗》曰：温温恭人，惟德之基。《老子》曰：慎终如始，则无败事。〕览彼遗音，<br>恤此穷孤。譬彼樛木，蔓葛以敷。〔其六。遗音，谓谌父之言也。穷孤，谌自谓<br>也。《尔雅》曰：恤，忧也。《礼记》曰：恤孤独以逮不足。范晔《后汉书》曰：<br>何敞谓宋由曰：节省浮费，赈恤穷孤。樛木，喻琨也。《诗》曰：南有樛木，葛<br>藟累之。〕妙哉蔓葛，得讬樛木。〔妙，犹徽也。〕叶不云布，华不星烛。〔<br>《封禅书》曰：云布雾散。〕承侔卞和，质非荆璞。〔薛君《韩诗章句》曰：承，<br>受也。谓受恩。郑玄《周礼注》曰：侔，等也。《韩子》曰：楚子和氏，得璞玉<br>於楚山之中，奉而献之武王也。〕眷同尤良，用乏骥騄。〔其七。《左氏传》曰：<br>晋赵鞅纳卫太子于戚，将战，邮无恤御简子。杜预曰：邮无恤，王良也。尤与邮<br>同，古字通。〕承亦既笃，眷亦既亲；饰奖驽猥，方驾骏珍。〔《方言》曰：凡<br>相被饰亦曰奖。《礼记》曰：凶年乘驽马。《广雅》曰：驽，骀也。许慎《淮南<br>子注》曰：猥揔凡也。《西京赋》曰：方驾授饔。郑玄《仪礼注》曰：方，并<br>也。驽以方骏，猥以方珍也。贾逵《国语注》曰：珍，宝也。〕弼谐靡成，良谋<br>莫陈。〔《尚书》曰：谟明弼谐。〕无觊狐赵，有与五臣。〔其八。五臣之从晋<br>文，犹谌之事刘氏。无敢望同狐赵之立大功，有志与彼五臣俱履危厄。贾逵《国<br>语注》曰：觊，望也。五臣，已见上文。〕五臣奚与？契阔百罹。〔言五臣何故<br>敢与，五臣契阔逢於百罹。《毛诗》曰：死生契阔。又曰：我生之后，逢此百离。<br>毛苌曰：离，忧也。离一作罹。〕身经险阻，足蹈幽遐。〔言己与五臣同也。<br>《左氏传》楚子曰：晋侯险阻艰难，备尝之矣。〕义由恩深，分随昵加。〔分，<br>犹节也。〕绸缪委心，自同匪他。〔其九。绸缪，已见上文。《汉书》韩信谓广<br>武君曰：委心归计，原子勿辞。《毛诗》云：岂伊异人，兄弟匪他。〕昔在暇日，<br>妙寻通理。〔《孟子》曰：壮者以暇日修其孝悌忠信也。〕尤彼意气，使是节士。<br>〔言己昔以意气而殒命，皆非正道，故尤而使之。薛君《韩诗章句》曰：尤，非<br>也。意气，已见上文。谢承《后汉书》曰：节士鲍昂，有鸿渐浮云之志。《慎子》<br>曰：世高节士。〕情以体生，感以情起。〔言今乃知意气节士之流，思情以体信，<br>而乃生感。〕趣舍罔要，穷达斯已。〔其十。言既感厚恩，而吉凶惟命，故云趣<br>舍无所要求，穷达任其所止也。《六韬》太公谓武王曰：夫人皆有性，趋舍不同，<br>喜怒不等。趋，犹向也。舍，犹置也。《列子》孔子曰：脩一身，任穷达，所谓<br>乐天知命之无忧者也。《吕氏春秋》曰：古之得道者，穷亦乐，达志也。道德於<br>此，则穷达一也。〕由余片言，秦人是惮。〔《史记》秦缪公问内史瘳曰：孤闻<br>邻国有圣人，敌国之忧也。今由余、寡人之害，将奈何也？〕日磾效忠，飞声有<br>汉。〔金日磾，已见西征赋。《思玄赋》曰：盍远迹以飞声。〕桓桓抚军，古贤<br>作冠。来牧幽都，济厥涂炭。〔其十一。刘琨劝进表曰：抚军幽州刺史臣匹磾。<br>《尚书》曰：勖哉夫子，尚桓桓。《汉书》曰：陈遵张竦，为后进冠。《小雅》<br>曰：牧，临也。《尚书》曰：有夏昏虐，民坠涂炭。〕涂炭既济，寇挫民阜。<br>〔《周礼》曰：以阜人民。郑玄曰：阜，盛也。〕谬其疲隶，授之朝右。〔朝右，<br>谓别驾也。张璠《汉记》曰：王堂为汝南太守，教掾吏曰：其宪章朝右，委功曹<br>陈蕃也。〕上惧任大，下欣施厚。〔《汉书》：武帝制曰：任大而守重。《管子》<br>曰：上施厚，则民之报上亦厚也。〕实祗高明，敢忘所守。〔其十二。《毛诗》<br>曰：高朗令终，郑玄曰：有高明之誉，而以善名终也。《汉书》谷永曰：有守者<br>循其职也。〕<br>相彼反哺，尚在翔禽。〔《毛诗》曰：相彼鸟矣，犹求友声。《小雅》曰：<br>纯黑而反哺者谓之乌也。〕孰是人斯，而忍斯心。〔斯心，谓谌父母见害之心也。<br>《国语》国人诵共世子曰：是人斯而有是篯也。〕每凭山海，庶觌高深。〔山海，<br>以喻琨也。李斯上书曰：太山不让土壤，故能成其高，河海不择细流，故能成其<br>深。〕遐眺存亡，缅成飞沈。〔其十三。韦昭《国语注》曰：缅，犹邈也。〕长<br>徽已缨，逝将徙举。〔长徽已缨，谓被匹磾所辟，类乎徽缠之系於己也。《周易》<br>曰：系用徽缠。《说文》曰：婴，绕也。〕收迹西践，衔哀东原。〔郑玄《毛诗<br>笺》曰：回首曰顾。〕曷云涂辽？曾不咫步。〔贾逵《国语注》曰：八寸曰咫。〕<br>岂不夙夜？谓行多露。〔其十四。《毛诗》曰：岂不夙夜，谓行多露。然贞女以<br>露多而不往，喻己惧威而不行。〕绵绵女萝，施于松标。〔女萝，自喻。松标，<br>谓琨也。《毛诗》曰：茑与女萝，施于松柏。《广雅》曰：标，末也。〕禀泽洪<br>幹，晞阳丰条。〔《说文》曰：幹，本也。《楚辞》曰：夕晞余身乎九阳。毛苌<br>《诗传》曰：晞，乾也。〕根浅难固，茎弱易彫。操彼纤质，承此冲飙。〔其十<br>五。梠，喻乱也。《盐铁论》曰：冲风飘卤，沙石凝积。〕<br>纤质寔微，冲飙斯值；谁谓言精，致在赏意。〔《庄子》曰：可以言论者，<br>物之粗者也；可以意致者，物之精者也。郑玄《礼记注》曰：致之言至也。〕不<br>见得鱼，亦忘厥饵。〔饵，犹筌也。《庄子》曰：筌者，所以得鱼也，得鱼而忘<br>筌。言者，所以在意也，得意而忘言。〕遗其形骸，寄之深识。〔其十六。《庄<br>子》曰：申徒，兀者也。谓子产曰：吾与夫子游十有九年矣，而未曾知吾兀者也。<br>今与我游於形骸之内，而子索我於形骸之外，不亦过乎？《王命论》曰：渊然深<br>识。〕先民颐意，潜山隐机。〔《毛诗》曰：先民有作。《尔雅》曰：颐，<br>养也。《庄子》曰：南《郭子》綦隐机而坐，嗒焉似丧其偶也。〕仰熙丹崖，俯<br>澡绿水。〔《说文》曰：熙，燥也。谓暴燥也。〕无求於和，自附众美。〔《庄<br>子》曰：古之治道者，智与恬交，相养而和，理出其性。又曰：无不亡也，无不<br>有也，澹然无极，而众美从之。〕慷慨遐踪，有愧高旨。〔其十七。言心慷慨慕<br>古贤之远踪，而事与原违，故有愧高旨。〕爰造异论，肝胆楚越。〔谓琨被谤也。<br>臧荣诸《晋书》曰：众人谓琨诗怀帝王大志。《庄子》仲尼谓常季曰：自其异者<br>视之，肝胆楚越也。高诱《淮南子注》曰：肝胆，喻近也。楚越，喻远也。〕惟<br>同大观，万殊一辙。〔同大观，谓琨也。鹖冠子曰：达人大观，乃见其符。《文<br>子》曰：圣人由近知远，以万异为一同也。《淮南子》曰：万殊为一也。〕死生<br>既齐，荣辱奚别？〔《列子》，杨朱曰：生齐，死齐，贤齐愚齐，贵齐贱齐。王<br>仲宣《七释》曰：均同死生，混齐荣辱也。〕处其玄根，廓焉靡结。〔其十八。<br>《广雅》曰：玄，道也。张衡《玄图》曰：玄者，无形之类，自然之根，作於太<br>始，莫与为先。《广雅》曰：廓，空也。靡结，谓体道虚通，心无怨结也。〕福<br>为祸始，祸作福阶。〔言无常也。《韩诗》曰：利为用本，福为祸先。《越记》<br>曰：祸为福先，福为祸堂。〕天地盈虚，寒暑周回。〔言物极必反也。《周易》<br>曰：天地盈虚，与时消息。又曰：寒往则暑来，暑往则寒来。〕夫差不祀，衅在<br>腾齐。〔以喻聪也。《史记》曰：吴王夫差北伐齐，败於艾陵。越王勾践败吴，<br>吴王遂自刭死，越王灭吴也。〕勾践作伯，祚自会稽。〔其十九。以喻琨也。<br>《史记》曰：勾践已平吴，周元王使人赐勾践胙，九命为伯。又曰：夫差以甲兵<br>五千人，栖於会稽也。〕邈矣达度，唯道是杖。〔达度，亦谓琨也。〕形有未泰，<br>神无不畅。〔何晏《论语》注曰：泰，自纵泰也。《汉书·音义》曰：畅，通也。〕<br>如川之流，如渊之量。〔《毛诗》曰：如山之苞，如川之流。《家语》：齐大夫<br>子高適鲁，见孔子曰：而今而后，知泰山之为高，海渊之为大也。〕上弘栋隆，<br>下塞民望。〔其二十。《周易》曰：栋隆之吉，不桡乎下也。郑玄《礼记注》曰：<br>塞，满也。《左氏传》师旷谓晋侯曰：夫君，神之主，而民之望也。〕<br>【赠崔温（五言）】<br>〔《集》曰：与温太真崔道儒。何法盛《晋录》曰：温峤，字太真。又曰：<br>崔悦，字道儒。〕<br>※卢子谅<br>逍遥步城隅，暇日聊游豫。〔《毛诗》曰：俟我於城隅。暇日，已见上文。<br>曹植《蝉赋》曰：始游豫乎芳林。〕北眺消漠垂，南望旧京路。〔《说文》曰：<br>漠，北方流沙也。曹子建《白马篇》曰：扬声沙漠垂。〕平陆引长流，岗峦挺茂<br>树。中原厉迅飙，山阿起云雾。〔厉，疾貌也。〕游子恒悲怀，举目增永慕。<br>〔《汉书》高祖曰：游子悲故乡。李陵书曰：举目言笑，谁与为懽。曹子建<br>《应诏诗》曰：长怀永慕。〕良俦不获偕，舒情将焉诉？〔《楚辞》曰：向长风<br>而舒情。〕远念贤士风，遂存往古务。〔《楚辞》曰：伊思兮往古。〕朔鄙多侠<br>气，岂惟地所固？〔《尔雅》曰：朔，北方也。郑玄《周礼注》曰：都之所居曰<br>鄙。《汉书》曰：赵地北通燕涿，高气势也。〕李牧镇边城，荒夷怀南惧。〔<br>《史记》曰：李牧者，赵之北边良将也。常居代雁门，备匈奴。匈奴小入，佯北<br>不腾，以数千人委之。单于闻之，大率众来入，李牧多为奇阵，张左右翼击之，<br>大破杀匈奴十馀万骑，单于奔走。其后十馀岁匆奴不敢近赵边城。《说文》曰：<br>怀，念思也。〕赵奢正疆埸，秦人折北虑。〔《史记》曰：赵奢，赵之田部吏也。<br>秦伐韩，令赵奢将救之，大败秦军，秦军解而走。遂解阏与之围而归。《左氏传》<br>曰：疆埸之患，一彼一此。〕羁旅及宽政，委质与时遇。〔《左氏传》齐侯使敬<br>仲为卿，辞曰：羁旅之臣，幸若获宥，及於宽政，君之惠也。又狐突曰：策名委<br>质，贰乃辟也。〕恨以驽蹇姿，徒烦飞子御。〔《王命论》曰：驽蹇之乘，不骋<br>千里之涂。《史记》曰：大雒生非子，非子居大丘。好马及畜，善养息之。大丘<br>人言之周孝王，召使主马于汧渭之间，马大蕃息。非与飞古字通。〕亦既弛负檐，<br>忝位宰黔庶。苟云免罪戾，何暇收民誉？〔《左氏传》，陈公子完曰：免於罪戾，<br>弛於负檐。又曰：晋悼公即位，公官之长，皆民誉也。〕倪宽以殿黜，终乃最众<br>赋。〔《汉书》曰：倪宽迁左内史，时裁阔狭，与民相假贷，以租多不入。后有<br>军发，左内史以负租课殿，当免。皆恐失之，大家牛车，小家担负输租，襁属不<br>绝课更以最上。〕何武不赫赫，遗爱常在去。〔《汉书》曰：何武为大司空，其<br>所居亦无赫赫名，去后常见思。〕古人非所希，短弱自有素。〔郑玄《礼记注》<br>曰：素，犹故也。〕何以敷斯辞，惟以二子故。〔二子，谓崔温也。〕<br>【答魏子悌（五言）】<br>※卢子谅<br>崇台非一幹，珍裘非一腋。〔《慎子》曰：廊庙之材，盖非一木之枝。狐白<br>之裘，非一狐之皮也。治乱安危，存亡荣辱之施，非一人之力。《埤苍》曰：腋<br>在肘后。〕多士成大业，群贤济弘绩。〔班固《汉书》赞曰：高祖征伐定天下，<br>缙绅之徒，骋其智辩，并成大业。〕遇蒙时来会，聊齐朝彦迹。〔言富贵荣宠时<br>之暂来也。《汉书》蒯通曰：时乎，时不再来。〕顾此腹背羽，愧彼排虚翮。<br>〔《韩诗外传》曰：晋平公游於河而叹曰：安得贤士与之乐此也？船人孟胥跪而<br>对曰：主君亦不好士耳。何患无士乎？平公曰：吾食客，门左千人，右千人，何<br>谓不好士乎？对曰：夫鸿鹄一举千里，所恃者六翮耳。背上之毛，腹下之毳，益<br>一把，飞不为加高，损一把，飞不为加下。今君之食客，门左右各千人，亦有六<br>翮在其中矣。将皆背上之毛，腹下之毳耶。〕寄身荫四岳，托好凭三益。〔四岳，<br>谓刘琨也。四岳，已见上文。《论语》孔子曰：益者三友，友直、友谅、友多闻，<br>益矣。〕倾盖虽终朝，大分迈畴昔。〔邹阳上书曰：白头如新，倾盖若故。《左<br>氏传》曰：楚子文训兵，终朝而毕。李固《与宾卿书》曰：开廓大分，绸缪恩信。<br>《左氏传》羊斟曰：畴昔之羊子为政。〕在危每同险，处安不异易。〔易，夷易<br>也。。〕俱涉晋昌艰，共更飞狐厄。〔王隐《晋书》曰：惠帝以敦煌土界阔远，<br>分立晋昌郡。又曰：晋昌护匈奴中郎将别领户。然时段匹磾为此职，谌在磾所，<br>难斥言之，故曰晋昌也。《晋中兴书》曰：石勒攻乐平，刘琨自代飞狐口奔安次<br>也。〕恩由契阔生，义随周旋积。〔契阔，已见上文。《左氏传》晋公子重耳谓<br>楚子曰：晋楚治兵，以与君周旋。〕岂谓乡曲誉，谬充本州役。〔燕丹子曰：士<br>无乡曲之誉，则不可以论行。匹磾辟谌为幽州别驾，故曰本州之役，已见上文。〕<br>乖离令我感，悲欣使情惕。〔毛苌《诗传》曰：惕惕，犹切切也。〕理以精神通，<br>匪曰形骸隔。〔《楚辞》曰：众人莫可与论道，非精神之不通。形骸，已见上文。〕<br>妙诗申笃好，清义贯幽赜。〔《小雅》曰：赜，深也。〕恨无随侯珠，以酬荆文<br>璧。〔随侯珠，已见上文。荆，楚也。《韩子》曰：楚人卞和得璞玉於荆山之中，<br>文王即位，乃使理其璞，得宝焉，乃命曰和氏之璧也。傅玄《豫章行》曰：琅玕<br>溢金匮，文璧世所无。〕<br>【答灵运（五言）】<br>※谢宣远<br>夕霁风气凉，闲房有馀清。〔何敬祖《杂诗》曰：闲房来清气。《吕氏春秋》<br>曰：冬不用翣清有馀也。〕开轩灭华烛，月露皓已盈。〔轩，窗也。《蜀都赋》<br>曰：高轩以临山。秦嘉《赠妇诗》曰：飘飘帷帐，荧荧华烛。〕独夜无物役，寝<br>者亦云宁。〔《孙卿子》曰：是谓以己为物役也。〕忽获愁霖唱，怀劳奏所成。<br>〔灵运《愁霖诗序》云：示从兄宣远。〕叹彼行旅艰，深兹眷言情。〔魏文《柳<br>赋》曰：行旅仰而回眷。《毛诗》曰：眷言顾之。〕伊余虽寡慰，殷忧暂为轻。<br>〔《长门赋》曰：伊余志之怀慢愚。《韩诗》曰：耿耿不寐，如有殷忧。〕牵率<br>酬嘉藻，长揖愧吾生。〔《左氏传》智伯曰：牵率老夫，以至于此。《文赋》曰：<br>嘉藻丽之彬彬。《汉书》曰：郦食其长揖不拜。陆机《赠潘岳诗》曰：佥曰吾生，<br>明德惟允。〕<br>【於安城答灵运（五言）】<br>〔谢灵运《赠宣远序》曰：从兄宣远，义熙十一年正月，作《守安城》。其<br>年夏赠以此诗，到其年冬，有答。〕<br>※谢宣远<br>条繁林弥蔚，波清源愈浚。〔阮德猷《答枣道彦诗》曰：体直响正，源深流<br>清。〕华宗诞吾秀，之子绍前胤。〔《魏志》，曹植上疏曰：华宗贵族必有应斯<br>举者。毛苌《诗传》曰：诞，大也。大矣后稷，十月而生也。《广雅》曰：秀美<br>也。《毛诗》曰：之子于征。《尚书》曰：俾克绍前烈。孔安国《尚书传》曰：<br>胤，嗣也。〕绸缪结风徽，烟煴吐芳讯。〔绸缪，已见上文。《周易》曰：天地<br>烟煴，万物化醇。《演连珠》曰：肆义芳讯。郑玄《礼记注》曰：讯，问也。〕<br>鸿渐随事变，云台与年峻。〔其一。鸿渐，以喻仕进。云台，以喻爵位也。《周<br>易》曰：鸿渐于陆，其羽可以为仪。李颙《阮彦伦诔》曰：累土积功，以为云台。<br>《淮南子》曰：云台之高，堕者折脊碎胫。高诱曰：台高际於云，故曰云台也。〕<br>华萼相光饰，嘤嘤悦同响。〔《毛诗》曰：棠棣之华，萼不<革韦>々。郑玄曰：兴<br>者，谕弟以敬事兄，兄以荣覆弟也。《毛诗》曰：伐木丁丁，鸟鸣嘤嘤。郑玄曰：<br>其鸣之志，似於求友也。〕亲亲子敦予，贤贤吾尔赏。〔《礼记》曰：君子贤其<br>贤而亲其亲。又曰：亲亲故尊祖尊祖故敬宗。《论语》曰：贤贤易色。〕比景后<br>鲜辉，方年一日长。〔言比景后尔鲜煇，方年长尔一日也。《说文》曰：景，光<br>也。孔安国《论语》曰：子路、曾皙、冉有、公西华侍坐。子曰：以吾一日长乎<br>尔。〕萎叶爱荣条，涸流好河广。〔其二。萎叶涸流，自喻也。王逸《楚辞注》<br>曰：枝叶早萎痛绝落。潘安《仁河阳》诗曰：峻岩敷荣条。《文赋》曰：豁若涸<br>流。《楚辞》曰：江河广而无梁。〕殉业谢成操，复礼愧贫乐。〔司马彪《庄子》<br>注曰：殉，营也。《论语》子曰：一日克己复礼天下归仁焉。子曰：贫而乐，富<br>而好礼者。〕幸会果代耕，符守江南曲。〔许慎《淮南子注》曰：果，成也。<br>《礼记》曰：诸侯之下士，视上农夫，禄足以代耕。《汉书》曰：初与郡守为竹<br>使符也。〕履运伤荏苒，遵涂叹缅邈。〔《庄子》曰：阴阳四时，运行各得其序。<br>张茂先《励志诗》云：日与月与，荏苒代谢。陆机《赠冯文熊诗》曰：遵涂远蹈。<br>又《拟古诗》曰：缅邈若飞沈。〕布怀存所钦，我劳一何笃。〔其三。嵇康《秀<br>才诗》曰：思我所钦，我劳如何！徐幹《答刘桢诗》曰：我思一何笃，其愁兼三<br>春。〕肇允虽同规，翻飞各异概。〔《毛诗》曰：肇允彼桃虫，翻飞惟鸟。异概，<br>谓异量也。凡概以平量，故言概而显量焉。《楚辞》曰：一概而相量也。〕迢递<br>封畿外，窈窕承明内。〔宣远为安城守，故云封畿外。灵运为秘书监，故云承明<br>内也。《毛诗》曰：京畿千里。承明，假京洛而言之也。〕寻涂涂既睽，即理理<br>已对。〔外内殊职，是涂睽也。贤愚异任，是理对也。〕丝路有恒悲，矧乃在吾<br>爱。〔其四。丝路，已见上文。又丝或为蹊也。〕跬行安步武，铩翮周数仞。<br>〔《汉书》公孙玃曰：吴失与而无助，跬行独进。如淳曰：跬以一足行为。郑玄<br>《礼记注》曰：武，迹也。《淮南子》曰：飞鸟铩羽。许慎曰：铩，残羽也。<br>《庄子》曰：有鸟焉其名为鹏，抟扶摇羊角而上者，行九万里斥鷃笑之曰：我腾<br>跃而上，不过数仞而下，此亦飞之至也。包咸《论语注》曰：七尺曰仞。〕岂不<br>识高远，违方往有吝。〔阮籍《咏怀诗》曰：岂不识宏大，羽翼不相仪。郭象<br>《庄子注》曰：亦犹鸟之自得於一方也。《周易》曰：君子舍之，往吝穷也。〕<br>岁寒霜雪严，过半路愈峻。〔言位高而愈惧也。《庄子》孔子曰：天寒既至，霜<br>雪既降。《战国策》曰：或谓秦王曰：日行百里者，半於九十。此言末路之难也。〕<br>量己畏友朋，勇退不敢进。〔庾元规《让中书表》曰：量己知弊。《左氏传》陈<br>敬仲曰：《诗》云：岂不欲往，畏我友朋。《晏子春秋》曰：上士难进而易退也。〕<br>行矣励令猷，写诚酬来讯。〔其五。孔安国《尚书传》曰：励，勉也。《补亡诗》<br>曰：宾写尔诚。曹植《与吴重书》曰：得所来讯，文采委曲。〕<br>【西陵遇风献康乐（五言）】<br>〔沈约《宋书》曰：灵运袭封康乐侯。郑玄《礼记注》曰：献，犹进也。又<br>曰：古者致物於人，尊之曰献。〕<br>※谢惠连<br>我行指孟春，春仲尚未发。趣途远有期，念离情无歇。〔趣，向也。〕成装<br>候良辰，漾舟陶嘉月。〔许慎《淮南子注》曰：装，饰也。良辰，已见上文。<br>《蜀都赋》曰：漾轻舟。《楚辞》曰：陶嘉月兮总驾，搴玉英兮自脩。《尔雅》<br>曰：陶，喜也。〕瞻涂意少悰，还顾情多阙。〔其一。韦昭《汉书注》曰：悰，<br>乐也。〕哲兄感仳别，相送越坰林。〔兄谓灵运也。《汉书》谷永谢王凤曰：察<br>父哲兄，覆育子弟，诚无以加。《毛诗》曰：有女仳离，慨其叹矣。毛苌曰：仳，<br>别也。《尔雅》曰：野外曰林，林外曰坰。〕饮饯野亭馆，分袂澄湖阴。〔《毛<br>诗》曰：饮饯于祢。范晔《后汉书》曰：郭伋遂止野亭。〕凄凄留子言，眷眷浮<br>客心。〔《韩诗》曰：眷眷怀顾。孔安国《尚书传》曰：浮，行也。〕回塘隐舻<br>枻，远望绝形音。〔其二。《南都赋》曰：分背回塘。《说文》曰：舻，船头也。<br>韦昭《汉书注》曰：枻，楫也。〕靡靡即长路，戚戚抱遥悲。〔《楚辞》曰：居<br>戚戚而不解。〕悲遥但自弭，路长当语谁？〔《楚辞》曰：汎容与而遐举兮，聊<br>抑志而自弭。杜预《左氏传注》曰：弭，息也。古诗曰：愁思当语谁。〕行行道<br>转远，去去情弥迟。〔陆机《赴洛诗》曰：行行遂已远。《韩诗外传》曰：孔子<br>之去鲁，迟迟乎其行也。〕昨发浦阳汭，今宿浙江湄。〔其三。郦善长《水经注》<br>曰：浦阳江水，导源乌伤县，而经上虞县。孔安国《尚书传》曰：水北曰。汭。<br>晋灼《汉书注》曰：江水至会稽山阴为浙江。郭璞《山海经注》曰：今钱塘有浙<br>江，音折。〕屯云蔽曾岭，惊风涌飞流。零雨润坟泽，落雪洒林丘。〔《毛诗》<br>曰：零雨其蒙。〕浮氛晦崖巘，积素惑原畴。〔《尔雅》曰：重巘隒也。〕曲<br>汜薄停旅，通川绝行舟。〔其四。王逸《楚辞注》曰：泊，止也。泊与薄古字通。<br>《韩诗外传》阿谷之女曰：阿谷之队隐也。行旅，已见上文。《上林赋》曰：通<br>川过於中庭。魏文帝《善哉行》曰：洋洋川流，中有行舟。〕临津不得济，伫楫<br>阻风波。〔《孔丛子》孔子歌曰：临津不济，还辕息邹。《尔雅》曰：伫，久也。<br>《家语》，孔子曰：不观巨海，何以知风波之患也。〕萧条洲渚际，气色少谐和。<br>西瞻兴游叹，东睇起凄歌。积愤成疢痗，无萱将如何？〔其五。《韩诗》曰：焉<br>得萱草？言树之背。原言思伯，使我心痗。薛君曰：諠草，忘忧也。萱与諠<br>通。痗音悔。〕<br>【还旧园作见颜范二中书（五言）】<br>〔沈约《宋书》曰：元嘉三年，徐羡之等诛，徵颜延之为中书侍郎。范中书，<br>盖谓范泰也。〕<br>※谢灵运<br>辞满岂多秩，谢病不待年。偶与张邴合，久欲还东山。〔《汉书》张良曰：<br>今以三寸舌为帝师，封万户，位列侯，此布衣之极，於良足矣。原弃人间事，欲<br>从赤松子学道轻举。又曰：琅邪邴汉，亦有清行。兄子曼容，亦养志自脩，为官<br>不肯过六百石，辄自免去。东山，谓会稽始宁也。檀道鸾《晋阳秋》曰：谢安有<br>反东山之志，每形之於言。〕圣灵昔回眷，微尚不及宣。〔圣灵谓高祖也。陆机<br>吊。魏文帝柳赋曰：行旅仰而回眷。〕何意冲飙激，烈火纵炎烟。焚玉发昆峰，<br>馀燎遂见迁。〔沈约《宋书》曰：少帝即位，权在大臣。灵运构扇异同，非毁执<br>政。司徒徐羡之等患之，出为永嘉太守。冲飙，已见上文。《尚书》曰：火炎昆<br>岗，玉石俱焚。天吏逸德，烈于猛火。〕投沙理既迫，如邛原亦愆。〔《汉书》<br>曰：贾谊以谪居长沙，长沙卑湿，谊自伤悼，以为寿不得长。又曰：卓文君谓司<br>马长卿曰：第如临邛，从昆弟假贷，犹足以为生，何至自苦如此？相如与俱之临<br>邛。第，但也。〕长与懽爱别，永绝平生缘。〔缘，因缘也。〕浮舟千仞壑，<br>揔辔万寻巅。〔《战国策》苏代曰：水浮轻舟。《春秋繁露》曰：水赴千仞之<br>壑而不旋，似勇者。《家语》孔子曰：善御者正身以揔辔。《琴赋》曰：青壁<br>万寻。〕流沫不足险，石林岂为艰。〔《列子》曰：孔子观於吕梁，悬水四十仞，<br>流沫三十里，见一丈夫游之，以为有苦，使弟子并水而承之。数百步出，被发行<br>歌，而游於堂下。孔子从而问焉，曰：蹈水有道乎？长於水而安於水，性也。<br>《楚辞》曰：焉有石林。〕闽中安可处，日夜念归旋。〔《汉书》曰：故越王无<br>诸世，奉越祀，身帅闽中兵以佐灭秦。韦昭曰：东越之别名也。闽音旻。〕事踬<br>两如直，心惬三避贤。〔言史鱼有道无道，行俱如矢，而已有道则见召，无道则<br>左迁，故云事踬两如矢直。而已虽迁，终无悔吝，心惬三避之贤。韦昭《汉书注》<br>曰：踬，顿也，谓颠仆也。《说文》曰：踬，跌也。《论语》子曰：直哉史鱼，<br>邦有道如矢，邦无道如矢。《史记》曰：孙叔敖相楚，三去相而不悔，知其非己<br>罪也。三避，三黜也。踬音致。〕讬身青云上，栖岩挹飞泉。〔陆机诗曰：讬身<br>承华侧。嵇康绝交书曰：许由之岩栖。〕盛明荡氛昏，贞休康屯邅。〔盛明贞休，<br>谓太祖也。言以盛明之德，而荡氛昏之徒。又以正美之道，以康屯邅之俗也。<br>《解嘲》曰：遭盛明之世。《周易》曰：乾，元亨利贞。又曰：休否，大人吉。<br>郑玄曰：休，美也。王弼曰：居尊位能休否也。《周易》曰：迍如邅如。〕殊方<br>咸成贷，微物豫采甄。〔沈约《宋书》曰：太祖登祚，徐羡之等徵灵运为秘书监，<br>再召不起。上使光禄大夫范泰与灵运书敦奖之，乃出就。《文子》曰：殊方偏国。<br>《老子》曰：夫惟道，善贷且成。《说文》曰：贷，施也。魏明帝《豫章行》曰：<br>於斯诚微物，能不怀伤悴。郑玄《尚书纬注》曰：甄，表也。〕感深操不固，质<br>弱易版缠。〔谓应徵也。感深，感荷情深也。《楚辞》曰：悲灵脩之浩荡，何执<br>操之不固？应璩《与阴中夏书》曰：体正者则检於人，质弱者则陋於众。版缠，<br>犹牵引也。〕曾是反昔园，语往实款然。〔《毛诗》曰：曾是在位。《广雅》曰：<br>款，爱也。〕曩基即先筑，故池不更穿。〔《尔雅》曰：曩，久也。谓久旧也。<br>《仲长子》曰：筑基起功。《庄子》曰：相造于水者，穿池而养给也。〕果木有<br>旧行，壤石无远延。〔刘歆《甘泉赋》曰：桂木杂而成行。《说苑》曰：楚庄王<br>筑层台，延石千里，延壤百里。〕虽非休憩地，聊取永日闲。〔《毛诗》曰：且<br>以永日。郑玄曰：永，引也。〕卫生自有经，息阴谢所牵。〔《庄子》，南荣<br>趎曰：原闻卫生之经而已矣。《老子》曰：卫生之经乎，能抱一乎，能勿失<br>乎？能与物委蛇而同其波乎？是卫生之经也。司马彪曰：生，谓卫护其生，全性<br>命也。息阴，即息影也。牵，谓俗务也。已见《游南亭诗》。〕夫子照情素，探<br>怀授往篇。〔《史记》蔡泽谓应侯曰：公孙鞅之事孝公也，披心腹，示情素。素，<br>犹实也。王仲宣诗曰：探怀授所欢，原醉不顾身。〕<br>※谢灵运<br>杪秋寻远山，山远行不近。〔《楚辞》曰：觌杪秋之遥夜。〕与子别山阿，<br>含酸赴脩轸。〔轸当为畛。《说文》曰：畛，井田间陌。〕中流袂就判，欲去情<br>不忍。〔毛苌《诗传》曰：判，分也。《毛诗》曰：彷徨不忍去。〕顾望脰未悁，<br>汀曲舟已隐。〔何休《公羊传注》曰：脰，颈也。陆彦《声诗》曰：相思心既劳，<br>相望脰亦悁。《说文》曰：<疒肙>，疲也。<疒肙>与悁通。《文字集略》曰：汀，<br>水际平也。〕隐汀绝望舟，骛棹逐惊流。〔《海赋》曰：惊浪雷奔。〕欲抑一生<br>欢，并奔千里游。〔言远别已为抑欢，千里逾加离思。《列子》，公孙朝曰：欲<br>尽一生之欢，穷当年之乐。古诗曰：离家千里客，戚戚多思复。〕日落当栖薄，<br>系缆临江楼。〔缆，维舟索也。《吴志》曰：更增舸缆。谢灵运《游名山志》曰：<br>从临江楼步路南上二里馀，左望湖中，右傍长江也。〕岂惟夕情敛，忆尔共淹留。<br>〔《楚辞》曰：攀桂枝兮聊淹留。〕淹留昔时欢，复增今日叹。〔潘岳《哀永逝》<br>曰：忆旧欢兮增新悲。〕兹情已分虑，况乃协悲端。〔悲端，谓秋也。《楚辞》<br>曰：悲哉秋之为气也。〕秋泉鸣北涧，哀猿响南峦。〔《尔雅》曰：峦，山嶞。<br>郭璞曰：山形长狭者，荆州谓之峦。〕戚戚新别心，凄凄久念攒。〔《苍颉篇》<br>曰：攒，聚之也。〕攒念攻别心，旦发清溪阴。暝投剡中宿，明登天姥岑。〔<br>《楚辞》曰：夕投宿於石城。《汉书》曰：会稽有剡县。《吴录·地里志》曰：<br>剡县有天姥岑。〕高高入云霓，还期那可寻。〔孟子曰：太山之高，参天入云。<br>羊祜《请伐吴表》曰：高山寻云霓。潘安仁《在怀县诗》曰：感此还期淹。〕傥<br>遇浮丘公，长绝子徽音。〔《列仙传》曰：王子乔好吹笙，道人浮丘公接以上嵩<br>山。《毛诗》曰：太姒嗣徽音。〕<br>【酬从弟惠连（五言）】<br>※谢灵运<br>寝瘵谢人徒，灭迹入云峰。〔《尔雅》曰：瘵，病也。《太玄经》曰：《老<br>子》行则灭迹，立则隐形。〕岩壑寓耳目，欢爱隔音容。永绝赏心望，长怀莫与<br>同。〔潘安仁诗曰：岁寒无与同。〕末路值令弟，开颜披心胸。〔其一。邹阳上<br>书曰：至其晚节末路。应亨《古诗》曰：济济令弟。《史记》蔡泽曰：披腹心。〕<br>心胸既云披，意得咸在斯。〔《庄子》善养曰：余逍遥於天地之间，而心意自得<br>也。〕凌涧寻我室，散帙问所知。〔《说文》曰：帙，书衣也。〕夕虑晓月流，<br>朝忌曛日驰。〔王逸《楚辞注》曰：曛，黄昏时也。〕悟对无厌歇，聚散成分离。<br>〔其二。言事无常，故聚而必散，成有分离也。《庄子》曰：祸福相生，聚散以<br>成。〕分离别西川，回景归东山。别时悲已甚，别后情更延。〔《尔雅》曰：延，<br>长也。〕倾想迟嘉音，果枉济江篇。〔迟，犹思也。果，犹遂也。〕辛勤风波事，<br>款曲洲渚言。〔其三。风波，已见上文。秦嘉《赠妇诗》曰：思面叙款曲。〕洲<br>渚既淹时，风波子行迟。务协华京想，讵存空谷期。〔《广雅》曰：务，远也。<br>华京，犹京华也。郭璞《游仙诗》曰：京华游侠窟。《毛诗》曰：皎皎白驹，在<br>彼空谷。〕犹复惠来章，祗足搅余思。〔《毛诗》曰：胡逝我梁，祗搅我心。〕<br>傥若果归言，共陶暮暮时。〔其四。陶喜也，已见上文。〕暮春虽未交，仲春善<br>游遨。〔未交，谓暮春气节与仲春未交也。孔安国《尚书传》曰：南交，言夏与<br>春交也。〕山桃发红萼，野蕨渐紫苞。〔《尔雅》曰：榹，山桃也。《毛诗》<br>曰：言采其蕨。《毛诗·义疏》曰：蕨，山菜也，初生紫色。《尚书》曰：草木<br>渐苞。孔安国曰：渐，进长。苞，丛生也。〕鸣嘤已悦豫，幽居犹郁陶。〔鸣嘤，<br>已见上文。《礼记》曰：幽居而不淫。《论衡》曰：幽居而静处，恬澹自守。<br>《尚书》曰：郁陶乎予心，颜厚有忸怩。孔安国曰：郁陶，哀思也。〕梦寐伫归<br>舟，释我吝与劳。〔其五。范晔《后汉书》曰：陈蕃周举，尝相谓曰：数日之间，<br>不见黄生。则鄙吝之萌，复存乎心。《毛诗》曰：岂不尔思，劳心忉忉。〕<br><hr>
