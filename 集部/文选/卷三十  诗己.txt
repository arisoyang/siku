<h4>《集部·文选·卷三十  诗己》<b class="x">作者：萧统选编</b></h4>
<br>◎杂诗下<br>【时兴（五言）】<br>※卢子谅〔谌〕<br>亹亹圆象运，悠悠方仪廓。〔《楚辞》曰：岁亹亹而过中。《曾子》曰：天<br>道曰圆，地道曰方。在天成象，故曰圆象。天地曰两仪，故曰方仪也。贾逵《国<br>语注》曰：悠悠，长也。《尔雅》曰：廓，大也。〕忽忽岁云暮，游原采萧藿。<br>〔《楚辞》曰：岁忽忽而遒尽。《毛诗》曰：岁聿云暮，采萧获菽。毛苌曰：云<br>言也。又曰：萧，蒿也。菽，藿也。〕北逾芒与河，南临伊与洛。〔芒，山名也。<br>河及伊洛，皆水名。〕凝霜霑蔓草，悲风振林薄。〔《楚辞》曰：激凝霜之纷纷。<br>又曰：哀江介之悲风。〕摵摵芳叶零，{惢木}々芬华落。〔摵，已见《射雉赋》。<br>《字书》曰：{惢木}，垂也。〕下泉激冽清，旷野增辽索。〔《毛诗》曰：冽彼<br>下泉。毛苌曰：冽，寒也。司马彪《庄子注》注曰：流急曰激。《毛诗》曰：率<br>彼旷野。毛苌曰：旷，空也。〕登高眺遐荒，极望无崖崿。〔《文字集略》曰：<br>崿，崖也。〕形变随时化，神感因物作。〔《庄子》曰：形变而有生。又曰：一<br>龙一蛇，与时俱化。《尔雅》曰：感，动也。《庄子》曰：万物并作，吾以观其<br>复。王弼曰：作，生长也。子曰：以虚静观其反覆者也。〕澹乎至人心，恬然存<br>玄漠。〔言己澹乎同彼至人，意存玄漠而已。《庄子》曰：澹而静乎，莫而清乎！<br>王逸《楚辞注》曰：憺，安也。憺与澹同。《庄子》曰：不离於真，谓之<br>至人。又曰：至人之用心若镜。《淮南子》曰：恬然则纵之。《广雅》曰：恬，<br>静也。张华《励志诗》曰：大猷玄漠。《广雅》曰：玄，道也。又曰：漠，泊<br>也。《说文》曰：泊，无也。〕<br>【杂诗二首】<br>※陶渊明<br>结庐在人境，而无车马喧。〔结，犹构也。〕问君何能尔？心远也自偏。<br>〔郑玄《礼记注》曰：尔，助语也。《琴赋》曰：体清心远邈难极。〕采菊东篱<br>下，悠然望南山。山气日夕佳，飞鸟相与还。〔《管子》曰：夫鸟之飞，必还山<br>集谷也。〕此还有真意，欲辩已忘言。〔《楚辞》曰：狐死必首丘，夫人孰能反<br>其真情。王逸注曰：真，本心也。《庄子》曰：言者所以在意也，得意而忘言。〕<br>秋菊有佳色，裛露掇其英。〔《文字集略》曰：裛，坌衣香也。然露坌花亦<br>谓之裛也。毛苌《诗传》曰：掇，拾也。〕汎此忘忧物，远我达世情。〔《毛诗》<br>曰：微我无酒，以遨以游。毛苌曰：非我无酒，可以忘忧也。潘岳《秋菊赋》曰：<br>汎流英於清醴，似浮萍之随波。《缠子》董无心曰：无心，鄙人也，不识世情。〕<br>一觞虽独进，杯尽壶自倾。日入群动息，归鸟趋林鸣。〔《庄子》善卷曰：余日<br>出而作，日入而息。《尸子》曰：昼动而夜息，天之道也。杜育诗曰：临下览群<br>动。曹子建《赠白马王彪诗》曰：归鸟赴乔林。〕啸嗷东轩下，聊复得此生。<br>〔郭璞《游仙诗》曰：啸嗷遗俗，罗得此生。刘瓛《易注》曰：自无出有曰生。<br>生，得性之始也。〕<br>【咏贫士诗（五言）】<br>※陶渊明<br>万族各有讬，孤云独无依。〔孤云，喻贫士也。陆机《鳖赋》曰：揔美恶<br>而兼融，播万族乎一区。《楚辞》曰：怜浮云之相佯。王逸《注》曰：相佯，无<br>依据之貌也。〕暧暧虚中灭，何时见馀辉。〔王逸《楚辞注》曰：暧暧，昏昧貌。<br>陆机《拟古诗》曰：照之有馀辉。〕朝霞开宿雾，众鸟相与飞。〔喻众人也。〕<br>迟迟出林翮，未夕复来归。〔亦喻贫士。〕量力守故辙，岂不寒与饥。〔《左氏<br>传》晋荀吴曰：量力而行。又向戌曰：饥寒之不恤，谁能恤楚也。〕知音苟不存，<br>已矣何所悲！〔古诗曰：不惜歌者苦，但伤知音稀。《楚辞》曰：已矣，国无人<br>兮莫我知。〕<br>【读《山海经》诗（五言）】<br>※陶渊明<br>孟夏草木长，绕屋树扶疏。〔《上林赋》曰：垂条扶疏。〕众鸟欣有讬，吾<br>亦爱吾庐。既耕亦已种，且还读我书。穷巷隔深辙，颇回故人车。〔《汉书》曰：<br>张负随陈平至其家，乃负郭穷巷，以席为门，门外多长者车辙。《韩诗外传》楚<br>狂接舆妻曰：门外车辙何其深？〕欢言酌春酒，擿我园中蔬。〔张协《归旧赋》<br>曰：苦辞既接，欢言乃周。《毛诗》曰：为此春酒。〕微雨从东来，好风与之俱。<br>〔《闲居赋》曰：微雨新晴。〕汎览周王传，流观山海图。〔周王传，《穆天子<br>传》也。《山海图》，《山海经》也。〕俯仰终宇宙，不乐复何如。〔《庄子》<br>老聃曰：其疾也。俯仰之间，再抚四海之外。又善卷曰：余立於宇宙之中。《毛<br>诗》曰：既见君子，云何不乐。〕<br>【七月七日夜咏牛女（五言）】<br>〔《齐谐记》曰：桂杨城武丁有仙道，常在人间，忽谓其弟曰：七月七日织<br>女渡河诸仙悉还宫，吾向以被召不得停，与尔别矣。弟问织女何事渡河，兄何当<br>还，答曰：织女暂诣牵牛，吾去后，三千年当还耳。明旦，失武丁所在。世人至<br>今犹云七月七日织女嫁牵牛。〕<br>※谢惠连<br>落日隐櫩朓楹，升月照帘栊。〔《毛诗》曰：如月之升。《说文》曰：栊，<br>房室之疏也。〕团团满叶露，析析振条风。〔《毛诗》曰：野有蔓草，零露团兮。<br>《楚辞》曰：秋风兮萧萧，舒芳兮振条。〕蹀足循广除，瞬目矖曾穹。〔《吕<br>氏春秋》曰：惠盎见宋康王，康王蹀足謦欬。《声类》曰：蹀，蹑也。《登楼赋》<br>曰：循阶除而下降。《说文》曰：除，殿阶也。又曰：瞬，开阖目也。《苍颉篇》<br>曰：矖，索视之貌也。穹，天也。〕云汉有灵匹，弥年阙相从。〔《毛诗》曰：<br>倬彼云汉。曹植《九咏注》曰：牛女为夫妇，七月七日得一会同也。毛苌《诗传》<br>曰：弥，终也。〕遐川阻昵爱，脩渚旷清容。〔曹植《九咏注》曰：织女牵牛之<br>星，各处河之旁。《尔雅》曰：昵，近也。孙炎曰：亲之近也。《苍颉篇》曰：<br>旷，疏旷也。〕弄杼不成藻，耸辔骛前踪。〔古诗曰：纤纤擢素手，札札弄机杼。<br>终日不成章，泣涕零如雨。王逸《楚辞注》曰：踪，轨也。〕昔离秋已两，今聚<br>夕无双。〔昔离迄今会，而秋已两。今聚便别，故夕无双也。〕倾河易回斡，款<br>颜难久悰。〔倾河，天汉也。陆机《拟古诗》曰：天汉东南倾。边让《章华台赋》<br>曰：天河既回，欢乐未终。如淳《汉书注》曰：斡，转也。《字林》曰：款，诚<br>也。意有所欲。《广雅》曰：悰，乐也。〕沃若灵驾旋，寂寥云幄空。〔《毛诗》<br>曰：我马维骆，六辔沃若。陆机《云赋》曰：藻帟高舒，长帷虹绕。〕留情顾华<br>寝，遥心逐奔龙。〔龙，仙者所驾，故遥心以逐之。《庄子》曰：神人，承云气，<br>御飞龙也。〕沈吟为尔感，情深意弥重。〔古诗曰：驰情整中带，沈吟聊踯躅。<br>郑玄《毛诗笺》曰：尔，汝也。《广雅》曰：感，伤也。郑玄《仪礼注》曰：弥，<br>尽也。〕<br>【捣衣（五言）】<br>※谢惠连<br>衡纪无淹度，晷运倏如催。〔《汉书》曰：用昏建者杓，夜半建者衡。晋灼<br>曰：衡斗之中央也。《尔雅》曰：星纪，斗牵牛也。《汉书·音义》曰：二十八<br>舍，列在四方。日月行焉，起於星纪也。《说文》曰：晷日景也。《周易》曰：<br>日月运行。〕白露滋园菊，秋风落庭槐。肃肃莎鸡羽，烈烈寒螀啼。〔《毛诗》<br>曰：六月莎鸡振羽，一名促织，一名络纬，一名蟋蟀。《论衡》曰：夏末寒，蜻<br>蛚鸣，将感阴气也。许慎《淮南子注》曰：寒螀，蝉属也。〕夕阴结空幕，霄月<br>皓中闺。美人戒裳服，端饰相招携。〔《楚辞》曰：美人皓齿嫮以姱。《左<br>氏传》曰：招携以礼。何休《公羊传注》曰：携，提将也。〕簪玉出北房，鸣金<br>步南阶。〔《魏台访议》曰：以玉为笄也。古曰笄，今曰簪。繁钦《定情诗》曰：<br>何以致拳拳，绾臂双金环。〕朓高砧响发，楹长杵声哀。〔郭璞曰：砧，木质也。<br>然此砧为捣帛之质也。《文字集略》曰：砧，杵之质也。《尔雅》曰：砧谓之虔。〕<br>微芳起两袖，轻汗染双题。〔《说文》曰：题，额也。〕纨素既已成，君子行未<br>归。〔君子，谓夫也。《毛诗》曰：未见君子。〕裁用笥中刀，缝为万里衣。<br>〔古诗曰：相去万馀里。〕盈箧自余手，幽缄侯君开。〔《说文》曰：箧，笥也。<br>又曰：缄，束箧也。〕腰带准畴昔，不知今是非。〔《左氏传》羊斟曰：畴昔之<br>羊子为政。〕<br>南楼中望所迟客〔五言　谢灵运《游名山志》曰：始宁又北转一汀。七里，<br>直指舍下园南门楼，自南楼百许步，对横山。〕<br>※谢灵运<br>杳杳日西颓，漫漫长路迫。〔《楚辞》云：日杳杳以西颓，路长远而窘迫。<br>王逸《注》曰：言道路长远，不得复还，忧心迫窘，无所舒志也。〕登楼为谁思，<br>临江迟来客。〔《楚辞》曰：吹参差兮谁思。迟，犹思也。〕与我别所期，期在<br>三五夕。〔陆机《赠冯文罴诗》曰：问子别所期，耀灵缘扶木。三五，谓十五日<br>也。《礼记》曰：月者，三五而盈也。〕圆景早已满，佳人犹未適。〔曹子建赠<br>徐幹诗曰：圆景光未满，众星粲已繁。魏文帝《秋胡行》曰：朝与佳人期，日夕<br>殊不来。杜预《左氏传注》曰：適，归也。〕即事怨睽携，感物方凄戚。〔即事，<br>即此离别之意也。《列子》：周之尹氏有老役夫，昼则呻呼即事，夜则昏惫而熟<br>寐。《周易》曰：睽，乖也。贾逵《国语注》曰：携，离也。古诗曰：感物怀所<br>思。郑玄《论语注》曰：方，常也。〕孟夏非长夜，晦明如岁隔。〔《楚辞》曰：<br>望孟夏之短夜，何晦明兮若岁。〕瑶华未堪折，兰苕已屡摘。〔《楚辞》曰：折<br>疏麻兮瑶华，将以遗乎离居。又曰：被石兰兮带杜衡，折芳馨兮遗所思。〕路阻<br>莫赠问，云何慰离析。〔《楚辞》曰：媒绝路阻，言不可结而赠也。毛苌《诗传》<br>曰：问，遗也。又曰：慰，安也。杜育《金谷诗》曰：既而慨尔，感此离析。〕<br>搔首访行人，引领冀良觌。〔《毛诗》曰：爱而不见，搔首踟蹰。《尔雅》曰：<br>觌，见也。良觌，谓见良人也。〕<br>【田南树园激流植援一首（五言）】<br>※谢灵运<br>樵隐俱在山，由来事不同。〔臧荣绪《晋书》曰：何琦曰：胡孔明有言，隐<br>者在山，樵者亦在山。在山则同，所以在山则异，岂不信乎？〕不同非一事，养<br>痾亦园中。〔高彪《与马融书》曰：公今养痾慠士。《说文》曰：痾，病也。〕<br>中园屏氛杂，清旷招远风。〔范晔《后汉书》，仲长统曰：欲卜居清旷，以乐其<br>志。广雅曰：旷，远也。〕卜室倚北阜，启扉面南江。〔《西都赋》曰：临峻路<br>而启扉。〕激涧代汲井，插槿当列墉。群木既罗户，众山亦对窗。靡迤趋下田，<br>迢递瞰高峰。〔《西京赋》曰：澶漫靡迤。〕寡欲不期劳，即事罕人功。〔《老<br>子》曰：少私寡欲。即事，即此营室之事也。已见上文。〕唯开蒋生迳，永怀求<br>羊踪。〔《三辅决录》曰：蒋诩，字元卿，隐於杜陵，舍中三迳，惟羊仲、求仲<br>从之游。二仲皆挫廉逃名。毛苌《诗传》曰：怀，思也。〕赏心不可忘，妙善冀<br>能同。〔《庄子》曰：颜成子游谓东郭子綦曰：自吾闻子之言也，八年而不知死<br>生，九年大妙。郭象曰：妙善同，故无往而不冥也。〕<br>【斋中读书一首（五言）】〔永嘉郡斋也。〕<br>※谢灵运<br>昔余游京华，未尝废丘壑。〔郭璞《游仙诗》曰：京华游侠窟。《汉书·班<br>嗣书》曰：夫严子者，渔钓於一壑，万物不干其志。栖迟於一丘，天下不易其乐<br>也。〕矧乃归山川，心迹双寂漠。〔《尔雅》曰：矧，况也。《楚辞》曰：野寂<br>漠兮无人。〕虚馆绝诤讼，空庭来鸟雀。〔张衡四愁诗序曰：诤讼息。《鬻子》<br>曰：禹治天下，朝廷之间，可以罗雀也。〕卧疾丰暇豫，翰墨时间作。〔《国语》<br>优施曰：我教暇豫之事君幸之。韦昭曰：暇，闲也。豫，乐也。《归田赋》曰：<br>挥翰墨以奋藻。《两都赋序》曰：时时间作。〕怀抱观古今，寝食展戏谑。〔<br>《文赋》曰：观古今於须臾。《毛诗》曰：善戏谑兮，不为虐兮。〕既笑沮溺苦，<br>又哂子云阁。执戟亦以疲，耕稼岂云乐。〔《论语》曰：长沮桀溺耦而耕。《汉<br>书》曰：王莽既以符命自立。即位之后，欲绝其源，以神前事，而甄丰子寻，刘<br>歆子棻复献之，莽诛丰父子，投棻四裔，辞所连及，便收不请。时杨雄校书天禄<br>阁上，理狱使者来，欲收雄，雄恐不能自免，乃从阁上自投，几死。京师为之语<br>曰：惟寂惟漠，自投于阁。潘安仁《夏侯湛诔》曰：执戟疲杨。〕万事难并欢，<br>达生幸可讬。〔《庄子》曰：达生之情者傀。司马彪曰：傀，大也。情在无，故<br>曰大。傀音瑰。〕<br>【石门新营所住四面高山回溪石濑脩竹茂林诗（五言）】<br>※谢灵运<br>跻险筑幽居，披云卧石门。〔《方言》曰：跻，登也。《论衡》曰：幽居静<br>处，恬澹自守。《庄子》曰：云者，风起北方，一西一东，孰居无事，而披拂是。〕<br>苔滑谁能步，葛弱岂可扪。〔《游天台山赋》曰：践莓苔之滑石。又曰：援葛藟<br>之飞茎。毛苌《诗传》曰：扪，持也。〕袅袅秋风过，萋萋春草繁。〔《楚辞》<br>曰：袅袅兮秋风。王逸《注》曰：袅袅，风摇木貌也。《楚辞》曰：春草生兮萋<br>萋。〕美人游不还，佳期何由敦。〔《楚辞》曰：望美人兮未来。又曰：与佳期<br>兮夕张。《方言》曰：敦，信也。〕芳尘凝瑶席，清醑满金樽。〔庾阐《杨都赋》<br>曰：结芳尘於绮疏。《楚辞》曰：瑶席兮玉瑱。《毛诗》曰：饮此醑矣。《埤苍》<br>曰：滑，美貌也。曹子建《乐府诗》曰：金樽玉杯，不能使薄酒更厚。〕洞庭空<br>波澜，桂枝徒攀翻。〔《楚辞》曰：洞庭波兮木叶下。又曰：攀桂枝兮聊淹留。〕<br>结念属霄汉，孤景莫与谖。〔言所思念，邈若霄汉。孤影独处，莫与忘忧。蔡琰<br>诗曰：茕茕对孤影，怛咤糜肝肺。毛苌《诗传》曰：谖，忘也。张翰诗曰：单形<br>依孤影。〕俯濯石下潭，仰看条上猿。早闻夕飙急，晚见朝日暾。〔《楚辞》曰：<br>暾将出兮东方。王逸《注》曰：始出，其形暾暾而盛大也。〕崖倾光难留，林深<br>响易奔。感往虑有复，理来情无存。〔言悲感已往，而夭寿纷错，故虑有回复；<br>妙理若来，而物我俱丧，故情无所存。往，谓適彼可悲之境也。〕庶持乘日车，<br>得以慰营魂。〔《庄子》牧马童子谓黄帝曰：有长者教予曰：若乘日之车，而游<br>襄城之野。郭象曰：日出而游，日入而息也。车或为居。《楚辞》曰：载营魂而<br>升霞。锺会《老子注》曰：经护为营也。〕匪为众人说，冀与智者论。〔司马迁<br>书曰：可为智者说，难为俗人言。〕<br>【杂诗（五言）】<br>※王景玄〔沈约《宋书》曰：王微，字景玄。少好学，无不通览。年十六，<br>举秀才。除南平王铄右军咨议，微素无宦情，并陈疾不就。江湛举为吏部郎中。〕<br>思妇临高台，长想凭华轩。〔陆机《为顾彦先赠妇诗》曰：东南有思妇。<br>《舞赋》曰：远思长想。《登楼赋》曰：凭轩槛以遥望。潘岳《为贾谧赠陆机诗》<br>曰：珥笔华轩。韦昭《汉书注》曰：轩，槛上板也。〕弄弦不成曲，哀歌送苦言。<br>〔左太冲《咏史诗》曰：哀歌和渐离。张平子书曰：酸者不能不苦於言也。〕箕<br>帚留江介，良人处雁门。〔箕帚，妇人所执也。《国语》曰：吴王夫差伐越，越<br>王勾践乃命诸稽郢行成於吴。曰：勾践请盟，一介適女执箕帚，以备姓於王宫。<br>《说文》曰：箕，簸也。帚，粪也。《楚辞》曰：哀江介之悲风。《孟子》曰：<br>齐人一妻一妾而处室者，其良人出，必厌酒肉。刘渠曰：妇人称夫曰良人。《汉<br>书》有雁门郡。〕讵忆无衣苦，但知狐白温。〔曹植《赠丁仪诗》曰：狐白足御<br>冬，焉念无衣客。〕曰闇牛羊下，野雀满空园。〔《毛诗》曰：日之夕矣，羊牛<br>下来。《古猛虎》行曰：日暮不从野雀栖。〕孟冬寒风起，东壁正中昏。〔《礼<br>记》曰：仲冬之月，昏东壁中。〕朱火独照人，抱景自愁怨。〔古诗曰：朱火然<br>其中。《楚辞》曰：廓抱景而独倚。〕谁知心曲，乱所思不可论。〔《毛诗》曰：<br>乱我心曲。古诗曰：所思在远道。〕<br>【数诗（五言）】<br>※鲍明远<br>一身仕关西，家族满山东。〔《家语》孔子曰：恭敬忠信，四者可以正国，<br>岂特一身。《汉书》王卫尉曰：萧何守关中，摇足则关西非陛下所有。又曰：高<br>帝问群臣，群臣皆山东人也。〕二年从车驾，斋祭甘泉宫。〔《汉书》曰：元延<br>二年，行幸甘泉，赋曰：正月，从上甘泉。蔡邕《独断》曰：不敢指斥天子，故<br>但言车驾。《汉书》曰：武帝作甘泉宫，中为台置祭具，以致天神也。〕三朝国<br>庆毕，休沐还旧邦。〔《汉书》谷永上书曰：食於三朝之会。《周礼》曰：国有<br>福事，即庆贺之。《汉书》曰：张安世休沐未尝出。王粲《赠蔡子笃诗》曰：戾<br>旧邦也。〕四牡曜长路，轻盖若飞鸿。〔《毛诗》曰：驾彼四牡。石崇《还京诗》<br>曰：迅风翼华盖，飘摇若鸿飞。〕五侯相饯送，高会集新丰。〔《汉书》曰：成<br>帝悉封舅王谭、王立、王根、王逢、王商时为列侯，五人同日封，故世谓之五侯。<br>又曰：汉王置酒高会。《三辅旧事》曰：太上皇思慕乡里，高祖徙丰沛商人，立<br>为新丰也。〕六乐陈广坐，组帐扬春风。〔《周礼》曰：凡六乐者，文之以五声。<br>郑玄曰：此固所以存六代之乐。《史记》侯嬴曰：公子自迎嬴群众广坐之中。嵇<br>康《赠秀才诗》曰：组帐高褰。〕七盘起长袖，庭下列歌锺。〔张衡《舞赋》曰：<br>历七盘而屣蹑。七盘，已见陆机《罗敷歌》。《韩子》曰：长袖善舞。《国语》<br>曰：郑伯纳女乐二八。歌锺，已见《魏都赋》。〕八珍盈彫俎，绮肴纷错重。<br>〔《周礼》：食医掌和王八珍之齐。《庄子》曰：祝宗人《说彘》曰：汝奚恶死，<br>吾将加汝肩尻乎彫俎之上。应璩《与公琰书》曰：繁俎绮错，羽爵飞腾。〕九族<br>共瞻迟，寡友仰徽容。〔《尚书》曰：敦叙九族。孔安国曰：九族，高祖玄孙之<br>亲也。张载《送锺参军诗》曰：善见理不拔，阐道播徽容。〕十载学无就，善宦<br>一朝通。〔《汉书》曰：张释之事文帝，十年不得调。又曰：司马安巧善宦，四<br>至九卿。〕<br>【玩月城西门解中一首（五言）】<br>※鲍明远<br>始见西南楼，纤纤如玉钩。〔《西京杂记》公孙乘《月赋》曰：值圆岩而似<br>钩，蔽脩堞如分镜。王逸《楚辞注》曰：曲琼，玉钩也。〕末映东北墀，娟娟似<br>蛾眉。〔《说文》曰：墀，涂地也。礼，天子赤墀。《上林赋》曰：长眉连娟。<br>《毛诗》曰：螓首蛾眉。〕蛾眉蔽珠栊，玉钩隔琐窗。〔珠栊，以珠饰疏也。琐<br>窗，窗为琐文也。范晔《后汉书》曰：梁冀第舍、窗牖皆有绮疏青琐也。〕三五<br>二八时，千里与君同。〔二八，十六日也。《释名》曰：望，满之名。月大十六<br>日，月小十五日。《淮南子》曰：道德之论，譬如日月。驰骛千里，不能改其处。〕<br>夜移衡汉落，徘徊帷户中。〔衡，斗中央也。汉，天汉也。已见上文。曹植《七<br>哀诗》曰：明月照高楼，流光正徘徊。〕归华先委露，别叶早辞风。〔言归华先<br>委，为露所堕。别叶早辞，为风所陨。华落向本，故曰归本。叶下离枝，故云别<br>叶。王逸《楚辞注》曰：委，弃也。翼氏风角曰：木落归本，水流归末。〕客游<br>厌苦辛，仕子倦飘尘。〔陆机《答张士然诗》曰：飘飖冒风尘。〕休浣自公日，<br>宴慰及私辰。〔《礼记》曰：晏子澣衣以朝。《字林》曰：醧，私宴饮也。<br>《方言》曰：慰，居也。〕蜀琴抽白雪，郢曲发阳春。〔相如工琴而处蜀，故曰<br>蜀琴。客歌郢中，故称郢曲也。宋玉《笛赋》曰：师旷将为白雪之曲也。又《对<br>问》曰：客有歌於郢中者，其为阳春白雪，国中属而和者不过数人。〕肴乾酒未<br>缺，金壶启夕沦。〔肴虽乾而酒未止。金壶之漏，已启夕波。杜预《左氏传注》<br>曰：肴乾而不食。《尔雅》曰：小波为沦。陆机《漏赋》曰：伏阴虫以承波，吞<br>恒流其如揖。〕回轩驻轻盖，留酌待情人。<br>【始出尚书省一首（五言）】<br>※谢玄晖〔萧子显《齐书》曰：眺兼尚书殿中郎。高宗辅政，以朓为谘议，<br>领记室，高宗，明帝也。〕<br>惟昔逢休明，十载朝云陛。〔休明，谓齐武皇帝也。《左氏传》曰：王孙满<br>曰：德之休明。萧子显《齐书》曰：朓解褐豫章王行参军，然王故朝也。左思<br>《七牧》曰：开甲第之广袤，建云陛之嵯峨。〕既通金闺籍，复酌琼筵醴。〔金<br>闺，即金门也。《解嘲》曰：历金门，上玉堂。应劭《汉书注》曰：籍者，为二<br>尺竹牒，记其年纪名字物色，悬之宫门，案省相应，乃得入也。袁宏《夜酣赋》<br>曰：开金扉，坐琼筵。《汉书》楚元王敬礼穆生等。穆生不嗜酒，王每置酒，常<br>为穆生设醴也。〕宸景厌照临，昏风沦继体。〔宸，北辰。以喻帝位也。厌照临，<br>谓武帝崩也。继体，谓郁林王昭业也。萧子显《齐书》曰：郁林王，文惠太子长<br>子，　武帝崩，王即位。《毛诗》曰：明明上天，照临下土。《尚书》曰：远耆<br>德，比顽童。时谓乱风。广雅曰：昏，乱也。又曰：沦，没也。《公羊传》曰：<br>继文王之体，守文王之法度。〕纷虹乱朝日，浊河秽清济。〔《汉书》息夫躬<br>《绝命辞》曰：虹霓燿兮日微。张晏曰：虹蜺，邪阴之气也。而有照耀以蔽日月，<br>方谗言流行，忠良浸微也。《战国策》张仪说秦王曰：清济浊河，足以为阻。孔<br>安国尚书注曰：济水入河，并流十数里，清浊异色，混为一流。亦喻谗邪之秽忠<br>正也。〕防口犹宽政，餐荼更如荠。〔言防众口，实由宽政。虽遇餐荼之苦，更<br>同如荠之甘。时明帝辅政，故曰宽也。《国语》召公谏厉王曰：防人之口，甚於<br>防川。《左氏传》陈公子完谓齐侯曰：臣幸若获宥，及於宽政，君之惠也。仲长<br>子昌言曰：有军兴之大役焉，有凶荒之杀用焉。如此，则清脩絜皎之士，固当食<br>荼盬胆，枕籍菁棘。《毛诗》曰：谁为荼苦，其甘如荠。〕英衮畅人谋，文明固<br>天启。〔英衮，谓明帝也。初为尚书令，故曰英衮。萧子显《齐书》曰：明帝以<br>太后令，废郁林王及海陵王而即帝位。《周礼》曰：三公自衮冕而下。《汉书·<br>音义》曰：畅，通也。《周易》曰：人谋鬼谋，百姓与能。又曰：见龙在田，天<br>下文明。《左氏传》曰：晋侯赐毕万魏。卜偃曰：以是始赏，天启之矣。〕青精<br>翼紫轪，黄旗映朱邸。〔《春秋元命苞》曰：殷纣之时，五星聚房。房者，苍<br>神之精，周据而兴。然青即苍也。齐，木德，故苍精翼之。孔安国《尚书传》曰：<br>翼，辅也。《方言》曰：韩楚之间，轮谓之轪。天子之车，以紫为盖，故曰紫<br>轪。司马德操《与刘恭嗣书》曰：黄旗紫盖，恒见东南，终成天下者，扬州之<br>君子。《史记》曰：诸侯朝天子，於天子之所立宅舍曰邸。《汉书》曰：代王入<br>代邸，诸王朱户，故曰朱邸。〕还睹司隶章，复见东都礼。〔《东观汉记》曰：<br>更始欲北之雒阳，以上为司隶校尉。三辅官府吏东迎雒阳，见更始诸将过者数十<br>辈，皆冠帻而衣妇人之衣，大为长安所笑。见司隶官属，皆相指视之。极望，老<br>吏或垂涕，粲然复见官府仪体，贤者蚁附也。〕中区咸已泰，轻生谅昭洒。〔<br>《文赋》曰：伫中区以玄览。《说文》曰：洒，涤也。〕趋事辞宫阙，载笔陪旌<br>棨。〔谓出殿中而为记室也。《汉书》曰：朱博夜寝早起，妻希见面，趋事如是。<br>《慎子》曰：趋事之有司，贱也。《礼记》曰：史载笔，士载言。司马彪《续汉<br>书》曰：公以下至二千石骑吏四人，皆带剑棨戟为前行。韦昭《汉书注》曰：棨，<br>戟也。音启。〕邑里向疏芜，寒流自清泚。〔《鹖冠子》曰：士之居邑里。贾逵<br>《国语注》曰：芜，秽也。《说文》曰：泚，清也。〕衰柳尚沈沈，凝露方泥泥。<br>〔沈沈，茂盛之貌也。《毛诗》曰：蓼彼萧斯，零露泥泥。《广雅》曰：方，正<br>也。毛苌曰：泥泥，沾濡也。〕零落悲友朋，欢虞宴兄弟。〔孔融《与曹操书》<br>曰：海内知识，零落殆尽。虞与娱通。《毛诗序》曰：常棣，燕兄弟也。〕既秉<br>丹石心，宁流素丝涕。〔丹石，言不移也。《吕氏春秋》曰：石可破而不可夺其<br>坚，丹可磨而不可夺其赤。《韩子》曰：上下相德，守道者皆怀金石之心，素丝<br>随染涕，墨子所悲也。《淮南子》曰：墨子见练丝而泣之，为其可以黄可以黑。<br>高诱曰：闵其化也。曹颜远《感时诗》曰：素丝与路歧。〕乘此终萧散，垂竿深<br>涧底。〔孙惠《龟赋》曰：汎舟於清泠之渊，垂竿於岩涧之下。如淳《汉书注》<br>曰：乘，因也。〕<br>【直中书省一首（五言）】〔萧子显《齐书》曰：眺转中书郎。〕<br>※谢玄晖<br>紫殿肃阴阴，彤庭赫弘敞。〔紫殿，紫宫也。《汉书·成纪》曰：神光降集<br>紫殿。《庄子》曰：至阴肃肃，至阳赫赫。《西都宾》曰：玉阶彤庭。《西京赋》<br>曰：赫昈々以弘敞。〕风动万年枝，日华承露掌。〔《晋宫阙名》曰：华林园<br>有万年树十四株。《汉书》曰：日华曜宣明。又曰：武帝作柏梁铜柱承露盘仙人<br>掌也。〕玲珑结绮钱，深沈映朱网。〔晋灼《甘泉赋注》曰：玲珑，明见貌也。<br>《东宫旧事》曰：窗有四面，绫绮连钱。《楚辞》曰：网户朱缀刻方连。王逸注<br>曰：网，绮文缕也。缀，缘也。网与罔同而义异也。〕红药当阶翻，苍苔依砌上。<br>〔《淮南子》曰：穷谷之污，生以苍苔〕兹言翔凤池，鸣珮多清响。〔《晋中兴<br>书》曰：荀勖徙中书监为尚书令，人贺之，乃发恚云：夺我凤凰池，卿诸人何贺<br>我邪？《礼记》曰：君子行则鸣佩玉。〕信美非吾室，中园思偃仰。〔《登楼赋》<br>曰：虽信美而非吾土兮。《毛诗》曰：或栖迟偃仰。〕朋情以郁陶，春物方骀荡。<br>〔《尚书》曰：郁陶乎予心，颜厚有忸怩。《庄子》曰：惠施之材，骀荡而不得，<br>逐物不反。司马彪曰：骀荡，犹施散也。〕安得凌风翰，聊恣山泉赏。〔《庄子》<br>曰：鹊巢於高榆之颠。巢折，凌风而起。《毛诗》曰：如飞如翰。郑玄曰：如鸟<br>之飞翰也。〕<br>【观朝雨一首（五言）】<br>※谢玄晖<br>朔风吹飞雨，萧条江上来。既洒百常观，复集九成台。〔张景阳《七命》曰：<br>表以百常之阙。《西京赋》曰：通天眇以竦峙，劲百常而茎擢。薛综曰：台名也。<br>《尔雅》曰：观谓之阙。《吕氏春秋》曰：有蛾氏有二佚女，为九成台，饮食必<br>以鼓。〕空濛如薄雾，散漫似轻埃。平明振衣坐，重门犹未开。〔《楚辞》曰：<br>平明发兮苍梧。《新序》曰：老古振衣而起。《周易》曰：重门击柝。〕耳目暂<br>无扰，怀古信悠哉。〔《东京赋》曰：慨长思而怀古。《毛诗》曰：悠哉悠哉！<br>毛苌曰：悠，思也。〕戢翼希骧首，乘流畏曝<鱼思>。〔成公绥《慰情赋》曰：惟<br>潜龙之勿用戢鳞翼以匿影。邹阳上书曰：鲛龙骧首奋翼，则浮云出流。《鵩鸟赋》<br>曰：乘流则逝。《三秦记》曰：河津，一名龙门，两傍有山，水陆不通，龟鱼莫<br>能上。江海大鱼，薄集龙门下，上则为龙，不得上，曝<鱼思>水次也。〕动息无兼<br>遂，歧路多徘徊。〔动息，犹出处。言出处之情有疑，譬临歧路而多惑也。《淮<br>南子》曰：杨子见逵路而哭之，谓其可以南可以北。〕方同战胜者，去翦北山莱。<br>〔言隐胜仕也。方，犹将也。《韩子》子夏曰：吾入见先王之义则荣之，出见富<br>贵又荣之，二者战於胸臆，故臞也。今见先王之义战胜，故肥也。《毛诗》曰：<br>南山有台，北山有莱。毛苌曰：莱，草也。〕<br>【郡内登望一首（五言）】〔萧子显《齐书》曰：朓出为宣城太守。〕<br>※谢玄晖<br>借问下车日，匪直望舒圆。〔张景阳诗曰：下车如昨日，望舒四五圆。〕寒<br>城一以眺，平楚正苍然。〔《毛诗》曰：翘翘错薪，言刈其楚。《说文》曰：楚，<br>丛木也。郑玄《毛诗笺》曰：蒹葭在众草之中，苍苍然也。〕山积陵阳阻，溪流<br>春穀泉。〔《江赋》曰：幽涧积阻。沈约《宋书》曰：宣城郡，太康中分丹阳立。<br>陵阳子明得仙於广阳县山。《战国策》曰：饮茹溪之流。《汉书》曰：丹阳郡有<br>春穀县。《水经注》曰：江连春穀县，北又合春穀水。〕威纡距遥甸，巉岩带远<br>天。〔威纡，威夷纡馀，流长之貌也。孔安国《尚书传》曰：距，至也。《广雅》<br>曰：巉嵒，高也。〕切切阴风暮，桑柘起寒烟。怅望心已极，惝怳魂屡迁。〔怅<br>望，已见上文。《楚辞》曰：招惝怳而永怀。〕结发倦为旅，平生早事边。〔<br>《汉书》：霍光结发内侍。《论语》子曰：久要不忘平生之言。〕谁规鼎食盛，<br>宁要狐白鲜。〔《家语》曰：子路南游於楚，列鼎而食。《晏子春秋》曰：景公<br>被狐白之裘，坐於堂侧。〕方弃汝南诺，言税辽东田。〔《续汉书》曰：汝南太<br>守南阳宗资，任用范滂，时人谣曰：汝南太守范孟博，南阳宗资主画诺。《魏志》<br>曰：管宁闻公孙度令行海外，遂至于辽东。皇甫谧《高士传》曰：人或牛暴宁田<br>者，宁为牵牛著凉处，自饮食也。〕<br>【和伏武昌登孙权故城一首（五言）】<br>〔徐勉《伏曼容墓志序》曰：曼容为大司马谘议参军，出为武昌太守。〕<br>※谢玄晖<br>炎灵遗剑玺，当涂骇龙战。〔炎灵，谓汉也。《典引》曰：蓄炎上之烈精。<br>《汉仪礼志》曰：皇太子即位，中黄门以斩蛇宝剑授。《异苑》曰：晋惠帝元康<br>三年，武库火，烧汉高斩白蛇剑。《吴书》曰：初，黄门张让等作乱。劫天子出<br>奔，尚玺投井中。《春秋保乾图》曰：汉以魏徵，当涂在世，名行四方。《献帝<br>纪》太史丞许芝奏故白马令李云上事曰：许昌气见於当涂高者，魏也。象魏者，<br>两观阙是也。当道而高大者，魏也，当代汉。《周易》曰：龙战于野，其血玄黄。〕<br>圣期缺中壤，霸功兴县。〔《论衡》曰：孟子云：五百年有王者兴。五百年者，<br>以为天出圣期也。桓谭陈便宜曰：所谓霸功者，法度明正，百官脩治，威令流行<br>者也。《苍颉篇》曰：宇，边也。《说文》曰：，籀文宇字也。〕鹊起登吴山，<br>凤翔陵楚甸。〔《庄子》曰：鹊上城之垝，巢於高榆之颠，城坏巢折，陵风而<br>起。故君子之居时也，得时则义行，失时则鹊起。司马彪曰：垝最高危限之处<br>也。起，飞也。《东都赋》曰：龙飞白水，凤翔参墟。孙氏初基武昌，后都建邺，<br>故云吴山楚甸也。〕衿带穷岩险，帷帟尽谋选。〔《西京赋》曰：岩险周固，衿<br>带易守。《汉书》高祖曰：运筹策於帷帐之中。《左氏传》蒍启疆曰：赵成中行<br>吴，皆诸侯之选也。郑玄《毛诗笺》曰：选者，谓於伦等之中最上也。〕北拒溺<br>骖镳，西龛收组练。〔北拒，谓御曹操。西龛，谓败刘备也。《春秋感精符》曰：<br>强杰并侵，战兵雷合，龙门溺骖。宋均曰：龙门，鲁地名也。时齐与宋郑战败相<br>杀，血溺骖马。《尚书序》曰：西伯戡黎。孔安国曰：戡，胜也。龛与戡音义同。<br>《左氏传》曰：组甲三百，被练三千。马融曰：组甲，以组为甲。被练，为甲里<br>也。〕江海既无波，俯仰流英盼。〔《礼斗威仪》曰：其君乘木而玉，其政象平，<br>则江海不扬波。《好色赋》曰：窃视盼。〕裘冕类禋郊，卜揆崇离殿。〔《周礼》<br>曰：王祀昊天上帝，则服大裘而冕，祀五帝亦如之。又曰：兆五帝於四郊，四类<br>亦如之。孔安国《尚书传》曰：类，事类也。又曰：精意以享曰禋。《毛诗》曰：<br>卜云其吉，终然允臧。毛苌曰：凡建国必卜之。《毛诗》曰：揆之以日，作为楚<br>室。毛苌曰：揆，度也。度日出日入以知西东，视定北准极以正南北。毛苌《诗<br>传》曰：崇，立也。《西都赋》曰：外则离殿别寝。〕钓台临讲阅，樊山开广宴。<br>〔《吴志》曰：孙权於武昌临钓台饮酒，大欢。《国语》虢文公曰：一时讲武。<br>《公羊传》曰：大阅者何？简车马也。《水经》曰：武昌郡治城南有袁山，即樊<br>山也。北背大江，江上有钓台。颜延年《释奠诗》曰：即宫广宴。〕文物共葳蕤，<br>声明且葱茜。〔《左氏传》臧哀伯曰：夫德。俭而有度。文物以纪之，声明以发<br>之。〕三光厌分景，书轨欲同荐。〔三国名臣颂曰：三光参分，宇宙暂隔。《礼<br>记》子曰：今天下车同轨，书同文。杜预《左氏传注》曰：荐，献也。〕参差世<br>祀忽，寂漠市朝变。〔《魏都赋》曰：非有期乎世祀。忽，谓忽忽然而去也。<br>《古出夏北门行》曰：市朝易人，子载墓平。〕舞馆识馀基，歌梁想遗转。〔<br>《芜城赋》曰：歌堂舞阁之基。《西征赋》曰：賝陛殿之馀基，歌有绕梁，故曰<br>歌梁。《淮南子》曰：秦楚燕赵之歌也，异转而皆乐。高诱曰：转，音声也。〕<br>故林衰木平，荒池秋草遍。雄图怅若兹，茂宰深遐睠。〔茂宰，谓伏武昌也。<br>言孙氏雄图，怅然如此，伏氏感之而深远睠。〕幽客滞江皋，从赏乖缨弁。<br>〔幽客，朓自谓也。言从赏而乖缨弁游也。《楚辞》曰：朝驰骋兮江皋。王逸<br>《注》曰：泽曲曰皋。〕清卮阻献酬，良书限闻见。〔良书，谓伏诗也。郑玄<br>《礼记注》曰：卮，酒器也。《毛诗》曰：献酬交错。《墨子》曰：墨子献书惠<br>王，王受而读之曰：良书也。〕幸籍芳音多，承风采馀绚。〔《楚辞》曰：闻赤<br>松之清尘，原承风之遗则。马融《论语注》曰：绚，文貌也。〕于役倘有期，鄂<br>渚同游衍。〔《毛诗》曰：君子于役，不知其期。《楚辞》曰：乘鄂渚而反顾兮。<br>王逸《注》曰：鄂渚，地名也。《毛诗》曰：昊天曰旦，及尔游衍。毛苌曰：游，<br>行也。衍，溢也。郑玄曰：常与汝入往，游溢相从也。〕<br>【和王著作八公山一首（五言）】<br>〔《淮南子》曰：淮南王安养士数千人，中有高才八人。苏非、李上、左吴、<br>陈由、伍被、雷被、毛被、晋昌为八公。《神仙传》曰：雷被诬告安谋反，人告<br>公曰：安可以去矣。乃与登山，即日升天。八公与安所践石上之马迹存焉。〕<br>※谢玄晖<br>二别阻汉坻，双崤望河澳。〔《左氏传》曰：吴子伐楚，子常乃济汉而阵，<br>自小别至于大别。淆有二陵，已见《西征赋》。《尔雅》曰：小沚曰泜。又曰：<br>澳，隈也。〕兹岭复巑岏，分区奠淮服。〔《字林》曰：巑岏，锐山也。潘岳<br>《赠陆机诗》曰：区域以分。孔安国《尚书传》曰：奠，定也。〕东限琅邪台，<br>西距孟诸陆。〔《山海经》曰：琅邪台在渤海间琅邪之东。孔安国《尚书传》曰：<br>距，至也。《周礼》曰：正东曰青州，其薮曰孟诸。《尔雅》曰：宋有孟诸。郭<br>璞曰：今在梁国濉阳县东北。然孟诸泽在八公山东，而云西距者，谓泽西距山，<br>以避上文耳，谓山在泽东是也。〕仟眠起杂树，檀栾荫脩竹。〔《楚辞》曰：远<br>望兮仟眠。枚乘《兔园赋》曰：脩竹檀栾夹池水。〕日隐涧凝空，云聚岫如複。<br>出没眺楼雉，远近送春目。〔王肃《家语注》曰：高丈长曰堵，三堵曰雉。《吕<br>氏春秋》曰：客出，田骈送之以目。〕戎州昔乱华，素景沦伊穀。〔乱华，谓苻<br>坚也。《左氏传》曰：卫侯登城以望，见戎州。公曰：我姬姓也。何戎之有焉！<br>又孔子曰：裔不谋夏，夷不乱华。素景，谓晋也。干宝《搜神记》曰：金者，晋<br>之行也。《汉书》曰：穀水出穀阳谷，东北入洛也。伊水，已见上文。〕阽危赖<br>宗衮，微管寄明牧。〔宗衮，谢安也。明牧，谢玄也。《晋中兴书》曰：时盗贼<br>强盛，浸寇无已，朝议求文武良将，可以镇北方者，卫将军谢安曰：唯兄子玄可<br>堪此任。於是拜建武将军兖州刺史，领广陵相，监江北诸军事。《汉书》贾谊上<br>书曰：安有天下阽危者若是。臣瓒曰：临危曰阽。或曰：阽，屋檐也。《论语》<br>子曰：微管仲，吾其被发左衽矣。〕长蛇固能翦，奔鲸自此曝。〔八公山，谢玄<br>败苻坚之处也。长蛇，喻融；奔鲸，喻坚也。《群谢录》曰：玄领徐州，苻坚倾<br>国大出，玄为前锋，射伤苻坚，阵杀苻融。《左氏传》：申苞胥如秦乞师，曰：<br>吴为封豕长蛇，以荐食上国。又楚子曰：古者明王伐不敬，取其鲸鲵而封，以为<br>大戮。杜预曰：鲸鲵，大鱼名，以喻不义之人，吞食小国也。〕道峻芳尘流，业<br>遥年运倏。〔陆机《大暮赋》曰：播芳尘之馥馥。《庄子》老聃曰：予年运而往<br>矣，将何以戒我乎？〕平生仰令图，吁嗟命不淑。〔平生，眺自谓也。《左氏传》<br>汝叔齐曰：君子能知其过，必有令图。令图，天赞也。薛君《韩诗章句》曰：吁<br>嗟，叹辞也。《毛诗》曰：子之不淑。杨泉《五湖赋》曰：底功定绩，盖令图。<br>不淑，已见嵇康《幽愤诗》。〕浩荡别亲知，连翩戒征轴。〔《楚辞》曰：志浩<br>荡而伤怀。《思玄赋》曰：缤连翩兮纷暗暖。〕再远馆娃宫，两去河阳谷。〔<br>《方言》曰：吴有馆娃之宫。石崇《思归引》序曰：肥遯於河阳别业。〕风烟四<br>时犯，霜雨朝夜沐。〔曹植《亟出行》曰：蒙雾犯风尘。《淮南子》曰：禹沐淫<br>雨，栉疾风。高诱曰：以雨为沐浴也。以疾风为梳篦也。《魏书》公令曰：沐浴<br>霜露，二十馀年。〕春秀良已凋，秋场庶能筑。〔《孙子》曰：秋霜被，不凋其<br>秀。《毛诗》曰：九月筑场圃。〕<br>【和徐都曹一首（五言）】〔《集》云：和徐都曹勉昧旦出新渚。〕<br>※谢玄晖<br>宛洛佳遨游，春色满皇州。〔古诗曰：驱车策驽马，游戏宛与洛。鲍照《结<br>客少年场》曰：表里望皇州。〕结轸青郊路，迥瞰苍江流。〔《楚辞》曰：结余<br>轸於西山。《周礼》曰：东方谓之青。《蜀都赋》曰：列绮疏以瞰江。〕日华川<br>上动，风光草际浮。〔日华，已见上文。《楚辞》曰：光风转蕙汎崇兰。王逸<br>《注》曰：光风，谓日出而风，草木有光色也。〕桃李成蹊迳，桑榆阴道周。<br>〔班固《汉书》赞曰：谚曰：桃李不言，下自成蹊。《楚辞》曰：鸣鸠栖於桑榆。<br>《毛诗》曰：有杕之杜，生于道周。毛苌曰：周，曲也。〕东都已俶载，言归<br>望绿畴。〔《毛诗》曰：以我覃耜，俶载南亩。毛苌曰：覃，利也。王肃曰：俶，<br>始也。载，事也。言用我之利，始事於南亩也。《毛诗》曰：言旋言归。贾逵<br>《国语注》曰：一井为畴。〕<br>【和王主簿怨情一首（五言）】〔《集》云：王主簿，名季哲。〕<br>※谢玄晖<br>掖庭聘绝国，长门失欢宴。〔《汉书·元纪》曰：赐单于待诏掖庭王廧为阏<br>氏。应劭曰：名廧，小字昭君。娶女曰聘，据单于而言也。《琴道》雍门周曰：<br>一赴绝国。掖庭，王昭君所居也。长门，陈皇后所居也。《南都赋》曰：接欢宴<br>於日夜。〕相逢咏麋芜，辞宠悲班扇。〔古《乐府诗》曰：上山采蘪芜，下<br>山逢故夫。班婕妤《怨诗》曰：新制齐纨素，鲜絜如霜雪。裁为合欢扇，团团似<br>明月。〕花丛乱数蝶，风帘入双燕。徒使春带赊，坐惜红妆变。〔赊，缓也。〕<br>生平一顾重，宿昔千金贱。〔郑玄《毛诗笺》曰：顾，回首也。《列女传》曰：<br>楚成郑子瞀者，楚成王之夫人也。初，成王登台，子瞀不顾，王曰：顾吾，与女<br>千金。子瞀遂行不顾。曹植诗曰：一顾千金重，何必珠玉钱。阮籍《咏怀诗》曰：<br>宿昔同衾裳。〕故人心尚尔，故人心不见。〔古乐府曰：相去万馀里，故人心尚<br>尔。郑玄《毛诗笺》曰：尚，犹也。《字书》曰：尔，词也。〕<br>【和谢宣城一首（五言）】〔《集》云：谢宣城眺卧疾。〕<br>※沈休文<br>王乔飞凫舄，东方金马门。从宦非宦侣，避世不避喧。〔范晔《后汉书》曰：<br>王乔者，河东人也，显宗时为叶令。乔有神术。每月朔望，自县诣台朝。帝怪其<br>来数而不见车骑，密令太史伺望之。言其临至，辄有双凫东南飞来。於是伺凫至，<br>举罗张之，但得一双舄焉。乃诏尚方诊视，则四年中所赐尚书官属履也。《史记》<br>曰：武帝时，齐人有东方生，名朔，时坐席中，酒酣，据地歌曰：陆沈於俗，避<br>世金马门。〕揆余发皇鉴，短翮屡飞翻。〔《楚辞》曰：皇鉴揆予于初度。丁仪<br>《周成王论》曰：振短翮与鸾凤并翔。〕晨趋朝建礼，晚沐卧郊园。〔《汉书·<br>典职》曰：尚书郎昼夜更直於建礼门内。沐，休沐也。〕宾至下尘榻，忧来命绿<br>樽。〔谢承《后汉书》曰：徐稚，字孺子，豫章人。屡辟公府不起。时陈蕃为太<br>守，以礼请署功曹。稚不免之，既谒而退。蕃在郡不接宾，唯稚来特设一榻，去<br>则悬之。应休琏《与曹长思书》曰：红尘蔽於机榻。傅玄杂诗曰：机榻委尘埃。<br>《汉书》东方朔曰：臣闻销忧者莫若酒也。〕昔贤侔时雨，今守馥兰荪。〔《字<br>林》曰：侔，齐等也。《孟子》曰：君子之所以教者五，有如时雨化之者今守，<br>即眺也。潘正叔《赠河阳诗》曰：流声馥秋兰。王逸《楚辞注》曰：荪，香草名<br>也。〕神交疲梦寐，路远隔思存。〔《列子》曰：梦有六候，此六者皆魂神所交<br>也。《庄子》曰：子綦曰：其寐也魂交，其觉也形开。《说文》曰：交，会也。<br>《毛诗》曰：虽则如云，匪我思存。〕牵拙谬东汜，浮惰及西昆。〔《梁书》曰：<br>隆昌中，约出为东阳太守。明帝即位，徵为五兵尚书，以日之皂晏，喻年之少老<br>也。牵拙，牵率庸拙也。东汜，谓汤谷，日之所出也。浮惰，浮名惰懈也。西昆，<br>谓崦嵫，日之所入也。〕顾循良菲薄，何以俪玙璠。〔郑玄《毛诗笺》曰：顾，<br>念也。《楚辞》曰：质菲薄而无由。马融《论语注》曰：菲，薄也。《广雅》曰：<br>俪，偶也。《左氏传》曰：季平子卒，阳虎将以玙璠敛。杜预曰：玙璠，美玉也。〕<br>将随渤澥去，刷羽汎清源。〔《解嘲》曰：若江湖之雀，渤澥之鸟。《吴都赋》<br>曰：刷荡漪澜。《说文》曰：刷，刮也。刘公幹诗曰：方塘含清源。〕<br>【应王中丞思远咏月一首（五言）】〔萧子显《齐书》曰：王思远为御史中<br>丞。〕<br>※沈休文<br>月华临静夜，夜静灭氛埃。〔魏明帝诗曰：静夜不能寐。《楚辞》曰：辟氛<br>埃而清凉。〕方晖竟户入，圆影隙中来。〔《淮南子》曰：受光於隙，照一隅，<br>受光於户，照室中无遗物，况受光於宇宙乎？《说文》曰：隙，壁际也。〕高楼<br>切思妇，西园游上才。〔曹子建七哀诗曰：明月照高楼，流光正徘徊。上有愁思<br>妇，悲叹有馀哀。魏文帝芙蓉池诗曰：乘辇夜行游，逍遥步西园。丹霞夹明月。<br>华星出云间。〕网轩映珠缀，应门照绿苔。〔《楚辞》曰：网户朱缀，刻方连。<br>下云绿苔，此当为朱缀。今并为珠，疑传写之误。《汉书》曰：班婕妤《自伤赋》<br>曰：潜玄宫兮幽以清，应门闭兮楚闼扃。华殿尘兮玉陛苔，中庭萋兮绿草生。〕<br>洞房殊未晓，清光信悠哉。〔《楚辞》曰：姱容脩态亘洞房。毛苌《诗传》曰：<br>悠，远貌也。〕<br>【冬节后至丞相第诣世子车中一首（五言）】<br>〔萧子显《齐书》曰：豫章王嶷，太祖第三子也。薨。赠丞相扬州牧。长子<br>廉，字景蔼，为世子。蔡邕《独断》曰：诸侯適子称世子。〕<br>※沈休文<br>廉公失权势，门馆有虚盈。〔《史记》曰：廉颇失势之时，故客尽去。及复<br>为将，又复至。王符《潜夫论》曰：昔魏其之客，流於武安。长平之利，移於冠<br>军。廉颇翟公，再盈再虚。〕贵贱犹如此，况乃曲池平。〔《汉书》曰：下邽翟<br>公为廷尉，宾客亦填门。及废，门外可设雀罗。后为廷尉，客欲往，翟公大署其<br>门曰：一贵一贱，交情乃见。《桓子新论》，雍门周说孟尝君曰：千秋万岁后，<br>高台既已倾，曲池又以平。〕高车尘未灭，珠履故馀声。〔《汉书》曰：于定国<br>父于公闾门坏，父老方共治之。于公谓之曰：少高大闾门，令容驷马高盖。《说<br>文》曰：高车，其盖高，立载之车也。《史记》曰：春申君上客，皆蹑珠履。〕<br>宾阶绿钱满，客位紫苔生。〔《家语》曰：公自阼阶，孔子由宾阶升堂立侍。又<br>曰：醮於客位，加其有成也。崔豹《古今注》曰：空室无人行，则生苔藓。或青<br>或紫，一名绿钱。《礼记》曰：主人就东阶，客就西阶。又曰：殡於客位，祖於<br>庭。〕谁当九原上，郁郁望佳城。〔《礼记》赵文子曰：以从先大夫於九原。郑<br>玄曰：晋卿大夫之墓地在九原。《西京杂记》曰：滕公驾至东都门。马鸣，跼不<br>肯前，皆以前脚跼地。久之，滕公惧，使卒掘马所跼地，入三尺所，得石椁，有<br>铭焉。铭曰：佳城郁郁，三千年，见白日，吁嗟滕公居此室。滕公曰：嗟乎！天<br>也。吾其即安此乎。遂葬焉。《汉书》曰：夏侯婴，号滕公也。〕<br>【学省愁卧一首（五言）】<br>〔学省，国学也。《梁书》曰：齐明帝即位，约迁国子祭酒。〕<br>※沈休文<br>秋风吹广陌，萧瑟入南闱。〔《广雅》曰：陌，道也。〕愁人掩轩卧，高窗<br>时动扉。〔《楚辞》曰：愁人兮奈何。掩，犹闭也。轩，长廊也。〕虚馆清阴满，<br>神宇暖微微。〔谢灵运斋中诗曰：虚馆绝诤讼。曹植九咏曰：蔓葛滋兮冒神宇。<br>王逸《楚辞注》曰：暖暖，暗昧貌。《南都赋》曰：清庙肃以微微。〕网虫垂户<br>织，夕鸟傍檐飞。〔张景阳《杂诗》曰：蜘蛛网户屋。魏文帝诗曰：蜘蛛绕户牖。〕<br>缨珮空为忝，江海事多违。〔《尔雅》曰：忝，辱也。《庄子》曰：就薮泽，处<br>闲旷，此江海之士，避世之人也。《广雅》曰：违，异也。谓乖异也。〕山中有<br>桂树，岁暮可言归。〔山中有桂树，即攀桂枝而聊淹留也。《韩诗》曰：蟋蟀在<br>堂，岁聿其莫。薛君曰：莫，晚也。言君之年岁已晚也。〕<br>【咏湖中雁一首（五言）】<br>※沈休文<br>白水满春塘，旅雁每回翔。〔刘公幹《杂咏诗》曰：方塘含白水，中有凫与<br>雁。谢灵运《戏马台集诗》曰：旅雁违霜雪。《楚辞》曰：孔雀兮回翔。《穀梁<br>传》曰：掩禽旅。范甯曰：众禽也。〕唼流牵弱藻，敛翮带馀霜。〔《楚辞》曰：<br>凫雁皆唼夫梁藻。应玚《建章台集诗》曰：远行蒙霜雪。〕群浮动轻浪，单汎逐<br>孤光。〔《上林赋》曰：鸿鹔鹄鸨，浮乎其上。〕悬飞竟不下，乱起未成行。<br>〔《吕氏春秋》曰：群鸟翔而不下。《白虎通》曰：雁飞则乃成行。〕刷羽同摇<br>漾，一举还故乡。〔摇漾，飞貌也。《韩诗外传》田饶曰：黄鹄一举千里。乌孙<br>公主歌曰：原为黄鹄兮归故乡。〕<br>【三月三日率尔成篇一首（五言）】<br>※沈休文<br>丽日属元巳，年芳具在斯。〔《南都赋》曰：暮春之禊，元巳之辰。〕开花<br>已匝树，流嘤复满枝。洛阳繁华子，长安轻薄儿。〔阮籍《咏怀诗》曰：昔日繁<br>华子，安陵与龙阳。范晔《后汉书》曰：李宝劝刘嘉且观成败，光武闻，告于邓<br>禹曰：孝孙素谨，当是长安轻薄儿误之耳。嘉字孝孙。〕东出千金堰，西临雁鹜<br>陂。〔杨佺期《洛阳记》曰：千金堰在洛阳城西，去城三十五里。堰上有穀水坞。<br>朱超石《与兄书》曰：千金堤旧堰穀水，魏时更脩，谓之千金坞。《广雅》曰：<br>堰，潜堰也。谓潜筑土以壅水也。一作堨，音竭。堨坞堰三字，义同而音则<br>异也。《汉宫殿疏》曰：长安有雁鹜陂，承昆明下流也。〕游丝映空转，高杨拂<br>地垂。绿帻文照耀，紫燕光陆离。〔《汉书》曰：董偃与母以卖珠为事，随母入<br>馆陶公主家，因留第中。偃谒上，绿帻傅韝。毛苌《诗传》曰：日出照耀。紫燕，<br>已见赭《白马赋》。《楚辞》曰：玉珮兮陆离。〕清晨戏伊水，薄暮宿兰池。<br>〔曹子建《名都篇》曰：清晨复来还。《楚辞》曰：薄暮雷电归何忧。《广雅》<br>曰：薄，至也。《汉书》曰：渭城有兰池宫。〕象筵鸣宝瑟，金瓶汎羽卮。〔<br>《吴都赋》曰：桃笙象簟，韬於筒中。《汉书》曰：莽何罗行触宝瑟。瓶，酒器<br>也。古乐府词曰：金瓶素绠汲寒浆。羽卮，即羽觞也。《楚辞》曰：瑶浆密勺实<br>羽觞。〕宁忆春蚕起，日暮桑欲萎。〔枚乘《兔园赋》曰：桑萎蚕饥，中人望奈<br>何。〕长袂屡以拂，彫胡方自炊。〔《楚辞》曰：长袂拂面善留客。宋玉《讽赋》<br>曰：主人之女，为臣炊彫胡之饭，露葵之羹，来劝臣食。郑玄《毛诗笺》曰：方，<br>且也。〕爱而不可见，宿昔减容仪。〔《毛诗》曰：爱而不见。〕且当忘情去，<br>叹息独何为。〔公孙尼子曰：众人役物而忘情。郭象《论》曰：忘情於无有之域。<br>曹子建《赠白马王诗》曰：太息将何为？〕<br><hr>
