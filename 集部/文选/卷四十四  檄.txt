<h4>《集部·文选·卷四十四  檄》<b class="x">作者：萧统选编</b></h4>
<br>【喻巴蜀檄一首】<br>〔《汉书》曰：相如为郎数岁，会唐蒙使略通夜郎僰中，徵发巴蜀吏卒千人，<br>郡又多为发辅漕万馀人，用军兴法，诛其渠率，巴蜀人大惊恐。上闻之，乃遣相<br>如责唐蒙等，因喻告巴蜀人，以非上之意也。〕<br>※司马长卿<br>告巴蜀太守：蛮夷自擅，不讨之日久矣。时侵犯边境，劳士大夫，陛下即位，<br>存抚天下，安集中国。然后兴师出兵，北征匈奴，单于怖骇，交臂受事，屈膝请<br>和。〔《战国策》张仪曰：仪交臂而事齐楚。〕康居西域，重译纳贡，稽颡来享。<br>〔《礼记·王制》曰：五方之人，言语不通，北方曰译。《说文》曰：译，传也。<br>传四夷之语也。《汉书·西域传》曰：康居国去长安万二千三百里。《春秋说题<br>辞》曰：盛德则感，越裳重译。《礼记》，孔子曰：拜之而后稽颡。《毛诗》曰：<br>自彼氐羌，莫不来享。《尔雅》曰：享，献也。〕移师东指，闽越相诛，右吊番<br>禺，太子入朝。〔文颖曰：吊，至也。番禺，南海郡县治也。东伐越，后至番禺，<br>故言右也。颜师古曰：南越为东越所伐，汉以兵救之。南越蒙天子德惠，故遣太<br>子朝，所以云吊也。非训至也。太子，即婴齐也。闽越，地名也。越有三，此其<br>一也。〕南夷之君，西僰之长，〔言君者，大之也。文颖曰：犍为县。〕常效贡<br>职，不敢堕怠，〔《论语·撰考谶》曰：穿胸儋耳，莫不贡职。〕延颈举踵，喁<br>喁然，〔《吕氏春秋》曰：圣人南面而立，天下皆延颈举踵矣。《论语·素王受<br>命谶》曰：莫不喁喁延颈归德。〕皆向风慕义，欲为臣妾。〔《论语·撰考谶》<br>曰：远都殊域，莫不向风。又曰：孺悲欲见，乡党慕义。《史记》张良曰：百姓<br>莫不向风慕义，原为臣妾。〕道里辽远，山川阻深，不能自致。〔郑玄《礼记注》<br>曰：致之言至也。〕夫不顺者已诛，而为善者未赏，〔《吕氏春秋》曰：先王之<br>法，为善者赏，为不善者罚，古之道也。〕故遣中郎将往宾之。〔中郎将，即唐<br>蒙也。〕发巴蜀之士各五百人，以奉币帛，卫使者不然，〔张揖曰：不然之变也。〕<br>靡有兵革之事，战斗之患。今闻其乃发军兴制，〔张揖曰：发三军之众也。兴制，<br>谓起军法制，追将帅也。〕惊惧子弟，忧患长老，郡又擅为转粟运输，皆非陛下<br>之意也。当行者或亡逃自贼杀，亦非人臣之节也。<br>夫边郡之士，闻烽举燧燔，〔张揖曰：昼举烽，夜燔燧。〕皆摄弓而驰，荷<br>兵而走，〔摄，谓张弓注矢而持之。〕流汗相属，唯恐居后；触白刃，冒流矢，<br>议不反顾，计不旋踵；人怀怒心，如报私雠。彼岂乐死恶生，非编列之民，而与<br>巴蜀异主哉？〔编列，谓编户也。《淮南子》曰：编户齐民。〕计深虑远，急国<br>家之难，而乐尽人臣之道也。故有剖符之封，析珪而爵，〔如淳曰：析，中分也。<br>白藏天子，青在诸侯。〕位为通侯，处列东第。〔东第，甲宅也。居帝城之东，<br>故曰东帝。张揖曰：列东第，在天子下方。〕终则遗显号於后世，传土地於子孙，<br>行事甚忠敬，居位甚安逸，名声施於无穷，功烈著而不灭。是以贤人君子，肝脑<br>涂中原，膏液润野草，而不辞也。〔《春秋考异邮》曰：枯骸收胲，血膏润草。〕<br>今奉币役至南夷，即自贼杀，或亡逃抵诛。〔逃，至也。亡逃而至於诛也。一曰：<br>逃亡被诛，而抵拒於诛也。如淳曰：抵其罪而诛戮之也。一曰：诛者亡，不肯受<br>诛也。〕身死无名，谥为至愚，〔无名，言无善名也。谥，犹号也。〕耻及父母，<br>为天下笑。人之度量相越，岂不远哉！〔《春秋·合诚图》曰：君杀妻诛，为天<br>下笑。〕然此非独行者之罪也。父兄之教不先，子弟之率不谨；寡廉鲜耻，而俗<br>不长厚也。其被刑戮，不亦宜乎！<br>陛下患使者有司之若彼，悼不肖愚民之如此，故遣信使，〔诚信之使也。〕<br>晓谕百姓以发卒之事，因数之以不忠死亡之罪，让三老孝悌以不教诲之过。〔<br>《汉书》，景帝诏曰：置三老孝悌以道民焉。〕方今田时，重烦百姓。〔重，难<br>也。不欲召聚之。〕已亲见近县，〔张揖曰：檄以示巴蜀城旁近县。〕恐远所溪<br>谷山泽之民不遍闻，檄到亟下县道。〔亟，急也。《汉书》曰：县有蛮夷曰道。〕<br>使咸喻陛下之意，无忽。<br>【为袁绍檄豫州】〔《魏氏春秋》曰：袁绍伐许，乃檄州郡。〕<br>※陈孔璋〔《魏志》曰：琳避难冀州，袁本初使典文章，作此檄以告刘备。<br>言曹公失德，不堪依附，宜归本初也。后绍败，琳归曹公。曹公曰：卿昔为本初<br>移书，但可罪状孤而已。恶恶止其身，何乃上及父祖邪！琳谢罪曰：矢在弦上，<br>不可不发。曹公爱其才，而不责之。〕<br>左将军领豫州刺史郡国相守。〔《蜀志》曰：先主归陶谦，谦表先主为豫州<br>刺史，后归曹公，曹公表为左将军。〕盖闻明主图危以制变，忠臣虑难以立权。<br>是以有非常之人，然后有非常之事；有非常之事，然后立非常之功。〔《难蜀父<br>老》曰：世必有非常之人，然后有非常之事；有非常之事，然后有非常之功。〕<br>夫非常者，故非常人所拟也。<br>曩者彊秦弱主，赵高执柄，专制朝权，威福由己。时人迫胁，莫敢正言，终<br>有望夷之败。〔《史记》曰：秦二世梦白虎啮其左骖马，杀之。问占梦，卜，泾<br>水为祟。二世乃齐望夷宫，欲祠泾水。使使责让赵高以盗事。高惧，乃阴与其女<br>婿咸阳令阎乐数二世，二世自杀。张华曰：望夷宫在长安西北长平观故台处是，<br>临泾水，作之以望北夷也。《汉书》曰：王氏浸盛，群下莫敢正言。〕祖宗焚灭<br>汙辱至今，永为世鉴。及臻吕后季年，产禄专政，内兼二军，外统梁赵，擅断万<br>机，决事省禁，下凌上替，海内寒心。〔《汉书》曰：张辟强谓丞相陈平，请拜<br>吕台、吕产为将，将兵居南北军。丞相如辟强计，太后临朝，以吕侯子台为吕王，<br>台弟产为梁王，建成侯释之子禄为赵王。吕后崩，将军禄相国产颛兵秉政。韦昭<br>《国语》注曰：季，末也。《左氏传》闵子骞曰：下凌上替，能无乱乎？《高唐<br>赋》曰：寒心酸鼻。〕於是绛侯朱虚，兴兵奋怒，诛夷逆暴，尊立太宗。〔《汉<br>书》曰：产、禄因谋作乱，齐悼惠王子朱虚侯章在京师，知其谋，使人告兄齐王，<br>令发兵。章欲与太尉勃内应，以诛诸吕。又曰：吕禄、吕产欲作乱，朱虚侯章与<br>太尉勃等诛之。大臣乃谋迎代王。代王立，是为孝文皇帝。〕故能王道兴隆，光<br>明显融，此则大臣立权之明表也。〔明表，谓明白之表仪也。〕<br>司空曹操，祖父中常侍腾，与左悺徐璜并作妖孽，饕餮放横，伤化虐民。<br>〔司马彪《续汉书》曰：曹腾，字季兴，少除黄门。桓帝即位，加特进。范晔<br>《后汉书》曰：左悺，河南人也，为小黄门。徐璜，下邳人也，为中常侍。《左<br>氏传》史克曰：缙云氏有不才子，天下之人谓之饕餮。《山海经》曰：钩吾山有<br>兽，羊身人面，其口腋下，虎齿人爪，其音如婴儿，名曰狍鸮，食人。郭璞云：<br>为物贪婪，食人未尽，还害其身。象在禹鼎。《左氏传》所谓饕餮者也。狍音咆。〕<br>父嵩，乞丐携养，因赃假位。〔《魏志》曰：曹腾养子嵩，官至太尉，莫能审其<br>生本末。司马彪续《汉书》曰：嵩字巨高。《说文》曰：丐，乞也。〕舆金辇璧，<br>输货权门。〔《汉书》曰：息夫躬交游贵戚，趋走权门为名。〕窃盗鼎司，倾覆<br>重器，〔《周易》曰：鼎金铉。郑玄尚书注曰：鼎，三公象也。《文子》老子曰：<br>天下之大器也。〕操赘阉遗丑，本无懿德，〔赘，谓假相连属也。《庄子》曰：<br>附赘悬胧。然疣赘，假肉也。疣音尤。〕犭票狡锋协，好乱乐祸。幕府董统鹰扬，<br>扫除凶逆，〔《魏志》曰：大将军何进，与绍诛诸阉官，进被杀，绍遂勒兵捕诸<br>阉人，无少长皆杀之。《汉书·音义》曰：卫青征匈奴，大克获，帝就拜大将军<br>於幕中，因曰幕府。〕续遇董卓，侵官暴国。〔董卓，字仲颖，陇西人，为相国。<br>卓以山东豪杰并起，乃徙天子都长安，燔烧宫室。卓至西京，吕布诛卓。《左氏<br>传》，栾针谓栾书曰：侵官，冒也。失官，慢也。〕於是提剑挥鼓，发命东夏，<br>收罗英雄，弃瑕取用，〔《魏志》曰：董卓呼绍欲废帝，绍不应，因横刀长揖而<br>出，遂奔冀州。卓因拜绍渤海太守。绍遂以渤海之众以攻卓。〕故遂与操同谘合<br>谋，授以裨师，〔裨师，偏师也。《汉书·卫青传》曰：裨将及校尉侯者九人。〕<br>谓其鹰犬之才，爪牙可任。〔谢承《后汉书》陈龟表曰：臣累世展鹰犬搏击之用。〕<br>至乃愚佻短略，轻进易退。〔《字书》曰：佻，轻也。〕伤夷折衄，数丧师徒，<br>幕府辄复分兵命锐，脩完补辑，表行东郡，领兖州刺史。〔谢承《后汉书》曰：<br>袁绍以曹操为东郡太守，刘公山为兖州。公山为黄巾所杀，乃以操为兖州刺史。〕<br>被以虎文，奖戚威柄，〔被以虎文，则羊质虎文也。《法言》曰：敢问质，曰：<br>羊质而虎皮，见草而说，见豺而战。《魏志》作奖戚。戚，成也，言奖成其<br>威柄也。〕冀获秦师一克之报。〔《左氏传》曰：秦孟明帅师伐晋，晋侯御之，<br>秦师败绩。又曰：秦伯伐晋，济河焚舟，取王官。及郊，晋人不出，遂霸西戎，<br>用孟明也。〕而操遂承资跋扈，肆行凶忒。〔谢承《后汉书》曰：操得兖州，兵<br>众强盛，内怀反绍意。《毛诗》曰：无然畔援。郑玄曰：畔援，犹跋扈也。《西<br>京赋》曰：睢盱跋扈。贾逵《国语》曰：肆，恣也。孔安国《尚书传》曰：忒，<br>恶也。〕割剥元元，残贤害善。〔《太公金匮》曰：天道无亲，常与善人。今海<br>内陆沈於殷久矣。何乃急急於元元哉！高诱《战国策注》曰：元元，善也。张奂<br>《与屯留君书》曰：气厉流行，伤贤害善。〕故九江太守边让，英才俊伟，天下<br>知名，直言正色，论不阿谄，身首被枭悬之诛，妻孥受灰灭之咎。〔魏志曰：太<br>祖在兖州，陈留边让言议颇侵太祖。太祖杀让，族其家。臣瓒《汉书注》曰：悬<br>首於木曰枭。《尚书》曰：余则孥戮汝。〕自是士林愤痛，民怨弥重。〔林，喻<br>多也。司马迁书曰：列於君子之林。孔安国《尚书传》曰：民咨胥怨。〕一夫奋<br>臂，举州同声。〔《史记》武臣曰：陈王奋臂为天下唱始。《周易》曰：同声相<br>应。〕故躬破於徐方，地夺於吕布，彷徨东裔，蹈据无所。〔魏志曰：陶谦为徐<br>州刺史。太祖征谦，粮少，引军还。又曰：太祖与吕布战於濮阳，太祖军不利。〕<br>幕府惟强幹弱枝之义，且不登叛人之党。〔叛人，谓吕布也。《汉书》曰：徙二<br>千石高赀富人豪杰并兼之家於诸陵，盖亦以强幹弱枝，非为奉山园也。《左氏传》<br>曰：围宋彭城，非宋地也。於是为宋讨鱼石，故称宋，且不登叛人。〕故复援旌<br>擐甲，席卷起征，〔绍征吕布，诸史不载，盖史略也。《左氏传》曰：擐甲执兵。<br>杜预曰：擐，贯也。《春秋握诚图》曰：诸侯冰散席卷，各争恣妄。〕金鼓响振，<br>布众奔沮，〔《汉书》曰：胶西王叩头汉军壁，弓高侯执金鼓见之。〕拯其死亡<br>之患，复其方伯之位。〔谢承《后汉书》曰：操围吕布於濮阳，为布所破，投绍。<br>绍哀之，乃给兵五千人，还取兖州。《说文》曰：拯，上举也。〕则幕府无德於<br>兖土之民，而有大造於操也。〔《左氏传》吕相绝秦曰：秦师克还无害，则是我<br>有大造於西也。〕<br>后会鸾贺反旆，群虏寇攻。〔《魏志》曰：董卓徙天子都长安，后韩暹以天<br>子还洛阳。〕时冀州方有北鄙之警，匪遑离局。〔《魏志》曰：冀州牧韩馥以冀<br>州让绍，绍遂领冀州。谢承《后汉书》曰：公孙瓒非绍，立刘伯安，敛其众攻绍。<br>《礼记》曰：各司其局。郑玄曰：局，部分也。〕故使从事中郎徐勋，就发遣操，<br>使缮脩郊庙，翊卫幼主。操便放志，专行肋迁当御省禁，〔《魏志》曰：天子还<br>洛阳，太祖遂至洛阳卫京师。胁迁，谓迫胁天子而迁徙也。〕卑侮王室，败法乱<br>纪，〔《家语》，孔子曰：是谓坏法乱纪也。〕坐领三台，专制朝政，〔应劭<br>《汉官仪》曰：尚书为中台，御史为宪台，谒者为外台。〕爵赏由心，刑戮在口，<br>所爱光五宗，所恶灭三族，〔宗，亦族也。《汉书》徐自为曰：古有三族，而王<br>温舒罪至同时而五族乎！《家语》曰：宰予为临淄大夫，与田常之乱，夷三族也。〕<br>群谈者受显诛，腹议者蒙隐戮，〔《汉书》曰：上既造白鹿皮币，令下，颜异不<br>应，反唇。张汤奏异腹非，论死。自是之后，有腹非之法也。〕百寮钳口，道路<br>以目，〔《庄子》曰：钳墨翟之口。《史记》曰：周厉王行暴虐侈傲，国人谤王，<br>王怒，得卫巫，使监谤者，以告，则杀之，国人莫敢言，道路以目。〕尚书记朝<br>会，公卿充员品而已。<br>故太尉杨彪，典历二司，享国极位。操因缘眦睚，被以非罪，榜楚参并，五<br>毒备至，触情任忒，不顾宪纲。〔范晔《后汉书》曰：彪，字文先，代董卓为司<br>空，又代黄琬为司徒，时袁术僣乱，操托彪与术婚姻，诬以欲图废置，奏收下狱，<br>劾以大逆。《汉书》曰：王莽诛翟义，夷灭三族，皆至同抗，以五毒参并葬之。<br>如淳曰：野葛狼毒之属。《韩诗外传》曰：不肖者触情纵欲也。〕又，议郎赵彦，<br>忠谏直言，义有可纳，是以圣朝含听，改容加饰。操欲迷夺时明，杜绝言路，擅<br>收立杀，不俟报闻。又，梁孝王先帝母昆，坟陵尊显，桑梓松柏，犹宜肃恭，而<br>操帅将吏士，亲临发掘，破棺裸尸，掠取金宝，至令圣朝流涕，士民伤怀。〔<br>《汉书》曰：孝文皇帝窦皇后，生孝景帝、梁孝王武。《曹瞒传》曰：曹操破梁<br>孝王棺，收金宝，天子闻之哀泣。昆或为弟。《毛诗》曰：维桑与梓，必恭敬止。<br>仲长子《昌言》曰：古之葬者，松柏以识其坟。〕操又特置发丘中郎将摸金校尉，<br>所过隳突，无骸不露。身处三公之位，而行桀虏之态，汙国虐民，毒施人鬼。加<br>其细政苛惨，科防互设，罾缴充蹊，坑阱塞路，举手挂网罗，动足触机陷，是以<br>兖豫有无聊之民，帝都有吁嗟之怨。〔《战国策》苏秦曰：上下相怨，民无所聊。<br>《家语》孔子曰：今人之言恶者，比之於桀纣。民怨其虐，莫不吁嗟。〕<br>历观载籍，无道之臣，贪残酷烈，於操为甚，幕府方诘外奸，未及整训，<br>〔郑玄《礼记注》曰：诘，谓问其罪也。〕加绪含容，冀可弥缝。〔《左氏传》，<br>展喜对齐侯曰：桓公是以纠合诸侯，弥缝其阙，而匡救其灾。〕而操豺狼野心，<br>潜包祸谋。〔刘向《列女传》曰：羊舌叔姬者，叔向之母也。长姒产男，叔姬往<br>观之曰：其声狼也，狼子野心，非是莫灭羊舌氏乎！〕乃欲摧桡栋梁，孤弱汉室，<br>〔《周易》曰：栋桡之凶，不可以有辅。〕除灭忠正，专为枭雄。往者伐鼓北征<br>公孙瓒，〔《魏志》曰：公孙瓒，字伯圭。董卓至洛阳，迁瓒奋武将军，封蓟侯。<br>范晔《后汉书》曰：公孙瓒大破黄巾，威震河北，绍自将击之。〕强寇桀逆，拒<br>围一年。操因其未破，阴交书命，外助王师，内相掩袭，〔《左氏传》曰：凡师<br>轻曰袭。杜预曰：掩其不备也。〕故引兵造河，方舟北济。会其行人发露，瓒亦<br>枭夷，〔《魏志》曰：绍悉军围瓒，瓒自知必败，尽杀其妻子，乃自杀。〕故使<br>锋芒挫缩，厥图不果。尔乃大军过荡西山，屠各左校，皆束手奉质，争为前登，<br>犬羊残丑，消沦山谷。〔范晔《后汉书》曰：黑山贼于毒等覆邺城，绍入朝歌鹿<br>肠山，破之，斩毒。又击左校郭太贤等，遂及西营屠各战於常山。《晋中兴书》<br>曰：胡俗，其入居塞者有屠各种，最豪贵，故得为单于，统领诸种。〕於是操师<br>震慑，晨夜逋遁，屯据敖仓，阻河为固，〔《魏志》曰：袁绍将进军攻许，公留<br>于禁屯河上，公军官度。《汉书·音义》曰：敖，地名，在荥阳西北，上临河，<br>有太仓。〕欲以螗螂之斧，御隆车之隧。〔《庄子》蘧伯玉谓颜阖曰：汝不知夫<br>螗螂乎，怒其臂以当车辙，不知其不胜任也。〕幕府奉汉威灵，折冲宇宙，〔班<br>孟坚《与陈文通书》曰：奉国威灵，信志方外。《晏子春秋》，孔子曰：不出樽<br>俎之间，而折冲千里之外，晏子之谓也。〕长戟百万，胡骑千群，奋中黄育获之<br>士，骋良弓劲弩之势。〔《尸子》中黄伯曰：余左执太行之犹，而右搏彫虎。<br>《战国策》范雎说秦王曰：乌获之力焉而死，夏育之勇焉而死。《文子》曰：狡<br>兔得而猎犬烹，高鸟尽而良弓藏。《史记》苏秦说韩王曰：天子之彊弓劲弩，皆<br>从韩出。〕并州越太行，青州涉济漯，〔《魏志》曰：袁绍出长子谭为青州，外<br>甥高翰为并州。《淮南子》曰：何谓九山？曰：太行羊肠。高诱曰：太行，直河<br>内野王县。《尚书》曰：浮于济漯，达于河。〕大军汎黄河而角其前，荆州下宛<br>叶而掎其后。〔魏志曰：刘表为荆州刺史，北与袁绍相结。《左氏传》狄子驹支<br>曰：譬如捕鹿，晋人角之，诸戎掎之。征伐，军有前后，犹如捕兽，一人捉角，<br>一人戾足。《说文》曰：掎，戾足也。〕雷霆虎步，并集虏庭。〔李陵诗曰：幸<br>托不肖躯，且当猛虎步。〕若举炎火以爇飞蓬，覆沧海以沃熛炭，有何不灭者哉！<br>〔《楚辞》曰：离忧患而乃寤兮，若纵火於秋蓬。《黄石公三略》曰：夫以义而<br>诛不义，若决江河而溉焚火，其克必矣。声类曰：爇，烧也。《说文》曰：熛，<br>火飞也。〕<br>又操军吏士，其可战者，皆自出幽冀，或故营部曲，咸怨旷思归，流涕北顾。<br>〔《毛诗序》曰：男女怨旷。〕其馀兖豫之民，及吕布张扬之遗众，〔吕布、张<br>扬，已见《九锡文》。〕覆亡迫肋，权时苟从，各被创夷，人为雠敌。〔《尚书》<br>曰：父师曰：召敌雠弗怠。〕若回旆方徂，登高冈而击鼓吹，扬素挥以启降路，<br>〔《广雅》曰：徽，幡也。徽与挥古通用。〕必土崩瓦解，不俟血刃。〔《汉书》，<br>徐乐上书曰：何谓土崩，秦之末叶是也。人困而主不恤，下怨而上不知，此之谓<br>土崩。何谓瓦解？吴、楚、齐、越之兵是也。当此之时，安土乐俗之人众，故诸<br>侯无外境之助，此之谓瓦解。《孙卿子》曰：舜伐有苗，禹伐共工，汤伐有夏，<br>文王伐崇，武王伐纣，远方慕义，兵不血刃。〕<br>方今汉室陵迟，纲维弛绝，圣朝无一介之辅，股肱无折冲之势，〔《尚书》<br>秦穆公曰：如有一介臣。《尚书大传》曰：股肱，臣也。折冲，已见上文。〕方<br>畿之内，简练之臣，皆垂头拓翼，莫所凭恃。虽有忠义之佐，胁於暴虐之臣，焉<br>能展其节？又操持部曲精兵七百，围守宫阙，外托宿卫，内实拘执，惧其篡逆之<br>萌，因斯而作。〔《说文》曰：逆而夺取曰篡。〕此乃忠臣肝脑涂地之秋，烈士<br>立功之会，可不勖哉！〔《喻巴蜀文》曰：肝脑涂中原。《汉书》曰：一败涂地。<br>《尚书》曰：勖哉夫子！〕<br>操又矫命称制，遣使发兵，恐边远州郡，过听而给与，强寇弱主，违众旅叛，<br>〔《汉书》以旅为助。〕举以丧名，为天下笑，则明哲不取也。即日幽并青冀四<br>州并进。〔《魏志》曰：绍以中子熙为幽州。〕书到，荆州便勒见兵，与建忠将<br>军协同声势。〔《魏志》曰：张绣以军功称，迁至建忠将军，屯宛，与刘表合。〕<br>州郡各整戎马，罗落境界，举师扬威，并匡社稷，则非常之功，於是乎著。其得<br>操首者，封五千户侯，赏钱五千万。部曲偏裨将校诸吏降者，勿有所问，广宣恩<br>信，班扬符赏，布告天下，咸使知圣朝有拘逼之难。如律令。〔《风俗通》曰：<br>谨按律者，法也。皋陶谟虞，云始造律，时主所制曰令。《汉书》：著甲令，夫<br>吏者，始也。当先自正，然后正人。故文书下如律令，言当履绳墨，动不失律令<br>也。〕<br>【檄吴将校部曲文一首】<br>※陈孔璋<br>年月朔日子，尚书令彧，〔《魏志》曰：荀彧，字文若，颍川人也。太祖进<br>彧为汉侍中，守尚书令。〕告江东诸将校部曲，及孙权宗亲中外：盖闻祸福无门，<br>惟人所召。〔《左氏传》闵子骞之辞。〕夫见机而作，不处凶危，上圣之明也；<br>〔《周易》曰：君子见机而作，不俟终日。〕临事制变，困而能通，智者之虑也；<br>〔《汉书》曰：江充因变制宜。《周易》曰：困而不失其所亨，其唯君子乎？王<br>弼曰：穷必通也。〕渐渍荒沈，往而不反，下愚之蔽也。是以大雅君子，於安思<br>危，以远咎悔；〔班固《汉书》赞曰：大雅卓尔不群，河间献王近之矣。《封禅<br>书》曰：兴必虑衰，安必虑危。〕小人临祸怀佚，以待死亡。二者之量，不亦殊<br>乎！<br>孙权小子，未辨菽麦。〔《左氏传》曰：晋周子有兄而无慧，不能辨菽麦。〕<br>要领不足以膏齐斧，名字不足以洿简墨。〔《汉书·音义》服虔注曰：《易》曰：<br>丧其齐斧，未闻其说。张晏曰：斧，钺也，以整齐天下。应劭曰：齐，利也。虞<br>喜《志林》曰：凡师出，必齐戒入庙受斧，故曰齐斧也。〕譬犹鷇卵，始生翰毛，<br>〔《尔雅》曰：生而自食曰雏，待哺曰鷇。郭璞曰：鸟子须母食。郑玄《尚书大<br>传注》曰：翰毛，毛长大者。〕而便陆梁放肆，顾行吠主。〔《西京赋》曰：怪<br>兽陆梁。《战国策》刁勃谓田单曰：跖之狗吠尧，非其主也。〕谓为舟楫足以距<br>皇威，江湖可以逃灵诛，不知天网设张，以在纲目；爨镬之鱼，期於消烂也。若<br>使水而可恃，则洞庭无三苗之墟，子阳无荆门之败，〔《尚书》，帝曰：咨禹，<br>惟时有苗弗率，汝徂征。三旬，苗民逆命，帝乃诞敷文德。七旬，有苗格。孔安<br>国曰：三苗之国，左洞庭，右彭蠡。范晔《后汉书》曰：公孙述，字子阳。自立<br>为蜀王，遣任满据荆门。帝令征南大将军岑彭攻之，满大败。〕朝鲜之垒不刊，<br>南越之旌不拔。〔《史记》曰：天子拜涉何为辽东部都尉。朝鲜袭杀何。天子遣<br>左将军荀彘击朝鲜，朝鲜人杀其王右渠来降，定朝鲜为四郡。又曰：南越吕嘉反，<br>以主爵都尉杨仆为楼舡将军，下横浦，咸会番禺，南越以平，遂为九郡。又曰：<br>东越王馀善反，遣横海将军韩悦出句章，越建成侯敖杀馀善，以其众降。〕昔夫<br>差承阖闾之远迹，用申胥之训兵，栖越会稽，可谓强矣。〔《史记》曰：吴王阖<br>闾死，立太子夫差。又乐毅《遗燕惠王书》曰：昔伍子胥说听於阖闾，而吴王远<br>迹至郢。韦昭《国语注》曰：申胥，楚大夫伍奢之子子胥也，名员。员奔吴，吴<br>与地，故曰申胥。《史记》曰：吴王夫差伐越，败之，越王勾践乃以甲兵五千人<br>栖於会稽。〕及其抗衡上国，与晋争长，都城屠於勾践，武卒散於黄池，终於覆<br>灭，身罄越军。〔毛苌《诗注》曰：抗，举也，郑玄《周礼注》曰：称上曰衡，<br>抗衡谓对举以争轻重也。《史记》，陆贾曰：以区区之越，与天子抗衡为敌国。<br>又曰：吴王夫差北会诸侯於黄池，欲霸中国。吴王与晋定公争长，乃长晋定公，<br>吴引兵归国。又曰：吴与晋人相遇黄池之上，吴、晋争强，晋人击之，大败吴师。<br>越王闻之，袭吴。吴王闻之，去晋而归，与越战，不胜，城门不守，遂围王宫而<br>杀夫差。〕及吴王濞，骄恣屈强，猖猾始乱，〔《汉书》曰：吴王濞，高帝兄仲<br>之子也，立濞为吴王。孝景五年，起兵於广陵。《左氏传》曰：郑子太叔卒，晋<br>赵简子曰：黄父之会，夫子语我九言曰：无始乱，无怙富。〕自以兵强国富，势<br>陵京城。太尉帅师，甫下荥阳，则七国之军，瓦解冰泮，〔《汉书》曰：七国反，<br>书闻，天子遣条侯周亚夫往击楚，败之。七国吴王濞、楚王戊、赵王遂、胶西王<br>卬、齐南王辟光、淄川王贤、胶东王渠。郑玄《周礼注》曰：甫，始也。瓦解，<br>已见上文。《淮南子》曰：冰泮而农桑起。〕濞之骂言未绝於口，而丹徒之刃以<br>陷其胸。〔《汉书》曰：吴王败，乃与戏下壮士千人，夜亡。渡淮，走丹徒，保<br>东越。汉使人以利啖东越。东越即绐吴王，吴王出劳军，汉使人鏦杀吴王。<br>《汉书》贾谊上疏曰：適启其口，匕首已陷其胸矣。绐，音殆。〕何则？天威不<br>可当，而悖逆之罪重也。<br>且江湖之众，不足恃也。自董卓作乱，以迄於今，将三十载。其间豪桀纵横，<br>熊据虎跱，强如二袁，勇如吕布，〔二袁，袁绍、袁术也。《魏志》曰：吕布<br>便弓马，旅力过人，号为飞将。〕跨州连郡，有威有名，十有馀辈。其馀锋捍特<br>起，鹯视狼顾，争为枭雄者，不可胜数。〔《淮南子》曰：鸱视虎顾。《盐铁论》<br>曰：无鹿骇狼顾之忧。〕然皆伏鈇婴钺，首腰分离，云散原燎，罔有孑遗。〔<br>《尚书》曰：若火之燎于原。《毛诗》曰：周馀黎民，靡有孑遗。〕近者关中诸<br>将，复相合聚，续为叛乱。〔《魏志》：张鲁据汉中，遣锺繇讨之。是时关中诸<br>将，疑繇欲自袭马超，遂与杨秋、李湛、宜成等反。遣曹仁讨之，超等屯潼关，<br>公敕诸将，关西兵精悍，坚壁勿与战。〕阻二华，据河渭，驱率羌胡，齐锋东向，<br>气高志远，似若无敌。丞相秉钺鹰扬，顺风烈火，元戎启行，未鼓而破。〔《魏<br>志》曰：公西征马超。公自潼关北度，未济，超赴船急战。丁斐曰：放马以饵贼。<br>贼乱，取马，公乃得渡，循河为甬而南。贼追距渭口，公乃分兵，结营於渭南。<br>贼夜攻营，伏兵击破之。进军渡渭，超等数挑战，不许，公乃与克日会战。先以<br>轻兵挑之，战良久，乃纵彍骑夹击，大破之，斩宜成、李湛等。《汉书》元后<br>诏曰：运独见之明，奋无前之威。《毛诗》曰：武王载旆，有虔秉钺，如火烈烈，<br>则莫我敢遏。又曰：元戎十乘，以先启行。〕伏尸千万，流血漂橹，此皆天下所<br>共知也。〔《战国策》秦王谓唐且曰：天子之怒，伏尸百万，流血千里。贾谊<br>《过秦》曰：伏尸百万，流血漂橹。〕是后大军所以临江而不济者，以韩约马超，<br>逋逸迸脱，走还凉州，复欲鸣吠。〔《魏志》曰：曹公斩宜成，遂超走凉州。<br>《典略》曰：韩遂，字文约，在凉州阻兵为乱，积三十年，建安二十年乃死。〕<br>逆贼宋建，僣号河首，同恶相救，并为唇齿。〔《魏志》曰：初，陇西宋建，自<br>称河首平汉王，聚众枹罕，夏侯渊讨之，屠枹罕，斩建凉州。〕又镇南将军张鲁，<br>负固不恭，〔《魏志》曰：张鲁，字公旗，据汉中，以鬼道教人，自号师君，长<br>雄巴汉，垂三十年，汉末力不能征，遂就宠鲁为镇民中郎将。汉宁，太祖征之。<br>《周礼》曰：负固不服则攻之。〕皆我王诛所当先加。故且观兵旋旆，〔《魏志》<br>曰：建安十七年，公征孙权，攻破江西营，乃引军还。《史记》曰：武王东观兵，<br>至于孟津，诸侯皆曰：帝纣可伐。武王曰：未可。乃还师。〕复整六师，长驱西<br>征，致天下诛。〔《魏志》曰：建安二十年，公西征张鲁。〕偏将涉陇，则建约<br>枭夷，旌首万里。〔《魏志》曰：韩遂在显亲，夏侯渊欲袭取之，遂走。后渊大<br>破遂军，得其旌麾。斩建及遂死。已见上文。〕军入散关，则群氐率服，王侯豪<br>帅，奔走前驱。〔《魏志》曰：公西征张鲁，自陈仓出散关，至河池。氐王窦茂<br>恃险不服，攻屠之。〕进临汉中，则阳平不守，〔《魏志》曰：西征张鲁，至阳<br>平，鲁使弟卫据阳平关。公乃遣高祚等乘险夜袭，大破之。〕十万之师，土崩鱼<br>烂，张鲁逋窜，走入巴中，怀恩悔过，委质还降；〔《魏志》曰：鲁弟卫夜遯。<br>鲁溃走巴中，遣人慰喻，鲁尽家属出降。土崩，已见上文。公羊传曰：其言梁亡<br>何？自亡也。奈何！鱼烂而亡。何休曰：鱼烂从内发。《左氏传》狐突曰：策名<br>委质。〕巴夷王朴胡，賨邑侯杜濩，各帅种落，共举巴郡，以奉王职。〔《魏志》<br>曰：建安二十年，七姓巴夷王朴胡，賨邑侯杜濩，举巴夷、賨民来附。於是分巴<br>郡，以胡为巴东太守，濩巴西太守。孙盛曰：朴音浮。濩音护。〕钲鼓一动，二<br>方俱定，利尽西海，兵不钝锋。〔《战国策》司马错曰：今伐蜀，利尽西海，而<br>诸侯不以为贪。《汉书》淮南王安上疏曰：不劳一卒，不顿一戟。又曰：不挫一<br>兵之锋。钝与顿同。〕若此之事，皆上天威明，社稷神武，非徒人力所能立也。<br>圣朝宽仁覆载，允信允文，〔《春秋考异邮》曰：赤帝之精，宽仁大度。<br>《礼记》曰：天无私覆，地无私载。《毛诗》曰：允文允武，昭假列祖。〕大启<br>爵命，以示四方。鲁及胡濩，皆享万户之封，鲁之五子，各受千室之邑，〔《魏<br>志》曰：胡、濩者皆封列侯。又曰：封鲁及五子皆为列侯。〕胡濩子弟部曲将校，<br>为列侯，将军已下千有馀人。百姓安堵，四民反业。〔《汉书》曰：高祖入关，<br>吏民皆安堵如故。《管子》曰：士农工商四民者，国之石民。〕而建约之属，皆<br>为鲸鲵。〔《左氏传》楚子曰：古者明王伐不敬，取其鲸鲵而封，以为大戮。〕<br>超之妻孥，焚首金城，〔《魏志》曰：南安赵衢讨超，枭其妻子。《汉书》有金<br>城郡。〕父母婴孩，覆尸许市。〔范晔《后汉书》曰：建安元年，迁都于许。〕<br>非国家锺祸於彼，降福於此也，逆顺之分，不得不然。〔《汉书》涓勋曰：甚<br>誖逆顺之理。〕夫鸷鸟之击先高，攫鸷之势也；牧野之威，孟津之退也。〔此<br>述往年未伐之意。《尚书》序曰：武王与受战於牧野。又曰：惟十有一年，武王<br>伐殷。孔安国曰：诸侯佥同，乃退以示弱。〕今者枳棘翦扞，戎夏以清，〔枳棘，<br>以喻残贼也。翦扞，翦除而防卫之也。杜预《左氏传注》曰：扞，卫也，音捍。〕<br>万里肃齐，六师无事。故大举天师百万之众，〔《魏志》曰：建安二十一年治兵，<br>遂征孙权也。〕与匈奴南单于呼完厨及六郡乌桓丁令屠各，湟中羌僰，〔《魏志》<br>曰：建安二十一年，匈奴南单于呼厨，泉将其名王来朝，待以客礼。《汉书》曰：<br>诸羌言愿得度湟水北，然湟水左右，羌之所居。湟音皇。丁令屠各，已见上文。〕<br>霆奋席卷，自寿春而南。〔《汉书》：九江郡有寿春邑。〕又使征西将军夏侯渊<br>等，〔《魏志》曰：夏侯渊，字妙才，惇族弟也，为征西将军。〕率精甲五万，<br>及武都氐羌，巴汉锐卒，南临汶江，扼据庸蜀。〔《魏志》曰：建安二十一年，<br>留夏侯渊屯汉中。〕江夏襄阳诸军，横截湘沅，以临豫章，楼船横海之师，直指<br>吴会。〔《汉书》曰：东越反，上遣横海将军韩说、楼船将军杨仆，入军於越。〕<br>万里克期，五道并入，〔大举天师至寿春而南，一道也；使征西甲卒五万，二道<br>也；及武都至庸蜀，三道也；江夏至豫章，四道也；楼船至会稽，五道也。〕权<br>之期命，於是至矣。<br>丞相衔奉国威，为民除害，元恶大憝，必当枭夷。〔《尚书》成王曰：元恶<br>大憝。〕至於枝附叶从，皆非诏书所特禽疾。〔扬雄《覈灵赋》曰：枝附叶从，<br>表立景随。〕故每破灭强敌，未尝不务在先降后诛，拔将取才，各尽其用。是以<br>立功之士，莫不翘足引领，望风响应。〔《新序》，赵良谓商君曰：君亡可翘足<br>而待也。《左氏传》穆叔谓晋侯曰：引领西望，曰庶几乎？《尚书》曰：惟影响。<br>孔安国曰：若影之随形，响之应声。〕昔袁术僣逆，王诛将加，则庐江太守刘勋？<br>先举其郡，还归国家。〔《魏志》曰：建安四年，袁术败於陈，术病死。庐江太<br>守刘勋率众降，封为列侯。〕吕布作乱，师临下邳，张辽侯成，率众出降。〔<br>《魏志》曰：张辽，字文远，雁门人也，以兵属吕布。太祖破吕布於下邳，辽将<br>众降，拜中郎将，爵为关内侯。〕还讨眭固，薛洪樛尚，开城就化。〔《魏志》<br>曰：眭固，属袁绍，屯射犬。公进军临河，使史涣、曹仁渡河击之。固使张杨故<br>长史薛洪、河内太守樛尚留守，自将兵以迎绍求救，与涣、仁遇，交战，大破之，<br>斩固。公遂济河，围射犬。洪、尚率众降，封为列侯。樛音留。〕官渡之役，则<br>张郃高奂，举事立功。〔《魏志》曰：公击淳于琼，留曹洪守。绍使张命，高览<br>攻曹洪。郃等闻琼破，遂来降。《魏志》云：高览，此云奂，盖有二名。〕后讨<br>袁尚，则都督将军马延、故豫州刺史阴夔、射声校尉郭昭临阵来降。〔《魏志》<br>曰：公围尚，营未合，尚惧，遣故豫州刺史阴夔及陈琳乞降，公不许。围益急尚<br>夜遯，保歧山。追击之，其将马延等临阵降，众大溃。〕围守邺城，则将军苏游，<br>反为内应，〔《魏志》曰：尚攻谭，留苏由守邺。公进军到洹水，由降。游与由<br>同。〕审配兄子，开门入兵。〔《魏志》曰：袁尚走中山，尽获其辎重、印绶、<br>节钺，使尚降人示其家，城中崩沮。审配兄子荣，夜开所守东城门内兵，配逆战<br>败。生禽配，斩之。〕既诛袁谭，则幽州大将焦触，攻逐袁熙，举事来服。〔<br>《魏志》曰：建安十年，袁熙大将焦触叛，熙、尚奔三郡乌丸，触等举其县来降。〕<br>凡此之辈数百人，皆忠壮果烈，有智有仁，悉与丞相参图画策，折冲讨难，芟敌<br>搴旗，静安海内，岂轻举措也哉！诚乃天启其心，计深虑远，〔《西京赋》曰：<br>天启其心。司马相如《喻巴蜀文》曰：计深虑远，急国家之难。〕审邪正之津，<br>明可否之分，勇不虚死，节不苟立，屈伸变化，唯道所存，故乃建丘山之功，享<br>不訾之禄。〔《答客难》曰：所欲必得，功若丘山。贾逵《国语注》曰：訾，言<br>量也。〕朝为仇虏，夕为上将，所谓临难知变，转祸为福者也。〔《说苑》孔子<br>曰：圣人转祸为福，报怨以德。〕若夫说诱甘言，怀宝小惠，〔《毛诗》曰：盗<br>言孔甘。《论语》曰：好行小惠。〕泥滞苟且，没而不觉，随波漂流，与熛俱灭<br>者，亦甚众多，吉凶得失，岂不哀哉！昔岁军在汉中，东西悬隔，合肥遗守，不<br>满五千。权亲以数万之众，破败奔走，今乃欲当御雷霆，难以冀矣。〔《魏志》<br>曰：太祖使张辽与乐进等，将七千馀人，屯合肥。太祖征张鲁，俄而权率十万众<br>围合肥。於是辽夜募敢从之士，得八百人。明日大战，平旦，辽被甲持戟，先登<br>陷阵，杀千人，斩二将。权登高冢，以长戟自守。辽呼，权不敢动。权守合肥十<br>馀日，城不可拔，乃引退。〕<br>夫天道助顺，人道助信，〔《周易》曰：天之所助者，顺也；人之所助，信<br>也。〕事上之谓义，亲亲之谓仁。盛孝章，君也，而权诛之，〔《吴志》曰：权<br>杀吴郡太守盛宪。《会稽典录》曰：宪，字孝章。〕孙辅，兄也，而权杀之。<br>〔《典略》曰：孙辅恐权不能守江东，因权出行东治，乃遣人赍书呼曹公。行人<br>以告，权乃还，伪若不知，与张昭共见辅。权谓辅曰：兄厌乐耶？何为呼他人？<br>辅云无是。权投书与昭以示辅。辅惭无辞，乃悉斩辅亲近，徙辅置东吴。〕贼义<br>残仁，莫斯为甚。〔《孟子》齐王曰：臣弑其君可乎？孟子曰：贼仁者谓之贼，<br>贼义者谓之残。残贼之人，谓之一夫。闻诛一夫纣矣，未闻弑其君也。〕乃神灵<br>之逋罪，下民所同雠。辜雠之人，谓之凶贼。是故伊挚去夏，不为伤德；飞廉死<br>纣，不可谓贤。〔《尚书》曰：伊尹去亳適夏，既丑有夏，复归于亳。《孙子》<br>曰：殷之兴也，伊挚在夏。魏武曰：伊挚，伊尹也。《孟子》曰：周公相武王，<br>诛纣，驱飞廉於海隅而戮之。〕何者？去就之道，各有宜也。丞相深惟江东旧德<br>名臣，多在载籍。近魏叔英秀出高峙，著名海内；虞文绣砥砺清节，耽学好古；<br>周泰明当世俊彦，德行脩明。皆宜膺受多福，保乂义子孙。〔《尚书》曰：永膺<br>多福。又曰：保乂王家。〕而周盛门户，无辜被戮，遗类流离，湮没林莽，言之<br>可为怆然。闻魏周荣虞仲翔，各绍堂构，能负析薪。〔吴志曰：虞翻，字仲翔。<br>《尚书》曰：若考作室，既底法，厥子乃弗肯堂，矧肯构。《左氏传》郑子产曰：<br>古人有言曰：其父析薪，其子弗克负荷。〕及吴诸顾陆旧族长者，世有高位，当<br>报汉德，显祖扬名。及诸将校，孙权婚亲，皆我国家良宝利器，〔《尚书》曰：<br>所宝惟贤，则迩人安。《圣主得贤臣颂》曰：夫贤者，国家器用也。所任贤，则<br>趋舍省而功施普；器用利，则用力少而就效众也。〕而并见驱迮，雨绝於天，有<br>斧无柯，何以自济？〔陆贾《新语》曰：有斧无柯，何以治之？〕相随颠没，不<br>亦哀乎！盖凤鸣高冈，以远罻罗，贤圣之德也。〔《毛诗》曰：凤皇鸣矣，于彼<br>高冈；梧桐生矣，于彼朝阳。〕鸋鴂之鸟巢於苇苕，苕折子破，下愚之惑也。<br>〔《韩诗》曰：鸱鸮，既取我子，无毁我室。鸱鸮，鸋鴂，鸟名也。鸱鸮所以<br>爱养其子者，適以病之。爱怜养其子者，谓坚固其窠巢；病之者，谓不知讬於大<br>树茂枝，反敷之苇{艹周}。风至，{艹周}折巢覆，有子则死，有卵则破，是其病<br>也。《字林》曰：鸋窸，鸮也。《广雅》曰：鸋鴂，工雀也。《荀卿子》曰：<br>南方鸟名蒙鸠，为巢，编之以发，系之苇苕。苕折卵破，巢非不牢，所系之弱也。<br>《说文》曰：苇，大葭也。苕与{艹周}同。〕今江东之地，无异苇苕，诸贤处之，<br>信亦危矣。圣朝开弘旷荡，重惜民命，诛在一人，与众无忌。故设非常之赏，以<br>待非常之功。〔司马长卿《难蜀父老》曰：有非常之事，然后有非常之功。〕乃<br>霸夫烈士奋命之良时也，可不勉乎！若能翻然大举，建立元勋，以应显禄，福之<br>上也。如其未能，〔未能如上之计。〕算量大小，以存易亡，亦其次也。〔《汉<br>书》邹阳上书曰：昔者郑祭仲许宋人立公子突，以活其君，非其义也。《春秋》<br>记之，为其以生易死，以存易亡。〕夫系蹄在足，则猛虎绝其蹯；〔《战国策》，<br>魏魁谓建信君曰：人有置系蹄者，而得虎，虎怒，跌蹯而去。虎之情匪不爱其蹯<br>也，然而不以环寸之蹯，害七尺之躯，有权也。今国家者，非直七尺之躯也；而<br>君之身於王，非环寸之蹯也。原公早图之也。延叔坚曰：系蹄，兽绊也。〕蝮蛇<br>在手，则壮士断其节。〔《汉书》曰：项梁使使趋齐兵击章邯。田荣曰：楚杀田<br>假，赵杀田角、田间，乃出兵。楚不杀假，赵亦不杀角、间。齐王曰：蝮蠚手则<br>斩手，蠚足则斩足。何者？为害於身也。田假、田角、田间，於楚、赵非手足之<br>戚，何故不杀？蠚音释。〕何则？以其所全者重，以其所弃者轻。若乃乐祸怀宁，<br>迷而忘复，〔《周易》曰：迷复之凶，反君道也。〕暗《大雅》之所保，背先贤<br>之去就，〔《毛诗大雅》曰：既明且哲，以保其身。〕忽朝阳之安，甘折苕之末，<br>日忘一日，以至覆没，大兵一放，玉石俱碎，〔《尚书》曰：火炎昆冈，玉石俱<br>焚。〕虽欲救之，亦无及已。〔《史记》卫平谓宋王曰：后虽悔之，亦无及已。〕<br>故令往购募爵赏，科条如左。檄到，详思至言，如诏律令。<br>【檄蜀文一首】<br>〔《魏志》曰：景元四年，令锺会伐蜀，会至汉中，蜀大将姜维等守剑阁距<br>会，会移檄，檄蜀将吏。〕<br>※锺士季〔《魏志》：锺会，字士季，颍川人。少敏慧夙成，为秘书郎，迁<br>镇西将军。后为司徒，谋反於蜀，为众兵所杀。〕<br>往者汉祚衰微，率土分崩，生民之命，几於泯灭。我太祖武皇帝，神武圣哲，<br>拨乱反正，〔魏志曰：有太武皇帝，为魏太祖。《公羊传》曰：君子曷为《春秋》？<br>拨乱世，反诸正，莫近乎《春秋》。〕拯其将坠，造我区夏。〔《尚书》曰：文<br>王用肇造我区夏。〕高祖文皇帝，应天顺民，受命践祚。〔《魏志》曰：文帝为<br>魏高祖。《周易》曰：汤武革命，顺乎天而应乎人。《礼记》曰：成王幼，不能<br>莅祚。周公相，践祚而治。〕烈祖明皇帝，奕世重光，恢拓洪业。〔《魏志》曰：<br>明皇帝为魏烈祖。《国语》祭公谋父曰：奕世载德。《尚书》曰：昔我君文王、<br>武王，宣重光。《汉书》武帝诏曰：何行而可以彰先帝之洪业休德。〕然江山之<br>外，异政殊俗，〔《毛诗序》曰：国异政，家殊俗。〕率土齐民，未蒙王化，<br>〔《难蜀父老》曰：割齐人以附夷狄。如淳曰：齐人，齐等无有贵贱，故谓之齐，<br>若今言平人也。〕此三祖所以顾怀遗志也。〔《剧秦美新》曰：后土顾怀。〕今<br>主上圣德钦明，绍隆前绪，〔主上，陈留王奂也。《尚书》曰：放勋钦明。〕宰<br>辅忠肃明允，劬劳王室。〔宰辅，司马文王也。《左氏传》史克对鲁侯曰：齐圣<br>广渊，明允笃诚，忠肃恭懿，宣慈惠和。〕布政垂惠，而万邦协和。〔《毛诗》<br>曰：布政优优。《尚书》曰：百姓昭明，协和万邦。〕施德百蛮而肃慎致贡。<br>〔《毛诗》曰：因时百蛮。《大戴礼》，孔子曰：昔舜教通于四海之外，肃慎、<br>北发、渠搜、氐、羌来服。〕悼彼巴蜀，独为匪民。〔《毛诗》曰：哀我征夫，<br>独为匪民。〕愍此百姓，劳役未已，是以命授六师，龚行天罚，〔《尚书》曰：<br>予惟龚行天之罚。〕征西雍州，镇西诸军，五道并进。〔《魏志》曰：诏使征西<br>将军邓艾督诸军趋甘松沓中，雍州刺史诸葛绪，督诸军趋武街高楼，镇西将军锺<br>会由骆谷伐蜀。〕古之行军，以仁为本，以义治之，〔司马法曰：古者以仁为本，<br>以义治之之谓正。曹操曰：古者，五帝三王以来也，仁者生而不名，义者成而不<br>有。〕王者之师，有征无战。〔《孙卿子》曰：王者有诛无战。《汉书》淮南王<br>上书曰：天子之兵，有征无战，莫敢校之。〕故虞舜舞干戚而服有苗，〔《尚书》<br>曰：帝乃诞敷文德，舞干羽于两阶，七旬，有苗格。〕周武有散财发廪表闾之义。<br>〔《尚书》曰：式商容之闾，散鹿台之财，发钜桥之粟。〕今镇西奉辞衔命，摄<br>统戎车。〔《尚书》禹曰：奉辞伐罪。《汉书》孙宝曰：臣幸得衔命奉使。〕庶<br>弘文告之训，以济元元之命。〔《国语》曰：祭公谋父曰：有征罚之备，有文告<br>之辞。元元，已见上文。〕非欲穷武极战，以快一朝之志。〔《新序》，李克对<br>魏武侯曰：好战穷武，未有不亡者。〕故略陈安危之要，其敬听话言：〔《毛诗》<br>曰：告之话言。〕<br>益州先主，以命世英才，兴兵新野，困踬冀、徐之郊，制命绍、布之手。太<br>祖拯而济之，兴隆大好，中更背违，弃同即异。〔《蜀志》曰：先主姓刘，讳备，<br>字玄德，涿郡人也。灵帝末，黄巾起，先主率其属讨贼，有功，除安喜尉，后领<br>徐州。吕布袭徐州，虏先主妻子，乃求和於布，后归曹公，曹公厚遇之，以为豫<br>州牧。后背曹公归袁绍。《汉书》张良曰：汤武伐桀纣，封其后者，能制其死命<br>也。《左氏传》子太叔曰：弃同即异，是谓离德。〕诸葛孔明仍规秦川，姜伯约<br>屡出陇右。〔《蜀志》曰：姜维，字伯约。〕劳动我边境，侵扰我氐羌，方国家<br>多故，未遑脩九伐之征也。〔《周礼》曰：以九伐之法正邦国，凭弱犯寡则眚之，<br>贼贤害民则伐之，暴内陵外则坛之，野荒民散则削之，负固不服则侵之，贼杀其<br>亲则征之，放弑其君则残之，犯令陵政则杜之，内外乱鸟兽行则灭之。〕今边境<br>乂清，方内无事，蓄力待时，并兵一向。〔《孙子兵法》曰：并敌一向，千里杀<br>将。〕而巴蜀一州之众，分张守备，难以御天下之师。段谷侯和沮伤之气，难以<br>敌堂堂之阵。〔《魏志》曰：姜维趣上邽，邓艾与战于段谷，大破之。又曰：姜<br>维寇圯阳，邓艾拒之，破维于侯和。《汉书》公乘兴上书曰：王尊厉奔北之使，<br>起沮伤之气。黄帝出军决曰：始立牙之日，吉气来应，旗幡指敌。或从风而来，<br>金铎之声扬以清，鼓鞞之音婉而鸣，是谓堂堂之阵，整整之旗，此大胜之徵也。〕<br>比年已来，曾无宁岁，〔《国语》姜氏告於公子曰：自子之行，晋无宁岁。〕征<br>夫勤瘁，难以当子来之民。〔毛诗曰：经始勿亟，庶民子来。〕此皆诸贤所共亲<br>见，蜀侯见禽於秦，公孙述授首於汉，〔《史记》曰：秦惠文君八年，张仪复相，<br>伐蜀，灭之。公孙述，已见《吴都赋》。〕九州之险，是非一姓：此皆诸君所备<br>闻也。〔《左氏传》司马侯曰：九州之险也，是非一姓。〕明者见危於无形，智<br>者规福於未萌。〔《太公金匮》曰：明者见危於未萌，智者避危於无形。〕是以<br>微子去商，长为周宾。〔《毛诗序》曰：有客，微子来见祖庙也。郑玄曰：武王<br>既黜殷命，杀武庚。微子代殷后，既受命来朝，而见之於庙。〕陈平背项，立功<br>於汉，〔《史记》曰：陈平惧项王诛，遂至脩武降汉，拜平为都尉。〕岂宴安鸩<br>毒，怀禄而不变哉？〔《左氏传》管敬仲曰：宴安鸩毒，不可怀也。《汉书》杨<br>惲曰：怀禄贪势，不能自退。〕<br>今国朝隆天覆之恩，宰辅弘宽恕之德，〔《礼记》孔子曰：天无私覆，地无<br>私载。〕先惠后诛，好生恶杀。〔《尚书大传》成王问周公曰：舜何以也？周公<br>曰：其政也，好生而恶杀。〕往者吴将孙壹，举众内附，位为上司，宠秩殊异。<br>〔《吴志》曰：孙壹为江夏太守，及孙綝诛腾胤吕据，据胤皆壹之妹夫也。綝遣<br>朱异潜袭壹。异至武昌，壹知其攻己，率部曲将胤妻奔魏。魏以壹为车骑将军，<br>封吴侯。〕文钦、唐咨、为国大害，叛主雠贼，还为戎首。咨困偪禽获，钦二子<br>还降，皆将军封候，咨豫闻国事。〔《魏志》曰：文钦，字仲若，曹爽之邑人也，<br>与毌丘俭举兵反。大将军司马文王临淮讨之。诸葛诞遂杀钦，钦子鸳及虎逾城出，<br>自归大将军。大将军表鸳、虎为将军，各赐爵关内侯。大将军乃自临围，四面进<br>兵，同时鼓噪登城，唐咨面缚降，拜咨安远将军。《礼记》子思曰：无为戎首。<br>郑玄曰：为兵主曰戎首。〕壹等穷踧归命，犹加上宠，况巴蜀贤智见机而作者哉！<br>〔见机，已见上文。〕诚能深鉴成败，邈然高蹈，投迹微子之踪，措身陈平之轨，<br>则福同古人，庆流来裔，百姓士民，安堵乐业。〔安堵，已见上文。〕农不易亩，<br>市不回肆，〔《吕氏春秋》曰：桀为无道，汤立为天子，夏民大悦。农不去畴，<br>商不变肆。〕去累卵之危，就永安之计，岂不美与？〔《说苑》曰：晋灵公造九<br>层台。孙息闻之，求见曰：臣能累十二博棋，加九鸡子其上。公曰：作之。孙息<br>以棋子置下，加九鸡子其上。公曰：危哉。〕若偷安旦夕，迷而不反，大兵一放，<br>玉石俱碎，虽欲悔之，亦无及也。〔并已见上文。〕各具宣布，咸使知闻。<br>【难蜀父老一首】<br>〔《汉书》曰：武帝时，相如使蜀。长老多言通西南夷之不为国用，大臣亦<br>以为然。相如业已建之，不敢谏，乃著书假蜀父老为辞，而己以语难之，以讽天<br>子，因宣其使指，令百姓。知天子意焉。〕<br>※司马长卿<br>汉兴七十有八载，德茂存乎六世，〔六世，谓自高祖至武帝。〕威武纷纭，<br>湛恩汪濊。〔韦昭曰：湛音沈。张揖曰：汪濊，深貌也。〕群生霑濡，洋溢乎方<br>外。於是乃命使西征，随流而攘，风之所被，罔不披靡。因朝冉从駹，定笮存<br>邛，〔服虔曰：冉駹笮邛，皆蜀郡西部也。应劭曰：蜀郡岷江，本冉駹也。<br>文颖曰：邛，今为邛都县。笮，今为定笮县。皆属越巂。〕略斯榆，举苞蒲。<br>〔郑玄曰：斯音曳。张揖曰：斯俞，本俞国名也。服虔曰：苞蒲，夷种也。〕结<br>轨还辕，东乡将报，〔楚辞曰：结余轸于西山。王逸曰：结，旋也。〕至于蜀都，<br>耆老大夫搢绅先生之徒二十有七人，俨然造焉。辞毕，进曰：“盖闻天子之牧夷<br>狄也，其义羁縻勿绝而已。〔应劭《汉官仪》曰：马曰羁，牛曰縻，言四夷如牛<br>马之受羁縻也。〕今罢三郡之士，通夜郎之涂，三年於兹，而功不竟，士卒劳倦，<br>万民不赡。今又接之以西夷，百姓力屈，恐不能卒业，此亦使者之累也。窃为左<br>右患之。且夫邛、笮、西夷之与中国并也，历年兹多，不可记已。〔《孟子》曰：<br>禹之相舜，历年兹多。〕仁者不以德来，强者不以力并，意者其殆不可乎？〔不<br>可犹不堪也，以其不堪为用，故弃之也。〕今割齐民以附夷狄，〔附，谓令之亲<br>附也。齐民，已见上文。〕敝所恃以事无用。鄙人固陋，不识所谓。使者曰：乌<br>谓此乎？必若所云，则是蜀不变服，而巴不化俗也。〔应劭曰：巴蜀皆古蛮夷，<br>椎结左衽之人也。〕仆常恶闻若说，然斯事体大，固非观者之所覯也。余之行急，<br>其详不可得闻已，请为大夫粗陈其略：〔《孟子》曰：其详不可得闻，尝闻其略<br>矣。韦昭曰：粗，犹略也。〕<br>盖世必有非常之人，然后有非常之事；有非常之事，然后有非常之功。夫非<br>常者，固常人之所异也。故曰：非常之原，黎民惧焉。〔张揖曰：非常之事，其<br>本难知，众民惧也。《尚书》曰：黎民於变时雍。〕及臻厥成，天下晏如也。昔<br>者洪水沸出，泛滥衍溢。〔张揖曰：湓，溢也。郭璞《三苍解诂》曰：湓，水声<br>也。古汉书为湓，今为衍，非也。〕民人升降移徙，崎岖而不安。夏后氏慼之，<br>乃堙洪塞源，决江疏河，〔张揖曰：疏，通也。〕洒沈澹灾，〔张揖曰：洒，分<br>也。苏林曰：澹音淡。言分其沈溺摇动之灾也。洒或作澌。《字书》曰：澌，水<br>索也。《说文》曰：澹，水摇也。颜师古曰：沈，深也。澹，安也。言分散其深<br>水，以安定其灾也。〕东归之於海，而天下永宁。当斯之勤，岂惟民哉！心烦於<br>虑，而身亲其劳，躬腠胝无胈，肤不生毛，〔张晏曰：躬，体也。孟康曰：腠，<br>腠理也。韦昭曰：肢，其中小毛也。郭璞《三苍解诂》曰：胝，躏也，竹施切。<br>《庄子》曰：两袒女浣於白水之上者，禹过之而趋，曰：治天下奈何？女曰：股<br>无肢，胫不生毛，颜色烈冻，手足胼胝，何以至是也？〕故休烈显乎无穷，声称<br>浃乎于兹。<br>“且夫贤君之践位也，岂特委琐喔啮，拘文牵俗，〔应劭曰：喔啮，急促之<br>貌也。善曰：喔音握。〕脩诵习传，当世取说云尔哉！必将崇论吰议，〔邓展<br>子曰：《字诂》云：吰，今宏字。创业垂统，为万世规。《孟子》曰：君子创<br>业垂统为可继。〕故驰骛乎兼容并包，而勤思乎参天贰地。〔己比德於地，是贰<br>地也；地与己并天，是三也。〕且《诗》不云乎：普天之下，莫非王土；率土之<br>滨，莫非王臣’。〔《毛诗·小雅》文：滨，涯也。本或作宾。〕是以六合之内，<br>八方之外，浸淫衍溢，怀生之物有不浸润於泽者，贤君耻之。今封疆之内，冠带<br>之伦，咸获嘉祉，靡有缺遗矣。而夷狄殊俗之国，辽绝异党之域，舟车不通，人<br>迹罕至，政教未加，流风犹微，〔《孟子》曰：故家遗俗，流风善政，犹有存者。〕<br>内之则时犯义侵礼於边境，外之则邪行横作，放杀其上。君臣易位，尊卑失序，<br>父老不辜，幼孤为奴虏，系纟累号泣，〔张揖曰：为人所系。《战国策》曰：韩<br>魏父子老弱，系虏於道路。〕内向而怨曰：盖闻中国有至仁焉，德洋恩普，物靡<br>不得其所，今独曷为遗已！举踵思慕，若枯旱之望雨，〔《孟子》曰：汤始征葛<br>伯，民望之若大旱之望雨。〕戾夫为之垂涕，况乎上圣，又焉能已？故北出师以<br>讨强胡，南驰使以诮劲越。四面风德，二方之君，鳞集仰流，〔《论语·比考谶》<br>曰：赐风德。宋均曰：赐能言语，故可使风谕以德也。二方，谓西夷、南夷也。<br>鳞集，相次也。〕原得受号者以亿计。故乃关沫若，〔《汉书·音义《曰：以沫、<br>若水为关也。张揖曰：沫水出蜀西徼外，入于江；若水出广平徼外，出旄牛入江。<br>沫音妹。〕徼牂牁，〔张揖曰：徼，塞也，以木栅水，为夷狄之界。〕镂灵山，<br>梁孙原。〔张揖曰：凿通山道，置灵道县，属越巂郡。孙水出登县，南至会无县<br>入若水。李奇曰：於孙水之本作独梁。〕创道德之涂，垂仁义之统，将博恩广施，<br>远抚长驾，〔长驾，谓所驾者远。〕使疏逖不闭，曶爽，闇昧得耀乎光明。〔韦<br>昭曰：曶，梅愤切。言疏远之国，不被壅闭，曶爽闇昧，后得乎光明，言化之所<br>被者远也。郭璞《三苍解诂》曰：曶，旦明也。《字林》音勿。《尚书》曰：甲<br>子昧爽。孔安国曰：昧，早旦也。爽，明也。〕以偃甲兵於此，而息讨伐於彼。<br>遐迩一体，中外禔福，不亦康乎！〔《说文》曰：禔，安也。音支。〕夫拯<br>民於沈溺，奉至尊之休德，反衰世之陵夷，继周氏之绝业，天子之亟务也。〔凌<br>夷，即凌迟也。《史记》张释之曰：秦凌迟而至於二世，天下土崩。《汉书》作：<br>陵夷至於二世。〕百姓虽劳，又恶可以已乎哉？<br>且夫王者，固未有不始於忧勤，而终於逸乐者也。〔《毛诗序》曰：始於忧<br>勤，终於逸乐。〕然则受命之符，合在於此。方将增太山之封，加梁父之事，鸣<br>和鸾，扬乐颂，上减五，下登三。〔李奇曰：五帝之德，比汉为减。三王之德，<br>汉出其上。〕观者未睹旨，听者未闻音，犹鹪<明鸟>已翔乎寥廓之宇，而罗者犹视<br>乎薮泽，悲夫！〔《乐纬》曰：鹪明，状如凤皇。《尔雅》曰：寥，深也。空廓，<br>寥寥也。〕<br>於是诸大夫茫然丧其所怀来，失厥所以进，喟然并称曰：“允哉汉德，此鄙<br>人之所原闻也。百姓虽劳，请以身先之。”敞罔靡徙，迁延而辞避。〔《尚书大<br>传》曰：魏文侯问子夏，子夏乃迁延而退。〕<br><hr>
