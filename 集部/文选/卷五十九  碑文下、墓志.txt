<h4>《集部·文选·卷五十九  碑文下、墓志》<b class="x">作者：萧统选编</b></h4>
<br>◎碑文下<br>【头陁寺碑文】〔天竺言头陁，此言斗薮。斗薮烦恼，故曰头陁。〕<br>※王简栖〔《姓氏英贤录》曰：王巾，字简栖，琅邪临沂人也。有学业，为<br>头陁寺碑，文词巧丽，为世所重。起家郢州从事征南记室。天监四年卒。碑在鄂<br>州，题云：齐国录事参军琅邪王巾制。〕<br>盖闻挹朝夕之池者，无以测其浅深。〔《家语》曰：孔子观於鲁桓公之庙，<br>有欹器焉，使弟子挹之水。毛苌《诗传》曰：挹，<imgheight=32width=32border=0src=/bzk/Z060.bmp>也。《汉书》枚乘上书吴王<br>曰：游曲台，临上路，不如挹朝夕之池。《桓子新论》子贡谓齐景公曰：臣之事<br>仲尼，譬如渴而操杯，就江海饮，饮满而去，又焉知江海之深乎？〕仰苍苍之色<br>者，不足知其远近。〔《庄子》曰：天之苍苍，其正色耶，其远而无所至极邪。<br>《韩诗外传》子贡谓景公曰：臣终身戴天，不能知其高。〕况视听之外，若存若<br>亡；心行之表，不生不灭者哉！〔僧肇《涅盘论》曰：视听之所不暨，四空之所，<br>昏昧。《管子》曰：圣人之道，若存若亡，援而用之，没代不忘。竺道生曰：心<br>行，心所行之行也。《维摩经》曰：毕竟不生不灭，是无常义也。〕是以掩室摩<br>竭，用启息言之津。〔《华严经》曰：佛在摩竭提国，寂灭道场，始成正觉。法<br>华经曰：寂灭，无言也。《僧肇论》曰：释迦掩室於摩竭。郑玄《论语注》曰：<br>津，济渡水之处。〕杜口毗邪，以通得意之路。〔至理幽微，非言说之所及。掩<br>室摩竭，示寂灭以息言，杜口毗邪，现默然而得意。《维摩经》曰：佛在毗邪离<br>奄罗树园，佛告文殊师利：汝行诣维摩诘问疾。文殊师利问维摩诘：何等是菩萨<br>入不二法门？时维摩诘嘿然无言。文殊师利叹曰：善哉善哉！乃至无有文字语言，<br>是真入不二法门。《僧肇论》曰：净名杜口於毗邪。《庄子》曰：言者所以在意<br>也，得意而忘言也。〕然语彝伦者，必求宗於九畴；谈阴阳者，亦研几於六位。<br>〔真谛无言，俗谛借言，以明理故，此明言之用也。《尚书》武王访于箕子曰：<br>我不知彝伦攸叙。《周易》曰：夫易，所以极深研几也。又曰：分阴分阳，迭用<br>柔刚，故易六位而成章。王弼曰：六位，爻之文也。〕是故三才既辨，识妙物之<br>功；万象已陈，悟太极之致。〔此显言之功也。《周易》曰：易有天道焉，有人<br>道焉，有地道焉，兼三才而两之，故六。又曰：神者，妙万物而为言者也。《孝<br>经钩命决》曰：地以舒形，万象咸载。《声类》曰：悟心曰解。《周易》曰：易<br>有太极，是生两仪。〕言之不可以，已其在兹乎。〔言所以识物悟太极者，皆藉<br>言明之，不可止者，其在此乎？《左氏传》叔向谓鬷蔑曰：子若无言，吾几失子<br>矣。言之不可以已也如是。〕然爻系所筌，穷於此域，〔爻，六爻也。系，系辞<br>也。因爻以立辞，亦因辞以明理也，故爻系之所明，穷生死於此域也。《庄子》<br>曰：筌所以得鱼，得鱼而忘筌。筌，捕鱼之笱。庄子以之喻言。《大智度论》曰：<br>二乘以生死为此岸。〕则称谓所，绝形乎彼岸矣。〔至如涅槃妙旨，非言说之所<br>能明，故称谓所绝，现於涅槃之彼岸矣。《僧肇论》曰：玄极无名，称谓绝焉。<br>郑玄《礼记注》曰：称，犹言也。王逸《楚辞注》曰：谓，说也。《涅盘经》曰：<br>心无退转，即便前进。既前进已，得到彼岸。登大高山，离诸恐怖，多受安乐。<br>彼岸山者，喻於如来，受安乐者，喻於常住。大高山者，喻大涅槃也。《大智度<br>论》曰：亦以涅槃为彼岸也。〕彼岸者，引之於有，则高谢四流；推之於无，则<br>俯弘六度。〔彼岸绝乎称谓者，若引之而入有，则去四流而现无。若推之而入无，<br>则弘六度以明有。僧释肇《维摩经注》曰：不可得而有，不可得而无者，其唯大<br>乘乎？何则？欲言其有，无相无名。欲言其无，方德斯行。故虽无而有，无相无<br>名，故虽有而无。然则言有不乖无，言无不乖有也。《魏都赋》曰：高谢万邦。<br>《大智度论》曰：欲流，有流，无明流，有见流。《三国名臣颂》曰：俯弘时务。<br>《瑞应经》曰：行六度无极，布施、持戒、忍辱、精进、一心、智慧，诸经以一<br>心为禅也。〕名言不得其性相，随迎不见其终始。〔法离有无，岂名言之所得。<br>法无形象，岂随迎之可见。《维摩经》维摩诘曰：法无名字，言语断故。法无形<br>相，如虚空故。法同法性，入诸法故。法相如是，岂可说乎？竺道生曰：法性者，<br>法之本分也。法相者，事之貌也。《老子》曰：随之不见其后，迎之不见其首。〕<br>不可以学地知，不可以意生及，其涅槃之蕴也。〔《妙法莲华经》曰：昔住学地，<br>佛常教化言，我法能离生老病死，究竟涅槃。《胜鬘经》曰：音生身无漏业生，<br>依无明住。学地，谓三果。意生，谓菩萨。言能变化生死，随意往生。法华经曰：<br>诸佛弟子众，皆如舍利佛，尽思共度量，不能测佛智。不退诸菩萨，亦复如是，<br>不能知。《周易》曰：乾坤其易之蕴邪。韩康伯注曰：蕴，渊奥也。〕<br>夫幽谷无私，有至斯响；洪锺虚受，无来不应。〔《周易》曰：入于幽谷，<br>幽不明也。《尚书大传》孔子曰：夫山生材用，而无私为焉。四方皆伐，无私与<br>焉。《论衡》曰：呼於坑谷之中，响立应。《礼记》曰：善待问者，如撞锺，叩<br>之以小者则小鸣，叩之以大者则大鸣。刘熙《释名》曰：锺，空也。内空受气多，<br>故声大也。《文子》曰：虚无不受，静无不持。牵秀相《风赋》曰：故无来而不<br>应兮，何適莫之足婴。〕况法身圆对，规矩冥立；〔圆对，谓有感斯对，而无不<br>周也。《胜曼经》曰：涅槃界者，即是如来法身。《僧肇论》曰：法身无像，应<br>物以形。千难殊对，而不干其虑。《礼记》曰：古之君子，周施中规，折旋中矩。<br>僧肇《维摩经序》曰：冥权无谋，而动与事会。〕一音称物，宫商潜运。〔《维<br>摩经》曰：佛以一音演说法，众生随类，各得解脱。《周易》曰：称物平施。<br>《汉书》曰：声者，宫、商、角、祉、羽也。〕是以如来利见迦维，讬生王室。<br>〔如来，佛号。谢灵运《金刚般若经注》曰：诸法性空，理无乖异，谓之为如。<br>会如解故，名如来。竺道生《维摩经注》曰：如者谓如与如冥，无复有如之理，<br>从此中来，故曰如来。《瑞应经》曰：菩萨下当世作佛，讬生天竺迦维罗卫国。<br>父王名曰静，夫人曰妙。迦维罗卫者，天地之中央。《周易》曰：利见大人。<br>《左氏传》曰：会于洮，谋王室也。〕凭五衍之轼，拯溺逝川。〔《僧肇论》曰：<br>骋六通之神骥，乘五衍之安车。五衍，五乘。天竺言衍，此言乘。五乘：一人，<br>二天，三声闻，四辟支佛，五菩萨。今碑本以为凭四衢之轼，盖梁代讳衍，故改<br>焉。《左氏传》曰：楚子王使斗勃谓晋侯曰：请与君之士戏，君凭轼而观之。<br>《说文》曰：出溺为拯。《论语》曰：子在川上曰：逝者如斯。〕开八正之门，<br>大庇交丧。〔《维摩经》曰：虽行八正道，而乐行无量佛道，是菩萨行。《僧肇<br>论》曰：启八正之平路，坦众圣之夷涂。《大品经》说八正曰：正见，正思惟，<br>正语，正业，正命，正精进，正念，正定。《尔雅》曰：庇，荫也。《庄子》曰：<br>世丧道矣，道丧世矣。世与道，交相丧也。〕於是玄关幽揵，感而遂通。〔玄<br>关幽揵，喻法藏也。谢灵运《金刚般若经注》曰：玄关难启，善揵易开。戴<br>逵《栖林赋》曰：幽关忽其离揵，玄风暖以云颓。《字林》曰：揵，门距。<br>《周易》曰：寂然不动，感而遂通。天下之故，非天下之至神。孰能与於此？〕<br>遥源濬波，酌而不竭。〔遥源濬波，喻法海也。《文子》曰：取焉而不损，酌焉<br>而不竭，莫知其所由也。〕行不舍之檀，而施洽群有。〔夫心爱众生而行舍者，<br>舍则增爱，非为实舍，故大士之舍，见不施之舍者。及於众生，斯为不舍，以兹<br>而施，故群有俱洽。《大品经》曰：不施不忄坚，是名檀波罗蜜。《僧肇论》曰：<br>贤劫称无舍之檀，成具美不为之为也。天竺言檀，此言布施。波罗蜜，此言到彼<br>岸也。群有，谓有色无色，有想无想，以其不一，故曰群有。僧肇《维摩经注》<br>曰：镜群有以通玄，而物我俱一。〕唱无缘之慈，而泽周万物；〔夫行慈者以众<br>生为缘。众生为缘，则慈无所寄，故大士之慈，离於众相。离相行慈，名为无缘。<br>无缘生慈，是为真实，以斯而唱，则物无不周。《涅槃经》曰：得诸菩萨无缘之<br>慈。《僧肇论》曰：禅典唱无缘之慈，思益演不知之知。《泥洹经》曰：无缘者，<br>不住法相，反众生相。释道安曰：解从缘散。《周易》曰：智周万物，而道济天<br>下。〕演勿照之明，而鉴穷沙界。〔夫以明照物，明尽则照穷；而勿照之明，犹<br>无得之得。无得而得，斯为真得，故勿照之明，斯为真明矣。演真明而广照，何<br>止鉴穷沙界乎？《僧肇论》曰：至人虚心实照，理无不统，而灵鉴有馀。《金刚<br>般若经》曰：诸恒河所有沙数佛世界，如是，宁为多不。〕导亡机之权，而功济<br>尘劫。〔机，谓机心也。权，方便也。夫以机心导物，物所以机心应之。物有机<br>心，则结累斯起，故诱以无机之智，何止功济尘劫乎？《僧肇论》曰：至人灰心<br>灭智，内无机照之勤。《辨亡论》曰：魏氏功济诸华。《法华经》曰：如人以力<br>磨三千大千土，复尽末为尘。一法为一劫，此诸微尘数，其劫复过是。〕时义远<br>矣，能事毕矣。〔《周易》曰：天下随时，随时之义大矣哉！又曰：四营而成易，<br>十有八变而成卦，天下之能事毕矣。〕然后拂衣双树，脱屣金沙。〔《左氏传》<br>曰：叔向拂衣从之。《涅槃经》曰：佛在拘尸那国力士生地，阿利罗拔提河边，<br>婆罗双树间，尔时世尊临涅槃。《史记》武帝曰：嗟乎！吾诚得如黄帝，吾视去<br>妻子如脱屣耳。拔河，一名金沙河也。〕惟悦惟惚，不皦不昧，莫系於去来，复<br>归於无物。〔《老子》曰：道之为物，惟悦惟惚。王弼曰：悦惚，无形不系之貌<br>也。又曰：一者，其上不皦，其下不昧，绳绳不可言，复归於无物。锺会曰：光<br>而不耀，浊而不昧。绳绳兮其无系，汜汜乎其无薄也，微妙难名，终归於无物。<br>《维摩经》曰：法无去来，常不住故。僧肇曰：法若住，则从未到现在。从现在<br>未过去，遥三世，则有去来也，以法不常住故也。〕因斯而谈，则栖遑大千，无<br>为之寂不挠。焚燎坚林，不尽之灵无歇。大矣哉！〔《答宾戏》曰：圣哲治之栖<br>遑。大千者，谓一三千界，下至阿毗地狱，上非想天为一世界。千三界为小千世<br>界，千小世界为中千世界；至千中千世界为大千世界。《维摩经》曰：夫出家者，<br>为无为法。《瑞应经》曰：吾虚心乐静，无为无欲。僧肇《维摩经注》曰：寂谓<br>寂灭常静之道。《广雅》曰：挠，乱也。《涅槃经》曰：佛以千叠缠裹其身，积<br>众香木，以火焚之。僧祗律曰：如《大涅盘经》说，世尊向熙连禅河，力士生地，<br>坚固林双树间般涅槃，於天冠塔边阇维。僧肇《维摩经注》曰：无实相，无法常<br>住，故尽。《法华经》曰：方便见涅槃，而实不灭度，常住此说法也。〕<br>正法既没，象教陵夷。〔《昙无罗谶》曰：释迦佛正法住世五百年，像法一<br>千年，末法一万年。《论语》曰：文王既没。陵夷，已见上文。〕穿鉴异端者，<br>以违方为得一；〔孔安国《论语注》曰：妄作，穿鉴，以成文章，不知所以裁制。<br>《论语》子曰：攻乎异端，斯害也已。谢宣远《赠灵运诗》曰：远方往有吝。杜<br>预《左氏传注》曰：方，法也，云：得一者。锺会曰：一，亦道也。〕顺非辩伪<br>者，比微言於目论。〔《礼记》曰，言伪而辩，顺非而泽。《维摩经》曰：於众<br>言中，微妙第一。《僧肇论》曰：采微言於听表。《史记》曰：齐威王使说越王。<br>齐使曰：幸也越之不亡也！吾不贵其用知之如目，见毫毛而不自见其睫也。今王<br>知晋失计，而不自知越之过，是目论也。〕於是马鸣幽赞，龙树虚求。〔《摩诃<br>摩耶经》曰：正法衰微，六百岁已，九十六种诸外道等，邪见竞兴，破灭佛法。<br>有一比丘，名曰马鸣，善说法要，降伏一切诸外道辈。七百岁已，有一比丘，名<br>曰龙树，善说法要，灭邪见幢，燃正法炬。《周易》曰：幽赞於神明而生蓍。王<br>弼曰：幽，深。赞，明也。〕并振颓纲，俱维绝纽。〔陆机《大将军宴会诗》曰：<br>颓纲既振。谢庄《为沈庆之答刘义宣书》曰：皇纲绝而复纽，区夏坠而更维。<br>《说文》曰：纽，系也。〕荫法云於真际，则火宅晨凉。〔《华严经》曰：不坏<br>法云，遍覆一切。刘蚪《法华经注》曰：云譬应身，则殊形并现。顺机不遍，此<br>则弥布遍覆之义也。《维摩经》曰：同真际，等法性，不可量。僧肇曰：真际，<br>实际也。《法华经》曰：三界无安，犹如火宅。众苦所烧，我皆拔济之。〕曜慧<br>日於康衢，则重昏夜晓。〔刘蚪曰：菩萨圆净，照均明两，故曰慧日。又曰：诸<br>子安稳得出，皆於四衢露坐。《尔雅》曰：四达谓之衢，五达谓之康。《头陀经》<br>心王菩萨曰：我见覆蔽，饮杂毒酒，重昏长寝。云何得悟？慈心示语，使得开解。〕<br>故能使三十七品有尊俎之师；〔言义徒精锐，有樽俎之深谋。《维摩经》曰：於<br>诸见不动，而修行三十七品，是为宴坐。僧肇曰：诸见，六十二诸见，妄也。竺<br>道生曰：正观则三十七品也。罗什曰：三十七品二乘通。《大品经》说三十七道<br>品曰：四念处，四勤正、四如意足、五根、五力、七觉分、八正道分。尊俎之师，<br>已见上文。〕九十六种无藩篱之固。〔邪党分崩，无藩篱以自固。罗什《维摩经<br>注》曰：摩诃，秦言无大，亦言胜大，能胜九十六种论议。《辩亡论》曰：城池<br>无藩篱之固。〕既而方广东被，教肄南移。〔《华严经》题云《大方广佛华严经》。<br>孔安国《尚书传》曰：被，及也。《周易》曰：君子以教思无穷。〕周鲁二庄，<br>亲昭夜景之鉴；汉晋两明，并勒丹青之饰。〔顾微《吴县记》曰：佛法详其始，<br>而典籍亦无闻焉。鲁庄七年，夜明，佛生之日也。《左氏传》曰：庄公七年四月<br>辛卯夜，恒星不见，夜明也。《史记》曰：周桓王崩，子庄王陀立。十五年庄王<br>崩。《左氏传》：庄公三年，葬桓王，然则周庄王、鲁庄公为同时也。《瑞应经》<br>曰：到四月八日夜，明星出时，佛从右胁堕地，即行七步。《牟子》曰：汉明帝<br>梦见神人，身有日光，飞在殿前，以问群臣。傅毅对曰：天竺有佛，将其神也。<br>后得其形像。何法盛《晋书》曰：彭城王纮，以肃祖明皇帝好佛，手书形像，经<br>历冠难，而此堂犹在，宜成作颂。蔡谟云：今发王命，称先帝好佛，於义有疑。<br>张纲集曰：尽功金石。图形丹青。〕然后遗文间出，列刹相望。〔遗文，谓经也。<br>《史记》曰：天下遗文，靡不毕集。太史公曰：汉兴，诗书往往间出。孔安国<br>《尚书传》曰：三山，言相望也。〕澄什结辙於山西，林远肩随乎江左矣。〔<br>《高僧传》曰：天竺佛图澄，西域人，本姓帛。少出家西域，咸得道。以晋怀帝<br>永嘉四年来適洛阳。以麻油杂茵支涂掌，千里外事，皆澈见掌中，如对面焉。后<br>澄死之月，人见在流沙。又曰：鸠摩罗什，天竺人。七岁出家，什既道流西域，<br>名被东川。符坚遣吕光西伐，破龟兹，乃将什至凉州。姚苌已杀符坚，光遂王彼，<br>至苌子兴破凉州，始将什至长安。后卒长安。《汉书》文帝诏曰：使者冠盖相望，<br>结辙於道。班固《汉书》赞曰：秦汉以来，山东出相，山西出将。《高僧传》曰：<br>支遁，字道林，本姓关，陈留人。初至京师，王濛甚重之。年二十五出家，师释<br>道安。符丕后还吴，入剡，王羲之遂与披襟解带，留连不能已。又曰：释惠远，<br>本姓贾氏，雁门人。游许洛，出家，师释道安。符丕后还吴，入襄阳，南达荆州<br>欲往罗浮，届寻阳，见庐峰，遂居焉。三十馀年，影不出山，迹不入俗，晋义熙<br>十二年终。《礼记》曰：十年以长，则兄事之。五年以长，则肩随之。《晋中兴<br>书》元帝诏曰：朕应天符，创基江左。《春秋命历序》曰：东方为左，西方为右。〕<br>头陀寺者，沙门释慧宗之所立也。〔《瑞应经》曰：太子出北城门，天帝复<br>化作沙门。太子曰：何谓沙门？对曰：沙门之为道，舍妻子、捐弃爱欲也。释僧<br>肇《维摩经注》曰：沙门，秦言义训勤行趍涅槃也。〕南则大川浩汗，云霞之所<br>沃荡。〔《周易》曰：利涉大川。《海赋》曰：胶譪浩汗。又曰：瀖泋濩<br>渭，荡云沃日。〕北则层峰削成，日月之所回薄。〔《山海经》曰：泰华之山，<br>削成而四方。《蜀都赋》曰：阳乌回翼於高标。杨雄《反离骚》曰：恐日薄於西<br>山。〕西眺城邑，百雉纡馀。〔《左氏传》祭仲曰：都城过百雉，国之害也。锺<br>会《怀土赋》曰：望东城之纡馀。〕东望平皋，千里超忽。〔《楚辞》曰：出不<br>入兮往不反，平原忽兮路超远。〕信楚都之胜地也。宗法师行絜珪璧，拥锡来游。<br>〔《毛诗》曰：有斐君子，如珪如璧。《东观汉记》冯衍说鲍叔永曰：衍珪壁其<br>行，束脩其心。锡，锡杖也。《大智论》曰：菩萨常用锡杖经传佛像。《庄子》<br>曰：神农拥杖而起。〕以为宅生者缘，业空则缘废。〔言身从缘生，缘亦斯废也。<br>《维摩经》曰：如影从身，业缘生见。僧肇曰：身，众缘所成。缘合则起，缘散<br>则离。《金光明经》曰：所谓无明缘行，行缘识，识缘名，名缘色，色缘六入。<br>六入缘触，触缘受，受缘爱，爱缘取，取缘有，有缘生，生缘老死忧悲苦恼灭聚。<br>释僧肇《维摩经注》曰：诸法之生，本乎三业。既无三业，谁作诸法？〕存躯者<br>惑，理胜则惑亡。〔惑，烦惚也。言万法虽广解，惑则起相受生，解者身心寂灭。<br>《涅槃经》曰：要因烦恼而得有身。竺道生《维摩经注》曰：恋生者，爱身情也。<br>苟曰无常，岂可爱恋。若能悟不惑，而惑自亡矣，惑者无复存身也。〕遂欲舍百<br>龄於中身，殉肌肤於猛鸷，〔《礼记》曰：古者谓年为龄，齿亦龄也。范晔《后<br>汉》田邑《报冯衍书》曰：百龄之期，未有能至。《尚书》曰：文王受命唯中身。<br>《列子》曰：藐姑射之山，有神人居焉，肌肤若冰雪。《汉书》臣赞《注》曰：<br>亡身从物曰殉。李尤《七难》曰：猛鸷陆嬉，龙鼍水处。〕班荆荫松者久之。<br>〔《左氏传》曰：伍举奔晋，声子将如晋，遇之於郑郊，班荆相与食。《楚辞》<br>曰：山中人兮芳杜若，饮石泉兮荫松柏。〕宋大明五年，始立方丈茅茨，以庇经<br>像。〔沈约《宋书》：孝武皇帝即位，改元曰大明。《淮南子》曰：圣人处环堵<br>之室，茨之以生茅。高诱曰：堵，长一丈，高一丈，面环一堵为方丈，故曰环堵。<br>言其小也。《说文》曰：茨，盖也。《尔雅》曰：庇，荫也。〕后军长史江夏内<br>史会稽孔府君讳觊。〔沈约《宋书》曰：孔觊，字思远，会稽人也。初举扬州秀<br>才，补主簿，后除冠军长史、江夏内史，随府转后军长史。觊音冀。〕为之薙草<br>开林，置经行之室。〔《周礼》曰：薙氏，下士，二人。郑玄曰：薙，翦草也。<br>《法华经》曰：经行林中，勤求佛道。〕安西将军郢州刺史江安伯济阳蔡使君讳<br>兴宗，〔沈约《宋书》曰：蔡兴宗，济阳人也。为使持节都督郢州诸军事、安西<br>将军、郢州刺史。〕复为崇基表刹，立禅诵之堂焉。〔《维摩经》曰：佛言诸佛<br>灭后，以全身舍利起七宝塔，表刹庄严而供养也。〕以法师景行大迦叶，故以头<br>陀为称首。〔《毛诗》曰：高山仰止，景行行止。《弥勒成佛经》曰：弥勒佛赞<br>言，大迦叶比丘，是释迦牟尼佛大弟子。释迦牟尼佛於大众中，常所赞叹，头陀<br>第一，通达禅定，解脱三昧。封禅书曰：前圣所以永保鸿名，而常为称首者，用<br>此者也。〕后有僧勤法师，贞节苦心，求仁养志。〔《楚辞》曰：原生受命于贞<br>节。曹植《拟九咏》曰：徒勤躬兮苦心。《论语》子曰：求仁而得仁。《庄子》<br>曰：养志者忘形也。〕纂脩堂宇，未就而没。〔《国语》祭公谋父曰：时序其德，<br>纂脩其绪。〕高轨难追，藏舟易远。〔魏太祖《祭桥玄文》曰：懿德高轨，泛爱<br>博容。《庄子》曰：夫藏舟於壑，藏山於泽，谓之固矣。然而夜半有力者负之而<br>趋，昧者不知。郭象曰：方言死生变化之不可逃。〕僧徒阒其无人，榱椽毁而莫<br>构。〔《周易》曰：闚其户，阒其无人。高诱《淮南子注》曰：椽，橑也。榱，<br>栋也。〕可为长太息矣！〔《汉书》贾谊曰：可长太息者此也。〕<br>惟齐继五帝洪名，纽三王绝业。〔萧子显《齐书》曰：高帝太祖讳道成，字<br>绍伯，萧何二十四世孙，受宋禅。《史记》曰：惟汉继五帝末流，接三代绝业。<br>封禅书曰：前圣所以永保鸿名。〕祖武宗文之德，昭升严配；〔《礼记》曰：周<br>人祖文王而宗武王。《尚书》曰：丕显文武，昭升于上。《孝经》曰：严父莫大<br>於配天。〕格天光表之功，弘启兴服。〔《尚书》曰：成汤，时则有若伊尹，格<br>于皇天。又曰：光被四表，格于上下。《毛诗》曰：建尔元子，俾侯于鲁。大启<br>尔宇，为周室辅。《东观汉记》博士议曰：除残去贼，兴复祖宗。〕是以惟新旧<br>物，康济多难。〔《毛诗》曰：周虽旧邦，其命惟新。《左氏传》，伍员曰：不<br>失旧物。《尚书》曰：康济小民。《礼记》晋太子申生使人辞於狐突曰：君老矣，<br>国家多难。〕步中《雅》《颂》，骤合《韶》《护》。〔《礼记》曰：步中武象，<br>骤中韶护，所以养耳。郑玄曰：韶，舜乐。护，汤乐也。〕炎区九译，沙场一候。<br>〔《十洲记》曰：炎洲南海中，万二千里。《韩诗外传》曰：成王之时，越裳氏<br>重九译而献白雉於周公。《尚书》曰：西被于流沙。《解嘲》曰：东南一尉，西<br>北一候。〕粤在於建武焉，〔萧子显《齐书》曰：明皇帝即位，改为建武。〕乃<br>诏西中郎将、郢州刺史、江夏王，观政藩维，树风江汉。〔萧子显《齐书》曰：<br>江夏王宝玄，字智深，明帝第三子也。封江夏郡王，仍为持节都督郢司二州诸军<br>事西中郎将郢州刺史。《尚书》曰：以尔友邦冢君，观政于商。又曰：彰善瘅恶，<br>树之风声。〕择方城之令典，酌龟蒙之故实。〔方城，谓楚；龟蒙，谓鲁。《左<br>氏传》屈完曰：楚国方城以为城。又随武子曰：蒍敖为宰，择楚国之令典。《毛<br>诗》曰：奄有龟蒙，遂荒大东。《国语》樊穆仲曰：鲁侯孝。王曰：何以知之？<br>对曰：赋事行刑，而咨於故实。〕政肃刑清，於是乎在。〔《孝经》曰：其教不<br>肃而成。《周易》曰：圣人以顺动，则刑罚清。《左氏传》先轸曰：取威定霸，<br>於是乎在。〕宁远将军、长史江夏、内史行事彭城刘府君，讳喧，〔萧子显《齐<br>书》刘喧，字士穆。为江夏王、郢州行事。者，谓王年幼，内史代之，以行州府<br>事，故称行事也。〕智刃所游，日新月故。〔《庄子》曰：庖丁为文惠君解牛曰：<br>今臣之刀十九年矣，所解千牛，而刀刃若新发於硎。彼节者有间，而刀刃者无厚，<br>以无厚入有间，恢恢乎其於游刃必有馀地矣。《论语》子夏曰：日知其所亡，月<br>无忘其所能。〕道胜之韵，虚往实归。〔《瑞应经》曰：迦叶二弟问迦曰：今乃<br>舍梵志道，学沙门法，岂独大其道胜乎？迦叶答曰：言佛道最胜。《庄子》曰：<br>常季问於仲尼曰：王骀，兀者也。与夫子中分鲁，立不教，坐不议，虚而往，实<br>而归。〕以此寺业废於已安，功坠於几立；慨深覆篑，悲同弃井。〔《论语》曰：<br>譬如为山，虽覆一篑。进，吾往也。《孟子》曰：有为者，譬若掘井。掘井九仞，<br>而不及泉，犹为弃井也。〕因百姓之有馀，间天下之无事。〔《孙卿子》曰：春<br>耕夏耘，秋收冬藏，四者不失时，故五穀不绝，而百姓有馀食。斩伐长养不失时，<br>故山林不童，而百姓有馀材。《西都赋》序曰：海内清平，朝廷无事。〕庀徒揆<br>日，各有司存。〔《左氏传》：宋灾，使华阅讨右官，官庀其司。杜预《注》曰：<br>庀，具也。《毛诗》曰：揆之以日，作为楚室。《论语》曾子曰：笾豆之事，则<br>有司存。〕<br>於是民以悦来，工以心竞。〔《周易》曰：悦以使民，民忘其劳。《庄子》<br>曰：舜之治天下，使民心竞。王隐《晋书》荀勖议曰：君子心竞，而不力争。〕<br>亘丘被陵，因高就远。层轩延袤，上出云霓。〔《楚辞》曰：高堂邃宇槛层轩。<br>王逸曰：轩，楼板也。《圣主得贤臣颂》曰：虽崇台五层，延袤百丈。《说文》<br>曰：南北曰袤，东西曰广。司马绍《赠山涛诗》曰：上陵青云霓。〕飞阁逶迤，<br>下临无地。〔《西都赋》曰：脩除飞阁。《楚辞》曰：载云旗兮逶移。王逸曰：<br>逶移而长。移与迤音义同。《楚辞》曰：下峥嵘而无地，上寥廓而无天。〕夕露<br>为珠网，朝霞为丹雘。九衢之草千计，四照之花万品。〔《山海经》曰：少室之<br>山，其上有木焉，名曰帝休。叶茂，状如杨，其枝五衢，黄花黑实，服者不怒。<br>郭璞曰：言树枝交错，相重五出，有象衢路也，故《离骚》云：靡华九衢。仲长<br>子《昌言》曰：百夫之豪，州以千计。《山海经》曰：南山之首山曰鹊山，有木<br>焉，其状如穀而黑，其华四照，其名曰迷穀，佩之不迷。郭璞曰：言有光炎，若<br>木华赤，其光照下地，亦此类也。仲长子昌言曰：以一人之好恶，裁万品之不同。〕<br>崖谷共清，风泉相涣。〔《周易》曰：风行水上涣。〕金资宝相，永藉闲安。<br>〔《金光明经》曰：如来之身，金色微妙，其明照耀，如金山王。又曰：光明炽<br>盛，无量无边，犹如无数珍宝大聚。《楚辞》曰：像设居室静闲安。〕息心了义，<br>终焉游集。〔《大灌顶经》曰：息心达本源，是故名沙门。《胜鬘经》曰：是故<br>世尊依於了义，一向记说。班固《终南山赋》曰：固仙灵之所游集。〕法师释昙<br>珍，业行淳脩，理怀渊远，今屈知寺任，永奉神居。夫民劳事功，既镂文於锺鼎。<br>〔《周礼》曰：民功曰庸，事功曰劳。凡有功者，铭书於王之太常。《国语》曰：<br>昔克路之役，秦来图败晋功，魏颗以其身却退秦师于辅氏，亲止杜回，其勋铭於<br>景锺。韦昭曰：景公锺。《礼记》曰：夫鼎有铭。铭者，论譔其先祖之德美、<br>功烈、勋劳，而酌之祭器，自成其名焉。〕言时称伐，亦树碑於宗庙。〔《左氏<br>传》曰：季武子以所得齐之兵，作林锺，而铭鲁功焉。臧武仲谓季孙曰：非礼也。<br>夫铭，天子令德，诸侯言时计功，大夫称伐。蔡邕《铭论》曰：碑在宗庙两阶之<br>间，近代以来，咸铭于碑也。〕世弥积而功宣，身逾远而名劭。〔《法言》曰：<br>年弥高而德弥劭者，孔子之徒与。《小雅》曰：劭，美也。〕敢寓言於雕篆，庶<br>仿佛於众妙。〔《法言》曰：吾子少而好赋，曰：然。童子雕虫篆刻。《老子》<br>曰：玄之又玄，众妙之门。〕其辞曰：<br>质判玄黄，气分清浊。〔《周易》曰：玄黄，天地之杂也，天玄而地黄。<br>《列子》曰：清轻者上为天，重浊者下为地。〕涉器千名，含灵万族。〔《周易》<br>曰：形而下者谓之器。器，谓品物也。《南都赋》曰：百种千名。《春秋元命苞》<br>曰：跂行喙息，蠕动蜎蜚。根生浮著，含灵盛壮。陆机《鳖赋》曰：揔美恶<br>而融融，播万族乎一区。〕淳源上派，浇风下黩。〔《庄子》曰：德又下衰，及<br>唐、虞，氵枭淳散朴。《淮南子》以氵枭为浇，音义同。《说文》曰：派，水别<br>流也。《字林》曰：黩，垢也。〕爱流成海，情尘为岳。〔《瑞应经》曰：感伤<br>世间，没於爱欲之海。《百法论》曰：情尘之意合，故知生也。言人皆沈於爱河，<br>则妻子财帛也。言积之多如海，情尘之积为岳；为善日积亦见多，为恶日积亦多<br>也。〕皇矣能仁，抚期命世。〔《毛诗》曰：皇矣上帝，临下有赫。天竺言释迦<br>牟尼，此言能仁。《不退转法经》佗方菩萨曰：能仁如来，兴此三道之教。《法<br>华经》曰：我释迦牟尼。刘蚪曰：能仁哀此忍立，俯来拯技，故曰能仁。《瑞应<br>经》曰：期运之至，当下作佛。《孟子》曰：五百年必有王者兴，其间必有名世<br>者。《广雅》曰：命，名也。〕乃睠中土，聿来迦卫。〔《毛诗》曰：乃睠<br>西顾。又曰：聿来胥宇。迦卫，已见上文。〕奄有大千，遂荒三界。〔《毛诗》<br>曰：奄有龟蒙，遂荒大东。《法华经》曰：其佛以恒河沙等三千大千世界为一佛<br>土。又曰：如来以智慧方便，於三界火宅，拔济众生。〕殷鉴四门，幽求六岁。<br>〔《毛诗》曰：殷鉴不远。《瑞应经》曰：太子至十四，启王出游。始出城东门，<br>天帝化作病入，即回车，悲念人生俱有此患。太子出城南门，天帝化作老人，回<br>车而还，愍念人生丁壮不久。太子出城西门，天帝化作死人，回车而还，愍念天<br>下有此三苦。太子出城北门，天帝化作沙门。太子曰：善哉，唯是为快。即回车<br>还，念道清净，不宜在家。又曰：佛既历深山，到幽闲处，菩萨即拾藁草以布地，<br>正箕坐，月食一麻一麦，端坐六年。〕亦既成德，妙尽无为。〔《胜鬘经》曰：<br>唯有如来，化就一切功德。无为，已见上文。〕帝献方石，天开渌池。〔《瑞应<br>经》曰：佛还树下，道见弃衣，取欲浣之。天帝知佛意，即颇那山上，取四方成<br>理泽好石，来置池边，白佛言，可用浣衣。又曰：明日食时，佛持钵到迦叶家受<br>饭而还，於屏处食已，欲澡漱。天帝知佛意，即下以手指地，水出成池，令佛得<br>用，名为指地池。〕祥河辍水，宝树低枝。〔《瑞应经》曰：时尼连河水流甚疾，<br>佛以自然神通，断水涌起，高出人头，令底扬尘，佛在其中。《法华经》曰：诸<br>杂宝树，华叶光茂，《瑞应经》曰：佛后日入指地池澡浴毕，欲出，无所攀。池<br>上素有树，名迦和，绝大脩好，其树自然曲枝，下就佛，佛牵而出。〕通庄九折，<br>安步三危。〔《尔雅》曰：六达谓之庄。《汉书》曰：王阳为益州刺史，行部至<br>邛郲九折坂。叹曰：奉先人遗体，奈何数乘此险？《汉书》东方朔诫子曰：饱<br>食安步，以仕易农。《尚书》曰：窜三苗於三危。〕川静波澄，龙翔云起。〔<br>《头陀经》曰：令身调善，震大法鼓。摧伏异学，外道邪师。入佛性海，烦恼风<br>息，波浪不生。《周易》曰：云从龙，风从虎，圣人作而万物睹。〕耆山广运，<br>给园多士。〔《法华经》曰：佛住王舍城，耆阇崛山中，与大比丘众万二千人俱。<br>《尚书》曰：帝德广运。《金刚般若经》曰：佛在舍卫国，祗树给孤独园，与大<br>比丘众千二百五十人俱。《毛诗》曰：济济多士。〕金粟来仪，文殊戾止。〔<br>《发迹经》曰：净名大士，是往古金粟如来。《尚书》曰：凤凰来仪。文殊，已<br>见上文。《毛诗》曰：鲁侯戾止。〕应乾动寂，顺民终始。〔《春秋元命苞》曰：<br>乾动川静。《周易》曰：汤武革命，应乎天，顺乎人。《孙卿子》曰：生，人之<br>始也；死，人之终也。〕法本不然，今则无灭。〔《维摩经》曰：法本不然，今<br>则无是，寂灭之义。僧肇曰：小乘以三界炽然，故灭之，以求无为。大乘观法，<br>本自不然，今何以灭？乃真寂灭。〕象正虽阑，希夷未缺。〔象法、正法，已见<br>上文。《史记》曰：酒阑。《汉书·音义》文颖曰：阑，言希也。《老子》曰：<br>视之不见，名之曰夷。听之不闻，名之曰希。王弼曰：无象无声无响，无所不通，<br>无所不往。〕於昭有齐，式扬洪烈。〔《毛诗》曰：文王在上，於昭于天。班固<br>《汉书》述曰：爰著目录，略序洪烈。扬雄《解嘲》曰：不足以扬洪烈。〕释网<br>更维，玄津重枻。〔僧睿《师十二法门序》曰：奏希声於宇宙，济溺丧於玄津。<br>《汉书·音义》韦昭曰：枻，楫也。音裔，叶韵。〕惟此名区，禅慧攸讬。〔禅<br>慧，禅定智慧也，即六度之二行也。〕倚据崇严，临睨通壑。〔《楚辞》曰：忽<br>临睨夫旧乡。《说文》曰：睨，邪视也。〕沟池湘汉，堆阜衡霍。〔言崇岩之高，<br>通壑之大，故以湘汉为沟池，衡霍为堆阜也。《史记》曰：屈完曰：方城以为城，<br>江汉以为池。〕膴々亭皋，幽幽林薄。〔《毛诗》曰：周原膴々，堇荼如饴。<br>《上林赋》曰：亭皋千里，靡不被筑。《毛诗》曰：秩秩斯干，幽幽南山。郑玄<br>《周礼注》曰：竹木曰林。高诱《淮南子注》曰：深草曰薄。〕<br>　媚兹邦后，法流是挹。〔《毛诗》曰：媚兹一人。〕气茂三明，情超六入。<br>〔《维摩经》曰：佛身，即法身也。从六通生，从三明生。僧肇曰：天眼，宿命。<br>漏尽，为三明。《维摩经》曰：六入无积，眼、耳、鼻、舌、身、心已过。〕眷<br>言灵宇，载怀兴葺。〔《毛诗》曰：眷言顾之。《楚辞》曰：葺之兮荷盖。王逸<br>《注》曰：葺，盖屋也。〕丹刻翚飞，轮奂离立。〔《左氏传》曰：丹桓宫楹。<br>又曰：刻桓宫桷。杜预曰：刻，镂也。《毛诗》曰：如翚斯飞，君子攸跻。郑玄<br>曰：翚者，鸟之奇异者也。《礼记》曰：晋献文子成室，晋大夫发焉。张老曰：<br>美哉轮焉，美哉奂焉！潘岳《关中记》曰：未央殿东有凤凰殿。《春秋元命苞》<br>曰：火离为凤。刘邵《魏文帝诔》曰：凤凰立翥。〕象设既辟，睟容已安。〔<br>《楚辞》曰：象设居室静闲安。孟子曰：君子仁、义、礼、智、信，根於心，色<br>睟然见於面。赵岐曰：睟，润泽之貌。〕桂深冬燠，松疏夏寒。〔《楚辞》曰：<br>何所冬燠，何所夏寒？《尔雅》曰：燠，暖也。〕神足游息，灵心往还。〔《瑞<br>应经》曰：佛已神足，適郁单日界。〕胜幡西振，贞石南刊。〔《维摩经》曰：<br>降服四种魔，胜幡建道场。祢衡《颜子碑》曰：乃刊玄石而旌之。〕<br>【齐故安陆昭王碑文一首】<br>※沈休文<br>公讳缅，字景业，南兰陵人也。〔萧子显《齐书》曰：安陆昭王缅，字景业。<br>又曰：萧氏之先。萧何居沛，至孙侍中彪，居东海兰陵县东都乡中都里。晋分东<br>海为东兰陵郡。中朝乱，淮阴令慭过江，居晋陵武进县，侨置本土，加以南名，<br>於是为南兰陵人。〕稷、契身佐唐、虞，有大功於天地，商武、姬文，所以膺图<br>受录。〔《王命论》曰：暨于稷契，咸佐唐虞，光济四海，奕世载德，至于汤武，<br>而有天下。《国语》史伯曰：夫成天地之大功者，其子孙未尝不章。《毛诗·商<br>颂》曰：武王载旆。毛苌曰：武王，汤也。《春秋命历序》曰：五德之运，同徵<br>符合，膺录次相代。《尚书·璇玑铃》，孔子曰：五帝出受图录。〕萧曹扶翼汉<br>祖，灭秦、项以宁乱。魏氏乘时於前，皇齐握符於后。〔《国语》太子晋曰：自<br>后稷以来宁乱，及文武成康，仅克安民。《周易》曰：时乘六龙以御天。《孝经<br>钩命决》曰：帝受命握符出也。〕灵源与积石争流，神基与极天比峻。〔《尚书》<br>曰：导河积石，至于龙门。《毛诗》曰：崧高惟岳，峻极于天。〕祖宣皇帝，雄<br>才盛烈，名盖当时。〔萧子显《齐书》曰：太祖皇考讳承之，字嗣伯。少有大志，<br>才力过人，为冠军将军。太祖即位，追尊曰宣皇帝。班固《汉书》赞曰：武帝雄<br>才大略。《晋中兴书》曰：诸葛诞名盖海内。又曰：邓遐气盖当时。〕考景皇帝，<br>含道居贞，卷怀前代。〔萧子显《齐书》曰：高帝即位，追封兄道生为始安贞王。<br>明帝即位，追尊始安贞王为景皇帝。《周易》曰：居贞之吉，顺以从上也。《论<br>语谶》曰：仲尼居乡党，卷怀道美。宋均曰：怀，藏也。〕公含辰象之秀德，体<br>河岳之上灵；〔《周易》曰：在天成象。王弼曰：象，谓日月星辰。《孝经援神<br>契》曰：五岳之精雄圣，四渎之精仁明。〕气蕴风云，身负日月；〔《论衡》曰：<br>谷子云唐子高章奏百上，笔有馀力。然则贤者有风云之智，故吐文万牒。《庄子》<br>曰：孔子围於陈蔡之间，太公任吊之曰：子其意者脩身以明污，昭昭若揭日月而<br>行。司马彪曰：揭，担也。〕立行可模，置言成范；〔仲长子《昌言》曰：规矩<br>可模者，师傅之德也。曹植《学宫颂》曰：言为世范，行为时矩。〕英华外发，<br>清明内昭；〔《礼记》曰：和顺积中，而英华外发。又曰：清明在躬，气志如神。〕<br>天经地义之德，因心必尽。〔《孝经》曰：夫孝，天之经，地之义，民之行也。<br>《毛诗》曰：因心则友。〕简久远大之方，率由斯至。〔《周易》曰：乾以易知，<br>坤以简能。易则易知，简则易从。易知则有亲，易从则有功。有亲则可久，有功<br>则可大。可久则贤人之德，可大则贤人之业。《毛诗》曰：率由旧章。〕挹其源<br>者，游泳而莫测；怀其道者，日用而不知。〔《毛诗》曰：泳之游之。《周易》<br>曰：百姓日用而不知。〕昭昭若三辰之丽于天，滔滔犹四渎之纪于地。〔《傅子》<br>曰：二汉之臣，烂如三辰之附长天。又曰：道教者，昭昭然犹日月丽乎天。《春<br>秋汉含孳》曰：九卿法河海。《毛诗》曰：滔滔江汉，南国之纪。〕六幽允洽，<br>一德无爽。〔《典引》曰：神灵日照，光被六幽。《尚书》曰：德惟一，动罔不<br>吉。〕万物仰之而弥高，千里不言而斯应。〔《论语》颜回曰：仰之弥高。《周<br>易》曰：默而成之，不言而信，存乎德行。又曰：君子居其室，出其言善，则千<br>里之外应之，况其迩者乎？〕若夫弹冠出仕之日，登庸莅事之年，〔《汉书》曰：<br>王阳与贡禹为友，世称王阳在位，贡禹弹冠，言其取舍同也。《尚书》帝曰：畴<br>咨若时登庸。又曰：莅事惟能。〕军麾命服之序，监督方部之数，斯固国史之所<br>详，今可得略也。〔《周礼》曰：建大麾以田。然麾，旌旗之名，州将之所执也。<br>命服，爵命之服也。方部，四方州部也。《汉书》：武帝南置交趾，北置朔方之<br>州，凡十三部，置刺史。数，谓等差也。贾逵《国语注》曰：简，略也。〕<br>水德方衰，天命未改。〔水德，谓宋也。《左氏传》，王孙满曰：今周德虽<br>衰，天命未改。〕太祖龙跃俟时，作镇淮泗；〔萧子显《齐书》曰：宋明帝以淮<br>南孤弱，以太祖假冠军将军镇淮阴。《周易》曰：见龙在田，时舍也。或跃在渊，<br>自试也。《孙卿子》曰：君子博学深谋，脩身端行，以俟其时。潘岳《金谷会诗》<br>曰：遂拥朱旄，作镇淮泗。〕如仁夕惕之志，中夜九回。〔《论语》子曰：桓公<br>九合诸侯，不以兵车，管仲之力也。如其仁，如其仁！《周易》曰：君子夕惕若<br>厉。司马迁书曰：肠一日而九回。〕龛世拯乱之情，独用怀抱。〔《广雅》曰：<br>龛，取也。〕深图密虑，众莫能窥。〔《汉书》刘向上疏曰：智不可不深图也。〕<br>公陪奉朝夕，从容左右，盖同王子洛滨之岁，实惟辟彊内侍之年。〔《周书》曰：<br>晋平公使叔誉於周，见太子与之言，五称而三穷。归告公曰：太子晋行年十五，<br>而臣不能与言。《列仙传》曰：王子乔者，周灵王太子晋也。好吹笙，作凤鸣，<br>游伊洛之间。《汉书》：留侯子张辟彊为侍中，年十五也。〕起予圣怀，发言中<br>旨。〔晋中兴书，王敦上疏曰：导动静顾问，起予圣怀。〕始以文学游梁，俄而<br>入掌纶诰。〔萧子显《齐书》曰：缅为宋劭陵王文学中书郎，游梁，谓相如也。<br>《汉书》曰：梁孝王来朝，从游说之士。相如见而说之，客游梁。《礼记》曰：<br>王言如丝，其出如纶。〕兰桂有芬，清晖自远。〔《魏都赋》曰：信陵之名若兰<br>芬也。《楚辞》曰：椒桂罹以颠覆。王逸注曰：言已见先贤若椒桂之人。刘琨<br>《劝进表》曰：茂勋格于皇天，清晖光于四海。〕帝出于震，日衣青光。〔言齐<br>之兴也。《周易》曰：帝出于震。震，东方也。《春秋元命苞》曰：孔子曰：扶<br>桑者，日所出，房所立。其耀盛。苍神用事。精感姜原，卦得震。震者动而光，<br>故知周苍，代殷者，为姬昌，人形龙颜，长大，精翼日，衣青光。宋衷曰：为日<br>精所羽翼，故以为名。木神，以其方色衣之。〕方轨茅社，俾侯安陆。〔萧子显<br>《齐书》曰：齐受禅，缅封安陆侯。《汉书》曰：江夏郡有安陆县。《尚书纬》<br>曰：天子社，东方青，南方赤，西方白，北方黑。上冒以黄土，将封诸侯，各取<br>方土。苴以白茅，以为社。《毛诗》曰：俾侯于鲁。〕受瑞析珪，遂荒云野。<br>〔《周礼》曰：典瑞掌玉瑞。郑玄曰：人执曰瑞。瑞，犹符信也。杨子云《解嘲》<br>曰：析人之珪，檐人之爵。遂荒，已见上文。云野，云梦之野。〕式掌储命，帝<br>难其人。〔《汉书》疏广曰：太子，国储副君也。《尚书》禹曰：惟帝其难之。<br>孔安国曰：言尧帝亦以知人为难。〕公以宗室羽仪，允膺嘉选。〔萧子显《齐书》<br>曰：缅转太子中庶子。《周易》曰：鸿渐于陆，其羽可用为仪。〕协隆三善，仰<br>敷四德。〔《晋中兴书》烈宗诏曰：桓冲协隆治道。《礼记》曰：行一物而三善<br>皆得者，唯世子而已。其齿於学之谓也，故世子齿於学，其一曰而众知父子之道<br>矣，其二曰而众知君臣之义矣，其三曰而众知长幼之节矣。《周易》曰：君子体<br>仁足以长人，嘉会足以合礼，利物足以和义，贞固足以幹事。君子行此四德者，<br>故曰乾元亨利贞。〕博望之苑载晖，龙楼之门以峻。〔《汉书》曰：武帝戾太子，<br>及冠，就宫，上为立博望苑，使通宾客，从其所好，故多异端进者。《汉书·成<br>纪》曰：上尝召太子出龙楼门。〕献替帷扆，实掌喉唇。〔《国语》史黯谓赵简<br>子曰：夫事君者，谏过而赏善，荐可而替否，献能而进贤。帷扆，帝座也。《礼<br>记》曰：天子负斧扆。孔融《张俭碑》曰：圣王克亮，命作喉唇。〕奉待漏之书，<br>衔如丝之旨。〔《东观汉记》曰：樊梵，字文高，每当直事，常晨驻车待漏。如<br>丝，已见上文。〕前晖后光，非止恒受。〔《周书》孔子曰：文王得四臣，丘亦<br>得四友，自吾得师也，前有光，后有晖，是非先后邪。〕公以密戚上贤，俄而奉<br>职。〔萧子显《齐书》曰：缅迁侍中。《越绝书》曰：吴王书阖卢始得子胥，以<br>为上贤，无异乎圣人也。〕出纳惟允，剑玺增华。〔《尚书》帝曰：龙，命汝作<br>纳言，夙夜出纳朕命，惟允。应劭《汉官仪》曰：侍中殿上称制，出则陪乘，佩<br>玺把剑。增华，谓自庶子而益其荣华也。〕伊昔帝唐，九官咸事；熊豹临戭，纳<br>言是司。〔《汉书》刘向上疏曰：舜命九官，济济相让。应劭曰：《尚书》曰：<br>禹作司空，弃后稷，契司徒，咎繇作士师，垂共工，益朕虞，伯夷秩宗，夔典乐，<br>龙纳言，凡九官。《左氏传》曰：昔高阳氏有才子八人，梼戭、大临。高辛氏有<br>才子八人，仲熊、叔豹。〕自此迄今，其任无爽。爰自近侍，式赞权衡。〔萧子<br>显《齐书》曰：世祖即位，缅迁五兵尚书。《淮南子》曰：准绳连体，权衡合德，<br>百工繇焉，以定法式，辅弼执王，以翼天子也。〕而皇情眷眷，虑深求瘼。〔毛<br>诗曰：皇矣上帝，临下有赫，鉴观四方，求民之瘼。班固《汉书》引诗而为此瘼。<br>《尔雅》曰：瘼，病也。〕<br>姑苏奥壤，任切关河，〔奥壤，犹奥区也。韩康伯《王述碑》曰：述迁会稽<br>太守，淮海惟扬，皇基所讬，此盖关河之重，泱泱大邦。〕都会殷负，提封百万。<br>〔《史记》曰：夫吴有海盐之饶，章山之铜，三江五湖之利，亦江东一都会也。<br>《西京赋》曰：百物殷阜。薛综《注》曰：殷，盛。阜，大也。今为此负。《汉<br>书》曰：天子畿方千里，提封百万井。臣瓒案：旧说云，提，最凡，言大举顷亩<br>也。李奇曰：提，举也，举四方为内也。韦昭曰：积土为封限。〕全赵之袨服丛<br>台，方此为劣。〔邹阳上书曰：夫全赵之时，武力鼎士，袨服丛台之下者，一旦<br>成市也。〕临淄之挥汗成雨，曾何足称。〔《战国策》苏秦说齐宣王曰：临淄之<br>途，人肩相摩，举袂成幕，挥汗成雨。高诱曰：挥，振也。〕乃鸿骞旧吴，作守<br>东楚。〔萧子显《齐书》曰：缅出为吴郡太守。吴质《魏都赋》曰：我太公鸿飞<br>兖豫。刘琨《劝进》奏曰：奄有旧吴。牵秀祖孙楚诗曰：受兹明命，作守西疆。<br>《汉书·音义》孟康曰：旧名吴为东楚也。〕弘义让以勖君子，振平惠以字小人。<br>〔《论语》谶曰：伯夷、叔齐，义让龙举。干宝《晋纪》曰：丁固父览，以义让<br>称。《尚书》武王曰：勖哉夫子。《周书》成王曰：朕不知字民之道，敬问伯父。<br>《尚书》王曰：无或敢伏小人之攸箴。〕抚同上德，绥用中典。〔《老子》曰：<br>上德不德，是以有德。锺会曰：体神妙以存化者，上德也。《周礼》曰：刑平国，<br>用中典。〕疑狱得情而弗喜，宿讼两让而同归。〔《汉书》曰：张汤以倪宽为狱<br>谳掾，以古法义决疑狱。《论语》曾子曰：上失其道，民散久矣。如得其情，则<br>哀矜而勿喜。《东观汉记》曰：鲁恭为中牟令，宿讼许伯等争陂泽田，积年州郡<br>不决。恭平理曲直，各退自相责让。〕虽春申之大启封疆，邓攸之缉熙萌庶，不<br>能尚也。〔《史记》曰：楚考烈王立，以黄歇为相，号春申君。请封於江东，王<br>许之。因城吴故墟，以自为都邑。《国语》史伯谓郑桓公曰：加之以德，可以大<br>启。王隐《晋书》曰：邓攸，字伯道，为吴郡太守。吴人饿死，攸到表振贷，台<br>不时听，攸乃辄出仓米，一郡蒙济。不受禄俸，唯饮吴水。《毛诗》曰：缉熙文<br>王之典。〕夏首藩要，任重推毂。〔《楚辞》曰：过夏首而西浮。王逸注曰：夏<br>首，水口也。《汉书》冯唐曰：臣闻上古王者遣将也。跪而推毂曰：阃以内，寡<br>人制之。阃以外，将军制之。〕衿带中流，地殷江汉。〔李尤《函谷关铭》曰：<br>函谷险要，衿带喉咽。《尚书》曰：九江孔殷。〕南接衡巫，风云之路千里，<br>〔衡巫，三江名。《吴都赋》曰：径路绝，风云通。〕西通尤阝邓，水陆之涂三<br>七。〔《左氏传》曰：邓南尤阝人。杜预曰：尤阝，今邓乡县南，江水之北也。<br>邓，今颍川邵陵县西南有邓城。《蜀都赋》曰：水陆所凑。〕是惟形胜，阃外莫<br>先。〔《汉书》田肯曰：秦，形胜之国也。阃外，已见上文。郑玄《礼记注》曰：<br>阃，门限也。〕建麾作牧，明德攸在。〔萧子显《齐书》曰：缅转郢州刺史。<br>《周礼》曰：建大麾以封藩国。又曰：八命作牧。《尚书》王曰：文王克明德慎<br>罚。〕乃暴以秋阳，威以夏日。〔《孟子》曰：江汉以濯之，秋阳以暴之。綦母<br>邃曰：周之秋，於夏为盛阳也。《左氏传》曰：酆舒问於贾季曰：赵衰、赵盾孰<br>贤？对曰：赵衰冬之日，赵盾夏之日。杜预曰：夏日可畏。〕泽无不渐，蝼蚁之<br>穴靡遗。〔《西征赋》曰：泽靡不渐，恩无不逮。《尸子》曰：舜之行其犹河海<br>乎？千仞之汉，亦满之。蝼蚁之穴亦满之。〕明无不察，容光之微必照。〔孟子<br>曰：日月有明，容光必照焉。赵岐曰：容光，小隙也，言大明照幽微。〕由近而<br>被远，自己而及物。〔《史记》皋陶曰：迩可远在兹。郑玄曰：此政由近可以及<br>远。〕惠与八风俱翔，德与五才并运。〔《圣主得贤臣颂》曰：恩从祥风翱。<br>《淮南子》曰：天有八风。《典引》曰：仁风翔于海表。《左氏传》子罕曰：天<br>生五才，民并用之，废一不可。〕远无不怀，迩无不肃。〔阮嗣宗《劝晋王笺》<br>曰：远无不服，迩无不肃。〕邑居不闻夜吠之犬，牧人不睹晨饮之羊。〔司马彪<br>《续汉书》曰：刘宠，字荣祖，迁会稽太守，徵入为将作大匠。山阴县民去郡数<br>十里，有若耶山，中有五六老公，年皆七八十，闻宠迁，相率共送宠，人赍百钱。<br>宠见劳来曰：父老何乃自苦远来？皆对曰：山谷鄙老，生未尝到郡县，佗时吏徵<br>发不去，民间或夜不绝狗吠，竟夕民不得安。自明府下车以来，狗不夜吠，吏希<br>至民间。年老，遭值圣化，闻当弃去，故戮力来送。宠谢之，为选受一大钱，故<br>宠在会稽，号为一钱。其清如是。《家语》曰：孔子为大司寇。初，鲁之贩羊者<br>沈犹氏，常朝饮其羊，以诈市人。及孔子之为政也，则沈犹氏不敢朝饮其羊也。〕<br>誉表六条，功最万里。〔《汉书·音义》曰：旧刺史所察有六条：察民疾苦，冤<br>失职者；察墨绶长吏以上居官政状；察盗贼为民之害及大奸猾者；察犯田律四时<br>禁者；察民有孝悌、廉洁、行脩、正茂才异等者；察吏不簿入、钱穀放散者。所<br>察不得过此。《汉书》曰：倪宽为郡内史，课殿当免，民恐失之，输租襁属不绝，<br>课更以最。杨雄为益州刺史作节度曰：刺史居深门之中，总万里之统者也。〕还<br>居近侍，兼飨戎秩。〔萧子显《齐书》曰：缅还为侍中，领骁骑将军。〕候府寄<br>隆，储端任显。〔《魏略》曰：中领军，延康置，故汉北军中候之官也。《汉书》<br>曰：詹事，秦官，掌皇太子家。〕东西两晋，兹选特难。羊琇愿言而匪获，谢琰<br>功高而后至。〔《晋诸公赞》曰：羊琇，字稚舒，泰山人。通济才术，与世祖同<br>年相善。谓世祖曰：后富贵时，见用作领护军太子詹事。世祖即位，累迁左将军<br>中护军特进。何法盛《晋中兴书·陈郡谢录》曰：琰，字瑗度，安少子也，为辅<br>国将军。距氏，进号征虏左仆射，领詹事。〕升降二宫，令绩斯俟。〔萧子显<br>《齐书》曰：缅迁中领军太子詹事。〕禁旅尊严，主器弥固。〔蔡邕《袁逢碑》<br>曰：乃抚京邑，揔齐禁旅。《周易》曰：主器者莫若长子。〕<br>禹穴神皋，地埒分陕〔《汉书》：司马迁南游江淮，上会稽，探禹穴。《西<br>京赋》曰：寔惟地之奥区神皋。袁焕《与曹植书》曰：召公与周公，受分陕之任<br>也。〕江左已来，常递斯任。东渚钜海，南望秦稽。〔《子虚赋》曰：齐东渚钜<br>海，南有琅耶。孔皋《会稽记》曰：秦望山在州城正南。《史记》曰：始皇登之，<br>不望南海。《越绝书》曰：禹救水，到大越，上茅山，大会计吏，更名茅山曰会<br>稽。〕渊薮胥萃，雚蒲攸在。〔《尚书》曰：今商王受，为天下逋逃主，萃渊薮。<br>《左氏传》曰：子叔为政，不忍猛而宽。郑国多盗，聚人於雚蒲之泽。〕货殖之<br>民，千金比屋。〔《汉书》：千乘之国，必有千金之贾者，利有所并也。〕郛鄽<br>之内，云屋万家。〔徐幹《陈情诗》曰：踟蹰云屋下，啸歌倚华楹。屋或为甍。〕<br>刑政繁舛，旧难详一。南山群盗，未足云多。〔《汉书》曰：王遵为高陵令，会<br>南山群盗傰宗数百人，为吏民害。於是王凤荐遵，徵为谏议大夫，守京辅都尉，<br>行京兆尹事。旬月间，盗贼肃清。苏林曰：傰音朋。〕渤海乱绳，方斯易理。<br>〔《汉书》曰：上以龚遂为渤海太守。问曰：渤海废乱，朕甚忧之，卿欲何以息<br>其盗贼？遂曰：臣闻治乱民，犹治乱绳，不可急也。唯缓之，然后可理。臣原一<br>切以便宜从事。上许焉。〕公下车敷化，风动神行。〔萧子显《齐书》曰：缅出<br>为会稽太守。《汉书》曰：班伯为定襄太守，其下车作威，吏民悚息。谢承《后<br>汉书》曰：阴脩敷化二郡，威教克平。《太玄经》曰：风动雷兴。谢承《后汉书》<br>曰：威令神行，征艾朔士。〕诚恕既孚，钩距靡用。〔杜预《左氏传》注曰：孚，<br>大信也。《汉书》曰：赵广汉守京兆尹，广汉善为钩距，以得事情。钩距者，欲<br>知马价，则先问狗，已问羊，又问牛，然后及马，叁伍其价，以类相难，则知马<br>之贱贵，不失实矣。晋灼曰：钩，致也。距，闭也。设欲知马价，先问狗，又问<br>羊，然后及马，使对者无疑，以知马价。示若不问而自知，以闭其术为距也。〕<br>不待赭污之权，而奸渠必翦。〔《汉书》曰：张敞守京兆尹，召见诸偷酋长数人，<br>因贳罪，把其宿负，令致诸偷以自赎。偷长曰：今一旦召诣府，恐诸偷惊骇，原<br>一切受署。敞皆以为吏，遣归休。置酒，小偷悉来贺，饮醉，偷长以赭污其衣。<br>吏坐里闾，阅出者汙赭辄收缚之，一日捕得数百人，尽行法罚。《尚书》曰：歼<br>厥渠魁。孔安国曰：渠，大也。〕无假里端之籍，而恶子咸诛。〔《歌录》曰：<br>《雁门太守行》曰：外行猛政，内怀慈仁，文武备具，课民不贫。移恶子姓，偏<br>著里端。〕被以哀矜，孚以信顺。〔哀矜，已见上文。〕南阳苇杖，未足比其仁，<br>〔范晔《后汉书》曰：刘宽，宇文饶，弘农人也，迁南阳太守。吏民有过，但用<br>蒲鞭罚之，示辱而已，然终不加苦。《韩诗外传》孔子曰：水之精为土，老蒲为<br>苇，原无怪之。曹植《对酒歌》曰：蒲鞭苇杖示有刑。〕颍川时雨，无以丰其泽。<br>〔赵岐《三辅决录》曰：茂陵郭伋为颍川，化如时雨。挚虞曰：伋字细侯，光武<br>拜颍川太守。〕公揽辔升车，牧州典郡。〔范晔《后汉书》曰：范滂为诏使，登<br>车揽辔，有澄清天下之志。蔡邕《桥玄碑》曰：牧一州，典五郡也。〕感达民祇，<br>非待期月。〔《论语》子曰：苟有用我者，期月而已可也，三年有成。〕老安少<br>怀，涂歌里咏。〔《论语》子曰：老者安之，少者怀之。〕莫不懽若亲戚，芬<br>若椒兰。〔《孙卿子》曰：夫暴国之君，将谁与至哉？其所与至，必其民也。而<br>其民之亲我若父母，其好我芬若椒兰。《汉书·刑法志》曰：邻国望我，懽若<br>亲戚，芬若椒兰。〕麾旆每反，行悲道泣。攀车卧辙之恋，争涂忘远。〔《东观<br>汉记》曰：秦彭，字国平，为开阳城门候，后拜颍川太守，老弱攀车，啼号填道。<br>又曰：侯霸，字君房。王莽败，霸保守临淮。更始元年，遣竭者侯盛赍玺书徵霸。<br>百姓号呼哭泣，遮使者，或当道卧，皆曰：愿复留霸期年。〕去思一借之情，愈<br>久弥结。〔《汉书》曰：何武为兖州刺史，徙京兆尹。其所居亦无赫赫名，去后<br>常见思。《东观汉记》曰：寇恂为河内太守，徵入为金吾。颍川盗贼群起，车驾<br>南征，恂从至颍川，盗贼悉降，百姓遮道曰：愿从陛下复借寇君一年。上乃留恂。〕<br>方城汉池，南顾莫重。〔《左氏传》屈完曰：方城以为城，汉水以为池。〕<br>北指崤潼，平涂不过七百；〔崤，二崤也。《雍州图经》曰：潼水，华阴县界。<br>伏滔《正淮论》曰：寿春北接梁宋，平涂不过七百。〕西接峣武，关路曾不盈千。<br>〔《汉书·音义》应劭曰：峣山之关也。李奇曰：在上洛北。文颖曰：武关在析<br>西。王隐《晋书·庾翼表》曰：襄阳北去河洛，不盈千里。〕蛮陬夷徼，重山万<br>里。〔《魏都赋》曰：蛮陬夷落。张揖《汉书注》曰：徼，塞也。以木栅水，为<br>夷狄界也。《魏都赋》曰：由重山之东阨。〕小则俘民略畜，大则攻城剽邑。<br>〔贾逵《国语注》曰：伐国取人曰俘。《汉书》晁错上兵事曰：胡虏小入则小利，<br>大入则大利。攻城屠邑，驱略畜产。《史记》曰：盗贼滋起，大群至数千人，攻<br>城剽邑；小群盗以百数，掠卤乡里。《方言》曰：略，强取也。〕晋宋迄今，有<br>切民患，烽鼓相望，岁时不息。椎埋穿掘之党，阡陌成群。〔《史记》曰：攻剽<br>椎埋掘冢，皆为财用耳。徐广曰：椎杀人而埋之，或谓发冢也。〕泬法侮吏之人，<br>曾莫禁御。累藩咸受其弊，历政所不能裁。〔贾逵《国语注》曰：裁，制也。〕<br>加以戎羯窥窬，伺我边隙。〔朱凤《晋书》曰：前后徙河北诸郡县居山间，谓之<br>羯胡。刘琨《劝进表》曰：狡寇窥窬，伺国瑕隙。〕北风未起，马首便以南向。<br>〔《魏志》臧洪《答陈琳书》曰：秋风扬尘，伯珪马首南向。〕塞草未衰，严城<br>於焉早闭。〔李陵《与苏武书》曰：凉秋九月，塞外草衰。《抱朴子》鲍生曰：<br>人君恐奸衅之不虞，故严城以备之。《战国策》子楚谓秦王曰：臣恐边境早闭晚<br>开也。〕永明八载，疆埸大骇。〔吴均《齐春秋》曰：永明八年，匈奴寇煦山。<br>《左氏传》沈尹戌曰：吴新有疆埸之骇。《国语》曰：晋师大骇。《扬雄集》上<br>书曰：候骑至甘泉，京师大骇。〕天子乃心北眷，听朝不怡。〔司马迁书曰：主<br>上食不甘味，听朝不怡。〕扬旆汉南，非公莫可。〔萧子显《齐书》曰：缅迁雍<br>州刺史。《籍田赋》曰：九旗扬旆。《吕氏春秋》曰：汉南之国，闻汤之德归之。〕<br>於是驱马原隰，卷甲遄征。〔毛诗曰：驱马悠悠。又曰：于彼原隰。《孙子兵法》<br>曰：卷甲趋利，日夜不处。曹植诗曰：指日遄征。〕威令首涂，仁风载路，〔李<br>尤《武功歌》曰：恩普洽，威令行。首途，犹首路也。谢承《后汉书序》曰：徐<br>淑戎车首路。《续晋阳秋》曰：谢安赏袁宏为机对辩速。宏为东郡，安取一扇授<br>之，聊以赠行，宏应声曰：辄当奉扬仁风，慰彼黎庶。《毛诗》曰：厥声载路。〕<br>轨躅清晏，车徒不扰。〔《汉书·音义》曰：躅，迹也。〕牛酒日至，壶浆塞陌。<br>〔《汉书》广武君谓韩信曰：不如按甲休兵，百里之内，牛酒日至，以飨士大夫。<br>《孟子》曰：葛伯不祀，汤征之。其君子实玄黄于篚，以迎君子。小人箪食壶浆<br>以迎小人。〕失义犬羊，其来久矣，〔《汉书名臣奏》曰：太尉掾应劭等议，以<br>为鲜卑隔在汉北，犬羊为群。〕徵赋严切，唯利是求。〔《左氏传》晋吕相告秦<br>曰：秦虽与晋出入，秦惟利是视。又曰：惟好是求。〕首鼠疆界，灾蠹弥广。<br>〔《汉书》田蚡谓韩安国曰：与长孺共一秃翁，何为首鼠两端。《音义》曰：首<br>鼠，一前一却也。《说文》曰：蠹，木虫也，以喻残贼。〕公扇以廉风，孚以诚<br>德。尽任棠置水之情，弘郭伋待期之信。〔《东观汉记》曰：庞参，字仲达，拜<br>汉阳太守。郡民任棠者，有奇节。参到，先候之，棠不与言，但以<imgheight=32width=32border=0src=/bzk/Z133.bmp>一本，水一<br>杯，置户屏前，自抱孙儿伏於户下。参思其微意，良久曰：棠是欲晓太守也。水<br>者，欲吾清也；拔大本<imgheight=32width=32border=0src=/bzk/Z133.bmp>，欲吾击强宗也；抱儿当户，欲吾开门恤孤也。於是叹<br>息而还。参在职，果能抑豪助弱，以惠政得民。司马彪《续汉书》曰：郭伋拜并<br>州牧，行部西河，到美稷，数百小儿，各骑竹马逢迎。伋问曰：儿曹何自远来？<br>对曰：闻使君到，喜，故来迎。伋谢曰：辛苦诸童。小儿复送至郭门外，问使君<br>何日当还？伋谓别驾，计日告之。行部还，入美稷，先期一日。伋念负诸儿，即<br>止野亭，须期乃往。伋重信得人心，皆此类也。〕金如粟而弗睹，马如羊而靡入。<br>〔范晔《后汉书》曰：张奂，字然明，敦煌人也。迁安定属国都尉，羌戎豪帅感<br>奂恩德，上马二十匹。先零酋长又遗金鐻八枚，奂并受之。而召主簿於诸羌前，<br>以酒酹地曰：使马如羊，不以入厩；使金如粟，不以入怀。悉以金马还之。〕雏<br>雉必怀，豚鱼不爽。〔《东观汉记》曰：鲁恭为中牟令。时郡国螟伤稼，犬牙缘<br>界，不入中牟。河南尹袁安闻之，疑其不实，使仁恕掾肥亲往察之。恭随行阡陌，<br>俱坐桑下。有雉过，止其傍。傍有儿童，亲曰：何不捕之？儿言：雉方将雏。亲<br>曰：所以来者，欲察君之化迹耳。虫不犯境，此一异也；化及鸟兽，此二异也；<br>竖子有仁心，此三异也。具以状言。《周易》曰：信及豚鱼。〕由是倾巢举落，<br>望德如归；〔《广雅》曰：落，谓村居也。《左氏传》曰：卫迁邢于夷仪，邢迁<br>如归也。〕椎髻髽首，日拜门阙。〔《汉书》曰：尉佗魋髻箕踞。《淮南子》曰：<br>三苗髽首。〕卉服满涂，夷歌成韵。〔《尚书》曰：岛夷卉服。《蜀都赋》曰：<br>夷歌成章。范晔《后汉书》曰：益州刺史朱辅上疏曰：白狼王唐菆等，慕化归义，<br>作诗三章也。〕礼义既敷，威刑具举。〔《公羊传》曰：既者何？尽也。毛苌<br>《诗传》曰：具，俱也。〕强民犷俗，反志迁情。〔《韩诗》曰：犷彼淮夷。薛<br>君曰：犷，觉寤之貌。刘騊駼《与李子坚书》曰：吏民强犷，比屋为贼。〕<br>风尘不起，囹圄寂寞；〔《东观汉记》曰：蔡彤为辽东太守，野无风尘。《魏都<br>赋》曰：囹圄寂寞。〕富商野次，宿秉停菑；〔《国语》叔向曰：绛之富商韦蕃<br>以过於朝。范晔《后汉书》曰：王涣，字稚子，广汉人。除温令，境内清夷，商<br>人露宿於道。《毛诗》曰：彼有遗秉，此有滞穗。又曰：于彼菑亩。毛苌曰：田<br>一岁曰菑。〕蝝蝗弗起，豺虎远迹。〔范晔《后汉书》曰：宋均，字叔庠，南<br>阳人也。迁九江太守。郡多虎暴，数为民患，常设槛阱，而犹多伤害。均到，下<br>记属县，可一去槛阱，除削课制，其后传言虎相与东渡江。后山阳楚沛多蝗，其<br>飞至九江东界者，辄东西散去。〕北狄惧威，关塞谧静；侦谍不敢东窥，驼马不<br>敢南牧。〔侦，伺也。郑玄《周礼注》曰：谍、贼反间，为国贼者。范晔《后汉<br>书》曰：鲜卑寇辽东，蔡彤击之，虏大奔，不敢复闚塞。《过秦论》曰：胡人不<br>敢南下而牧马。〕方欲振策燕、赵，席卷秦、代，〔《过秦论》曰：振长筴而御<br>宇内。又曰：有席卷天下之意。〕陪龙驾於伊洛，侍紫盖於咸阳，〔《楚辞》曰：<br>龙驾兮帝服，聊翱翔兮周章。傅玄《乘舆马赋》曰：紫盖漂以连翩。〕而遘疾弥<br>留，欻焉大渐。〔《尚书》曰：疾大渐，惟几，病日臻，既弥留。〕耕夫释耒，<br>桑妇下机。〔曹植《荀侯诔》曰：机女投杼，农夫辍耕也。〕参请门衢，并走群<br>望。〔《左氏传》曰：乃大有事于群望。〕维永明九年夏五月三十日辛酉薨，春<br>秋三十有七。城府飒然，庶寮如霣。〔飒然，吹木叶落貌。〕男女老幼，大临街<br>衢，〔潘勖《荀彧碑》曰：男女老幼，里号巷哭。〕接响传声，不逾时而达于四<br>境。〔臧荣绪《晋书》曰：羊祜薨，於是街衢涂巷，传哭接音，邑里相达。〕夷<br>群戎落，幽远必至，望城拊膺，震动郛邑。并求入奉灵榇，藩司抑而不许。虽邓<br>训致劈面之哀，羊公深罢市之慕。〔范晔《后汉书》曰：邓训，字平叔，迁护乌<br>桓校尉。病卒，官吏民羌胡爱惜，旦夕临者数千人。戎俗，父母死，耻悲泣，皆<br>骑马歌呼。至闻训卒，莫不号啕，或以刀自割，又刺杀其犬马牛羊，曰：邓使君<br>已死，我曹亦俱死耳。《晋诸公赞》曰：羊祜薨，赠太傅。南州以市日闻丧，即<br>号哭罢市。〕对而为言，远有惭德。〔《尚书》曰：惟有惭德。〕神驾东还，号<br>送逾境，〔萧子显《齐书》曰：缅丧还，百姓沿沔水悲泣。〕奉觞奠以望灵，仰<br>苍天而自诉，〔萧子显《齐书》曰：百姓设祭於岘山。郑玄《周礼注》曰：丧所<br>荐馈曰奠。《韩诗》曰：万人颙颙，仰天告诉。〕震响成雷，盈涂咽水。〔《周<br>易》曰：震，动也。汉中山靖王曰：聚蚊成雷。江卫《与荀仲茂笺》曰：举国颙<br>颙，叹慕盈涂。〕<br>公临危审正，载惟话言。〔《说文》曰：话，会合善言也。〕楚囊之情，惟<br>几而弥固；〔《左传》曰：楚子囊还自吴，卒。将死，遗言谓子庚：必城郢。君<br>子谓子囊忠。君薨，不忘增其名；将死，不忘卫社稷。可不谓忠乎？《尚书》曰：<br>疾大渐，惟几。孔安国曰：几，危殆。〕卫鱼之心，身亡而意结。〔《韩诗外传》：<br>昔卫大夫史鱼，病且死，谓其子曰：我数言蘧伯玉之贤，而不能进。弥子瑕不肖，<br>而不能退。死不当居丧正堂，殡我於室足矣。卫君问其故，子以父言闻，君召伯<br>玉而贵之，弥子瑕退之，徙殡於正堂。〕二宫轸恸，遐迩同哀。追赠侍中、领卫<br>将军，给鼓吹一部，谥曰昭侯。时皇上纳麓在辰，登庸伊始。〔皇上，明帝也。<br>《尚书》曰：纳于大麓，烈风雷雨弗迷。孔安国曰：麓，录也。尧纳舜，使大录<br>万机之政。《尚书》曰：若时登庸。〕允副朝端，兼掌屯卫。〔萧子显《齐书》<br>曰：明帝初为右仆射，加领卫尉。《晋中兴书》谢安石上疏曰：尸素朝端，忽焉<br>五载。《汉书》曰：城门校尉掌京师城门屯兵。〕闻凶哀震，感绝移时，因遘沈<br>痾，绵留气序。世祖日夜忧怀，备尽宽譬。〔世祖，武帝。臧荣绪《晋书·贺循<br>笺》曰：日夜忧怀，慷慨发愤。宽譬，见下文。〕勉膳禁哭，中使相望。〔《东<br>观汉记》曰：樊脩至孝，母终，上遣中黄门朝暮餐食。《吴志》曰：朱然寝疾，<br>孙权夜为不寐，中使医药口食之物，相望於道。〕上虽外顺皇旨，内殷私痛，独<br>居不御酒肉，坐卧泣涕沾衣。〔毛苌《诗传》曰：殷，忧也。《东观汉记》曰：<br>齐武王以赞诉遇害，上与众会饮食，笑语如平常。冯异侍从亲近，见上独居，不<br>御酒肉，坐卧枕席，有泣涕处。异独入叩头，宽解上意。〕若此移年，癯瘠改貌，<br>〔《尔雅》曰：臞，瘠也。与癯同。〕天伦之爱，振古莫俦。〔《穀梁传》曰：<br>兄弟，天伦也。何休曰：兄弟先后，天之伦次也。《毛诗》曰：匪今斯今，振古<br>如兹。毛苌曰：振，自也。〕及俯膺天眷，入纂绝业，〔萧子显《齐书·明纪》<br>曰：太后废海陵王，以上入纂太祖。《尔雅》曰：纂，继也。《汉书》司马迁曰：<br>惟汉接三代绝业。〕分命懿亲，台牧并建。〔《尚书》曰：分命羲叔。《左氏传》<br>富辰曰：兄弟虽有小忿，不废懿亲。《春秋汉含孳》曰：三公在天，法三能。牧，<br>见上文。〕对繁弱以流涕，望曲阜而含悲。〔《左氏传》子鱼曰：周公相王室，<br>以尹天下，於周为睦，分鲁公以大路大旂，夏后氏之璜，封父之繁弱。《尚书》<br>曰：鲁侯伯禽，宅曲阜。〕改赠司徒，因谥为郡王，礼也。<br>惟公少而英明，长而弘润，风标秀举，清晖映世。学遍书部，特善玄言。鞶<br>帨之丽，篆籀之则。〔《法言》曰：今之学者，非独为之华藻也。又从而绣其鞶<br>帨。李轨曰：鞶，带。帨，巾也。喻今之文字多非独华藻也。巾带皆文之如绣也。<br>《汉书》史籀。《音义》曰：周宣王太史作大篆。〕穷六义於怀抱，究八体於毫<br>端。〔《毛诗序》曰：诗有六义焉：一曰风，二曰赋，三曰比，四曰兴，五曰雅，<br>六曰颂。《汉书》：八体六技。韦昭曰：一曰大篆，二曰小篆，三曰刻符，四曰<br>虫书，五曰摹印，六曰署书，七曰殳书，八曰隶书。〕奕思之微，秋储无以竞巧；<br>〔《孟子》曰：奕秋，通国之善奕者也。储，谓储蓄精思也。马融《广成颂》曰：<br>储积山薮，广思河泽。〕取睽之妙，流睇未足称奇。〔《周易》曰：弦木为弧，<br>剡木为矢，弧矢之利，以威天下，盖取诸睽。《幽通赋》曰：养流睇而猿号，李<br>虎发而石开。〕至公以奉上，鸣谦以接下。〔《周易》曰：鸣谦贞吉，中心得也。<br>《尚书》曰：奉先思孝，接下思恭。〕抚僚庶尽盛德之容，交士林忘公侯之贵。<br>〔《辨亡论》曰：接士尽盛德之容。《吴志》鲁肃曰：不失下曹从事，交游士林。〕<br>虚怀博约，幽关洞开。〔邹润甫《为诸葛穆答晋王命》曰：虽曰博纳，虚怀下开。<br>幽关，已见上文。《西征赋》曰：胸中豁其洞开。〕宴语谈笑，情澜不竭。〔<br>《毛诗》曰：燕笑语兮，是以有誉处兮。《世说》曰：王太尉云：郭子玄语议如<br>悬河写水，注而不竭。〕誉满天下，德冠生民。〔《孝经》曰：言满天下无口过。<br>干宝《晋纪》武帝诏曰：盖德冠生民，必飨不泯之荣。〕盖百代之仪表，千年之<br>领袖。〔《荀氏家传》曰：荀彧德行周备，名重天下，莫不以为仪表。王隐《晋<br>书》曰：魏舒为相国参军，晋王特加器敬，每朝会罢，坐而目送之曰：魏舒堂堂，<br>实曰人之领袖也。〕曾不慭留，梁摧奄及。〔《左氏传》：孔丘卒，公诔之曰：<br>吴天不吊，不慭遗一老。《礼记》曰：孔子早起，负手曳杖，逍遥於门，歌曰：<br>太山其颓乎！梁木其坏乎！〕岂唯侨终蹇谢，兴谣辍相而已哉！〔侨，子产也。<br>《左氏传》曰：产从政一年，舆人诵之曰：取我衣冠而褚之，取我田畴而伍之。<br>孰杀子产，吾其与之。及三年，又诵之曰：我有子弟，子产诲之；我有田畴，子<br>产殖之。子产而死，谁其嗣之？潘岳《贾充诔》曰：秦亡蹇叔，春者不相杵。<br>《史记》赵良曰：五羖大夫死，舂者不相杵。《史记》以为五羖，而云蹇叔，未<br>详潘沈之旨。〕凡我僚旧，均哀共戚。怨天德之无厚，痛棠阴之不留，〔《周易》<br>曰：用九，天德不可为首也。《邓析子》曰：天於人无厚也，何足以言之。天不<br>能令夭折之人更生，为善之民必寿，此於民无厚也。《淮南子》曰：日朝发扶桑，<br>入于落棠。高诱曰：扶桑，日所出；落棠山，日所入也。〕思所以克播遗尘，弊<br>之穹壤，〔《魏都赋》曰：列圣之遗尘。曹植《露盘颂》曰：弊之天壤，以显元<br>功。〕乃刊石图徽，寄情铭颂。其辞曰：<br>天命玄鸟，降而生商。〔《毛诗·商颂》文也。〕是开金运，祚始玉筐。<br>〔金，谓殷。邹子曰：五德从所不胜，虞土，夏木。殷金，周火。《吕氏春秋》<br>曰：有娀氏有二佚女，为九成之台，饮食以鼓。帝命燕往视之，鸣若隘隘，二女<br>爱而争搏之，覆以玉筐。少选，发而视之，燕遗卵而北飞，遂不反。高诱曰：帝，<br>天也。天命燕降卵于有娀氏女，吞之生契。〕三仁去国，五曜入房。〔《论语》<br>曰：微子去之，箕子为之奴，比干谏而死。孔子曰：殷有三仁焉。《春秋元命苞》<br>曰：殷纣之时，五星聚房。房者，苍神之精，周据而兴。〕亦白其马，侯服周王。<br>〔《毛诗序》曰：有客微子，来见祖庙。《诗》云：有客有客，亦白其马。又曰：<br>侯服于周，天命靡常。〕<br>本枝派别，因菜命氏。〔微子之后，食邑於萧，因氏焉。《毛诗》曰：文王<br>孙子，本枝百世。《吴都赋》曰：百川派别。《汉书》曰：杨雄之先，初食菜於<br>晋之杨，因氏焉。《左氏传》羽父曰：胙之土而命之氏。〕涉徐而东，义均梁徙。<br>〔谓徙兰陵也。王隐《晋书》曰：徐州部东海郡兰陵县。班固《高纪赞》刘向曰：<br>战国时刘氏自秦获於魏。秦灭魏，迁大梁，都丰。故周市说雍齿曰：丰故梁徙也。<br>《颂高祖》云：涉魏而东，遂为丰公。〕自兹以降，怀青拕紫。〔《解嘲》曰：<br>纡青拕紫，朱丹其毂。〕崇基岩岩，长澜沵々。〔《毛诗》曰：节彼南山，<br>维石岩岩。又曰：新台有泚，河水沵々。〕<br>惟圣造物，龙飞天步。〔《庄子》孔子曰：夫造物者为人。司马彪曰：造物，<br>谓道也。《周易》曰：飞龙在天，利见大人。《毛诗》曰：天步艰难，之子不犹。〕<br>载鼎载革，有除有布。〔鼎革，二卦名也。《周易》曰：井道不可不革，故受之<br>以革；革物者莫若鼎，故受之以鼎。《汉书·音义》，文颖曰：孛星多为除旧布<br>新，改易君上也。〕高皇赫矣，仰膺乾顾。曹府君《陈寔诔》曰：赫矣陈君。<br>〔《毛诗》曰：乃眷西顾，此维与宅。〕景皇蒸哉，实启洪祚。〔《毛诗》曰：<br>文王蒸哉。潘岳《羊夫人谥策文》曰：光启洪祚，庆流万国。〕<br>乔岳峻峙，命世兴贤。〔《毛诗》：崧高维岳，峻极于天。维岳降神，生甫<br>及申。郑玄曰：福祚兴於子孙。命世，已见上文。〕膺期诞德，绝后光前。〔膺<br>五百岁之期也。曹植《上文帝诔表》曰：阶青云而诞德。《晋起居注》安帝诏曰：<br>元功盛德，超前绝后。〕几以成务，觉在民先。〔《周易》曰：夫几者动之微。<br>又曰：夫易，开物成务。《孟子》伊尹曰：天之生斯人，使先觉觉后觉也。予，<br>天民之先觉者也。〕位非大宝，爵乃上天。〔《周易》曰：天地之大德曰生，圣<br>人之大宝曰位。《孟子》：有天爵，有人爵。仁义忠信，乐善不倦，此天爵也；<br>公卿大夫，此人爵也。〕<br>爰始濯缨，清猷浚发。〔《楚辞》曰：沧浪之水清，可以濯吾缨。《毛诗》<br>曰：濬哲维商，长发其祥。〕升降文陛，逶迤魏阙。〔《汉书》梅福上疏曰：愿<br>一登文石之陛，涉赤墀之途。夏侯稚《景福殿赋》曰：乃陟乎文陛，以登华殿。<br>《吕氏春秋》中山公子牟谓詹子曰：身在江海之上，心居乎魏阙之下。高诱曰：<br>魏阙，象魏之阙也。〕惠露沾吴，仁风扇越。〔陆机《谢成都王笺》曰：庆云惠<br>露，止於落叶。〕涉夏跃汉，政成期月。〔《楚辞》曰：江与夏之不可涉。夏，<br>水名也。《尚书》曰：逾于汉。期月，已见上文。〕<br>用简必从，日新为盛。〔《周易》曰：简则易从。又曰：日新之谓盛德。〕<br>在上哀矜，临下庄敬。〔哀矜，已见上文。《论语》曰：季康子问：使民以敬，<br>如之何？子曰：临之以庄则敬。〕草木不夭，昆虫得性。〔《毛诗序》曰：周家<br>忠厚，仁及草木。又曰：民乐其有灵德，以及鸟兽昆虫焉。〕我有芳兰，民胥攸<br>咏。〔芳兰，即上芳若椒兰也。〕<br>群夷蠢蠢，岩别嶂分。〔《尔雅》曰：蠢，动也。〕倾山尽落，其从如云。<br>〔《毛诗》曰：齐子归止，其从如云。〕挈妻荷子，负戴成群。〔《庄子》曰：<br>邠人谓邠王曰：挈吾妻子以从王乎？又曰：石户之农夫，负妻戴子入海也。〕回<br>首请吏，曾何足云。〔《封禅书》曰：昆虫闿泽，回首面内。《汉书》曰：邛笮<br>之君长，闻南夷与汉通，请吏比南夷。〕<br>昔闻天道，仁罔不遂。〔《老子》曰：天道无亲，常与善人。《论语》子曰：<br>仁者寿。《庄子》曰：圣也者，遂於命者也。〕彼苍如何，兴山止篑？〔《毛诗》<br>曰：彼苍者天，歼我良人。止篑，已见上文。〕四牡方驰，六龙顿辔。〔《毛诗》<br>曰：驾彼四牡，四牡项领。顿辔，喻死也。《楚辞》曰：贯鸿濛以东朅兮，维六<br>龙於扶桑。王逸《注》曰：结我车辔於扶桑，以留日行，幸得延年寿也。顿，犹<br>舍也。〕斯民曷仰，邦国殄瘁。〔《毛诗》曰：人之云亡，邦国殄瘁。〕<br>齐殒晏平，行哭致礼。〔《晏子》曰：齐景公游於淄，晏子死。公繁驵而驰，<br>自以为迟，下车而趋。知不如车之駃，则又乘之，比至国，四下而趋，至则伏<br>尸而哭曰：百姓谁复告我恶邪。〕赵徂昌国，列邦挥涕。〔《史记》曰：乐毅为<br>燕伐齐，破之，封乐毅於昌国。昭王卒，燕惠王疑毅，毅降赵，号曰望诸君，而<br>卒於赵。潘岳《太宰鲁公碑》曰：赵丧望诸，列国同伤。《家语》敬姜曰：无挥<br>涕。涕，以手挥之也。〕况我君斯，皇之介弟。〔《左氏传》伯州犁谓皇颉曰：<br>夫子为王子围，寡君之贵介弟也。〕哀感徒庶，恸兴云陛。〔左思《七略》曰：<br>闿甲第之广袤，建云陛之嵯峨。〕<br>阶毁留攒，川泛归轴。〔《礼记》曰：君殡用輴，攒至于上。郑玄曰：攒，<br>犹丛也。殡君棺以龙輴，丛不题凑象椁。《仪礼》曰：迁于祖，用轴。郑玄曰：<br>轴，輁也。〕竞羞野奠，争攀去毂。遵渚号追，临波望哭。〔《毛诗》曰：鸿<br>飞遵渚。范晔《后汉书》曰：祭遵丧至河南，车驾临之，望哭哀恸。〕无绝终古，<br>惟兰与菊。〔《楚辞》曰：春兰兮秋菊，长无绝兮终古。〕<br>途由帝渚，朱轩靡驾。〔《楚辞》曰：帝子降兮北渚。《尚书大传》曰：未<br>命为士，不得乘朱轩。〕东首茔园，即宫长夜。〔《广雅》曰：首，向也。《汉<br>书·音义》，如淳曰：茔，冢田也。《礼记》曰：孔悝《鼎铭》曰：即宫于宗周。<br>李陵诗曰：严父潜长夜，慈母去中堂。〕逝川无待，黄金难化。〔逝川，已见上<br>文。《史记》少君言上曰：祠灶则致物，而丹砂可为黄金。黄金成，以为饮食器，<br>则益寿。〕锺石徒刊，芳猷永谢。〔《吴越春秋》乐师谓越王曰：君王德可以刻<br>之金石。王逸《楚辞注》曰：谢，去也。〕<br>◎墓志<br>〔吴均《齐春秋》王俭曰：石志不出礼典，起宋元嘉颜延之为王琳石志。〕<br>【刘先生夫人墓志】<br>〔萧子显《齐书》曰：太祖为刘瓛娶王氏女。瓛卒，天监元年，下诏为瓛立<br>碑，号曰贞简先生。王僧儒《刘氏谱》曰：瓛娶王法施女也。〕<br>※任彦升<br>既称莱归，亦曰鸿妻；〔《列女传》曰：老莱子逃世，耕於蒙山之阳，或言<br>之楚王，楚王遂驾车至老莱之门。楚王曰：守国之孤，原变先生。老莱曰：诺。<br>妻曰：妾闻之，居乱世为人所制，此能免於患乎？妾不能为人所制者。投其畚而<br>去，老莱乃随之。又曰：梁鸿妻者，同郡孟氏之女也，德行甚脩。鸿纳之，共逃<br>遁霸陵山中。后复相将至会稽，赁舂为事，虽杂佣保之中，妻每进食，常举案齐<br>眉，不敢正视。以礼脩身，所在敬而慕之。〕复有令德，一与之齐。〔曹植《王<br>仲宣诔》曰：既有令德，材技广宣。《礼记》曰：信，妇德也。一与之齐，终身<br>不改。〕实佐君子，簪蒿杖藜。〔《毛诗序》曰：又当辅佐君子，求贤审官。<br>《东观汉记》曰：梁统《与杜林书》曰：君非隗嚣，不降志辱身，至簪蒿席草，<br>不食其粟。《庄子》曰：子贡见原宪，原宪杖藜应门。〕欣欣负载，在冀之畦<br>〔《汉书》曰：朱买臣常刈樵，其妻亦负载相随。《左氏传》曰：初，臼季过冀，<br>见冀缺耨，其妻馌之，敬，相待如宾。〕<br>居室有行，亟闻义让，〔言初居室，及於有行，俱闻义让，故曰亟也。《列<br>女传》鲍苏妻曰：如不教吾以居室之行。《毛诗》曰：女子有行。《左氏传》赵<br>衰曰：臣亟闻其言矣。〕禀训丹阳，弘风丞相。〔萧子显《齐书》曰：瓛，晋丹<br>阳尹惔六叶孙也，然其妻王氏，丞相遵之后也。〕籍甚二门，风流远尚，〔<br>《汉书》曰：陆贾游汉庭公卿间，名声籍甚。习凿齿《晋阳秋》曰：王夷甫乐广<br>俱宅心事外，言风流者称王乐焉。〕肇允才淑，阃德斯谅。〔《毛诗》曰：肇允<br>彼桃虫。又曰：窈窕淑女。《礼记》曰：内言不出於阃。郑玄曰：阃，门限也。<br>毛苌《诗传》曰：谅，信也。〕<br>芜没郑乡，寂寞杨冢，〔范晔《后汉书》曰：郑玄，字康成，北海人也。国<br>相孔融深敬玄，屣履造门，告高密县，为玄特立一乡。曰：齐置士乡，越有君子<br>军，皆异贤之意也，今郑君乡宜曰郑公乡。《七略》曰：杨雄卒，弟子侯芭负土<br>作坟，号曰玄冢。〕参差孔树，毫末成拱。〔《皇览圣贤冢墓志注》曰：孔子冢<br>在鲁城北泗水南，冢茔中树以百数，皆异种。人传言，孔子弟子异国，人各持其<br>国树来种之。其树柞枌雒离五味欃檀之树，鲁人莫之识。《老子》曰：合抱之木，<br>生於毫末。《公羊传》曰：秦伯谓蹇叔曰：尔之年老，冢上之木拱矣。〕暂启荒<br>埏，长扃幽陇，〔萧子显《齐书》曰：王氏被出，今云合葬。盖瓛卒之后，王氏<br>宗合之。〕夫贵妻尊，匪爵而重。〔《丧服传》曰：夫尊於朝，妻贵於室。潘岳<br>《夏侯湛诔》曰：惟尔之存，匪爵而贵。〕<br><hr>
