<h4>《集部·文选·卷三十二  骚上》<b class="x">作者：萧统选编</b></h4>
<br>【离骚经一首】<br>屈平<br>〔序曰：离骚经者，屈原之所作也。屈与楚同姓，仕於怀王，为三闾大夫。<br>同列大夫上官靳尚姬害其能。共谮毁之。王乃流屈原。原乃作离骚经。不忍以清<br>白久居浊世，遂赴汨渊自投而死也。〕<br>※（王逸注）<br>帝高阳之苗裔兮，〔苗，胤也。裔，末也。高阳，颛顼有天下之号也。帝系<br>曰：颛顼娶于滕隍氏女而生老僮，是楚先。其后熊绎事周成王，封为楚子，居於<br>丹阳。其孙武王求尊爵於周，周不与，遂僣号称王。始都於郢，是时生子瑕，受<br>屈为客卿。因胤末之子孙，恩深而义厚也。〕朕皇考曰伯庸。〔朕，我也。皇，<br>美也。父死称考。《诗》曰：既右烈考。伯庸，字也。屈原言我父伯庸，体有美<br>德，以忠辅楚，世有令名，以及於己。〕摄提贞于孟陬兮，〔太岁在寅曰摄提。<br>孟，始也。贞，正也。于，於也。正月为陬。〕惟庚寅吾以降。〔惟，辞也，庚<br>寅日降下也。寅为阳正，庚为阴正。言己以太岁在寅，正月始春，庚寅之日，下<br>母之体。〕皇览揆余于初度兮，〔皇，皇考也。览，睹也。揆，度也。〕肇锡余<br>以嘉名。〔肇，始也。锡，赐也。嘉，善也。言己美父伯庸观我始生年时，度其<br>日月皆合天地正中，故始锡我以美善之名。〕名余曰正则兮，〔正，平也。则，<br>法也。〕字余曰灵均。〔灵，神也。均，调也。言平正可法则者，莫过於天。养<br>物均调者，莫神於地。高平曰原，故伯庸名我为平以法天。字我曰原以法地。夫<br>人非名不荣，非字不彰，故子生，父思善应而名字之，以表其德，观其志也。〕<br>纷吾既有此内美兮，〔纷，盛貌。〕又重之以脩能。〔脩，远也。言己之生，<br>内含天地之美气，又重有绝远之能，与众异也。〕扈江离与辟芷兮，〔扈，披也。<br>楚人名披为扈。江离、芷，皆香草也。辟为幽也，芷幽而香。〕纽，秋兰以为佩。<br>〔纽，索也。兰，香草也，秋而芳。佩，饰也。所以象德，言己脩身清洁，乃取<br>江离辟芷以为衣被，纽索秋兰以为佩饰，博采众善以自约束。〕汨余若将不及兮，<br>〔汨，去貌。疾若水流也。〕恐年岁之不吾与。〔言我念年命汨然流去，诚欲辅<br>君，心汲汲常若不及。又恐年忽过，不与我相待而身老。〕朝搴阰〔音〕之木<br>兰兮，〔搴，取也。阰，山名。〕夕揽洲之宿莽。〔揽，采也。水中可居者曰<br>洲。草冬生不死者，楚人名曰宿莽。言己旦起升山采木兰，上事太阳，承天度也。<br>夕入洲泽采取宿莽，下奉太阴，顺地数也。动以神祇自敕诲也。木兰去皮不死，<br>宿莽遇冬不枯，屈原以喻谗人虽欲困己，己受天性，终不可变易。〕日月忽其不<br>淹兮，〔淹，久也。〕春与秋其代序。〔代，更也。序，次也。言日月昼夜常行，<br>忽然不久，春往秋来，以次相代。言天时易过，人年易老。〕惟草木之零落兮，<br>〔零落，皆堕也。草曰零，木曰落。〕恐美人之迟暮。〔迟，晚也。美人，谓怀<br>王也。言天时运转，春生秋杀，草木零落，岁复尽矣。而君不建立道德，举贤用<br>士，则年老暮晚，而功不成。〕不抚壮而弃秽兮，〔年德盛曰壮。弃，去也。秽，<br>行之恶也，以喻谗佞。百草为稼穑之秽，谗佞亦为忠直之害也。〕何不改此度也。<br>〔改，更也。言愿君务及年德盛壮之时，脩明政教，弃远谗佞，无令害贤。改此<br>惑误之度，脩先王之法也。〕乘骐骥以驰骋兮，〔骐骥，骏马也。以喻贤智。言<br>乘骏马，一日可致千里，以言任贤智，即可至於治也。〕来吾导夫先路！〔言己<br>如得任用，将驱先行，愿来随我，遂为君导入圣王之道。〕<br>昔三后之纯粹兮，〔昔，往也。后，君也。谓汤、禹、文王也。至美曰纯，<br>齐同曰粹。〕固众芳之所在。〔众芳，喻群贤也。言往古夏禹殷汤周王，所以能<br>纯美其德，而有声明之称者，皆举用众贤，使在显职，故道化兴而万国宁也。〕<br>杂申椒与菌桂兮，〔申，重也。椒，香木，其芳小，重之乃香。菌，薰也。叶曰<br>蕙，根曰薰也。〕岂维纽夫蕙茝？〔纽，索也。蕙、茝，皆香草也，以喻贤者。<br>言禹汤文王虽有圣德，犹杂用众贤以致於化，非独索蕙茝任一人也。〕彼尧舜之<br>耿介兮，〔耿，光也。介，大也。〕既遵道而得路。〔遵，循也。路，正也。言<br>尧舜所以能有光明大德之称者，以脩用天地之道，举贤任能，使得万事之正也。〕<br>何桀纣之昌披兮，〔昌披，衣不带貌。〕夫唯捷径以窘步！〔捷，疾也。径，邪<br>道。窘，急也。言桀纣愚惑，违背天道，施行惶遽，衣不及带，欲涉邪径，急疾<br>为治，故身触陷阱，至於灭亡。〕惟党人之偷乐兮，〔党，朋也。《论语》曰：<br>群而不党。偷，苟也。〕路幽昧以险隘。〔幽昧，不明也。险隘，谕倾危也。言<br>己念彼谗人，相与朋党，嫉妒忠直，苟且偷乐，不知君道不明，国将倾危，以及<br>其身。〕岂余身之惮殃兮，〔惮，难也。殃，咎也。〕恐皇舆之败绩。〔皇，君<br>也。舆，君之所乘也。以谕国也。绩，功也。言我欲谏争者，非难身之被殃咎也。<br>但恐君国倾危，以败先王之功。〕忽奔走以先后兮，及前王之踵武。〔踵，继也。<br>武，迹也。《诗》曰：履帝武敏歆。言己急欲奔走先后，以辅翼君者，冀及先王<br>之德，继续其迹而广其基也。奔走先后，四辅之职也。诗曰：予聿有奔走，予聿<br>有先后。是之谓也。〕荃不察余之忠情兮，〔荃，香草也。以谕君也。人君被服<br>芬香，故以香为谕，恶数指斥尊者，故变言荃也。〕反信谗而齐怒。〔齐，疾也。<br>言怀王不徐察我忠信之情，反信谗言而疾怒。〕余固知謇謇之为患兮，〔謇謇，<br>忠言貌也。《易》曰：王臣謇謇，匪躬之故。〕忍而不能舍也。〔舍，止也。言<br>己忠言謇謇，谏君之过，必为身患，然中心不能自止而不言也。〕指九天以为正<br>兮，〔指，语也。九天，谓中央八方也。正，平也。〕夫唯灵脩之故也。〔灵，<br>神也。脩，远也。能神明远见者君德，故以谕君。言己将陈忠策内虑之心，上指<br>九天，告语神明，使平正之。唯用怀王之故，欲自尽也。〕初既与余成言兮，后<br>悔遁而有他。〔遁，隐也。言怀王始信任己，与我平议国政。后用谗言，中道悔<br>恨，隐遁其情而有他志。〕余既不难离别兮，〔近曰离，远曰别。〕伤灵脩之数<br>化。〔化，变也。言我竭忠见过，非难与君离别也。伤念君信用谗言，志数变易，<br>无常操也。〕<br>余既滋兰之九畹兮，〔滋，莳也。十二亩为畹。〕又树蕙之百亩。〔树，种<br>也。二百四十步为亩。言己虽见放流，犹种莳众香，脩行仁义，勤身自勉，朝暮<br>不倦。〕畦留夷与揭车兮，〔留夷，香草也。揭车，亦香草，一名{艹乞}舆。五<br>十亩为畦。〕杂杜衡与芳芷。〔杜衡芳芷，皆香草名也。言己积累众善，以自絜<br>饰，复植留夷杜衡，杂以芳芷，芬香益畅，德行弥盛也。〕冀枝叶之峻茂兮，<br>〔冀，幸也。峻，长也。〕原竢时乎吾将刈。〔刈，穫也。言己种植众芳，幸<br>其枝叶盛长，实核成熟，原待天时，吾将获取收藏而成其功也。以言君亦宜畜养<br>众贤，以时进用，而待仰其治也。〕虽萎绝其亦何伤兮，〔萎，病也。绝，落也。〕<br>哀众芳之芜秽。〔言己所种芳草，当刈未刈，蚤有霜雪，枝叶虽蚤萎病绝落，何<br>能伤我乎？哀惜众芳摧折，枝叶芜秽而不成也。以言己脩行忠信，冀君任用，而<br>遂斥弃，则使众贤志士，失其行也。〕<br>众皆竞进以贪婪兮，〔竞，并也。爱财曰贪，爱食曰婪。〕凭不厌乎求索。<br>〔凭，满也。楚人名满为凭。言在位之人，无有清絜入志，皆并进取贪婪於财利，<br>中心虽满，犹复求索，不知厌饱。〕羌内恕己以量人兮，〔羌，楚人语词也。以<br>心揆心为恕。量，度也。〕各兴心而嫉妒。〔害贤为嫉，害色为妒。言在位之臣，<br>心皆贪婪，内以其志恕度他人。谓与己不同，则各生嫉妒之心，推弃清絜，使不<br>得用也。〕忽驰骛以追逐兮，非余心之所急。〔言众人所以驰骛惶遽者，追逐权<br>贵，求财利也。故非我心之所急务。众急於利，我独急於义者也。〕老冉冉其将<br>至兮，〔冉冉，行貌。〕恐脩名之不立。〔立，成也。言人年命冉冉而行，我之<br>襄老，将以速至，恐脩身建德，而功不成，名不立也。〕朝饮木兰之坠露兮，<br>〔坠，堕也。〕夕餐秋菊之落英。〔言己旦饮香木之堕露，吸正阳之津液；暮食<br>芳菊之落英。言吞阴阳之精蕊，动以香净自润泽。〕苟余情其信姱以练要兮，<br>〔苟，诚也。练，简也。〕长顑颔亦何伤。〔顑颔，不饱貌也。言己饮<br>食好美，中心简练而合道要，虽长顑颔，饥而不饱，亦无所伤病也。〕揽木<br>根以结茝兮，〔揽，持也。〕贯薜荔之落蕊。〔贯，累也。薜荔，香草也。缘木<br>而生。落，隋也。蕊，实貌。言己施行，常揽木引坚，据持根本，又贯累香草之<br>实，执持忠信，不为华饰之行也。〕矫菌桂以纫蕙兮，〔矫，直也。〕索胡绳之<br>纚纚。〔胡绳，香草也。纚纚，索好貌。言己行虽据根本，犹复矫直菌<br>桂芬芳之性。纫索胡绳，令之泽好，以善自约束，终无懈已。〕謇吾法夫前脩兮，<br>非时俗之所服。〔言我忠信謇謇者，乃上法前代远贤，固非今时俗之人所可服行<br>也。〕虽不周於今之人兮，〔周，合也。〕愿依彭咸之遗则。〔彭咸，殷贤大夫，<br>谏其君不听，自投水而死。遗，馀也。则，法也。言己所行忠信，虽不合於今之<br>人，欲愿依古之贤者彭咸馀法，以自率厉也。〕长太息以掩涕兮，哀人生之多艰。<br>〔言己自伤施行不合於俗，将效彭咸沈身於渊。乃太息长悲，哀念万民，受命而<br>生，遭遇多艰，以陨其身也。〕余虽好脩姱以鞿羁兮，〔鞿羁，以马自喻<br>也。缰在口曰鞿，革络头曰羁。言为人所系累也。〕謇朝谇而夕替。〔谇，谏<br>也。诗云：谇予不顾。替，废也。言己虽有绝远之智，姱好之姿，然以为谗人<br>所鞿羁而系累矣。故朝谏謇謇於君，夕暮而身废弃也。〕既替余以蕙纕兮，<br>〔纕，佩带也。〕又申之以揽茝。〔又，复也。言君所以废弃己者，以余带佩<br>众香，行以忠正之故也。然犹复重引芳茝以自结束，执弥笃也。〕亦余心之所善<br>兮，虽九死其犹未悔。〔悔，恨也。言己履行忠信，执守清白，亦我心中之所美<br>善也。虽以见过支解，九死终不悔恨也。〕怨灵脩之浩荡兮，〔灵脩，谓怀王也。<br>浩，犹浩浩。荡，犹荡荡，无思虑貌也。〕终不察夫人心。〔言己所以怨恨於怀<br>王者，以其用心浩荡，骄敖放恣，无有思虑，终不见省察万民善恶之心，故朱紫<br>相乱，国将倾危也。〕众女嫉余之娥眉兮，〔众女，谓臣众也。娥眉，好貌。〕<br>谣诼谓余以善淫。〔谣，谓毁也。诼音啄，犹谮也。淫，邪也。言众女嫉妒娥眉<br>美好之人，谮而毁之。谓之善淫，不可信也。犹众臣妒嫉中正，言己淫邪不可任<br>也。〕固时俗之工巧兮，偭规矩而改错。〔偭，背也。圆曰规，方曰矩，错<br>置也。言今时之工，才知彊巧，背去规矩，更造方圆，必不坚固，败材木也。以<br>言佞臣巧於言语，背违先圣之法，以意妄造，必乱政化，危君国也。〕背绳墨以<br>追曲兮，〔追，随也。绳墨，所以正曲者。〕竞周容以为度。〔周，合也。度，<br>法也。言百工不随绳墨之直道，随从曲木，屋必倾危而不可居也。以言人臣不脩<br>仁义之道，背弃忠直，随从枉佞，苟合於世，以求容媚，以为常法，身必倾危而<br>被刑戮。〕忳郁邑余侘傺兮，〔忳，忧貌也。侘傺，失志貌也。侘，犹堂堂<br>立貌也。傺，丑世切，住也。楚人名住曰傺。〕吾独穷困乎此时也。〔言我所<br>忳忳而忧，中心郁邑，怅然住立而失志者，以不能随从时俗，屈求容媚，故<br>独为时人所穷困也。〕宁溘死以流亡兮，〔溘，犹奄也。〕余不忍为此态也！<br>〔言我宁奄然而死，形体流亡，不忍以忠正之性，为邪淫之态也。〕鸷鸟之不群<br>兮，〔鸷，执也。谓能执服众鸟，鹰鹯之类也。以谕忠正。〕自前代而固然。<br>〔言鸷鸟执志刚厉，特处不群。以言忠正之士，亦执分守节，不随俗人，自前代<br>固然，非独於今。〕何方圆之能周兮，夫孰异道而相安？〔言何所有圆凿受方枘<br>而能合者，谁有异道而相安邪。言忠佞不相为谋也。〕屈心而抑志兮，〔抑，案<br>也。〕忍尤而攘诟。〔尤，过也。攘，除也。诟，耻也。言己所以能屈案心志，<br>含忍罪过而不去者，欲以除去耻辱，诛谗佞之人，如孔子诛少正卯也。〕伏清白<br>以死直兮，固前圣之所厚。〔言士有伏清白之志，以死忠直之节者，固乃前代圣<br>王所厚哀也，故武王伐纣，封比干之墓，表商容之闾也。〕<br>悔相道之不察兮，〔悔，恨也。相，视也。察，审也。〕延伫乎吾将反。<br>〔延，长也。伫，立貌也。《诗》云：伫立以泣。言己自恨视事君之道不明察，<br>当若比干仗节死义，故长立而望，将欲还反终己之志也。〕回朕车以复路兮，<br>〔回，旋也。〕及行迷之未远。〔迷，误也。言及旋我之车以反故道，反迷己误<br>欲去之路，尚未甚远也。同姓无相去之义，故欲还也。〕步余马於兰皋兮，〔步，<br>徐行也。泽曲曰皋。〕驰椒丘且焉止息。〔土高曰丘，四堕曰椒丘。言己欲还，<br>则徐徐行，步我之马於芳泽之中，以观听怀王，遂驰高丘而止息，以须君命。〕<br>进不入以离尤兮，退将复脩吾初服。〔退，去也。言己诚欲遂进竭其忠诚，君不<br>肯纳，恐重遇祸，将复去脩吾初始清絜之服。〕制芰荷以为衣兮，〔制，裁也。<br>芰，菱也。荷，扶蕖也。〕集芙蓉以为裳。〔芙蓉，莲华也。上曰衣，下曰裳。<br>言己进不见纳，犹复制裁芰荷，集合芙蓉，以为衣裳，被服愈絜，脩善益明。〕<br>不吾知其亦已兮，苟余情其信芳。高余冠之岌岌兮，〔岌岌，高貌。〕长余佩之<br>陆离。〔陆离，参差众貌也。言己怀德不用，复高我之冠，长我之佩，尊其威仪，<br>整其服饰，以异於众也。〕芳与泽其杂糅兮，〔芳，德之臭也。泽，质之润也。<br>玉坚而有泽。糅，杂也。〕唯昭质其犹未亏。〔唯，独也。昭，明也。亏，歇也。<br>言我外有芬芳之德，外有玉泽之质，二美杂会，兼在於己，而不得施用，故独保<br>明身，无有亏失而已。所谓道行则兼善天下，不用则独善其身。〕忽反顾以游目<br>兮，将往观乎四荒。〔荒，远也。言己欲进忠信以辅事君，而不见省，故忽然反<br>顾而去，将游目往观四远之外，以求贤君也。〕佩缤纷其繁饰兮，〔缤纷，盛貌。〕<br>芳菲菲其弥章。〔菲菲，犹勃勃也。芳，香貌也。章，明也。言己虽欲之四荒，<br>犹整饰仪容，佩玉缤纷而众盛，忠信勃勃而愈明，不以远故改其行。〕人生各有<br>所乐兮，余独好脩以为常。〔言万人禀天命而生，各有所乐，或乐谄佞，或乐贪<br>淫，我独好脩正直，以为常行。〕虽体解吾犹未变兮，岂余心之可惩。〔惩，艾<br>也。言己好脩忠信以为常行，虽获罪支解，志犹不艾也。〕<br>女媭之婵媛兮，〔女媭，屈原姊也。婵媛，犹牵引也。〕申申其詈予。〔申，<br>重也。言女媭见己施行不与众合，以见放流，故来牵引，数怒重詈我也。〕曰：<br>鲧婞直以亡身兮，〔曰：女媭词也。鲧，尧臣也。帝系曰：颛顼后五叶而生篰。<br>婞音胫，很也。〕终然夭乎羽之野。〔蚤死曰夭。言尧使篰治洪水，婞很自<br>用，不顺尧命，乃殛之於羽山，死於中野。女媭比屈原於篰，不承君意，亦将遇<br>害。〕汝何博謇而好脩兮，纷独有此姱节？〔女媭数谏屈原，言汝何为独博采<br>往古，好脩謇謇姱异之节，不与众同，而见憎恶於世。〕薋菉葹以盈室兮，<br>〔薋，蒺藜也。菉，王刍也。葹，枲耳也。诗曰：楚楚者薋。又曰：终朝采菉，<br>三者皆恶草也。以喻谗佞盈满也。〕判独离而不服。〔判，别貌也。女媭言众人<br>皆佩薋菉枲耳，为谗佞之行，满於朝廷，而获富贵，汝独服兰蕙，守忠直，判然<br>离别，不与众同，故斥弃也。〕众不可户说兮，孰云察余之中情？〔屈原外困群<br>佞，内被姊詈，知时莫识。言己心志所执，不可户说人告，谁当察我中情之善否？〕<br>世并举而好朋兮，夫何茕独而不予听？〔茕，孤也。诗曰：哀此茕独。予，我也。<br>言时俗之人，皆行佞伪，相朋党，并相荐举。忠直之士，孤豭特独，何肯听用我<br>言而纳之也？〕<br>依前圣之节中兮，〔节，度也。〕喟凭心而历兹。〔历，数也。言己所言，<br>皆依前代圣王之法，节其中和，喟然舒愤懑之心，历前代成败之道，而作此词者<br>也。〕济沅湘以南征兮，〔沅湘，水名也。〕就重华而陈词。〔重华，舜名也。<br>帝系曰：瞽叟生重华，是为帝舜，葬於九疑山，在於沅、湘之南。言己依圣王法，<br>而行，不容於俗，故欲度沅湘之水南行，就舜陈词，自说稽疑圣帝，冀闻秘要，<br>以自开悟。〕启《九辩》与《九歌》兮，〔启，禹子也。《九辩》、《九歌》，<br>禹乐也。言禹平治水土以有天下，启能承志，续叙其业，育养品类，故九州之物，<br>皆可辩数。九功之德，皆有次叙而可歌也。《左传》曰：六府三事，谓之九功。<br>九功之德，皆可歌也，谓之九歌。水、火、金、木、土、穀，谓之六府。正德、<br>利用、厚生，谓之三事。〕夏康娱以自纵。〔夏康，启子太康也。娱，乐也。纵，<br>放也。〕不顾难以图后兮，五子用失乎家巷。〔图，谋也。言夏太康不遵禹启之<br>乐，而更作淫声，放纵情欲以自娱乐，不顾患难，不谋后叶，卒以失国。兄弟五<br>人，家居闾巷，失尊位也。《书序》曰：太康失国，昆弟五人，须于洛汭，作五<br>子之歌。此逸篇也。〕羿淫游以佚田兮，〔羿，诸侯也。田，猎也。〕又好射夫<br>封狐。〔封狐，大狐也。言羿为诸侯，荒淫游戏，以佚田猎，又射杀大狐。〕固<br>乱流其鲜终兮，〔鲜，少也。〕浞又贪夫厥家。〔浞，寒浞羿相也。厥，其也。<br>妇谓之家，言羿因夏襄乱，代之为政，娱乐田猎，不恤人事。信任寒浞，使为国<br>相。浞行媚於内，施赂於外，树之诈慝，而专其权势。羿田将归，使家臣众逄蒙<br>射而杀之，贪取其家以为妻也。羿以乱得政，身即灭亡，故言鲜终也。〕浇身被<br>服强圉兮，〔浇，寒浞子也。强圉，多力也。〕纵欲而不忍。〔纵，放也。言浞<br>取羿妻而生浇，强梁多力，纵放其情，不忍其欲，以杀夏后相也。〕日康娱而自<br>忘兮，〔康，安也。〕厥首用夫颠陨。〔首，头也。自上下曰颠。陨，堕也。言<br>浇既杀夏后相，安居无忧，日作淫乐，忘其过恶，卒为相子少康所诛，其首颠陨<br>而堕也。《论语》曰：羿善射，奡荡舟，俱不得其死然。自此以上，羿、浇寒浞<br>事，皆见於《左传》。〕夏桀之常违兮，乃遂焉而逢殃。〔殃，咎也。言夏桀上<br>背於天道，下逆於人理，乃遂以逢殃咎，为殷汤所诛灭。〕后辛之菹醢兮，〔辛，<br>殷之亡王纣名也。藏菜曰菹，肉酱曰醢。〕殷宗用而不长。〔言纣为无道，杀比<br>干，醢梅伯。武王把黄钺，行天罚，殷宗遂绝，不得久长也。〕汤禹严而祗敬兮，<br>〔严，畏也。祗，敬也。〕周论道而莫差。〔周，周家也。差，过也。言殷汤、<br>夏禹、周之文王，受命之君，皆畏天敬贤，论议道德，无有过差，故能获神人之<br>助，子孙蒙福也。〕举贤而授能兮，脩绳墨而不陂。〔陂，倾也。言三王选士，<br>不遗幽陋，举贤用能，不顾左右，循用先圣法度，无有倾失，故能绥万国、安天<br>下也。《易》曰：无平不陂。〕皇天无私阿兮，〔窃爱为私，所祐为阿。〕览人<br>德焉错辅。〔错，置也。辅，佐也。言皇天明神，无所私阿。观万民之中，有道<br>德之者，因置以为君，使贤辅佐，成其志也。故桀为无道，传与汤；纣为淫虐，<br>传与文王。〕夫维圣哲以茂行兮，〔哲，智也。茂，盛也。〕苟得用此下土。<br>〔苟，诚也。下土，谓天下也。言天下之所立者，独有圣明之知，盛德之行，故<br>得用事天下，而为万人之主。〕瞻前而顾后兮，〔顾，视也。〕相观人之计极。<br>〔相，视也。计，谋也。极，穷也。言前观禹汤之所以兴，顾视桀纣之所以亡，<br>足以观察万民忠佞之谋，穷其真伪。〕夫孰非义而可用兮，孰非善而可服？〔服，<br>服事也。言人臣谁有行仁义而不可任用？谁有不行信义而可服事者乎？言人非义<br>则德不立，非善则行不成。〕阽余身而危死兮，〔阽，犹危也。〕览余初其犹未<br>悔。〔言己正言危行，身将危亡。上观初代伏节之士，我志所乐，终不悔恨。〕<br>不量凿而正枘兮，〔量，度也。正，方也。〕固前脩以菹醢。〔言工不度其凿，<br>而方正其枘，则物不固而木破矣。臣不量君贤愚，竭其忠信，则被罪过而身殆也。<br>自前代脩名之人以获菹醢，龙逢梅伯是也。〕曾歔欷余郁邑兮，〔曾，累也。歔<br>欷，惧貌也。〕哀朕时之不当。〔言我累息而惧，郁邑而忧者，自哀生不当举贤<br>之时，而值菹醢之日。〕揽茹蕙以掩涕兮，〔茹，柔耎也。〕霑余襟之浪浪。<br>〔霑，濡也。衣皆谓之襟。浪浪，流貌也。言自伤放在山泽，心悲泣下，霑濡我<br>衣，浪浪而流，犹引取柔耎香草以自掩拭，不以悲故失仁义也。〕<br>跪敷衽以陈词兮，〔敷，布也。〕耿吾既得此中正。〔耿，明也。言己睹禹、<br>汤、文王脩德以兴天，下见羿、浇、桀、纣行恶以亡，中知龙逢比干执履忠直，<br>身以菹醢，乃长跪布衽，俯首自省念，仰诉於天，中心晓明，得此中正之道情合<br>真人，神与化游，故得乘云驾龙，周历天下，以慰己情，缓忧思也。〕驷玉虬以<br>乘鹥兮，〔有角曰龙，无角曰虬。鹥，凤皇别名也。《山海经》曰：鹥身有五采。〕<br>溘埃风余上征。〔溘，犹奄也。埃，尘也。言我设往行游，将乘玉虬，驾凤车，<br>淹尘埃而上征，去离时俗，远群小也。〕朝发轫於苍梧兮，〔轫，支轮木也。苍<br>梧，舜所居。〕夕余至乎县圃。〔县圃，神山。《淮南子》曰：县圃在昆仑阊阖<br>之中，乃维上天。言己朝发帝舜之居，夕至县圃之山，受道圣王，而登神明之山。〕<br>欲少留此灵琐兮，〔灵，以喻君。琐，门镂也。文如连琐，楚王之省閤也。〕日<br>忽忽其将暮。〔言己诚欲少留於君之省閤，以须政教。日又忽去，时将欲暮，年<br>岁且尽。言己襄老也。〕吾令羲和弭节兮，〔羲和，日御也。弭，按也。〕望崦<br>嵫而勿迫。〔崦嵫，日所入之山也。迫，附也。言我恐日暮年老，道德不施，欲<br>令日御按节徐行，望日所入之山，且勿附近，冀及盛时遇贤君也。〕路曼曼其脩<br>远兮，〔脩，长也。〕吾将上下而求索。〔言天地广大，其路曼曼，远而且长，<br>不可卒遍，吾方上下左右以求索贤人，与己合志者也。〕饮余马於咸池兮，〔咸<br>池，日所浴也。〕总余辔乎扶桑。〔总，结也。扶桑，日所拂木也。《淮南子》<br>言：日出旸谷，浴於咸池。拂于扶桑，爰始将行，是谓朏明。我乃往至东极之野，<br>饮马於咸池，与日俱浴，以絜己身。结我车辔於扶桑，以留日行，幸得不老延年<br>寿。〕折若木以拂日兮，〔若木，在昆仑西极，其华照下地。拂，击也。〕聊须<br>臾以相羊。〔聊，且也。须臾相羊，皆游也。言己总结日辔，恐不能制年时卒过，<br>故复转之西极，折取若木以拂击日，使之还去。且相羊而游，以俟君命也。或谓<br>拂，蔽也。以若木蔽日，使不得过。〕前望舒使先驱兮，〔望舒，月御也。月体<br>光明，以喻臣清白。〕后飞廉使奔属。〔飞廉，风伯也。风为号令，以谕君命。<br>言己使清白之臣如望舒，先驱求贤，使风伯奉君命於后，以告百姓。〕鸾皇为余<br>先戒兮，〔鸾，俊鸟也。皇，雌凤，以喻明知之士也。〕雷师告余以未具。〔雷<br>为诸侯，以兴君。言己使仁知之士如鸾皇，先戒百官，将往適道。而君怠惰，告<br>我严装未具。〕吾令凤皇飞腾兮，又继之以日夜。〔言我使凤皇明知之士，飞行<br>天下，以求同志，续以日夜冀逢遇之。〕飘风屯其相离兮，〔回风曰飘飘风，无<br>常之风，以兴邪恶。〕帅云霓而来御。〔云霓，恶气，以喻佞人。御，迎也。言<br>己使凤皇往求同志之士，欲与俱共事君，反见邪恶之人，相与屯聚，谋欲离己。<br>又遇佞人，相帅来迎，欲使我变节以随之。〕纷总总其离合兮，〔总总，犹僔<br>僔，聚貌也。〕班陆离其上下。〔班，乱貌也。陆离，分散也。言己游观天下，<br>但见俗人竞为谗佞，僔々相聚，乍离乍合，上下之义，班然散乱，而不可知之<br>也。〕吾令帝阍开关兮，〔帝，谓天帝也。阍，主门者。〕倚阊阖而望予。〔阊，<br>阖天门也。言己求贤不得，嫉恶谗佞，将上愬天帝，使阍人开关。又倚天门望而<br>距我，使我不得入也。〕时暧暧其将罢兮，〔暧暧，昏貌。罢，极也。〕结幽兰<br>而延伫。〔言时世昏昧，无有明君。周行罢极，不遇贤士。故结芳草而长立，有<br>还意也。〕世溷浊而不分兮，〔溷，乱也。浊，贪也。〕好蔽美而嫉妒。〔言时<br>世君乱臣贪，不别善恶，好蔽美德而嫉妒忠信。〕<br>朝吾将济於白水兮，〔济，度也。《淮南子》曰：白水出昆仑之源，饮之不<br>死。〕登阆风而緤马。〔阆风，山名，在昆仑上。緤，系也。言我见中国溷<br>浊，则欲度白水，登神山，屯车系马而留止。白水絜净，阆风清明，言己脩絜白<br>之行不懈怠也。〕忽反顾以流涕兮，哀高丘之无女。〔楚有高丘之山，女以喻臣。<br>言己虽去，意不能已，犹复顾念楚国，无有贤臣，心为之悲而流涕。〕溘吾游此<br>春宫兮，〔溘，奄也。春宫，东方青帝舍。〕折琼枝以继佩。〔继，续也。言我<br>游奄然至于青帝宫，观万物始生，皆出仁义，复折琼枝以续佩，守行仁义，志弥<br>固也。〕及荣华之未落兮，〔荣华，喻颜色也。落，堕也。〕相下女之可贻。<br>〔相，视也。贻，遗也。言己既脩行仁义，思得同志，愿及年德盛时，颜貌未老，<br>视天下贤人，将持玉帛聘而遗之，与俱事君也。〕吾令丰隆乘云兮，〔丰隆，云<br>师。〕求宓妃之所在。〔宓妃，神女也，以喻隐士。言我令云师丰隆，乘云周行<br>求隐士，清絜若宓妃者，欲与并力也。〕解佩纕以结言兮，〔纕，佩带也。〕<br>吾令蹇脩以为理。〔蹇脩，伏羲氏之臣也。理，分理。述礼意也。言既见宓妃，<br>则解我佩带之玉，以结言语，使古贤蹇脩而为媒理也。伏羲时淳朴，故使其臣。〕<br>纷总总其离合兮，忽纬繣其难迁。〔纬繣，乖戾也。迁，徙也。言蹇脩既持<br>其佩带通言，而谗人复相聚毁败，令其意一合一离，遂以乖戾而见距绝。言所居<br>深僻，难迁徙也。〕夕归次於穷石兮，〔次，舍也。再宿为信，过信为次。《淮<br>南》曰：弱水出于穷石，入于流沙。〕朝濯发乎洧槃。〔洧盘，水名也。《禹大<br>传》曰：洧槃之水，出崦嵫之山。言宓妃体好清絜，暮所归舍穷石之室，朝沐洧<br>槃之水，遁世隐居，而不肯仕。〕保厥美以骄傲兮，〔倨简曰骄，侮慢曰傲。〕<br>日康娱以淫游。〔康，安也。言宓妃用志高远，保守美德，骄傲侮慢，日自娱乐<br>以游戏，无事君之意也。〕虽信美而无礼兮，来违弃而改求。〔违，去也。改，<br>更也。言宓妃虽有美德，骄傲无礼，不可与共事君。来去相弃，而更求贤也。〕<br>览相观於四极兮，周流乎天余乃下。〔言我乃复往观视四极，周流求贤，然后乃<br>来下。〕望瑶台之偃蹇兮，〔偃蹇，高意。〕见有娀之佚女。〔有娀，国名也。<br>佚，美也。谓帝喾之妃，契母简狄也。简狄配圣帝，生贤子，以喻贞贤也。《诗》<br>曰：有娀方将，帝立子生商。《吕氏春秋》曰：有娀氏有美女，为之高台而饮食<br>之。言己望瑶台高峻，睹有娀氏美女，思得与共事君也。〕吾令鸩为媒兮，〔鸩，<br>恶鸟也。明有毒杀人，以喻谗贼。〕鸩告余以不好。〔言我使鸩鸟为媒以求简狄，<br>其性谗贱，不可信用，还诈告我言不好。〕雄鸠之鸣逝兮，〔逝，往也。〕余犹<br>恶其佻巧。〔言又使雄鸠衔命而往，其性轻佻巧利，多语而无要实，复不可信也。〕<br>心犹豫而狐疑兮，欲自適而不可。〔適，往也。言己令鸩为媒，其心谗贼，以善<br>为恶。又使雄鸠，多言少实，故中心狐疑犹豫，意欲自往，礼又不可也。〕凤皇<br>既受诒兮，恐高辛之先我。〔高辛，喾有天下号也。《帝系》曰：高辛氏为帝喾，<br>次妃有娀氏女，生契。言己既得贤智之人若凤皇，受礼遗将，恐帝喾以先我得简<br>狄也。〕欲远集而无所止兮，聊浮游以逍遥。〔言己既求简狄，复后高辛，欲远<br>集他方，又无所之，故且游戏观望以忘忧也。〕及少康之未家兮，留有虞之二姚。<br>〔少康，夏后相之子也。有虞，国名也。姓姚氏，舜后也。昔寒浞使浇杀夏后相，<br>少康逃奔有虞，虞因妻以二女。而邑於缗，有田一成，有众一旅，能布其德，以<br>收夏众遂诛灭浇，复禹旧绩。屈原放至远方之外，博求众贤，索宓妃则不肯见，<br>求简狄又后高辛。少康留止有虞而得二妃，以成显功也，是不欲远去貌。〕理弱<br>而媒拙兮，〔拙，钝。〕恐导言之不固。〔言己欲效少康留而不去，又恐媒人弱<br>钝，达言於君，不能坚固，复使回移。〕时溷浊而嫉贤兮，好蔽美而称恶。〔再<br>言时溷浊者，怀襄二世不明故群下好蔽中正之士，而举邪恶之人。〕闺中既邃远<br>兮，〔小门谓之闺。邃，深也。〕哲王又不寤。〔哲，知也。寤，觉也。言君处<br>宫殿之中，其闺邃远，忠言难通，指语不达，自明智之王，尚不觉善恶之情，高<br>宗杀孝己是已，何况不智之君，而以闇蔽，固其宜也。〕怀朕情而不发兮，余焉<br>能忍舆此终古！〔言我怀忠信之情，不得发用，安能久与此闇乱之君终古居乎？<br>意欲复去也。〕<br>索琼茅以筳篿兮，〔索，取也。琼茅，灵草也。筳，小破竹也。楚人名<br>结草折竹卜曰篿。筳音廷，篿音专。〕命灵氛为余占之。〔灵氛，古明<br>占吉凶者也。言己欲去则无所集，欲止则又不见用，忧懑不知所从。乃取神草竹<br>筳，结而折之，以卜去留，使明知灵氛，占其吉凶。〕曰：两美其必合兮，孰信<br>脩而慕之？〔灵氛言以忠臣而就明君，两美必合。楚国谁能信明善恶，脩行忠直，<br>欲相慕及者乎？己宜以时去之也。〕思九州之博大兮，岂唯是其有女？〔言我思<br>念天下博大，岂独楚国有君臣可止乎？〕曰：勉远逝而无疑兮，孰求美而释女？<br>何所独无芳草兮，尔何怀乎故宇？〔尔，女也。怀，思也。宇，居也。言何所独<br>无贤芳之君，何必思故居而不去也？此皆灵氛之词。〕时幽昧以眩曜兮，〔眩曜，<br>惑乱貌。〕孰云察余之美恶？〔屈原《答灵氛》曰：当时之君皆暗昧惑乱，不知<br>善恶，谁当察我之善情，而用己乎？是难去之意。〕人好恶其不同兮，惟此党人<br>其独异！〔党，乡党，谓楚国也。言天下万人之所好恶，其性不同，此楚国尤独<br>异也。〕户服艾以盈要兮，〔艾，白蒿也。盈，满也。〕谓幽兰其不可佩。〔言<br>楚人户服白蒿，满其要带，以为芬芳。反谓幽兰臭恶，为不可佩也。以言君亲爱<br>谗佞，憎远忠直，而不近也。〕览察草木其独未得兮，〔察，视也。〕岂珵美<br>之能当？〔珵，美玉也。相玉书言：理大六寸，其曜自照。言时人无能识臧否，<br>观视众草尚不能别其香臭，岂当知玉之美恶乎？以为草木易别於禽兽，禽兽易别<br>於珠玉，珠玉易别於忠佞，知人最难。〕苏粪壤以充帏兮，〔苏，取也。充，蒲<br>也。壤，土也。帏谓之幐。幐，香囊也。〕谓申椒其不芳。〔言取粪土以满<br>香囊，佩而带之，反谓申椒臭而不香。言近小人而远君子也。〕<br>欲从灵氛之吉占兮，心犹豫而狐疑。〔言己欲从灵氛劝去之占，则心狐疑念<br>楚国也。〕巫咸将夕降兮，〔巫咸，古神巫也，当殷中宗之世。降，下也。〕怀<br>椒糈而要之。〔椒，香物，所以降神。糈，精美，所以享神。言巫咸将夕从天上<br>下来，原怀椒糈要之，使筮吉凶。〕百神翳其备降兮，九疑缤其并迎。〔翳，蔽<br>也。缤，盛貌也。九疑，舜所葬也。言巫咸得己椒糈，则将百神蔽日来下。舜又<br>使九疑之神纷然近我，知己之意。〕皇剡剡其扬灵兮，〔皇，皇天也。剡剡，光<br>貌。〕告余以吉故。〔言皇天扬其光灵，使百神告我当去尤吉善也。〕曰：勉升<br>降以上下兮，〔勉，强也。上谓君，下谓臣也。〕求矩矱之所同。〔矩，法也。<br>矱，度也。言当自勉，上求明君，下索贤臣，与己合法度者，因与同志，共为化<br>也。〕汤禹俨而求合兮，〔俨，敬也。合，匹也。〕挚皋繇而能调。〔挚，伊尹<br>名，汤臣也。咎繇，禹臣也。调，和。言汤禹至圣，犹敬承天道，求其匹合，得<br>伊尹咎繇，力能调和阴阳而安天下。〕苟中情其好脩兮，何必用夫行媒。〔行媒，<br>谕左右之臣也。言臣能中心常好善，则精感神明，贤君自举用之，不必须左右荐<br>达之。〕说操筑於傅岩兮，〔说，傅说也。傅岩，地名。〕武丁用而不疑。〔武<br>丁，殷之高宗也。言傅说抱怀道德而遇刑罚，操筑作於傅岩。武丁思想贤者，梦<br>得圣人，以其形像使求之，因得说，登以为公，道用大兴，为殷高宗。〕吕望之<br>鼓刀兮，〔吕，太公之氏姓也。鼓，鸣也。〕遭周文而得举。〔言太公避纣，居<br>东海之滨，闻文王作兴，盍往归之。至於朝歌，道穷困，自鼓刀而屠，遂西钓於<br>渭滨。文王梦得圣人，於是出猎而遇之，遂载以归，用为师。〕甯戚之讴歌兮，<br>〔甯戚，卫人。〕齐桓闻以该辅。〔该，备也。甯戚脩德不用，退而商贾，宿齐<br>东门外。桓公夜出，甯戚方饮牛，叩角而歌，桓公闻之，知其贤，举用为卿备辅<br>佐也。〕及年岁之未晏兮，〔晏，晚也。〕时亦犹其未央。〔央，尽也。言己所<br>以汲汲欲辅佐君者，冀及年未晏晚，以成德化。然年时亦未尽，若三贤之遭遇也。〕<br>恐鷤鴂之先鸣兮，〔鷤鴂，一名贾<危鸟>，常以春分鸣也。鷤，弟。鴂桂。〕<br>使百草为之不芳。〔言我恐鷤鴂以先春分鸣，使百草华英摧落，芬芳不成。以<br>喻谗言先，使忠直之士被罪过也。〕<br>何琼佩之偃蹇兮，〔偃蹇，众盛貌。〕众薆然而蔽之？〔言我佩琼玉，怀美<br>德偃蹇，而众人薆然而蔽之，伤不得施用也。〕惟此党人之不亮兮，〔信，亮也。〕<br>恐嫉妒而折之。〔言楚国之人不尚忠信之行，恐妒我正直，欲必折挫而败也。〕<br>时缤纷其变易兮，又何可以淹留？〔言时俗溷浊，善恶变易，不可以久留，宜速<br>去也。〕兰芷变而不芳兮，荃蕙化而为茅。〔荃蕙，皆香草也。言兰芷之草，变<br>其体而不复香。荃蕙化而为茅，失其本性也。以言君子更为小人，忠信更为佞伪。〕<br>何昔日之芳草兮，今直为此萧艾也？〔言往昔芬芳之草，今皆直为萧艾而已。以<br>言往日明智之士，今皆佯愚。〕岂其有他故兮，莫好脩之害也！〔言士人所以变<br>直为曲者，以上不好用忠正之人，害其善士之故。〕余以兰为可恃兮，〔兰，怀<br>王少弟司马子兰也。恃，怙也。〕羌无实而容长。〔实，诚也。言我以子兰能进<br>贤达，能可怙而进。不意内无诚信之实，但有长大之貌，浮华而已。〕委厥美以<br>从俗兮，〔委，弃也。〕苟得引乎众芳。〔言子兰弃其美质正直之性，随从谄佞，<br>苟欲引於众贤之位，而无进贤之心也。〕椒专佞以慢謟兮，〔椒，楚大夫子椒<br>也。謟，淫也。〕榝又欲充其佩帏。〔榝，茱萸也。似椒而非，以喻子椒，<br>似贤而非贤也。帏，盛香之囊也。以喻亲近。言子椒为楚大夫，处兰芷之间，而<br>行淫慢谄谀之志。又欲援引面从不贤之类，皆使居亲近，无有忧国之心。责之也。〕<br>既干进而务入兮，〔干，求也。〕又何芳之能祗？〔祗，敬也。言子兰子椒苟欲<br>求进，自入於君，身得爵禄而已，复何能敬爱贤者而举之乎？〕固时俗之从流兮，<br>又孰能无变化？〔言时世俗人随从上化，若水之流。二子复以谄谀之行，众人谁<br>有不变节而从之者乎？疾之甚也。〕览椒兰其若兹兮，又况揭车与江离。〔言观<br>子椒子兰变节若此，岂况朝廷众臣，而不为佞媚以容其身邪？〕惟兹佩之可贵兮，<br>委厥美而历兹。〔历，逢也。兹，此也。言己内行忠正，外佩众芳。此诚可贵，<br>兹不遭明君，弃其至美，而逢此咎也。〕芳菲菲而难亏兮，〔亏，歇也。〕芬至<br>今犹未沫。〔沫，已也。言己所行芬芳，诚难亏歇，至今犹未已也。〕和调度以<br>自娱兮，聊浮游而求女。〔言我虽不见用，犹和调己之行度，执守忠贞以自娱乐，<br>且徐浮游以求同志。〕及余饰之方壮兮，周流观乎上下。〔上谓君，下谓臣也。<br>言我愿及年德方盛壮之时，周流四方，观君臣之贤，欲往就之。〕<br>灵氛既告余以吉占兮，历吉日乎吾将行。〔言灵氛既告我以吉占，历善日，<br>吾将去君而远行。〕折琼枝以为羞兮，〔羞，脯也。〕精琼〔音糜〕靡以为粻。<br>〔粻音张。精，凿也。靡，屑也。粻，粮也。言我将行，乃折琼枝以为脯腊，<br>精凿玉屑以为储粻。饮食香絜，冀以延年也。〕为余驾飞龙兮，杂瑶象以为车。<br>〔象，象牙也。言我驾飞龙，乘明知之兽，载象玉之车，文章杂错。以言德似龙<br>玉，而世俗莫识也。〕何离心之可同兮，吾将远逝以自疏。〔言贤愚异心，何可<br>合同？知君与己殊志，故将远去，自疏而流遁也。〕邅吾道夫昆仑兮，〔邅，转<br>也。楚人名转为邅。〕路脩远以周流。〔言己设去楚国远行，乃转至昆仑神明之<br>山，其路长远，周流天下，以求同志。〕扬云霓之晻蔼兮，〔扬，披也。晻譪，<br>蓊郁阴貌。〕鸣玉鸾之啾啾。〔鸾，鸾鸟也。以玉作之。著於衡，和著於轼。啾<br>啾，鸣声。言从昆仑将遂升天，披云霓之蓊郁，排群佞之党群，鸣玉鸾之啾啾，<br>而有节度也。〕朝发轫於天津兮，〔天津，东极箕斗之间，汉津也。〕夕余至乎<br>西极。〔言己朝发天之东津，万物所生；夕至地之西极，万物所成。动顺阴阳之<br>道，且亟疾也。〕凤皇翼其乘旂兮，〔翼，敬也。旂，旗也。画龙蛇为旂。〕高<br>翱翔之翼翼。〔翼翼，和貌也。言己动顺天道，则凤皇来随我车，敬乘旂旗，高<br>飞翱翔，翼翼而和。嘉忠正，怀有德也。〕忽吾行此流沙兮，〔流沙，沙流如水<br>也。《尚书》曰：馀波入於流沙。〕遵赤水而容与。〔遵，循也。赤水出昆仑。<br>容与，游戏貌也。言吾行忽然过此流沙，遂循赤水而游戏虽行远方，动以清洁自<br>洒饰也。〕麾蛟龙使梁津兮，〔举手曰麾。小曰蛟，大曰龙。〕诏西皇使涉予。<br>〔诏，告也。西皇，帝少皞也。涉，渡也。言我乃麾蛟龙以桥西海，使少皞渡我，<br>动与神兽圣王相接。言能渡万人之厄。〕路脩远以多艰兮，〔艰，难也。〕腾众<br>车使径待。〔腾，过也。言昆仑之路，险阻多难，非人所能由。故令众车先，使<br>从邪径以相待也。以言己所行车，远莫能及。〕路不周以左转兮，〔不周，山名，<br>在昆仑山西北。转，行也。〕指西海以为期。〔指，语也。期，会也。言己使语<br>众车，我所行之道，当过不周山而左行，俱会西海之上也。过不周者，言道不合<br>於俗也。左转者，言君行左乖，不与己同志也。〕屯余车其千乘兮，〔屯，陈也。〕<br>齐玉轪而并驰。〔轪，辖也。言乃屯陈我车，前后千乘，齐以玉为车辖，并<br>驰左右，从己者众，皆有玉德，宜辅千乘之君。〕驾八龙之婉婉兮，〔婉婉，龙<br>貌。〕载云旗之委移。〔言己驾八龙神智之兽，其状婉婉。又载云旗，委移而长<br>也。驾八龙者，言己德如龙，可制御八方也。载云旗者，言己德如云雨，能润施。〕<br>抑志而弭节兮，神高驰之邈邈。〔邈邈，远貌也。言己虽乘云龙，犹自抑案，弭<br>节徐行，高抗志行，邈邈而远，莫能逮及。〕奏《九歌》而舞《韶》兮，〔九歌，<br>九德之歌，禹乐也。九韶，舜乐也。《尚书》曰：箫韶九成是也。〕聊假日以娱<br>乐。〔言己德高智明，宜辅舜禹以致太平。奏九德之歌，九韶之舞，而不遇其时。<br>故假日游戏娱乐而已。〕陟升皇之赫戏兮，〔皇，皇天也。赫戏，光明之貌。〕<br>忽临睨夫旧乡。〔睨，视也。旧乡，楚国也。言己虽陟昆仑，过不周，度西海，<br>舞九韶，升天庭，据光曜，不足以解忧。犹复顾楚国，愁且思也。〕仆夫悲余马<br>怀兮，〔仆，御也。怀，思也。〕蜷局顾而不行。〔蜷局，诘屈不行貌也。屈原<br>设去时离俗，周天匝地，意不忘旧乡。望见楚国，仆御悲感，我马思归，蜷局诘<br>屈而不肯行。此终志不失，以辞自见，以义自明也。〕<br>乱曰：〔乱，理也。所以发理词指，总撮行要也。屈原舒肆愤懑，极意陈词，<br>或去或留，文采纷华，然后结括一言，以明所趣。〕已矣哉！国无人莫我知兮，<br>〔已矣，绝望之词也。无人，谓无贤人也。屈原言已矣者，我怀德不见用，以楚<br>国无有贤人知我忠信之故也。自伤之词也。〕又何怀乎故都！〔言众人无有知己，<br>己复何为思故乡？念楚国也。〕既莫足与为美政兮，吾将从彭咸之所居。〔言时<br>世人君无道，不足与共行美德善政，我将自沈汨渊，从彭咸而居处也。〕<br>○九歌四首<br>〔《序》曰：九歌者，屈原之所作也。昔楚南郢之邑，其俗信鬼而好祠，其<br>祠必作乐鼓舞，因为作九歌之曲，托之以讽谏也。〕<br>※屈平（王逸注）<br>【东皇太一】<br>吉日兮辰良，〔日谓甲乙，辰谓寅卯也。〕穆将愉兮上皇。〔穆，敬也。愉，<br>乐也。上皇，谓东皇太一也。言己将脩祭祀，必择吉辰之日，齐戒恭敬，以晏乐<br>天神。〕抚长剑兮玉珥，〔抚，持也。珥，谓剑镡也。剑者，所以威不服。卫<br>有德，故抚持之也。〕璆锵鸣兮琳琅。〔璆、琳琅，皆美玉名也。锵，佩声也。<br>《诗》曰：佩玉锵锵。言己供神有道，乃使灵巫佩持好剑，以辟邪恶。垂众佩，<br>周旋而舞动。鸣五玉，锵五音而和，且有节度。〕瑶席兮玉瑱，盍将把兮琼芳。<br>〔盍，何不也。把，持也。琼，玉枝也。言己脩饰清洁，以瑶玉为席，美玉为瑱，<br>灵巫何不持乎？乃把玉枝以为香。〕蕙肴蒸兮兰藉，〔蕙肴，以蕙草蒸肉也。藉，<br>所以藉饭食也。《易》曰：藉用白茅。〕奠桂酒兮椒浆。〔桂酒，切桂以置酒中<br>也。椒浆，以椒置浆中也。言己供待弥敬，及以蕙蒸肴，芳兰为藉，进桂酒椒浆，<br>以备五味也。〕扬桴兮拊鼓，〔拊，击也。〕疏缓节兮安歌。〔疏，希也。言膳<br>既具，不敢宁处，亲举桴击鼓，使灵巫缓节而舞，徐歌相和，以乐神也。〕陈竽<br>瑟兮浩倡，〔浩，大也。言己陈列竽瑟，大倡作乐，以自竭尽也。〕灵偃蹇兮姣<br>服，〔灵，谓巫也。偃蹇，舞貌也。姣，好也。服，饰也。〕芳菲菲兮满堂。<br>〔菲菲，芳貌也。言乃使姣好之巫，被服盛饰，举足奋袂，偃蹇而舞。芬芳菲菲，<br>盈满堂室也。〕五音纷兮繁会，〔五音，宫、商、角、徵、羽也。纷，盛貌也。<br>繁，众也。〕君欣欣兮乐康。〔欣欣，喜貌。康，乐也。言己重作众乐，合会五<br>音，纷然盛美，神以欢欣。厌饱喜乐，则身蒙庆祐，家受多福也。屈原以为神无<br>形声，难事易失。然人竭心尽礼，则歆其祀而惠降以祉。自伤履行忠诚以事於君，<br>不见信任，而身放逐，以危殆也。〕<br>【云中君】<br>浴兰汤兮沐芳，华采衣兮若英。〔华采，五色也。若，杜若也。言己将脩飨<br>祭以事灵神，乃先使灵巫先浴兰汤，沐香芷，衣五采华衣，饰以杜若之英，以自<br>絜饰。〕灵连蜷兮既留，〔灵，巫也。楚人名巫为灵子。连蜷，巫迎神道引貌也。<br>既，已也。留，止也。〕烂昭昭兮未央。〔烂，光貌也。昭昭，明貌也。末央，<br>未已也。巫执事肃敬，奉迎导引神，颜貌矜庄，形体连蜷，神则欢喜，安留见止。<br>见其光容，烂然昭明，长无极已。〕蹇将憺兮寿宫，〔蹇，词也。憺，安也。<br>寿宫，供神之处也。祠祀皆欲得寿，故名为寿宫也。言云神既至，在於寿宫，歆<br>飨酒食，憺然安乐，无有去意也。〕与日月兮齐光。〔齐，同也。光，明也。<br>言云神丰隆，爵位尊高，乃与日月同光明也。夫云兴而日月明，云藏而日月明，<br>故言齐光也。〕龙驾兮帝服，〔龙驾，言云神驾龙。帝，谓五方之帝也。服，饰<br>也。言天尊云神，使之乘龙，兼衣言青黄五采之色，与五方帝同服也。〕聊翱游<br>兮周章。〔聊，且也。周章，犹周流也。言云神居无常处，动则翱翔，周流往来，<br>且游且翱也。〕灵皇皇兮既降，〔灵，谓云神也。皇皇，美貌也。降，下也。言<br>神来下，其皇皇而美有光文也。〕猋远举兮云中。〔猋，去疾貌。云中，其所居<br>也。言云神往来急疾，饮食既饱，猋然远举，复还其处。〕览冀州兮有馀，〔览，<br>望也。两河间曰冀州。馀，犹他方也。言云神所在高邈，乃望於冀州，尚复见他<br>方也。〕横四海兮焉穷。〔穷，极也。言云神出入奄忽，须臾之间，横行四海，<br>安有穷极者也。〕思夫君兮太息，〔君，谓云神。〕极劳心兮仲仲。〔仲仲，忧<br>心貌也。屈原见云一动千里，周遍四海，想得随从观望四方，以忘己忧。思而念<br>之，终不可得，故太息而叹，中心烦劳而仲仲。〕<br>【湘君】<br>君不行兮夷犹，〔君，谓湘君也。夷犹，犹豫也。言湘君所在，土地肥饶，<br>又有崄岨，故其神常安，不肯游荡。既设祭祀，使巫请呼之，尚复犹豫。〕蹇谁<br>留兮中洲？〔蹇，词也。留，待也。中洲，洲中也。水中可居者为洲。言湘君蹇<br>然难行，谁留待於水中之洲乎？以为尧二女妻舜，有苗不服，舜往征之，二女从<br>而不反，道死於沅湘之中，因为湘夫人也。所留，盖谓此二女。〕美要眇兮宜脩，<br>〔要眇，好貌也。脩，饰也。言二女之貌，要眇而好，又宜脩饰也。〕沛吾乘兮<br>桂舟。〔沛，行貌也。舟，船也。吾，屈原自谓也。言己虽在湖泽之中，犹乘桂<br>木之船，沛然而行。〕令沅湘兮无波，〔沅湘，水名。〕使江水兮安流。〔言己<br>乘船，常恐危殆，愿君令沅湘无波涌，使江顺径徐流，则得安也。〕望夫君兮归<br>来，〔君，谓湘君。〕吹参差兮谁思？〔参差，洞箫也。言己瞻望於君，而未肯<br>来，则吹箫作乐，君当复谁思念。〕驾飞龙兮北征，〔屈原思神略垂，意念楚国，<br>驾飞龙北行，还亟归故居也。〕邅吾道兮洞庭。〔邅，转也。洞庭，太湖也。言<br>己欲乘龙而归，不敢随从大道，愿转江湖之侧，安委曲之径，欲急至也。〕薜荔<br>拍兮蕙绸，〔薜荔，香草也。拍，搏壁也。绸，缚束也。《诗》曰：绸缪束楚。〕<br>承荃桡兮兰旌。〔荃，香草也。桡，小楫也。屈原言己居家，则以薜荔搏饰四壁，<br>蕙草缚屋。乘舟船则以荃为楫棹，兰为旌饰，动以香絜自脩饰。〕望涔阳兮极浦，<br>〔涔阳者，江陭名也。近附郢。极，远也。浦，涯水也。〕横大江兮扬灵。<br>〔灵，精诚也。屈原思念楚国，愿乘轻舟，上望江海之远浦，附郢之陭，以泄<br>忧念。横度大江，扬己精诚，冀能感寤怀王，使还己也。〕扬灵兮未极，〔极，<br>已也。〕女婵媛兮为余太息。〔女，谓女媭也。屈原姊也。婵媛，犹牵引也。言<br>己远杨精神，虽欲自竭尽，终无从达。故女媭牵引责之，数为己太息悲毒，欲使<br>屈原改性易行，随风俗也。〕横流涕兮潺湲，〔潺湲，流貌也。屈原感女媭之言，<br>亦欲变节，而意不能改，内自悲伤，涕泣横流。〕隐思君兮陫侧。〔君，谓怀<br>王也。陫，陋也。言己虽见放弃。隐伏山野，犹从侧陋之中，思念君也。〕桂<br>棹兮兰枻，〔棹，楫也。枻，船傍板。〕斫冰兮积雪。〔言己乘船，遭天盛寒，<br>举其楫斫斫冰冻，纷然如积雪。言己勤苦。〕采薜荔兮水中，搴芙蓉兮木末。<br>〔搴，手取也。芙蓉，荷华也，生水中。屈原言己执忠信之行，以事於君，其志<br>不合，犹入池涉水，而求薜荔，登山缘木，而采芙蓉，固不可得。〕心不同兮媒<br>劳，〔言婚姻所好，心意不同，则媒人疲劳而无功也。屈原自喻行与君异，终不<br>可合，亦疲劳而已。〕恩不甚兮轻绝。〔言人交接初浅，恩不甚笃，则轻相与离<br>绝也。言己与君同姓共祖，无离绝之义。〕石濑兮浅浅，〔音笺。濑，湍也。浅<br>浅，流疾貌。〕飞龙兮翩翩。〔屈原忧愁，俯视川水，见石濑浅浅，疾流而下，<br>将有所至。仰见飞龙翩翩而上，将有所登。自伤弃在草野，终无所登至也。〕交<br>不忠兮怨长，〔交，友也。忠，厚也。朋友相与不厚，则长相怨恨也。言己执履<br>忠贞，虽获罪过，不敢怨恨於众人。〕期不信兮告余以不闲。〔间，暇也。言君<br>常与己期，欲共为治，后以谗言之故，更告我以不閒暇，遂以疏远。〕朝骋骛兮<br>江皋，〔朝以喻己盛也。泽曲曰皋。言己愿及朝，明己年盛时，任重驰骋，以行<br>道德。〕夕弭节兮北渚。〔弭，安也。渚，水涯也。夕以喻衰，言日夕将暮，己<br>已衰老，弭情安意，终於草野。〕鸟次兮屋上，〔次，舍也。过信为次。〕水周<br>兮堂下。〔周，旋也。言己所居，在湖泽之中，众鸟舍止我之屋上，流水周旋己<br>之堂下。自伤与鸟兽鱼鳖为伍。〕捐余玦兮江中，〔玦，玉佩也先王所以命臣之<br>瑞也。故与环即还，与玦即去也。〕遗余佩兮澧浦。〔遗，离也。佩，琼琚之属<br>也。言己虽见放逐，常思念君。设欲远去，犹捐玦佩置於水涯，冀君求己，示有<br>还意。〕采芳洲兮杜若，〔芳洲，香草丛生水中之处。〕将以遗兮下女。〔遗，<br>与也。女，阴也。以喻臣，谓己之俦匹也。言己愿於芳芬绝异之洲，采取杜若，<br>以与贞正之人，思与同志，终不更变。〕时不可兮再得，〔言日不再中，年不再<br>盛也。〕聊逍遥兮容与。〔逍遥，游戏也。言天时不再至，人年不再盛。己既老<br>矣，不遇於时。聊且逍遥而游，容与而戏，以待天命之至也。〕<br>【湘夫人】<br>帝子降兮北渚，〔帝子，谓尧女也。降，下也。言尧二女娥皇、女英，随帝<br>不反，堕於湘水之渚，因为湘夫人。〕目眇眇兮愁予。〔眇眇，好貌也。予，屈<br>原自谓也。尧二女仪德美好，眇然绝异，又配帝舜，而乃没命水中。屈原自伤，<br>不遭值尧，而遇暗君，亦将沈身湘流，故曰愁我也。〕嫋々兮秋风，〔嫋々，<br>秋风摇木貌。〕洞庭波兮木叶下。〔言秋风疾则草木摇，湘水波而树叶落矣。以<br>言君政急则众人愁，而贤者伤矣。〕登白蘋兮骋望，〔蘋草秋生。骋，平也。〕<br>与佳期兮夕张。〔佳期，谓湘夫人也。不敢指斥尊者，故言佳也。张，施也。言<br>己愿以始秋蘋草初生望平之时，脩设祭具，夕早洒扫，张施帷帐与夫人期，歆飨<br>之也。〕鸟萃兮蘋中，〔萃，集也。〕罾何为兮木上。〔罾，鱼网也。夫鸟当集<br>木巅。而言草中，罾当在水中，而言木上，以喻所愿不得，失其所也。〕沅有芷<br>兮澧有兰，〔言沅水之中，有盛茂之芷。澧水之外，有芬芳之兰。异於众草，以<br>兴湘夫人美好，亦异於众人。〕思公子兮未敢言。〔公子，谓湘夫人也。重以卑<br>说尊，故变言公子也。言己想若舜之遇二女，二女虽死，犹思其神。所以不敢达<br>言者。士当须介，女当须媒也。〕慌忽兮远望，观流水兮潺湲。〔言神鬼荒忽，<br>往来无形。近而视之，彷彿若存；远而望之，但见水流潺湲也。〕麋何为兮庭<br>中，〔麋，兽名。〕蛟何为兮水裔？〔蛟，龙类也。言麋当在山林，而在庭中；<br>蛟当在深渊，而在水涯。以言小人当处野，而升朝廷；贤者当居尊官而为仆隶。〕<br>朝驰余马兮江皋，夕济兮西澨。〔济，渡也。澨，水涯。自伤驱驰不出湖泽之域。〕<br>闻佳人兮召予，〔予，屈原自谓也。〕将腾驾兮偕逝。〔偕，俱也。逝，往也。<br>屈原幽居草泽，思神念鬼，冀湘夫人有命呼己，则愿腾驾而往，不待侣偶也。〕<br>筑室兮水中，葺之兮以荷盖。〔屈原困於世上，愿筑室水中，托附神明而居处也。〕<br>荃壁兮紫坛，〔以荃草饰室壁，累紫具为坛。〕播芳椒兮成堂。〔布香椒於堂上。〕<br>桂栋兮兰橑，以桂木为屋栋，〔以木兰为榱。〕辛夷楣兮药房。辛夷，香草，以<br>作户楣。〔药，白芷也。房，室也。〕罔薜荔兮为帷，〔罔，结也。结薜荔为帷<br>帐。〕擗蕙榜兮既张。〔擗，折也。以折蕙覆榜屋。〕白玉兮为镇，〔以玉镇坐<br>席。〕疏石兰以为芳。〔石兰，香草。疏，布陈也。〕芷葺兮荷屋，〔葺，盖屋<br>也。〕缭之兮杜衡。〔缭，缚束也。杜衡，香草也。〕合百草兮实庭，〔合百草<br>之华以实庭也。〕建芳馨兮庑门。〔馨，香之远闻者也，积之以为门庑也。屈原<br>生遭浊世，忧愁困极，意欲随从鬼神，筑室水中，与湘夫人比邻而处。然犹积众<br>芳以为殿堂，脩饰弥盛，行善弥高也。〕九嶷缤兮并迎，〔九嶷，山名。舜所葬<br>也。〕灵之来兮如云。〔言舜使九嶷之山神，缤然来迎二女，则百神侍送，众多<br>如云。〕捐余袂兮江中，〔袂，衣袖也。〕遗余褋兮澧浦。〔襟，襜襦也。屈<br>原设讬与湘夫人共邻处，舜复迎之而去。穷困无所依，故欲捐弃衣物，裸身而行，<br>将適九夷也。〕搴汀洲兮杜若，〔汀，平也。〕将以遗兮远者。〔远者，谓高贤<br>隐士也。言己虽欲之九夷绝域之外，犹求高贤之士，采平洲香草以遗之，共与修<br>道德也。〕时不可兮骤得，〔骤，数也。〕聊逍遥兮容与。〔言富贵有命，天时<br>难值，不可数得。聊且游戏，以尽年寿也。〕<br><hr>
