<h4>《集部·文选·卷三十  诗庚》<b class="x">作者：萧统选编</b></h4>
<br>◎杂拟上<br>○拟古诗十二首<br>※陆士衡<br>【拟行行重行行】<br>悠悠行迈远，戚戚忧思深。此思亦何思，思君徽与音。音徽日夜离，缅邈若<br>飞沈。王鲔怀河岫，晨风思北林。〔王鲔，已见《东京赋》。晨风，已见上文。〕<br>游子眇天末，还期不可寻。惊飙褰反信，归云难寄音。〔《楚辞》曰：愿寄言於<br>浮云兮，遇丰隆而不将。〕伫立想万里，沈忧萃我心。揽衣有馀带，循形不盈衿。<br>去去遗情累，安处抚清琴。<br>【拟今日良宴会】<br>闲夜命欢友，置酒迎风馆。〔迎风，已见《西京赋》。〕齐僮梁甫吟，秦娥<br>张女弹。〔《南都赋》曰：齐僮唱兮列赵女。蔡邕《琴颂》曰：梁甫悲吟，周公<br>越裳。《琴操》曰：曾子耕泰山之下，天雨雪冻，旬月不得归，思其父母，作梁<br>山歌。应玚《神女赋》曰：夏姬曾不足以供妾御，况秦娥与吴娃。《方言》曰：<br>秦俗，美貌谓之娥。张女弹，已见《笙赋》。〕哀音绕栋宇，遗响入云汉。〔<br>《列子》秦青曰：昔韩娥东之齐，鬻歌假食。既去，而馀响绕梁，三日不绝。又<br>曰：薛谈学讴於秦青。辞归，青饯於郊衢，抚节悲歌，声振林木，响遏行云。张<br>湛曰：三人，薛秦韩之善歌者也。〕四坐咸同志，羽觞不可筭。高谈一何绮？蔚<br>若朝霞烂。〔霞或为华。〕人生无几何，为乐常苦晏。〔秦嘉《答妇诗》曰：忧<br>艰常早至，为乐常苦晚。〕譬彼伺晨鸟，扬声当及旦。〔《尸子》曰：使鸡伺晨。<br>《春秋考异邮》曰：鹤知夜半，鸡应旦明。明与鸣同，古字通。〕曷为恒忧苦，<br>守此贫与贱。〔《列子》曰：卑辱则忧苦。〕<br>【拟迢迢牵牛星】<br>昭昭清汉晖，粲粲光天步。〔《晏子春秋》曰：星之昭昭，不如月之暖暖。<br>毛苌《诗传》曰：粲粲，鲜盛也。步，行也。言行止之盛，微步而光耀於天。〕<br>牵牛西北回，织女东南顾。〔《大戴礼·夏小正》曰：七月初昏，织女正东而向。〕<br>华容一何冶，挥手如振素。〔冶或为绮，非也。〕怨彼河无梁，悲此年岁暮。跂<br>彼无良缘，睆焉不得度。〔跂彼，已见上。《毛诗》曰：睆彼牵牛。〕引领望大<br>川，双涕如沾露。<br>【拟涉江采芙蓉】<br>上山采琼蕊，穹谷饶芳兰。采采不盈掬，悠悠怀所欢。〔《毛诗》曰：终朝<br>采绿，不盈一掬。〕故乡一何旷，山川阻且难。沈思锺万里，踯躅独吟叹。<br>【拟青青河畔草】<br>靡靡江离草，熠燿生河侧。〔江离，已见《子虚赋》。〕皎皎彼姝女，阿那<br>当轩织。粲粲妖容姿，灼灼美颜色。良人游不归，偏栖独只翼。空房来悲风，中<br>夜起叹息。<br>【拟明月何皎皎】<br>安寝北堂上，明月入我牖。照之有馀晖，揽之不盈手。〔《淮南子》曰：天<br>地之间，巧历不能举其数。手微惚恍，不能揽其光也。高诱曰：天道广大，手虽<br>能微，其惚恍无形者，不能揽得日月之光也。〕凉风绕曲房，寒蝉鸣高柳。踟蹰<br>感节物，我行永已久。游宦会无成，离思难常守。<br>【拟兰若生朝阳】<br>嘉树生朝阳，凝霜封其条。执心守时信，岁寒终不彫。美人何其旷，灼灼在<br>云霄。〔枚乘《乐府诗》曰：美人在云端，天路隔无期。〕隆想弥年月，长啸入<br>飞飙。引领望天末，譬彼向阳翘。<br>【拟青青陵上柏】<br>冉冉高陵蘋，习习随风翰。〔《山海经》曰：昆仑之丘，有草名曰薲，如葵。<br>《字书》曰：薲，亦蘋字也。〕人生当几何，譬彼浊水澜。〔言浊水之波易竭也。〕<br>戚戚多滞念，置酒宴所欢。方驾振飞辔，远游入长安。名都一何绮，城阙郁盘桓。<br>〔《史记》曰：公仲谓韩王曰：不如和秦，赂以一名都。〕飞阁缨虹带，曾台冒<br>云冠。〔虹带，已见《吴都赋》。虹或为垂，非也。〕高门罗北阙，甲第椒与兰。<br>〔《西京赋》曰：北阙甲第，当道直启。椒兰，盖取其嘉名，且芬香也。〕侠客<br>控绝景，都人骖玉轩。〔《列子》曰：晋范氏有子曰子华，善养私名，使其侠客<br>以鄙相攻。《魏书》曰：张绣降而复反。上所乘马名绝景，为流矢所中。都人，<br>已见上。《国语》叔向曰：绛之富商，而能金玉其车。〕遨游放情原，慷慨为谁<br>叹。<br>【拟东城一何高】<br>西山何其峻，曾曲郁崔嵬。零露弥天坠，蕙叶凭林衰。〔《尚书·五行传》<br>曰：云起於山，弥於天。〕寒暑相因袭，时逝忽如颓。三闾结飞辔，大耋嗟落晖。<br>〔《离骚》引曰：屈原者，为三闾大夫。《离骚》曰：饮余马乎咸池，揔余辔<br>於扶桑。《周易》曰：日昃之离，不鼓缶而歌，则大耋之嗟，凶。〕曷为牵世务，<br>中心若有违。〔《毛诗》曰：行道迟迟，中心有违。〕京洛多妖丽，玉颜侔琼蕤。<br>〔古诗曰：燕赵多佳人，美者颜如玉。〕闲夜抚鸣琴，惠音清且悲。长歌赴促节，<br>哀响逐高徽。一唱万夫叹，再唱梁尘飞。〔《七略》曰：汉兴，鲁人虞公善雅歌，<br>发声，尽动梁上尘。〕思为河曲鸟，双游丰水湄。<br>【拟西北有高楼】<br>高楼一何峻，苕苕峻而安。绮窗出尘冥，飞陛蹑云端。〔绮窗飞陛，已见上<br>文。〕佳人抚琴瑟，纤手清且闲。芳气随风结，哀响馥若兰。玉容谁得顾，倾城<br>在一弹。〔玉容倾城，并已见上。〕伫立望日昃，踯躅再三叹。不怨伫立久，但<br>原歌者欢。思驾归鸿羽，比翼双飞翰。<br>【拟庭中有奇树】<br>欢友兰时往，苕苕匿音徽。虞渊引绝景，四节逝若飞。〔虞渊，已见上文。〕<br>芳草久已茂，佳人竟不归。踯躅遵林渚，惠风入我怀。感物恋所欢，采此欲贻谁。<br>【拟明月皎夜光】<br>岁暮凉风发，昊天肃明明。招摇西北指，天汉东南倾。〔《吕氏春秋》曰：<br>季秋之月，招摇指戌。《大戴礼·夏小正》曰：七月，汉案户。汉，天汉也。汉<br>案户者，直户也。李陵诗曰：招摇西北驰，天汉东南流。〕朗月照闲房，蟋蟀吟<br>户庭。翻翻归雁集，嘒嘒寒蝉鸣。〔归雁，已见《鹪鹩赋》。嘒嘒，已见《秋兴<br>赋》。寒蝉，已见上文。〕畴昔同宴友，翰飞戾高冥。〔《毛诗》曰：匪鹑匪鸢，<br>翰飞戾天。高冥，已见齐讴行。〕服美改声听，居愉遗旧情。织女无机杼，大梁<br>不架楹。〔言有名无实也。织女，已见上。《尔雅》曰：大梁，昴也。〕<br>【拟四愁诗一首（七言）】<br>※张孟阳<br>我所思兮在营州，欲往从之路阻脩。登崖远望涕泗流，我之怀矣心伤忧。佳<br>人遗我绿绮琴，何以赠之双南金。〔傅玄《琴赋》序曰：齐桓公有鸣琴曰号锺，<br>楚庄有鸣琴曰绕梁。中世，司马相如有绿绮，蔡邕有燋尾，皆名琴也。〕愿因流<br>波超重深，终然莫致增永吟。<br>【拟古诗一首（五言）】<br>※陶渊明<br>日暮天无云，春风扇微和。佳人美清夜，达曙酣且歌。〔《尚书》曰：酣歌<br>于室。〕歌竟长叹息，持此感人多。明明云间月，灼灼叶中花。岂无一时好，不<br>久当如何。<br>【拟魏太子邺中集诗八首（五言　并序）】<br>※谢灵运<br>建安末，余时在邺宫，朝游夕宴，究欢愉之极。天下良辰美景，赏心乐事，<br>四者难并。今昆弟友朋，二三诸彦，共尽之矣。古来此娱，书籍未见。何者？楚<br>襄王时有宋玉唐景，梁孝王时有邹枚严马。游者美矣，而其主不文。〔《汉书》<br>曰：梁孝王来朝，从游说之士，齐人邹阳、淮阴枚乘、吴庄忌夫子之徒。司马相<br>如见而悦之，客游梁。〕汉武帝徐乐诸才，〔徐乐，已见《别赋》。〕备应对之<br>能，而雄猜多忌，岂获晤言之適？〔晤言，已见上文。〕不诬方将，庶必贤於今<br>日尔。岁月如流，零落将尽，撰文怀人，感往增怆。〔魏文帝与吴质书曰：撰其<br>遗文，却为一集。〕其辞曰：<br>△魏太子<br>百川赴巨海，众星环北辰。〔百川北辰，已见上文。〕照灼烂霄汉，遥裔起<br>长津。天地中横溃，家王拯生民。〔横溃，以水喻乱也。家王，谓魏太祖也。陈<br>思行《女哀辞》曰：家王征蜀汉。司马相如《难蜀文》曰：拯生民於沈溺。《说<br>文》曰：出溺为拯。〕区宇既涤荡，群英必来臻。〔《东京赋》曰：区乂宁。<br>谢承《后汉书》曰：黄向对策，为群英之表。〕忝此钦贤性，由来常怀仁。况值<br>众君子，倾心隆日新。论物靡浮说，析理实敷陈。〔《庄子》曰：判天地之美，<br>析万物之理。〕罗缕岂阙辞，窈窕究天人。〔王延寿《王孙赋》曰：羌难得而罗<br>缕。罗或为覼。天人，已见应吉甫《华林园诗》。〕澄觞满金罍，连榻设华茵。<br>急弦动飞听，清歌拂梁尘。〔侯瑾《筝赋》曰：急弦促柱，变词改曲。《抱朴子》<br>曰：瓠巴操琴，翔禽为之下听。梁尘，已见陆机《拟东城一何高诗》。〕何言相<br>遇易，此欢信可珍。<br>△王粲<br>家本秦川，贵公子孙，遭乱流寓，自伤情多。<br>幽厉昔崩乱，桓灵今板荡。〔幽厉，周二王也。桓灵，后汉二帝也，已见上。<br>《毛诗》曰：上帝版版。郑玄曰：版，反也，反先王之道也。《毛诗》曰：荡荡<br>上帝。郑玄曰：荡荡，法度废坏之貌。〕伊洛既燎烟，函崤没无像。〔曹子建<br>《送应氏诗》曰：洛阳何寂寞，宫室尽烧焚。王粲《七哀诗》曰：西京乱无像。〕<br>整装辞秦川，秣马赴楚壤。〔王粲《七哀诗》曰：复弃中国去，远身適荆蛮。魏<br>明帝《自惜薄祜行》曰：出身秦川，爰居伊洛。〕沮漳自可美，客心非外奖。<br>〔沮漳，已见《登楼赋》。《小雅》曰：奖，劝也。〕常叹诗人言，式微何由往。<br>〔式微，已见曹子建情诗。〕上宰奉皇灵，侯伯咸宗长。〔上宰，魏太祖也。枣<br>道彦《杂诗》曰：天子命上宰。〕云骑乱汉南，纪郢皆扫荡。〔王肃《格虎赋》<br>曰：羽骑云布，兰车星陈。《汉书》曰：郢，楚别邑。纪，见下文。〕排雾属盛<br>明，披云对清朗。〔盛明清朗，喻太祖也。王隐《晋书》曰：乐广为尚书令，卫<br>瓘见而奇之，命诸子造焉，曰：每见此人，莹然若开云雾之睹青天。阮瑀谢太祖<br>笺曰：一得披玄云。望白日，唯力是视，敢有二心？〕庆泰欲重叠，公子特先赏。<br>〔公子，谓曹植也。〕不谓息肩原，一旦值明两。〔息肩，已见《东京赋》。明<br>两，谓文帝也。明两，已见谢宣远《张子房诗》。〕并载游邺京，方舟汎河广。<br>〔魏文帝《与吴质书》曰：同乘并载，以游后园。〕绸缪清宴娱，寂寥梁栋响。<br>〔陆机集有《皇太子清宴诗》：梁栋响，则歌声绕也。已见陆机《拟今日良宴会<br>诗》。〕既作长夜饮，岂顾乘日养。〔《史记》曰：纣为长夜之饮。乘日，已见<br>上。《广雅》曰：养，乐也。〕<br>△陈琳<br>袁本初书记之士，故述丧乱事多。<br>皇汉逢屯邅，天下遭氛慝。〔《西都宾》曰：皇汉之初经营也。屯如邅如，<br>已见上。〕董氏沦关西，袁家拥河北。〔董卓、袁绍，并已见上文。〕单民易周<br>章，窘身就羁勒。岂意事乖己，永怀恋故国。相公实勤王，信能定蝥贼。〔相公，<br>魏太祖也。王仲宣《从军戎诗》曰：相公征关右。勤王，已见《西征赋》。《左<br>氏传》王使富辛如晋曰：诸侯用宁，蝥贼远屏。晋之力也。杜预曰：蝥贼，喻灾<br>害也。食根曰蝥，食节曰贼。〕复睹东都辉，重见汉朝则。〔已见谢玄晖《始出<br>尚书省诗》。〕馀生幸已多，矧乃值明德。爱客不告疲，饮宴遗景刻。〔曹子建<br>《公宴诗》曰：公子敬爱客，终宴不知疲。刻，漏刻也。〕夜听极星阑，朝游穷<br>曛黑。〔《毛诗》曰：子兴视夜，明星有烂。曛，已见上。〕哀哇动梁埃，急觞<br>荡幽默。〔《法言》曰：哇则郑。李轨曰：哇，邪也。梁尘，已见上。张敏《神<br>女赋》曰：既澹泊於幽默，杨觉寐而中惊。〕且尽一日娱，莫知古来惑。〔范晔<br>《后汉书》曰：杨秉尝从容言曰：我有三不惑，酒色财也。〕<br>△徐幹<br>少无宦情，有箕颍之心事，故仕世多素辞。〔《国语》桓公问於史伯曰：王<br>室多故，余惧及焉。〕<br>伊昔家临淄，提携弄齐瑟。〔临淄，已见《魏都赋》。〕置酒饮胶东，淹留<br>憩高密。〔《汉书》胶东国，故齐，高帝别为国。又曰：高密国，故齐，宣帝更<br>为高密国。〕此欢谓可终，外物始难毕。〔《庄子》曰：外物不可必，故龙逢比<br>干僇焉。〕摇荡箕濮情，穷年迫忧栗。〔箕山，许由所隐也。濮，濮水，庄周所<br>钓也。《庄子》季彻曰：摇荡人心。又曰：忧栗乎庙堂之上。〕末涂幸休明，栖<br>集建薄质。已免负薪苦，仍游椒兰室。〔《礼记》曰：君使士射，不能则辞以疾。<br>言曰：某有负薪之忧。《大戴礼》曰：与君子游，苾乎如入兰芷之室。久而不闻，<br>则与之化矣。陆机诗曰：甲第椒与兰。〕清论事究万，美话信非一。〔曹植《四<br>言诗》曰：高谈虚论，问彼道原。话，已见《秋兴赋》。〕行觞奏悲歌，永夜系<br>白日。〔魏文帝《与吴质书》曰：白日既匿，继以朗月。〕华屋非蓬居，时髦岂<br>余匹。〔华屋，已见陆韩卿《赠顾希叔诗》。髦士，已见上文。〕中饮顾昔心，<br>怅焉若有失。〔《说苑》曰：晋灵公欲杀赵宣孟，而饮之酒，宣孟知之，中饮而<br>出。《淮南子》曰：怅然有丧。《汉书》曰：戴良见黄宪，及归，罔然若有失。〕<br>△刘桢<br>卓荦偏人，而文最有气，所得颇经奇。〔潘勖《玄达赋》曰：匪偏人之自韪，<br>诉诸衷於来哲。〕<br>贫居晏里闬，少小长东平。〔《汉书》泰山郡有东平县。《音义》曰：泰山<br>郡属兖州。〕河兖当冲要，沦飘薄许京。〔谢承《后汉书》李燮曰：凉州，天下<br>要冲。〕广川无逆流，招纳厕群英。〔《管子》曰：善为君者，宜法江海。江海<br>不逆细流，故为百谷长。群英，已见《拟太子诗》。〕北渡黎阳津，南登纪郢城。<br>〔《汉书·音义》臣瓒曰：黎阳在魏郡。伏滔北征记曰：黎阳，津名也。杜预<br>《左氏传注》曰：楚国，今南郡江陵县北纪南城也。〕既览古今事，颇识治乱情。<br>欢友相解达，敷奏究平生。〔解达，言相谈说而进达也。《方言》曰：解，说也。〕<br>矧荷明哲顾，知深觉命轻。〔王逸《晋书》孔坦《表》曰：士死知遇，恩令命轻。〕<br>朝游牛羊下，暮坐括揭鸣。〔《毛诗》曰：鸡栖于桀，日之夕矣，牛羊下括。毛<br>苌曰：鸡栖於杙为桀。括，至也。桀与揭音义同。〕终岁非一日，传卮弄新声。<br>辰事既难谐，欢原如今并。唯羡肃肃翰，缤纷戾高冥。<br>△应玚<br>汝颍之士，流离世故，颇有飘薄之叹。<br>嗷嗷云中雁，举翮自委羽。〔《毛诗》曰：鸿雁于飞，哀鸣嗷嗷。《淮南子》<br>曰：烛龙，在雁门北，笰于委羽之山，不见日。高诱曰：笰，至也。委<br>羽，北方山名也。〕求凉弱水湄，违寒长沙渚。〔成公绥《雁赋》曰：滨弱水之<br>阴岸。弱水，已见上。《列子》曰：禽兽之智，违寒就温。《汉书》曰：长沙国，<br>属荆州，然则彭蠡之所在。〕顾我梁川时，缓步集颍许。〔《汉书》曰：汝南颍<br>川许，皆魏分也。魏徙大梁，故魏一号为梁。〕一旦逢世难，沦薄恒羁旅。天下<br>昔未定，讬身早得所。官度厕一卒，乌林预艰阻。〔《魏志》曰：公还军官渡，<br>袁绍进临官渡，公斩淳于琼等，绍众大溃。《汉书·音义》文颖曰：於荥阳下，<br>引河东为鸿沟，即今官渡水也。盛弘之《荆州记》曰：薄沂县沿江一百里，南岸<br>名赤壁。周瑜黄盖，此乘大舰上，破魏武兵於乌林。乌林赤壁，其东西一百六十<br>里。〕晚节值众贤，会同庇天宇。列坐荫华榱，金樽盈清醑。〔马融《樗蒲赋》<br>曰：坐华榱之高殿。临激水之清流。金樽、清醑，并已见上。〕始奏延露曲，继<br>以阑夕语。〔延露，已见上。〕调笑辄酬答，嘲谑无惭沮。倾躯无遗虑，在心良<br>已叙。<br>△阮瑀<br>管书记之任，有优渥之言。<br>河洲多沙尘，风悲黄云起。〔繁钦《述行赋》曰：芒芒河滨，实多沙尘。古<br>诗曰：白杨多悲风。《淮南子》曰：黄泉之埃，上为黄云。〕金羁相驰逐，联翩<br>何穷已。〔《说文》曰：羁，马络头也。〕庆云惠优渥，微薄攀多士。〔庆云，<br>喻太祖也。王逸《楚辞注》曰：庆云，喻尊显也。〕念昔渤海时，南皮戏清沚。<br>〔《汉书》：渤海郡南皮县。魏文帝《与吴质书》曰：每念昔日南皮之游，诚不<br>可忘。〕今复河曲游，鸣葭泛兰汜。〔魏文帝《与吴质书》曰：时驾而游，北遵<br>河曲，从者鸣笳以启路，文学讬乘於后车。〕躧步陵丹梯，并坐侍君子。〔躧步<br>并坐，并已见上。丹梯，丹墀也。〕妍谈既愉心，哀弄信睦耳。〔魏文帝《与吴<br>质书》曰：高谈娱心，哀筝顺耳。〕倾酤系芳醑，酌言岂终始。〔《毛诗》曰：<br>君子有酒，酌言尝之。〕自从食萍来，唯见今日美。〔《毛诗》曰：呦呦鹿鸣，<br>食野之苹。毛苌曰：苹，萍也。〕<br>△平原侯植<br>公子不及世事，但美遨游，然颇有忧生之嗟。<br>朝游登凤阁，日暮集华沼。倾柯引弱枝，攀条摘蕙草。徙倚穷骋望，目极尽<br>所讨。〔《楚辞》曰：白蘋兮骋望。又曰：目极千里。〕西顾太行山，北眺邯郸<br>道。〔太行，已见上。《汉书》曰：文帝指慎夫人新丰道曰：此走邯郸道也。〕<br>平衢脩且直，白杨信褭褭。〔褭褭，风摇木貌。〕副君命饮宴，欢娱写怀抱。<br>〔副君，谓文帝也。《汉书》疏广曰：太子，国储副君也。〕良游匪昼夜，岂云<br>晚与早。众宾悉精妙，清辞洒兰藻。哀音下回鹄，馀哇彻清昊。〔下回鹄，谓师<br>旷也。彻清昊，谓秦青也。并已见上文。〕中山不知醉，饮德方觉饱。〔中山有<br>美酒，已见《魏都赋》。《毛诗》曰：既醉以酒，既饱以德。〕原以黄发期，养<br>生念将老。〔《左氏传》隐公曰：使营菟裘，吾将老焉。菟音涂。〕<br><hr>
