<h4>《集部·玉台新咏·卷八》<b class="x">作者：徐陵</b></h4>
<br>○萧子显乐府二首<br>△日出东南隅行<br>大明上苕苕，阳城射凌霄。<br>光照窗中妇，绝世同阿娇。<br>明镜盘龙刻，簪羽凤凰雕。<br>逶迤梁家髻，冉弱楚宫腰。<br>轻纨杂重锦，薄縠间飞绡。<br>三六前年暮，四五今年朝。<br>蚕园拾芳茧，桑陌采柔条。<br>出入东城里，上下洛西桥。<br>忽逢车马客，飞盖动襜轺。<br>单衣鼠毛织，宝剑羊头销。<br>丈夫疲应对，御者辍衔镳。<br>柱间徒脉脉，垣上几翘翘。<br>女本西家宿，君自上宫要。<br>汉马三万匹，夫婿仕嫖姚。<br>鞶囊虎头绶，左珥凫卢貂。<br>横吹龙钟管，奏鼓象牙箫。<br>十五张内侍，十八贾登朝。<br>皆笑颜郎老，尽讶董公超。<br>△代乐府美女篇<br>邯郸暂辍舞，巴姬请罢弦。<br>佳人淇洧上，艳赵复倾燕。<br>繁秾既为李，照水亦成莲。<br>朝沽成都酒，冥数河间钱。<br>馀光幸未借，兰膏空自煎。<br>○王筠和吴主簿六首<br>△春月二首<br>日照鸳鸯殿，萍生雁鹜池。<br>游尘随影入，弱柳带风垂。<br>青骹逐黄口，独鹤惨羁雌。<br>同衾远游说，结爱久生离。<br>于今方溘死，宁须萱草枝。¤<br>卷葹心未发，蘼芜叶欲齐。<br>春蚕方曳绪，新燕正衔泥。<br>野雉呼雌雊，庭禽挟子栖。<br>从君客梁后，方昼掩春闺。<br>山川隔道里，芳草徒萋萋。<br>△秋夜二首<br>九重依夜管，四壁惨无晖。<br>招摇顾西落，乌鹊向东飞。<br>流萤渐收火，络纬欲催机。<br>尔时思锦字，持制行人衣。<br>所望丹心达，嘉客傥能归。¤<br>露华初泥泥，桂枝行梀々。<br>杀气下重轩，轻阴满四屋。<br>别宠增修夜，远征悲独宿。<br>愁萦翠羽眉，泪满横波目。<br>长门绝往来，含情空杼轴。<br>△游望二首<br>落日照红妆，挟瑟当窗牖。<br>宁复歌蘼芜，惟闻叹杨柳。<br>结好在同心，离别由众口。<br>徒设露葵羹，谁酌兰英酒。<br>会日杳无期，蕣华安得久。¤<br>相思不安席，聊至狭邪东。<br>愁眉仿戚里，高髻学城中。<br>双眉偏照日，独蕊好萦风。<br>自陈心所想，献赋甘泉宫。<br>传闻方鼎食，讵忆春闺中。<br>○刘孝绰遥见邻舟主人投一物众姬争之有客请余为咏<br>河流既浼浼，河鸟复关关。<br>落花浮浦出，飞雉度洲还。<br>此日倡家女，竞娇桃李颜。<br>良人惜美珥，欲以代芳菅。<br>新缣疑故素，盛赵蔑衰班。<br>曳绡事掩縠，摇佩夺鸣环。<br>客心空振荡，高枝不可攀。<br>○淇上人戏荡子妇示行事一首<br>桑中始奕奕，淇上未汤汤。<br>美人要杂佩，上客诱明珰。<br>日暗人声静，微步出兰房。<br>露葵不待劝，鸣琴无暇张。<br>翠钗挂已落，罗衣拂更香。<br>如何嫁荡子，春夜守空床。<br>不见青丝骑，徒劳红粉妆。<br>○赋得照棋烛刻五分成<br>南皮弦吹罢，终弈且留宾。<br>日下房栊暗，华烛命佳人。<br>侧光全照局，回花半隐身。<br>不辞纤手卷，羞令夜向晨。<br>○夜听妓赋得乌夜啼<br>鹍弦且辍弄，鹤操暂停徽。<br>别有啼乌曲，东西相背飞。<br>倡人怨独守，荡子游未归。<br>若逢生离曲，长夜泣罗衣。<br>○赋得遗所思<br>遗簪雕玳瑁，赠绮织鸳鸯。<br>未若华滋树，交枝荡子房。<br>别前秋已落，别后春更芳。<br>所思不可寄，惟怜盈袖香。<br>○刘遵繁华应令<br>可怜周小童，微笑摘兰丛。<br>鲜肤胜粉白，<月曼>脸若桃红。<br>挟弹雕陵下，垂钓莲叶东。<br>腕动飘香麝，衣轻任好风。<br>幸承拂枕选，得奉画堂中。<br>金屏障翠被，蓝帊覆薰笼。<br>本欲伤轻薄，含辞羞自通。<br>剪袖恩虽重，残桃爱未终。<br>蛾眉讵须嫉，新妆递入宫。<br>○从顿还城应令<br>汉水深难渡，深潭见底清。<br>锦笮系凫舸，珠竿悬翠旌。<br>鸣笳芳树曲，流唱采莲声。<br>神游不停驾，日暮反连营。<br>宁顾空房里，阶上绿苔生。<br>○王训奉和率尔有咏<br>殿内多仙女，从来难比方。<br>别有当窗艳，复是可怜妆。<br>学舞胜飞燕，染粉薄南阳。<br>散黄分黛色，薰衣杂枣香。<br>简钗新辗翠，试履逆填墙。<br>一朝恃容色，非复守空房。<br>君恩若可恃，愿作双鸳鸯。<br>○庾肩吾咏得有所思<br>佳期竟不归，春物坐芳菲。<br>拂匣看离扇，开箱见别衣。<br>井桐生未合，宫槐卷复稀。<br>不及衔泥燕，从来相逐飞。<br>○咏美人自看画应令<br>欲知画能巧，唤取真来映。<br>并出似分身，相看如照镜。<br>安钗等疏密，著领俱周正。<br>不解平城围，谁与丹青竞。<br>○赋得横吹曲长安道<br>桂宫连复道，黄山开广路。<br>远听平陵钟，遥识新丰树。<br>合殿生光彩，离宫起烟雾。<br>日落歌吹还，尘飞车马度。<br>○南苑还看人<br>春花竞玉颜，俱折复俱攀。<br>细腰宜窄衣，长钗巧挟鬟。<br>洛桥初度烛，青门欲上关。<br>中人应有望，上客莫前还。<br>○送别于建兴苑相逢<br>相逢小苑北，停车问苑中。<br>梅新杂柳故，粉白映纶红。<br>去影背斜日，香衣临上风。<br>雪流阶渐黑，冰开池半通。<br>去马船难驻，啼乌曲未终。<br>眷然从此别，车西马复东。<br>○和湘东王二首<br>△应令春宵<br>征人别未久，年芳复临牖。<br>烛下夜缝衣，春寒偏著手。<br>愿及归飞雁，因书寄高柳。<br>△应令冬晓<br>邻鸡声已传，愁人竟不眠。<br>月光侵曙后，霜明落晓前。<br>萦鬟起照镜，谁忍插花钿。<br>○刘孝威侍宴赋得龙沙宵月明<br>鹊飞空绕树，月轮殊未圆。<br>常娥望不出，桂枝犹隐残。<br>落照移楼影，浮光动堑澜。<br>枥马悲羌吹，城乌啼塞寒。<br>传闻机杼妾，愁余衣服单。<br>当秋终已脆，衔啼织复难。<br>敛眉虽不乐，舞剑强为欢。<br>请谢函关吏，行当泥一丸。<br>○奉和湘东王应令冬晓<br>妾家边洛城，惯识晓钟声。<br>钟声犹未尽，汉使报应行。<br>天寒砚水冻，心悲书不成。<br>○鄀县遇见人织率尔寄妇<br>妖姬含怨情，织素起秋声。<br>度梭环玉动，踏蹑佩珠鸣。<br>经稀疑杼涩，纬断恨丝轻。<br>蒲桃始欲罢，鸳鸯犹未成。<br>云栋共徘徊，纱窗相向开。<br>窗疏眉语度，纱轻眼笑来。<br>昽昽隔浅纱，的的见妆华。<br>镂玉同心藕，列宝连枝花。<br>红衫向后结，金簪临鬓斜。<br>机顶挂流苏，机傍垂结珠。<br>青丝引伏兔，黄金绕鹿卢。<br>艳彩裾边出，芳脂口上渝。<br>百城交问道，五马共踟蹰。<br>直为闺中人，守故不要新。<br>梦啼渍花枕，觉泪湿罗巾。<br>独眠真自难，重衾犹觉寒。<br>逾忆凝脂暖，弥想横陈欢。<br>行驱金络骑，归就城南端。<br>城南稍有期，想子亦劳思。<br>罗襦久应罢，花钗堪更治。<br>新妆莫点黛，余还自画眉。<br>○徐君蒨共内人夜坐守岁<br>欢多情未极，赏至莫停杯。<br>酒中挑喜子，粽里觅杨梅。<br>帘开风入帐，烛尽炭成灰。<br>勿疑鬓钗重，为待晓光来。<br>○初春携内人行戏<br>梳饰多今世，衣著一时新。<br>草短犹通屟，梅香渐著人。<br>树斜牵锦帔，风横入红纶。<br>满酌兰英酒，对此得娱神。<br>○鲍泉南苑看游者<br>洛阳小苑地，车马盛经过。<br>缘沟驻行幰，傍柳转鸣珂。<br>履高含响佩，袜轻半隐罗。<br>浮云无处所，何用转横波。<br>○落日看还<br>妖姬竞早春，上苑逐名辰。<br>苔轻变水色，霞浓掩日轮。<br>雕甍斜落影，画扇拂游尘。<br>衣香遥已度，衫红远更新。<br>谁家荡舟妾，何处织缣人。<br>○刘缓敬酬刘长史咏名士悦倾城<br>不信巫山女，不信洛川神。<br>何关别有物，还是倾城人。<br>经共陈王戏，曾与宋家邻。<br>未嫁先名玉，来时本姓秦。<br>粉光犹似面，朱色不胜唇。<br>遥见疑花发，闻香知异春。<br>钗长逐鬟发，袾小称腰身。<br>夜夜言娇尽，日日态还新。<br>工倾荀奉倩，能迷石季伦。<br>上客徒留目，不见正横陈。<br>○杂咏和湘东王三首<br>△寒闺<br>别后春池异，荷尽欲生冰。<br>箱中剪刀冷，台上面脂凝。<br>纤腰转无力，寒衣恐不胜。<br>△秋夜<br>楼上起秋风，绝望秋闺中。<br>烛溜花行满，香燃奁欲空。<br>徒交两行泪，俱浮妆上红。<br>△冬宵<br>不堪寒夜久，夜夜守空床。<br>衣裾逐坐襵，钗影近灯长。<br>无怜四幅锦，何须辟恶香。<br>○邓铿和阴梁州杂怨<br>别离虽未久，遂如长别离。<br>丛桂频销叶，庭树几攀枝。<br>君言妾貌改，妾畏君心移。<br>终须一相见，并得两相知。<br>○奉和夜听妓声<br>烛华似明月，鬟影胜飞桥。<br>妓儿齐郑舞，争妍学楚腰。<br>新歌自作曲，旧瑟不须调。<br>众中俱不笑，座上莫相撩。<br>○甄固奉和世子春情<br>昨晚褰帘望，初逢双燕归。<br>今朝见桃李，不啻数花飞。<br>以愁春欲度，无复寄芳菲。<br>○庾信奉和咏舞<br>洞房花烛明，燕馀双舞轻。<br>顿履随疏节，低鬟逐上声。<br>半转行初进，飘衫曲未成。<br>回鸾镜欲满，鹄顾市应倾。<br>已曾天上学，讵似世中生。<br>○七夕<br>牵牛遥映水，织女正登车。<br>星桥通汉使，机石逐仙槎。<br>隔河相望近，经秋离别赊。<br>愁将今夕恨，复著明年花。<br>○仰和何仆射还宅怀故<br>紫阁旦朝罢，中台文奏稀。<br>无复千金笑，徒劳五日归。<br>步檐朝未扫，兰房昼掩扉。<br>苔生理曲处，网积回文机。<br>故瑟馀弦断，歌梁秋燕飞。<br>朝云虽可望，夜帐定难依。<br>愿凭甘露入，方假慧灯辉。<br>宁知洛城晚，还泪独沾衣。<br>○刘邈万山见采桑人<br>倡妾不胜愁，结束下青楼。<br>逐伴西蚕路，相携东陌头。<br>叶尽时移树，枝高乍易钩。<br>丝绳挂且脱，金笼写复收。<br>蚕饥日已暮，讵为使君留。<br>○见人织聊为之咏<br>纤纤运玉指，脉脉正蛾眉。<br>振蹑开交缕，停梭续断丝。<br>檐花照初月，洞户未垂帷。<br>弄机行掩泪，翻令织素迟。<br>○秋闺<br>萤飞绮窗外，妾思霍将军。<br>灯前量兽锦，檐下织花纹。<br>坠露如轻雨，长河似薄云。<br>秋还百种事，衣成未暇薰。<br>○鼓吹曲·折杨柳<br>高楼十载别，杨柳擢丝枝。<br>摘叶惊开驶，攀条恨久离。<br>年年阻音信，月月减容仪。<br>春来谁不望，相思君自知。<br>○纪少瑜建兴苑<br>丹陵抱天邑，紫渊更上林。<br>银台悬百仞，玉树起千寻。<br>水流冠盖影，风扬歌吹音。<br>踟蹰怜拾翠，顾步惜遗簪。<br>日落庭花转，方幰屡移阴。<br>终言乐未极，不道爱黄金。<br>○拟吴均体应教<br>庭树发春辉，游人竞下机。<br>却匣擎歌扇，开箱择舞衣。<br>桑萎不复惜，看光遽将夕。<br>自有专城居，空持迷上客。<br>○春日<br>愁人试出牖，春色定无穷。<br>参差依网日，澹荡入帘风。<br>落花还绕树，轻飞去隐空。<br>徒令玉箸迹，双垂明镜中。<br>○闻人蒨春日<br>高台动春色，清池照日华。<br>绿葵向光转，翠柳逐风斜。<br>林有惊心鸟，园多夺目花。<br>相与咸知节，叹子独离家。<br>行人今不返，何劳空折麻。<br>○徐孝穆走笔戏书应令<br>此日乍殷勤，相嫌不如春。<br>今宵花烛泪，非是夜迎人。<br>舞席秋来卷，歌筵无数尘。<br>曾经新代故，那恶故迎新。<br>片月窥花簟，轻寒入帔巾。<br>秋来应瘦尽，偏自著腰身。<br>○奉和咏舞<br>十五属平阳，因来入建章。<br>主家能教舞，城中且巧妆。<br>低鬟向绮席，举袖拂花黄。<br>烛送窗边影，衫传铪里香。<br>当关好留客，故作舞衣长。<br>○和王舍人送客未还闺中有望<br>倡人歌吹罢，对镜览红颜。<br>拭粉留花称，除钗作小鬟。<br>绮灯停不灭，高扉掩未关。<br>良人在何处，惟见月光还。<br>○为羊兖州家人答饷镜<br>信来赠宝镜，亭亭似圆月。<br>镜久自逾明，人久情逾歇。<br>取镜挂空台，于今莫复开。<br>不见孤鸾鸟，亡魂何处来。<br>○吴孜春闺怨<br>玉关信使断，借问不相谙。<br>春光太无意，窥窗来见参。<br>久与光音绝，忽值日东南。<br>柳枝皆嬲燕，桑叶复催蚕。<br>物色顿如此，孀居自不堪。<br>○汤僧济咏渫井得金钗<br>昔日倡家女，摘花露井边。<br>摘花还自插，照井还自怜。<br>窥窥终不罢，笑笑自成妍。<br>宝钗于此落，从来不忆年。<br>翠羽成泥去，金色尚如先。<br>此人今不在，此物今空传。<br>○徐悱妻刘氏和婕妤怨<br>日落应门闭，愁思百端生。<br>况复昭阳近，风传歌吹声。<br>宠移终不恨，谗枉太无情。<br>只言争分理，非妒舞腰轻。<br>○王叔英妻刘氏和昭君怨<br>一生竟何定，万事良难保。<br>丹青失旧图，玉匣成秋草。<br>相接辞关泪，至今犹未燥。<br>汉使汝南还，殷勤为人道。<br><hr>
