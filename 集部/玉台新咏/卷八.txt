<h4>《集部·玉台新咏·卷八》<b class="x">作者：徐陵</b></h4>
○萧子显乐府二首△日出东南隅行大明上苕苕，阳城射凌霄。光照窗中妇，绝世同阿娇。明镜盘龙刻，簪羽凤凰雕。逶迤梁家髻，冉弱楚宫腰。轻纨杂重锦，薄縠间飞绡。三六前年暮，四五今年朝。蚕园拾芳茧，桑陌采柔条。出入东城里，上下洛西桥。忽逢车马客，飞盖动襜轺。单衣鼠毛织，宝剑羊头销。丈夫疲应对，御者辍衔镳。柱间徒脉脉，垣上几翘翘。女本西家宿，君自上宫要。汉马三万匹，夫婿仕嫖姚。鞶囊虎头绶，左珥凫卢貂。横吹龙钟管，奏鼓象牙箫。十五张内侍，十八贾登朝。皆笑颜郎老，尽讶董公超。△代乐府美女篇邯郸暂辍舞，巴姬请罢弦。佳人淇洧上，艳赵复倾燕。繁秾既为李，照水亦成莲。朝沽成都酒，冥数河间钱。馀光幸未借，兰膏空自煎。○王筠和吴主簿六首△春月二首日照鸳鸯殿，萍生雁鹜池。游尘随影入，弱柳带风垂。青骹逐黄口，独鹤惨羁雌。同衾远游说，结爱久生离。于今方溘死，宁须萱草枝。¤卷葹心未发，蘼芜叶欲齐。春蚕方曳绪，新燕正衔泥。野雉呼雌雊，庭禽挟子栖。从君客梁后，方昼掩春闺。山川隔道里，芳草徒萋萋。△秋夜二首九重依夜管，四壁惨无晖。招摇顾西落，乌鹊向东飞。流萤渐收火，络纬欲催机。尔时思锦字，持制行人衣。所望丹心达，嘉客傥能归。¤露华初泥泥，桂枝行梀々。杀气下重轩，轻阴满四屋。别宠增修夜，远征悲独宿。愁萦翠羽眉，泪满横波目。长门绝往来，含情空杼轴。△游望二首落日照红妆，挟瑟当窗牖。宁复歌蘼芜，惟闻叹杨柳。结好在同心，离别由众口。徒设露葵羹，谁酌兰英酒。会日杳无期，蕣华安得久。¤相思不安席，聊至狭邪东。愁眉仿戚里，高髻学城中。双眉偏照日，独蕊好萦风。自陈心所想，献赋甘泉宫。传闻方鼎食，讵忆春闺中。○刘孝绰遥见邻舟主人投一物众姬争之有客请余为咏河流既浼浼，河鸟复关关。落花浮浦出，飞雉度洲还。此日倡家女，竞娇桃李颜。良人惜美珥，欲以代芳菅。新缣疑故素，盛赵蔑衰班。曳绡事掩縠，摇佩夺鸣环。客心空振荡，高枝不可攀。○淇上人戏荡子妇示行事一首桑中始奕奕，淇上未汤汤。美人要杂佩，上客诱明珰。日暗人声静，微步出兰房。露葵不待劝，鸣琴无暇张。翠钗挂已落，罗衣拂更香。如何嫁荡子，春夜守空床。不见青丝骑，徒劳红粉妆。○赋得照棋烛刻五分成南皮弦吹罢，终弈且留宾。日下房栊暗，华烛命佳人。侧光全照局，回花半隐身。不辞纤手卷，羞令夜向晨。○夜听妓赋得乌夜啼鹍弦且辍弄，鹤操暂停徽。别有啼乌曲，东西相背飞。倡人怨独守，荡子游未归。若逢生离曲，长夜泣罗衣。○赋得遗所思遗簪雕玳瑁，赠绮织鸳鸯。未若华滋树，交枝荡子房。别前秋已落，别后春更芳。所思不可寄，惟怜盈袖香。○刘遵繁华应令可怜周小童，微笑摘兰丛。鲜肤胜粉白，<月曼>脸若桃红。挟弹雕陵下，垂钓莲叶东。腕动飘香麝，衣轻任好风。幸承拂枕选，得奉画堂中。金屏障翠被，蓝帊覆薰笼。本欲伤轻薄，含辞羞自通。剪袖恩虽重，残桃爱未终。蛾眉讵须嫉，新妆递入宫。○从顿还城应令汉水深难渡，深潭见底清。锦笮系凫舸，珠竿悬翠旌。鸣笳芳树曲，流唱采莲声。神游不停驾，日暮反连营。宁顾空房里，阶上绿苔生。○王训奉和率尔有咏殿内多仙女，从来难比方。别有当窗艳，复是可怜妆。学舞胜飞燕，染粉薄南阳。散黄分黛色，薰衣杂枣香。简钗新辗翠，试履逆填墙。一朝恃容色，非复守空房。君恩若可恃，愿作双鸳鸯。○庾肩吾咏得有所思佳期竟不归，春物坐芳菲。拂匣看离扇，开箱见别衣。井桐生未合，宫槐卷复稀。不及衔泥燕，从来相逐飞。○咏美人自看画应令欲知画能巧，唤取真来映。并出似分身，相看如照镜。安钗等疏密，著领俱周正。不解平城围，谁与丹青竞。○赋得横吹曲长安道桂宫连复道，黄山开广路。远听平陵钟，遥识新丰树。合殿生光彩，离宫起烟雾。日落歌吹还，尘飞车马度。○南苑还看人春花竞玉颜，俱折复俱攀。细腰宜窄衣，长钗巧挟鬟。洛桥初度烛，青门欲上关。中人应有望，上客莫前还。○送别于建兴苑相逢相逢小苑北，停车问苑中。梅新杂柳故，粉白映纶红。去影背斜日，香衣临上风。雪流阶渐黑，冰开池半通。去马船难驻，啼乌曲未终。眷然从此别，车西马复东。○和湘东王二首△应令春宵征人别未久，年芳复临牖。烛下夜缝衣，春寒偏著手。愿及归飞雁，因书寄高柳。△应令冬晓邻鸡声已传，愁人竟不眠。月光侵曙后，霜明落晓前。萦鬟起照镜，谁忍插花钿。○刘孝威侍宴赋得龙沙宵月明鹊飞空绕树，月轮殊未圆。常娥望不出，桂枝犹隐残。落照移楼影，浮光动堑澜。枥马悲羌吹，城乌啼塞寒。传闻机杼妾，愁余衣服单。当秋终已脆，衔啼织复难。敛眉虽不乐，舞剑强为欢。请谢函关吏，行当泥一丸。○奉和湘东王应令冬晓妾家边洛城，惯识晓钟声。钟声犹未尽，汉使报应行。天寒砚水冻，心悲书不成。○鄀县遇见人织率尔寄妇妖姬含怨情，织素起秋声。度梭环玉动，踏蹑佩珠鸣。经稀疑杼涩，纬断恨丝轻。蒲桃始欲罢，鸳鸯犹未成。云栋共徘徊，纱窗相向开。窗疏眉语度，纱轻眼笑来。昽昽隔浅纱，的的见妆华。镂玉同心藕，列宝连枝花。红衫向后结，金簪临鬓斜。机顶挂流苏，机傍垂结珠。青丝引伏兔，黄金绕鹿卢。艳彩裾边出，芳脂口上渝。百城交问道，五马共踟蹰。直为闺中人，守故不要新。梦啼渍花枕，觉泪湿罗巾。独眠真自难，重衾犹觉寒。逾忆凝脂暖，弥想横陈欢。行驱金络骑，归就城南端。城南稍有期，想子亦劳思。罗襦久应罢，花钗堪更治。新妆莫点黛，余还自画眉。○徐君蒨共内人夜坐守岁欢多情未极，赏至莫停杯。酒中挑喜子，粽里觅杨梅。帘开风入帐，烛尽炭成灰。勿疑鬓钗重，为待晓光来。○初春携内人行戏梳饰多今世，衣著一时新。草短犹通屟，梅香渐著人。树斜牵锦帔，风横入红纶。满酌兰英酒，对此得娱神。○鲍泉南苑看游者洛阳小苑地，车马盛经过。缘沟驻行幰，傍柳转鸣珂。履高含响佩，袜轻半隐罗。浮云无处所，何用转横波。○落日看还妖姬竞早春，上苑逐名辰。苔轻变水色，霞浓掩日轮。雕甍斜落影，画扇拂游尘。衣香遥已度，衫红远更新。谁家荡舟妾，何处织缣人。○刘缓敬酬刘长史咏名士悦倾城不信巫山女，不信洛川神。何关别有物，还是倾城人。经共陈王戏，曾与宋家邻。未嫁先名玉，来时本姓秦。粉光犹似面，朱色不胜唇。遥见疑花发，闻香知异春。钗长逐鬟发，袾小称腰身。夜夜言娇尽，日日态还新。工倾荀奉倩，能迷石季伦。上客徒留目，不见正横陈。○杂咏和湘东王三首△寒闺别后春池异，荷尽欲生冰。箱中剪刀冷，台上面脂凝。纤腰转无力，寒衣恐不胜。△秋夜楼上起秋风，绝望秋闺中。烛溜花行满，香燃奁欲空。徒交两行泪，俱浮妆上红。△冬宵不堪寒夜久，夜夜守空床。衣裾逐坐襵，钗影近灯长。无怜四幅锦，何须辟恶香。○邓铿和阴梁州杂怨别离虽未久，遂如长别离。丛桂频销叶，庭树几攀枝。君言妾貌改，妾畏君心移。终须一相见，并得两相知。○奉和夜听妓声烛华似明月，鬟影胜飞桥。妓儿齐郑舞，争妍学楚腰。新歌自作曲，旧瑟不须调。众中俱不笑，座上莫相撩。○甄固奉和世子春情昨晚褰帘望，初逢双燕归。今朝见桃李，不啻数花飞。以愁春欲度，无复寄芳菲。○庾信奉和咏舞洞房花烛明，燕馀双舞轻。顿履随疏节，低鬟逐上声。半转行初进，飘衫曲未成。回鸾镜欲满，鹄顾市应倾。已曾天上学，讵似世中生。○七夕牵牛遥映水，织女正登车。星桥通汉使，机石逐仙槎。隔河相望近，经秋离别赊。愁将今夕恨，复著明年花。○仰和何仆射还宅怀故紫阁旦朝罢，中台文奏稀。无复千金笑，徒劳五日归。步檐朝未扫，兰房昼掩扉。苔生理曲处，网积回文机。故瑟馀弦断，歌梁秋燕飞。朝云虽可望，夜帐定难依。愿凭甘露入，方假慧灯辉。宁知洛城晚，还泪独沾衣。○刘邈万山见采桑人倡妾不胜愁，结束下青楼。逐伴西蚕路，相携东陌头。叶尽时移树，枝高乍易钩。丝绳挂且脱，金笼写复收。蚕饥日已暮，讵为使君留。○见人织聊为之咏纤纤运玉指，脉脉正蛾眉。振蹑开交缕，停梭续断丝。檐花照初月，洞户未垂帷。弄机行掩泪，翻令织素迟。○秋闺萤飞绮窗外，妾思霍将军。灯前量兽锦，檐下织花纹。坠露如轻雨，长河似薄云。秋还百种事，衣成未暇薰。○鼓吹曲·折杨柳高楼十载别，杨柳擢丝枝。摘叶惊开驶，攀条恨久离。年年阻音信，月月减容仪。春来谁不望，相思君自知。○纪少瑜建兴苑丹陵抱天邑，紫渊更上林。银台悬百仞，玉树起千寻。水流冠盖影，风扬歌吹音。踟蹰怜拾翠，顾步惜遗簪。日落庭花转，方幰屡移阴。终言乐未极，不道爱黄金。○拟吴均体应教庭树发春辉，游人竞下机。却匣擎歌扇，开箱择舞衣。桑萎不复惜，看光遽将夕。自有专城居，空持迷上客。○春日愁人试出牖，春色定无穷。参差依网日，澹荡入帘风。落花还绕树，轻飞去隐空。徒令玉箸迹，双垂明镜中。○闻人蒨春日高台动春色，清池照日华。绿葵向光转，翠柳逐风斜。林有惊心鸟，园多夺目花。相与咸知节，叹子独离家。行人今不返，何劳空折麻。○徐孝穆走笔戏书应令此日乍殷勤，相嫌不如春。今宵花烛泪，非是夜迎人。舞席秋来卷，歌筵无数尘。曾经新代故，那恶故迎新。片月窥花簟，轻寒入帔巾。秋来应瘦尽，偏自著腰身。○奉和咏舞十五属平阳，因来入建章。主家能教舞，城中且巧妆。低鬟向绮席，举袖拂花黄。烛送窗边影，衫传铪里香。当关好留客，故作舞衣长。○和王舍人送客未还闺中有望倡人歌吹罢，对镜览红颜。拭粉留花称，除钗作小鬟。绮灯停不灭，高扉掩未关。良人在何处，惟见月光还。○为羊兖州家人答饷镜信来赠宝镜，亭亭似圆月。镜久自逾明，人久情逾歇。取镜挂空台，于今莫复开。不见孤鸾鸟，亡魂何处来。○吴孜春闺怨玉关信使断，借问不相谙。春光太无意，窥窗来见参。久与光音绝，忽值日东南。柳枝皆嬲燕，桑叶复催蚕。物色顿如此，孀居自不堪。○汤僧济咏渫井得金钗昔日倡家女，摘花露井边。摘花还自插，照井还自怜。窥窥终不罢，笑笑自成妍。宝钗于此落，从来不忆年。翠羽成泥去，金色尚如先。此人今不在，此物今空传。○徐悱妻刘氏和婕妤怨日落应门闭，愁思百端生。况复昭阳近，风传歌吹声。宠移终不恨，谗枉太无情。只言争分理，非妒舞腰轻。○王叔英妻刘氏和昭君怨一生竟何定，万事良难保。丹青失旧图，玉匣成秋草。相接辞关泪，至今犹未燥。汉使汝南还，殷勤为人道。<hr>
