<h4>《集部·玉台新咏·卷七》<b class="x">作者：徐陵</b></h4>
○梁武帝捣衣驾言易水北，送别河之阳。沈思惨行镳，结梦在空床。既寤丹绿谬，始知纨素伤。中州木叶下，边城应早霜。阴虫日惨烈，庭草复云黄。金风徂清夜，明月悬洞房。袅袅同宫女，助我理衣裳。参差夕杵引，哀怨秋砧扬。轻罗飞玉腕，弱翠低红妆。朱颜色已兴，眄睇目增光。捣以一匪石，文成双鸳鸯。制握断金刀，薰用如兰芳。佳期久不归，持此寄寒乡。妾身谁为容，思君苦人肠。○拟长安有狭斜十韵洛阳有曲陌，陌曲不通驿。忽逢二少童，扶辔问君宅。君宅邯郸右，易忆复可知。大息组絪缊，中息佩陆离。小息尚青绮，总丱游南皮。三息俱入门，家臣拜门垂。三息俱升堂，旨酒盈千卮。三息俱入户，户内有光仪。大妇理金翠，中妇事么觿。小妇独闲暇，调笙游曲池。丈夫少徘徊，凤吹方参差。○拟明月照高楼圆魄当虚闼，清光流思筵。筵思照孤影，凄怨还自怜。台镜早生尘，匣琴又无弦。悲慕屡伤节，离忧亟华年。君如东榑景，妾似西柳烟。相去既路迥，明晦亦殊悬。愿为铜铁辔，以感长乐前。○拟青青河边草幕幕绣户丝，悠悠怀昔期。昔期久不归，乡国旷音辉。音辉空结迟，半寝觉如至。既寤了无形，与君隔平生。月以云掩光，叶似霜摧老。当途竞自容，莫肯为妾道。○代苏属国妇良人与我期，不谓当过时。秋风忽送节，白露凝前基。怆怆独凉枕，搔搔孤月帷。或听西北雁，似从寒海湄。果衔万里书，中有生离词。惟言长别矣，不复道相思。胡羊久剽夺，汉节故支持。帛上看未终，脸下泪如丝。空怀之死誓，远劳同穴诗。○古意二首飞鸟起离离，惊散忽差池。嗷嘈绕树上，翩翾集寒枝。既悲征役久，偏伤垄上儿。寄言闺中爱，此心讵能知。不见松上萝，叶落根不移。¤当春有一草，绿花复重枝。云是忘忧物，生在北堂垂。飞飞双蛱蝶，低低两差池。差池低复起，此芳性不移。飞蝶双复只，此心人莫知。○芳树绿树始摇芳，芳生非一叶。一叶度春风，芳芳自相接。色杂乱参差，众花纷重叠。重叠不可思，思此谁能惬。○临高台高台半行云，望望高不极。草树无参差，山河同一色。仿佛洛阳道，道远难别识。玉阶故情人，情来共相忆。○有所思谁言生离久，适意与君别。衣上芳犹在，握里书未灭。腰中双绮带，梦为同心结。常恐所思露，瑶华未忍折。○紫兰始萌种兰玉台下，气暖兰始萌。芬芳与时发，婉转迎节生。独使金翠娇，偏动红绮情。二游何足怀，一顾非倾城。羞将苓芝侣，岂畏鹈鴂鸣。○织妇送别出南轩，离思沈幽室。调梭辍寒夜，鸣机罢秋日。良人在万里，谁与共成匹。愿得一回光，照此忧与疾。君情傥未忘，妾心长自毕。○七夕白露月下圆，秋风枝上鲜。瑶台函碧雾，琼幕生紫烟。妙会非绮节，佳期乃良年。玉壶承夜急，兰膏依晓煎。昔时悲难越，今伤何易旋。怨咽双念断，凄切两情悬。○戏作宓妃生洛浦，游女出汉阳。妖闲逾下蔡，神妙绝高唐。绵驹且变俗，王豹复移乡。况兹集灵异，岂得无方将。长袂必留客，清哇咸绕梁。燕赵羞容止，西妲惭芬芳。徒闻殊可弄，定自乏明珰。○皇太子圣制乐府三首（简文）△艳歌篇十八韵凌晨光景丽，倡女凤楼中。前瞻削成小，傍望卷旌空。分妆间浅靥，绕脸傅斜红。张琴未调轸，饮吹不全终。自知心所爱，出入仕秦宫。谁言连伊屈，更是莫敖通。轻轺缀皂盖，飞辔轹云骢。金鞍随系尾，衔琐映缠鬃。戈镂荆山玉，剑饰丹阳铜。左把苏合弹，傍持大屈弓。控弦因鹊血，挽强用牛螉。弋猎多登陇，酣歌每入丰。晖晖隐落日，冉冉还房栊。灯生阳燧火，尘散鲤鱼风。流苏时下帐，象簟复韬筒。雾暗窗前柳，寒疏井上桐。女萝托松际，甘瓜蔓井东。拳拳恃君宠，岁暮望无穷。△蜀国弦歌篇十韵铜梁指斜谷，剑道望中区。通星上分野，作固为下都。雅歌因良守，妙舞自巴渝。阳城嬉乐所，剑骑郁相趋。五妇行难至，百两好游娱。牲祈望帝祀，酒酹蜀侯诛。江妃纳重聘，卓女爱将雏。停弦时系爪，息吹更治朱。春衫湔锦浪，回扇避阳乌。闻君握节反，贱妾下城隅。△妾薄命篇十韵名都多丽质，本自恃容姿。荡子行未至，秋胡无定期。玉貌歇红脸，长颦串翠眉。奁镜迷朝色，缝针脆故丝。本异摇舟咎，何关窃席疑。生离谁抚背，溘死讵成迟。毛嫱貌本绝，踉跄入毡帷。卢姬嫁日晚，非复好年时。传山犹可逐，乌白望难期。妾心徒自苦，傍人会见嗤。○代乐府三首△新成安乐宫遥看云雾中，刻桷映丹红。珠帘通晓日，金花拂夜风。欲知声管处，来过安乐宫。△双桐生空井季月双桐井，新枝杂旧株。晚叶藏栖凤，朝花拂曙乌。还看西子照，银床牵辘轳。△楚妃叹闺闲漏永永，漏长宵寂寂。草萤飞夜户，丝虫绕秋壁。薄笑未为欣，微叹还成戚。金簪鬓下垂，玉箸衣前滴。○和湘东王横吹曲三首△洛阳道洛阳佳丽所，大道满春光。游童初挟弹，蚕妾始提筐。金鞍照龙马，罗袂拂春桑。玉车争晚入，潘果溢高箱。△折杨柳杨柳乱成丝，攀折上春时。叶密鸟飞碍，风轻花落迟。城高短箫发，林空画角悲。曲中无别意，并为久相思。△紫骝马贱妾朝下机，正值良人归。青丝悬玉蹬，朱汗染香衣。骤急珍珂响，甫多尘乱飞。雕胡幸可荐，故心君莫违。○雍州十曲抄三首（是襄州）△南湖南湖荇叶浮，复有佳期游。银纶翡翠钓，玉舳芙蓉舟。荷香乱衣麝，桡声随急流。△北渚岸阴垂柳叶，平江含粉堞。好值城傍人，多逢荡舟妾。绿水溅长袖，浮苔染轻楫。△大堤宜城断中道，行旅亟流连。出妻工织素，妖姬惯数钱。炊雕留上客，贳酒逐神仙。○同庾肩吾四咏二首△莲舟买荷度采莲前岸隈，舟子屡徘徊。荷披衣可识，风疏香不来。欲知船度处，当看荷叶开。△照流看落钗相随照绿水，意欲重凉风。流摇妆影坏，钗落鬓华空。佳期在何许，徒伤心不同。○和湘东王三韵二首△春宵花树含春丛，罗帏夜长空。风声随筿韵，月色与池同。彩笺徒自襞，无信往云中。△冬晓冬朝日照梁，含怨下前床。帐褰竹叶带，镜转菱花光。会是无人见，何用早红妆。○戏作谢惠连体十三韵杂蕊映南庭，庭中光景媚。可怜枝上花，早得春风意。春风复有情，拂幔且开楹。开楹开碧烟，拂幔拂垂莲。偏使红花散，飘扬落眼前。眼亦多无况，参差郁可望。珠绳翡翠帷，绮幕芙蓉帐。香烟出窗里，落日斜阶上。日影去迟迟，节华咸在兹。桃花红若点，柳叶乱如丝。丝条转暮光，影落暮阴长。春燕双双舞，春心处处伤。酒满心聊足，萱枝愁不忘。○倡妇怨情十二韵绮窗临画阁，飞阁绕长廊。风散同心草，月送可怜光。仿佛帘中出，妖丽特非常。耻学秦罗髻，羞为楼上妆。散诞披红帔，生情新约黄。斜灯入锦帐，微烟出玉床。六安双玳瑁，八幅两鸳鸯。犹是别时许，留致解心伤。含涕坐度日，俄顷变炎凉。玉关驱夜雪，金气落严霜。飞狐驿使断，交河川路长。荡子无消息，朱唇徒自香。○和徐录事见内人作卧具密房寒日晚，落照度窗边。红帘遥不隔，轻帷半卷悬。方知纤手制，讵减缝裳妍。龙刀横膝上，画尺堕衣前。熨斗金涂色，簪管白牙缠。衣裁合欢襵，文作鸳鸯连。缝用双针缕，絮是八蚕绵。香和丽丘蜜，麝吐中台烟。已入琉璃帐，兼杂泰华毡。且共雕炉暖，非同团扇捐。更恐从军别，空床徒自怜。○戏赠丽人丽妲与妖嫱，共拂可怜妆。同安鬟里拨，异作额间黄。罗裙宜细简，画屟重高墙。含羞未上砌，微笑出长廊。取花争间镊，攀枝念蕊香。但歌聊一曲，鸣弦未息张。自矜心所爱，三十侍中郎。○秋闺夜思非关长信别，讵是良人征。九重忽不见，万恨满心生。夕门掩鱼钥，宵床悲画屏。迥月临窗度，吟虫绕砌鸣。初霜陨细叶，秋风驱乱萤。故妆犹累日，新衣襞未成。欲知妾不寐，城外捣衣声。○和湘东王名士悦倾城美人称绝世，丽色譬花丛。虽居李城北，住在宋家东。教歌公主第，学舞汉成宫。多游淇水上，好在凤楼中。履高疑上砌，裾开特畏风。衫轻见跳脱，珠概杂青虫。垂丝绕帷幔，落日度房栊。妆窗隔柳色，井水照桃红。非怜江浦佩，羞使春闺空。○从顿暂还城汉渚水初绿，江南草复黄。日照蒲心暖，风吹梅蕊香。征舻舣汤堑，归骑息金隍。舞观衣常襞，歌台弦未张。持此横行去，谁念守空床。○咏人弃妾昔时娇玉步，含羞花烛边。岂言心爱断，衔啼私自怜。常见欢成怨，非关丑易妍。独鹄罢中路，孤鸾死镜前。○执笔戏书舞女及燕姬，倡楼复荡妇。参差大戾发，摇曳小垂手。钓竿蜀国弹，新城折杨柳。玉案西王桃，蠡杯石榴酒。甲乙罗帐异，辛壬房户晖。夜夜有明月，时时怜更衣。○艳歌曲云楣桂成户，飞栋杏为梁。斜窗通蕊气，细隙引尘光。裁衣魏后尺，汲水淮南床。青骊暮当反，预使罗裾香。○怨秋风与白团，本自不相安。新人及故爱，意气岂能宽。黄金肘后铃，白玉案前盘。谁堪空对此，还成无岁寒。○拟沈隐侯夜夜曲蔼蔼夜中霜，何关向晓光。枕啼常带粉，身眠不著床。兰膏尽更益，薰炉灭复香。但问愁多少，便知夜短长。○七夕秋期此时浃，长夜徙河灵。紫烟凌凤羽，奔光随玉軿。洛阳疑剑气，成都怪客星。天梭织来久，方逢今夜停。○同刘谘议咏春雪晚霰飞银砾，浮云暗未开。入池消不积，因风堕复来。思妇流黄素，温姬玉镜台。看花言可插，定自非春梅。○晚景出行细树含残影，春闺散晚香。轻花鬓边堕，微汗粉中光。飞凫初罢曲，啼乌忽度行。羞令白日暮，车马郁相望。○赋乐府得大垂手垂手忽苕苕，飞燕掌中娇。罗衣恣风引，轻带任情摇。讵似长沙地，促舞不回腰。○赋乐器名得箜篌捩迟初挑吹，弄急时催舞。钏响逐弦鸣，私回半障柱。欲知心不平，君看黛眉聚。○咏舞可怜初二八，逐节似飞鸿。悬胜河阳妓，暗与淮南同。入行看履进，转面望鬟空。腕动苕华玉，袖随如意风。上客何须起，啼乌曲未终。○春闺情杨柳叶纤纤，佳人懒织缣。正衣还向镜，迎春试举帘。摘梅多绕树，觅燕好窥檐。只言逐花草，计校应非嫌。○又三韵珠帘向暮下，妖姿不可追。花风暗里觉，兰烛帐中飞。何时玉窗里，夜夜更缝衣。○率尔为咏借问仙将画，讵有此佳人。倾城且倾国，如雨复如神。汉后怜名燕，周王重姓申。挟瑟曾游赵，吹箫屡入秦。玉阶偏望树，长廊每逐春。约黄出意巧，缠弦用法新。迎风时引袖，避日暂披巾。疏花映鬟插，细佩绕衫身。谁知日欲暮，含羞不自陈。○美人晨妆北窗向朝镜，锦帐复斜萦。娇羞不肯出，犹言妆未成。散黛随眉广，燕脂逐脸生。试将持出众，定得可怜名。○赋得当炉十五正团团，流光满上兰。当炉设夜酒，宿客解金鞍。迎来挟瑟易，送别但歌难。讵知心恨急，翻令衣带宽。○林下妓炎光向夕敛，促宴临前池。泉深影相得，花与面相宜。篪声如鸟哢，舞袂写风枝。欢乐不知醉，千秋长若斯。○拟落日窗中坐杏梁斜日照，馀晖映美人。开函脱宝钏，向镜理纨巾。游鱼动池叶，舞鹤散阶尘。空嗟千岁久，愿得及阳春。○美人观画殿上图神女，宫里出佳人。可怜俱是画，谁能辨伪真。分明净眉眼，一种细腰身。所可持为异，长有好精神。○娈童娈童娇丽质，贱董复超瑕。羽帐晨香满，珠帘夕漏赊。翠被含鸳色，雕床镂象牙。妙年同小史，姝貌比朝霞。袖裁连璧锦，笺织细橦花。揽袴轻红出，回头双鬓斜。懒眼时含笑，玉手乍攀花。怀猜非后钓，密爱似前车。足使燕姬妒，弥令郑女嗟。○邵陵王纶代秋胡妇闺怨荡子从游宦，思妾守房栊。尘镜朝朝掩，寒床夜夜空。若非新有悦，何事久西东。知人相忆否，泪尽梦啼中。○车中见美人关情出眉眼，软媚著腰支。语笑能娇媄，行步绝逶迤。空中自迷惑，渠傍会不知。悬念犹如此，得时应若为。○代旧姬有怨宁为万里别，乍此死生离。那堪眼前见，故爱逐新移。未展春光落，遽被秋风吹。怨黛舒还敛，啼妆拭更垂。谁能巧为赋，黄金妾自赀。○湘东王绎登颜园故阁高楼三五夜，流影入丹墀。先时留上客，夫婿美容姿。妆成理蝉鬓，笑罢敛蛾眉。衣香知步近，钏动觉行迟。如何舞馆乐，翻见歌梁悲。犹悬北窗幌，未卷南轩帷。寂寂空郊暮，非复少年时。○戏作艳诗入堂值小妇，出门逢故夫。含辞未及吐，绞袖且踟蹰。摇兹扇似月，掩此泪如珠。今怀固无已，故情今有馀。○夜游柏斋烛暗行人静，帘开云影入。风细雨声迟，夜短更筹急。能下班姬泪，复使倡楼泣。况此客游人，中宵空伫立。○和刘上黄新莺隐叶啭，新燕向窗飞。柳絮时依酒，梅花乍入衣。玉珂逐风度，金鞍映日晖。无令春色晚，独望行人归。○咏晚栖乌日暮连翩翼，俱向上林栖。风多前归驶，云暗后群迷。路远声难彻，飞斜行未齐。应从故乡返，几过入兰闺。借问倡楼妾，何如荡子妻？○寒宵三韵乌鹊夜南飞，良人行未归。池水浮明月，寒风送捣衣。愿织回文锦，因君寄武威。○咏秋夜秋夜九重空，荡子怨房栊。灯光入绮帷，帘影进屏风。金徽调玉轸，兹夜抚离鸿。○武陵王纪同萧长史看妓燕姬奏妙舞，郑女发清歌。回羞出慢脸，送态入嚬蛾。宁殊值行雨，讵减见凌波。想君愁日暮，应羡鲁阳戈。○和湘东王夜梦应令昨夜梦君归，贱妾下鸣机。悬知君意薄，不著去时衣。故言如梦里，赖得雁书飞。○晓思晨禽争学啭，朝花乱欲开。炉烟入斗帐，屏风隐镜台。红妆随泪尽，荡子何时回？○闺妾寄征人敛色金星聚，萦悲玉箸流。愿君看海气，忆妾上高楼。目作三首此首疑衍<hr>
