<h4>《集部·玉台新咏·卷九》<b class="x">作者：徐陵</b></h4>
<br>○歌辞二首<br>东飞伯劳西飞燕，黄姑织女时相见。<br>谁家女儿对门居，开华发色照里闾。<br>南窗北牖挂明光，罗帷绮帐脂粉香。<br>女儿年几十五六，窈窕无双颜如玉。<br>三春已暮花从风，空留可怜与谁同。¤<br>河中之水向东流，洛阳女儿名莫愁。<br>莫愁十三能织绮，十四采桑南陌头。<br>十五嫁为卢家妇，十六生儿字阿侯。<br>卢家兰室桂为梁，中有郁金苏合香。<br>头上金钗十二行，足下丝履五文章。<br>珊瑚挂镜烂生光，平头奴子提履箱。<br>人生富贵何所望，恨不嫁与东家王。<br>○越人歌一首（并序）<br>（楚鄂君子脩者，乘青翰之舟，张翠羽之盖，榜拽。越人悦之，棹楫而越歌<br>以感，鄂君欢然，举绣被而覆之。其辞曰：）<br>今夕何夕？搴舟中流。<br>今日何日？与王子同舟。<br>山有木兮木有枝，心悦君兮君不知。<br>○司马相如琴歌二首（并序）<br>（司马相如游临邛，富人卓王孙有女文君新寡，窃于壁间窥之。相如鼓琴歌<br>挑之曰：）<br>凤兮凤兮归故乡，遨游四海求其皇。<br>时未通遇无所将，何悟今夕升斯堂。<br>有艳淑女在此方，室迩人遐独我伤，何缘交颈为鸳鸯。¤<br>皇兮皇兮从我栖，得托字尾永为妃。<br>交情通体心和谐，中夜相从知者谁？<br>双兴俱起翻高飞，无感我心使予悲。<br>○乌孙公主歌诗一首（并序）<br>（汉武元封中，以江都王女细君为公主，嫁与乌孙昆弥。至国而自治宫室，<br>岁时一再会，言语不通，公主悲愁，自作歌曰：）<br>吾家之嫁我兮天一方，远托异国兮乌孙王。<br>穹庐为室兮毡为墙，肉为食兮酪为浆。<br>常思汉土兮心内伤，愿为飞黄鹄兮还故乡。<br>○汉成帝时童谣歌二首（并序）<br>（汉成帝赵皇后名飞燕，宠幸冠于后宫，常从帝出入。时富平侯张放亦称佞<br>幸，为期门之游。故歌云：“张公子时相见”也。飞燕娇妒，成帝无子，故云：<br>“啄皇孙”、“华而不实”。王莽自云：代汉者德土，色尚黄，故云：“黄雀。”<br>飞燕竟以废死，故“为人所怜”者也。）<br>燕燕尾殿殿，张公子，时相见。<br>木门苍狼根，燕飞来，啄皇孙。¤<br>桂树华不实，黄雀巢其颠。<br>昔为人所羡，今为人所怜。<br>○汉桓帝时童谣歌二首<br>大麦青青小麦枯，谁当获者妇与姑，丈夫何在西击胡。<br>吏买马，君具车，请为诸君鼓咙胡。¤<br>城上乌，尾毕逋。<br>公为吏，儿为徒。一徒死，百乘车。<br>车班班，至河间。至河间，姹女能数钱。<br>钱为室，金为堂，户上舂<日无>粱，<日无>粱之下有悬鼓，我欲击之丞相怒。<br>○张衡四愁诗四首<br>一思曰：我所思兮在太山，欲往从之梁甫艰，侧身东望涕沾翰。美人赠我金<br>错刀，何以报之英琼瑶。路远莫致倚逍遥，何为怀忧心烦劳。¤<br>二思曰：我所思兮在桂林，欲往从之湘水深，侧身南望涕沾襟。美人赠我琴<br>琅玕，何以报之双玉盘。路远莫致倚惆怅，何为怀忧心烦怏。¤<br>三思曰：我所思兮在汉阳，欲往从之陇阪长，侧身西望涕沾裳。美人赠我貂<br>襜褕，何以报之明月珠。路远莫致倚踟蹰，何为怀忧心烦纡。¤<br>四思曰：我所思兮在雁门，欲往从之雪纷纷，侧身北望涕沾巾。美人赠我锦<br>绣段，何以报之青玉案。路远莫致倚增叹，何为怀忧心烦惋。<br>○秦嘉赠妇诗一首（四言）<br>暧暧白日，引曜西倾。啾啾鸡雀，群飞赴楹。<br>皎皎明月，煌煌列星。严霜凄怆，飞雪覆庭。<br>寂寂独居，寥寥空室。飘飘帷帐，荧荧华烛。<br>尔不是居，帷帐焉施。尔不是照，华烛何为。<br>○魏文帝乐府燕歌行二首<br>秋风萧瑟天气凉，草木摇落露为霜。<br>群燕辞归雁南翔，念君客游多思肠。<br>慊慊思归恋故乡，君为淹留寄他方？<br>贱妾茕茕守空房，忧来思君不可忘。<br>不觉泪下沾衣裳，援琴鸣弦发清商。<br>短歌微吟不能长，明月皎皎照我床，星汉西流夜未央。<br>牵牛织女遥相望，尔独何辜限河梁。¤<br>别日何易会日难，山川悠远路漫漫。<br>郁陶思君未敢言，寄声浮云往不还。<br>涕零雨面毁容颜，谁能怀忧独不叹。<br>展诗清歌聊自宽，乐往哀来摧肺肝。<br>耿耿伏枕不能眠，披衣出户步东西。<br>仰看星月观云间，飞鸧晨鸣声可怜，留连顾怀不能存。<br>○曹植乐府妾薄命行一首（六言）<br>日月既逝西藏，更会兰室洞房。<br>华灯步障舒光，皎若日出榑桑。<br>促樽合坐行觞，主人起舞娑盘。<br>能者冗触别端，腾觚飞爵阑干。<br>同量等色齐颜，任意交属所欢。<br>朱颜发外形兰，袖随礼容极情。<br>妙舞仙仙体轻，裳解履遗绝缨。<br>俯仰笑喧无呈，览持佳人玉颜。<br>齐接金爵翠盘，手形罗袖良难。<br>腕弱不胜珠环，坐者叹息舒颜。<br>御巾裛粉君傍，中有霍纳都梁。<br>鸡舌五味杂香，进者何人齐姜。<br>恩重爱深难忘。<br>召延亲好宴私，伹歌杯来何迟。<br>客赋既醉言归，主人称露未晞。<br>○傅玄拟北乐府三首<br>△历九秋篇·董逃行<br>历九秋兮三春，分遣贵客兮远宾。<br>顾多君心所亲，乃命妙妓才人，炳若日月星辰。（其一）<br>序金罍兮玉觞，宾主递起雁行。<br>杯若飞电绝光，交觞接卮结裳，慷慨欢笑万方。（其二）<br>奏新诗兮夫君，烂然虎变龙文。<br>浑如天地未分，齐讴楚舞纷纷，歌声上激青云。（其三）<br>穷八音兮异伦，奇声靡靡每新。<br>微笑素齿丹唇，逸响飞薄梁尘，精爽眇眇入神。（其四）<br>坐咸醉兮沾欢，引樽促席临轩。<br>进爵献寿翻翻，千秋要君一言，愿爱不移若山。（其五）<br>君恩爱兮不竭，譬若朝日夕月。<br>此景万里不绝，长保初醮结发，何忧坐生胡越。（其六）<br>携弱手兮金环，上游飞阁云间。<br>穆若鸳凤双鸾，还幸兰房自安，娱心极乐难原。（其七）<br>乐既极兮多怀，盛时忽逝若颓。<br>寒暑革御景回，春荣随风飘摧，感物动心增哀。（其八）<br>妾受命兮孤虚，男儿堕地称姝。<br>女弱难存若无，骨肉至亲更疏，奉事他人托躯。（其九）<br>君如影兮随形，贱妾如水浮萍。<br>明月不能常盈，谁能无根保荣，良时冉冉代征。（其十）<br>顾绣领兮含晖，皎日回光侧微。<br>朱华忽尔渐衰，影欲舍形高飞，谁言往恩可追。（其十一）<br>荠与麦兮夏零，兰桂践霜逾馨。<br>禄命悬天难明，委心结意丹青，何忧君心中倾。（其十二）<br>△车遥遥篇<br>车遥遥兮马洋洋，追思君兮不可忘。<br>君安游兮西入秦，愿为影兮随君身。<br>君在阴兮影不见，君依光兮妾所愿。<br>△燕人美篇<br>燕人美兮赵女佳，其室则迩兮限层崖。<br>云为车兮风为马，玉在山兮兰在野。<br>云无期兮风有止，思心多端兮谁能理。<br>○拟四愁诗四首（并序）<br>昔张平子作四愁诗，体小而俗，七言类也。聊拟而作之，名曰拟四愁诗，其<br>辞曰：<br>我所思兮在瀛州，愿为双鹄戏中流。<br>牵牛织女期在秋，山高水深路无由，愍余不遘婴殷忧。<br>佳人贻我明月珠，何以要之比目鱼。<br>海广无舟怅劳劬，寄言飞龙天马驹。<br>风起云披飞龙逝，惊波滔天马不厉，何为多念心忧世。（其一）<br>我所思兮在珠崖，愿为比翼浮清池。<br>刚柔合德配二仪，形影一绝长别离，愍余不遘情如携。<br>佳人贻我兰蕙草，何以要之同心鸟。<br>火热水深忧盈抱，申以琬琰夜光宝。<br>卞和既没玉不察，存若流光忽电灭，何为多念独蕰结。（其二）<br>我所思兮在昆山，愿为鹿麑蛩窥虞渊。<br>日月回曜照景天，参辰旷隔会无缘，愍余不遘罹百艰。<br>佳人贻我苏合香，何以要之翠鸳鸯。<br>悬度弱水川无梁，申以锦衣文绣裳。<br>三光骋迈景不留，鲜矣民生忽如浮，何为多念秖自愁。（其三）<br>我所思兮在朔方，愿为飞雁俱南翔。<br>焕乎人道著三光，胡越殊心生异乡，愍余不遘罹百殃。<br>佳人贻我羽葆缨，何以要之影与形。<br>增冰忧结繁华零，申以日月指明星。<br>星辰有翳日月移，驽马哀鸣惭不驰，何为多念徒自亏。（其四）<br>○盘中诗一首<br>山树高，鸟鸣悲。泉水深，鲤鱼肥。<br>空仓雀，常苦饥。吏人妇，会夫希。<br>出门望，见白衣。谓当是，而更非。<br>还入门，中心悲。北上堂，西入阶。<br>急机绞，杼声催。长叹息，当语谁？<br>君有行，妾念之。出有日，还无期。<br>结中带，长相思。君忘妾，天知之。<br>妾忘君，罪当治。妾有行，宜知之。<br>黄者金，白者玉。高者山，下者谷。<br>姓为苏，字伯玉。<br>作人才多智谋足，家居长安身在蜀，何惜马蹄归不数。<br>羊肉千斤酒百斛，令君马肥麦与粟。<br>今时人，智不足。与其书，不能读。<br>当从中央周四角。<br>○张载拟四愁诗四首<br>我所思兮在南巢，欲往从之巫山高。<br>登崖远望涕泗交，我之怀矣心伤劳。<br>佳人遗我筒中布，何以赠之流黄素。<br>愿因飘风超远路，终然莫致增想慕。（其一）<br>我所思兮在朔湄，欲往从之白雪霏。<br>登崖远望涕泗颓，我之怀矣心伤悲。<br>佳人遗我云中翮，何以赠之连城璧。<br>愿因归鸿起遐隔，终然莫致增永积。（其二）<br>我所思兮在陇原，欲往从之隔泰山。<br>登崖远望涕泗连，我之怀矣心伤烦。<br>佳人遗我双角端，何以赠之雕玉环。<br>愿因行云超重峦，终然莫致增永叹。（其三）<br>我所思兮在营州，欲往从之路阻修。<br>登崖远望涕泗流，我之怀矣心伤忧。<br>佳人遗我绿绮琴，何以赠之双南金。<br>愿因流波超重深，终然莫致增永吟。（其四）<br>○晋惠帝时童谣歌一首<br>邺中女子莫千妖，前至三月抱胡腰。<br>○陆机乐府燕歌行一首<br>四时代序逝不追，寒风习习落叶飞。<br>蟋蟀在堂露盈阶，念君远游常苦悲。<br>君何缅然久不归，贱妾悠悠心无违。<br>白日既没明灯辉，寒禽赴林匹鸟栖。<br>双鸠关关宿河湄，忧来感物涕不晞。<br>非君之念思为谁，别日何早会何迟。<br>○鲍照代淮南王二首<br>淮南王，好长生，服食炼气读仙经。<br>琉璃药碗牙作盘，金鼎玉匕合神丹。<br>合神丹，戏紫房。<br>紫房彩女弄明珰，鸾歌凤舞断君肠。¤<br>朱城九门门九开，愿逐明月入君怀。<br>入君怀，结君佩，怨君恨君恃君爱。<br>筑城思坚剑思利，同盛同衰莫相弃。<br>○代白纻歌辞二首<br>朱唇动，素腕举，洛阳少童邯郸女。<br>古称绿水今白伫，催弦急管为君舞。<br>穷秋九月荷叶黄，北风驱雁天雨霜，夜长酒多乐未央。¤<br>春风澹荡使思多，天色净绿气妍和。<br>桃含红萼兰紫芽，朝日灼烁发园花。<br>卷幌结帷罗玉筵，齐讴秦吹卢女弦，千金顾笑买芳年。<br>○行路难四首<br>中庭五株桃，一株先作花。<br>阳春妖冶二三月，从风簸荡落西家。<br>西家思妇见之惋，零泪沾衣抚心叹。<br>初送我君出户时，何言淹留节回换。<br>床席生尘明镜垢，纤腰瘦削发蓬乱。<br>人生不得常称意，惆怅徙倚至夜半。¤<br>剉檗染黄丝，黄丝历乱不可治。<br>昔我与君始相值，尔时自谓可君意。<br>结带与我言：死生好恶不相置。<br>今日见我颜色衰，意中错漠与先异。<br>还君玉钗玳瑁簪，不忍见之益悲思。¤<br>奉君金卮之酒碗，玳瑁玉匣之雕琴。<br>七彩芙蓉之羽帐，九华葡萄之锦衾。<br>红颜零落岁将暮，寒光宛转时欲沉。<br>愿君裁悲且灭思，听我抵节行路吟。<br>不见柏梁铜雀上，宁闻古时清吹音。¤<br>璇闺玉墀上椒阁，文窗绣户垂绮幕。<br>中有一人字金兰，被服纤罗蕰芳藿。<br>春燕差池风散梅，开帷对影弄禽雀。<br>含歌揽泪不能言，人生几时得为乐。<br>宁作野中双飞凫，不愿云间别翅鹤。<br>○释宝月行路难一首<br>君不见孤雁关外发，酸嘶度杨越。<br>空城客子心肠断，幽闺思妇气欲绝。<br>凝霜夜下拂罗衣，浮云中断开明月。<br>夜夜遥遥徒相思，年年望望情不歇。<br>寄我匣中青铜镜，倩人为君除白发。<br>行路难，行路难！夜闻南城汉使度，使我流泪忆长安。<br>○陆厥李夫人及贵人歌一首<br>属车挂席尘，豹尾香烟灭。<br>彤殿向蘼芜，青蒲复委绝。<br>坐委绝，对蘼芜。<br>临丹阶，泣椒途。<br>寡鹤羁雌飞且上，雕梁翠壁网蜘蛛。<br>洞房明月夜，对此泪如珠。<br>○沈约八咏二首（六首在卷末）<br>△望秋月<br>望秋月，秋月光如练。<br>照曜三爵台，徘徊九华殿。<br>九华玳瑁梁，华榱与壁珰。<br>以兹雕丽色，持照明月光。<br>凝华入黼帐，清晖悬洞房。<br>先过飞燕户，却照班姬床。<br>桂宫袅袅落桂枝，早寒凄凄凝白露。<br>上林晚叶飒飒鸣，雁门早鸿离离度。<br>湛秀质兮似规，委清光兮如素。<br>照愁轩之蓬影，映金阶之轻步。<br>居人临此笑以歌，别客对之伤且慕。<br>经衰圃，映寒丛，凝清夜，带秋风。<br>随庭雪以偕素，与池荷而共红。<br>临玉墀之皎皎，含霜霭之蒙蒙。<br>轥天衢而徒步，轹长汉而飞空。<br>隐岩崖而半出，隔帷幌而才通。<br>散朱庭之奕奕，入青琐而玲珑。<br>闲阶悲寡鹄，沙洲怨别鸿。<br>昭姬泣胡殿，明君思汉宫。<br>余亦何为者，淹留此山东。<br>△临春风<br>临春风，春风起春树。<br>游丝暧如网，落花雰似雾。<br>先泛天渊池，还过细柳枝。<br>蝶逢飞摇飏，燕值羽差池。<br>扬桂旆，动芝盖。开燕裾，吹赵带。<br>赵带飞参差，燕裾合且离。<br>回簪复转黛，顾步惜容仪。<br>容仪已炤灼，春风复回薄。<br>氛氲桃李花，青跗含素萼。<br>既为风所开，复为风所落。<br>摇绿带，扤紫茎。舞春雪，杂流莺。<br>曲房开兮金铺响，金铺响兮妾思惊。<br>梧桐未阴，淇川如碧。<br>迎行雨于高唐，送归鸿于碣石。<br>经洞房，响纨素。感幽闺，思帷帟。<br>想芳园兮可以游，念兰翘兮渐堪摘。<br>拂明镜之冬尘，解罗衣之秋襞。<br>既铿锵以动佩，又氛氲而流麝。<br>始摇荡以入闺，终徘徊而缘隙。<br>鸣珠帘于绣户，散芳尘于绮席。<br>是时怅思妇，安能久行役。<br>佳人不在兹，春风为谁惜。<br>○春日白纻曲一首<br>兰叶参差桃半红，飞芳舞縠戏春风。<br>翡翠群飞飞不息，愿在云间长比翼。<br>○秋日白纻曲一首<br>白露欲凝草已黄，金琯玉柱响洞房。<br>双心一影俱回翔，吐情寄君君莫忘。<br>○吴均行路难二首<br>君不见上林苑中客，冰罗雾縠象牙席。<br>尽是得意忘言者，探肠见胆无所惜。<br>白酒甜盐甘如乳，绿觞皎镜华如碧。<br>少年持名不肯尝，安知白驹应过隙。<br>博山炉中百和香，郁金苏合及都梁。<br>逶迤好气佳容貌，经过青琐历紫房。<br>已入中山阴后帐，复上皇帝班姬床。<br>班姬失宠颜不开，奉帚供养长信台。<br>日暮耿耿不能寐，秋风切切四面来。<br>玉阶行路生细草，金炉香炭变成灰。<br>得意失意须臾顷，非君方寸逆所裁。¤<br>洞庭水上一株桐，经霜触浪困严风。<br>昔时抽心耀白日，今旦卧死黄沙中。<br>洛阳名工见咨嗟，一剪一刻作琵琶。<br>白璧规心学明月，珊瑚映面作风花。<br>帝王见赏不见忘，提携把握登建章。<br>掩抑摧藏张女弹，殷勤促柱楚明光。<br>年年月月对君子，遥遥夜夜宿未央。<br>未央彩女弃鸣篪，争见拂拭生光仪。<br>茱萸锦衣玉作匣，安念昔日枯树枝。<br>不学衡山南岭桂，至今千年犹未知。<br>○张率拟乐府长相思二首<br>长相思，久离别，美人之远如雨绝。<br>独延伫，心中结。<br>望云去去远，望鸟飞飞灭。<br>空望终若斯，珠泪不能雪。¤<br>长相思，久别离。<br>所思何在若天垂，郁陶相望不得知。<br>玉阶月夕映，罗帷风夜吹。<br>长思不能寝，坐望天河移。<br>○白纻歌辞二首<br>歌儿流唱声欲清，舞女趁节体自轻，歌舞并妙会人情。<br>依弦度曲婉盈盈，扬蛾为态谁目成。¤<br>妙声屡唱轻体飞，流津染面散芳菲，俱动齐息不相违。<br>令彼嘉客澹忘归，时久玩夜明星稀。<br>○费昶行路难二首<br>君不见，长安客舍门，倡家少女名桃根。<br>贫穷夜纺无灯烛，何言一朝奉至尊。<br>至尊离宫百馀处，千门万户不知曙。<br>惟闻哑哑城上乌，玉栏金井牵辘轳。<br>丹梁翠柱飞屠苏，香薪桂火炊雕胡。<br>当年翻覆无常定，薄命为女何必粗。<br>君不见，人生百年如流电，心中坎壈君不见。¤<br>我昔初入椒房时，讵减班姬与飞燕。<br>朝逾金梯上凤楼，暮下琼钩息鸾殿。<br>柏台昼夜香，锦帐自飘飏。<br>笙歌膝上吹，琵琶陌上桑。<br>过蒙恩所赐，馀光曲沾被。<br>既逢阴后不自专，复值程姬有所避。<br>黄河千年始一清，微躯再逢永无议。<br>蛾眉偃月徒自妍，傅粉施朱欲谁为。<br>不如天渊水中鸟，双去双归长比翅。<br>○皇太子圣制乌栖曲四首（简文）<br>芙蓉作船丝作纟乍，北斗横天月将落。<br>采莲渡头碍黄河，郎今欲渡畏风波。¤<br>浮云似帐月成钩，那能夜夜南陌头。<br>宜城酝酒今行熟，停鞍系马暂栖宿。¤<br>青牛丹毂七香车，可怜今夜宿倡家。<br>倡家高树乌欲栖，罗帷翠帐向君低。¤<br>织成屏风银屈膝，朱唇玉面灯前出。<br>相看气息望君怜，谁能含羞不自前。<br>○杂句从军行一首<br>云中亭障羽檄惊，甘泉烽火通夜明。<br>贰师将军新筑营，嫖姚校尉初出征。<br>复有山西将，绝世受雄名。<br>三门应遁甲，五垒学神兵。<br>白云随阵色，苍山答鼓声。<br>逦迤观鹅翼，参差睹雁行。<br>先平小月阵，却灭大宛城。<br>善马还长乐，黄金付水衡。<br>小妇赵人能鼓瑟，侍婢初笄解郑声。<br>庭前桃花飞已合，必应红妆起见迎。<br>○和萧侍中子显春别四首（七言）<br>别观葡萄带实垂，江南豆蔻生连枝。<br>无情无意犹如此，有心有恨徒别离。¤<br>蜘蛛作丝满帐中，芳草结叶当行路。<br>红脸脉脉一生啼，黄鸟飞飞有时度。<br>故人虽故昔经新，新人虽新复应故。¤<br>可怜淮水去来潮，春堤杨柳覆河桥。<br>泪迹未燥讵终朝，行闻玉佩已相要。¤<br>桃红李白若朝妆，羞持憔悴比新杨。<br>不惜暂住君前死，愁无西国更生香。<br>○杂句春情一首<br>蝶黄花紫燕相追，杨低柳合路尘飞。<br>已见垂钩挂绿树，诚知淇水沾罗衣。<br>两童夹车问不已，五马城南犹未归。<br>莺啼春欲驶，无为空掩扉。<br>○拟古一首<br>窥红对镜敛双眉，含愁拭泪坐相思。<br>念人一去许多时，眼语笑靥迎来情，心怀心想甚分明。<br>忆人不忍语，衔恨独吞声。<br>○倡楼怨节一首（六言）<br>朝日斜来照户，春鸟争飞出林。<br>片光片影皆丽，一声一啭煎心。<br>上林纷纷花落，淇水漠漠苔浮。<br>年驰节流易尽，何为忍忆含羞。<br>○湘东王春别应令四首（七言）<br>昆明夜月光如练，上林朝花色如霰。<br>花朝月夜动春心，谁忍相思不相见。¤<br>试看机上交龙锦，还瞻庭里合欢枝。<br>映日通风影朱幔，飘花拂叶度金池。<br>不闻离人当重合，惟悲合罢会成离。¤<br>门前杨柳乱如丝，直置佳人不自持。<br>适言新作裂纨诗，谁悟今成织素辞。¤<br>日暮徙倚渭桥西，正见凉月与云齐。<br>若使月光无近远，应照离人今夜啼。<br>○萧子显春别四首<br>翻莺度燕双比翼，杨柳千条共一色。<br>但看陌上携手归，谁能对此空中忆。¤<br>幽宫积草自芳菲，黄鸟芳树情相依。<br>争风竞日常闻响，重花叠叶不通飞。<br>当知此时动妾思，惭使罗袂拂君衣。¤<br>江东大道日华春，垂杨挂柳扫轻尘。<br>淇水昨送泪沾巾，红妆宿昔已应新。¤<br>衔悲揽涕别心知，桃花李色任风吹。<br>本知人心不似树，可意人别似花离。<br>○乐府乌栖曲应令二首<br>握中酒杯玛瑙钟，裾边杂佩琥珀龙。<br>欲持寄君心不惜，共指三星今何夕。¤<br>泪黛红轻点花色，还欲令人不相识。<br>金壶夜水谁能多，莫持赊用比悬河。<br>○燕歌行<br>风光迟舞出青蘋，兰条翠鸟鸣发春。<br>洛阳梨花落如雪，河边细草细如茵。<br>桐生井底叶交枝，今看无端双燕离。<br>五重飞楼入河汉，九华阁道暗清池。<br>遥看白马津上吏，传道黄龙征戍儿。<br>明月金光徒照妾，浮云玉叶君不知。<br>思君昔去柳依依，至今八月避暑归。<br>明珠蚕茧勉登机，郁金香花特香衣。<br>洛阳城头鸡欲曙，丞相府中乌未飞。<br>夜梦征人缝狐貉，私怜织妇裁锦绯。<br>吴刀郑绵络，寒闺夜被薄。<br>芳年海上水中凫，日暮寒夜空城雀。<br>○王筠行路难一首<br>千门皆闭夜何央，百忧俱集断人肠。<br>探揣箱中取刀尺，拂拭机上断流黄。<br>情人逐情虽可恨，复畏边远乏衣裳。<br>已缫一茧催衣缕，复捣百和裛衣香。<br>犹忆去时腰大小，不知今日身短长。<br>裲裆双心共一祩，衵复两边作八襊。<br>襻带虽安不忍缝，开孔裁穿犹未达。<br>胸前却月两相连，本照君心不照天。<br>愿君分明得此意，勿复流荡不如先。<br>含悲含怨判不死，封情忍思待明年。<br>○刘孝绰元广州景仲座见故姬一首<br>留故夫，不踟蹰。<br>别待春山上，相看采蘼芜。<br>○刘孝威拟古应教一首<br>双栖翡翠两鸳鸯，巫云落月乍相望。<br>谁家妖冶折花枝，蛾眉<目曼>睇使情移。<br>青铺绿琐琉璃扉，琼筵玉笥金缕衣。<br>美人年几可十馀，含羞转笑敛风裾。<br>珠丸出弹不可追，空留可怜持与谁。<br>○徐君蒨别义阳郡二首<br>翔凤楼，遥望与云浮。<br>歌声临树出，舞影入江流。<br>叶落看村近，天高应向秋。¤<br>饬面亭，妆成更点星。<br>颊上红疑浅，眉心黛不青。<br>故留残粉絮，挂看箔帘钉。<br>○王叔英妇赠答一首<br>妆铅点黛拂轻红，鸣环动佩出房栊。<br>看梅复看柳，泪满春衫中。<br>○沈约古诗题六首（《八咏》，孝穆止收前二首，此皆后人附录，故在卷末）<br>△岁暮愍衰草<br>愍衰草，衰草无容色。<br>憔悴荒径中，寒荄不可识。<br>昔时兮春日，昔日兮春风。<br>含华兮佩实，垂绿兮散红。<br>氛氲鳷鹊右，照曜望仙东。<br>送归顾暮泣淇水，嘉客淹留怀上宫。<br>岩陬兮海岸，冰多兮霰积。<br>烂熳兮客根，欑幽兮寓隙。<br>布绵密于寒皋，吐纤疏于危石。<br>既惆怅于君子，倍伤心于行役。<br>露高枝于初旦，霜红天于始夕。<br>雕芳卉之九衢，霣灵茅之三脊。<br>风急崤道难，秋至客衣单。<br>既伤檐下菊，复悲池上兰。<br>飘落逐风尽，方知岁早寒。<br>流萤暗明烛，雁声断才续。<br>萎绝长信宫，芜秽丹墀曲。<br>霜夺茎上紫，风销叶中绿。<br>山变兮青薇，水折兮平苇。<br>秋鸿兮疏引，寒鸟兮聚飞。<br>径荒寒草合，桐长旧岩围。<br>夜渐蘼芜没，霜露日沾衣。<br>愿逐晨征鸟，薄暮共西归。<br>△霜来悲落桐<br>悲落桐，落桐早霜露。<br>燕至叶未抽，鸿来枝已素。<br>本出龙门山，长枝仰刺天。<br>上峰百丈绝，下趾万寻悬。<br>幽根已盘结，孤株复危绝。<br>初不照光景，终年负霜雪。<br>自顾无羽仪，不愿生曲池。<br>芬芳本自乏，华实无可施。<br>匠者特留眄，王孙少见之。<br>分取生孤枿，徙置北堂垂。<br>宿茎抽晚干，新叶生故枝。<br>故枝虽辽远，新叶颇离离。<br>春风一朝至，荣户坐如斯。<br>自惟良菲薄，君恩徒照灼。<br>顾已非嘉树，空用凭阿阁。<br>愿作清庙琴，为舞双玄鹤。<br>薜荔可为裳，文杏堪作梁。<br>勿言草木贱，徒照君末光。<br>末光不徒照，为君含皦眺。<br>阳柯绿水弦，阴枝苦寒调。<br>厚德非可任，敢不虚其心。<br>若逢阳春至，吐绿照清浔。<br>△夕行闻夜鹤<br>闻夜鹤，夜鹤叫南池。<br>对此孤明月，临风振羽仪。<br>伊吾人之菲薄，无赋命之天爵。<br>抱局促之长怀，随春冬而哀乐。<br>愍海上之惊凫，伤云间之离鹤。<br>离鹤昔未离，近发天北垂。<br>忽值疾风起，暂下昆明池。<br>复值冬冰合，水宿非所宜。<br>欲留不可住，欲去飞已疲。<br>势逐疾风举，求温向衡楚。<br>复值南飞鸿，参差共成侣。<br>海上多云雾，苍茫失洲屿。<br>自此别故群，独向潇湘渚。<br>故群不离散，相依沧海畔。<br>夜止羽相切，昼飞影相乱。<br>刷羽共浮沉，湛澹泛清浔。<br>既不得离别，安知慕侣心。<br>九冬霜雪苦，六翮飞不任。<br>且养凌云翅，俯仰弄清音。<br>所望浮丘子，旦夕来见寻。<br>△晨征听晓鸿<br>听晓鸿，晓鸿度将旦。<br>跨弱水之微澜，发成山之远岸。<br>怵春归之未几，惊此岁之云半。<br>出海涨之苍茫，入云途之杳漫。<br>无东西之可辨，孰遐迩之能算。<br>微昔见于洲渚，赴秋期于江汉。<br>集劲风于弱躯，负重雪于轻翰。<br>寒溪可以饮，荒皋可以窜。<br>溪水徒自清，微容岂足玩。<br>秋蓬飞兮未极，寒草萎兮无色。<br>楚山高兮杳难度，越水深兮不可测。<br>美明月之驰光，愿征禽之骋翼。<br>伊余马之屡怀，知吾行之未极。<br>夜绵绵而难晓，愁参差而盈臆。<br>望山川悉无以，惟星河犹可识。<br>闻雁夜南飞，客泪夜沾衣。<br>春鸿思暮反，客子方未归。<br>岁去欢娱尽，年来容貌非。<br>揽衽形虽是，抚臆事多违。<br>青蒲虽长复易解，白云诚远讵难依。<br>△解佩去朝市<br>去朝市，朝市深归暮。<br>辞北缨而南徂，浮东川而西顾。<br>逢天地之降祥，值日月之重光。<br>伊当仁之菲薄，非馀情之信芳。<br>充待诏于金马，奉高宴于柏梁。<br>观斗兽于虎圈，望窅窕于披香。<br>游西园兮登铜雀，举青琐兮眺重阳。<br>讲金华兮议宣室，昼武帷兮夕文昌。<br>佩甘泉兮履五柞，赞枍诣兮绂承光。<br>托后车兮侍华幄，游勃海兮泛清漳。<br>天道有盈缺，寒暑递炎凉。<br>一朝卖玉琬，眷眷惜馀香。<br>曲池无复处，桂枝亦销亡。<br>清庙徒肃肃，西陵久茫茫。<br>薄暮余多幸，嘉运重来昌。<br>忝稽郡之南尉，曲千里之光贵。<br>别北荒于浊河，恋横桥于清渭。<br>望前轩之早桐，对南阶之初卉。<br>非余情之屡伤，寄兹焉兮能慰。<br>眷昔日兮怀哉，日将暮兮归去来。<br>△被褐守山东<br>守山东，山东万岭郁青葱。<br>两溪共一写，水洁望如空。<br>岸侧青莎被，岩间丹桂丛。<br>上瞻既隐轸，下睇亦溟蒙。<br>远林响咆兽，近树聒鸣虫。<br>路带若溪右，涧吐金华东。<br>万仞倒危石，百丈注悬丛。<br>掣曳泻流电，奔飞似白虹。<br>洞井含清气，漏穴吐飞风。<br>玉窦膏滴沥，石乳室空笼。<br>峭崿途弥险，崖岨步才通。<br>余舍平生之所爱，欻暮年而逢此。<br>愿一去而不还，恨邹衣之未褫。<br>揖林壑之清旷，事氓俗之纷诡。<br>幸帝德之方升，值天网之未毁。<br>既除旧而布新，故化民而俗徙。<br>播赵俗以南徂，扇齐风以东靡。<br>乳雉方可驯，流蝗庶能弭。<br>清心矫世浊，俭政革民侈。<br>秩满抚白云，淹留事芝髓。<br><hr>
