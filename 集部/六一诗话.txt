<h4>《集部·六一诗话》目录</h4>
<br>居士退居汝阴，而集以资闲谈也。<br>李文正公进《永昌陵挽歌辞》云：“奠玉五回朝上帝，御楼三度纳降王。”<br>当时群臣皆进，而公诗最为首出。所谓三降王者，广南刘鋹、西蜀孟昶及<br>江南李后主是也。若五朝上帝则误矣。太祖建隆尽四年，明年初郊，改元乾德。<br>至六年再郊，改元开宝。开宝五年又郊，而不改元。九年已平江南，四月大雩，<br>告谢于西京。盖执玉祀天者，实四也。李公当时人，必不缪，乃传者误云五耳。<br>仁宗朝，有数达官，以诗知名。常慕“白乐天体”，故其语多得於容易。尝<br>有一联云：“有禄肥妻子，无恩及吏民。”有戏之者云：“昨日通衢遇一辎軿<br>车，载极重，而羸牛甚苦，岂非足下‘肥妻子’乎？”闻者传以为笑。<br>京师辇毂之下，风物繁富，而士大夫牵于事役，良辰美景，罕获宴游之乐。<br>其诗至有“卖花担上看桃李，拍酒楼头听管弦”之句。西京应天禅院有祖宗神御<br>殿，盖在水北，去河南府十馀里。岁时朝拜官吏，常苦晨兴，而留守达官简贵，<br>每朝罢，公酒三行，不交一言而退。故其诗曰：“正梦寐中行十里，不言语处吃<br>三杯。”其语虽浅近，皆两京之实事也。<br>梅圣俞尝于范希文席上赋《河豚鱼诗》云：“春洲生荻芽，春岸飞杨花。河<br>豚当是时，贵不数鱼虾。”河豚常出于春暮，群游水上，食絮而肥。南人多与荻<br>芽为羹，云最美。故知诗者谓只破题两句，已道尽河豚好处。圣俞平生苦于吟咏，<br>以闲远古淡为意，故其构思极艰。此诗作於樽俎之间，笔力雄赡，顷刻而成，遂<br>为绝唱。<br>苏子瞻学士，蜀人也。尝於淯井监得西南夷人所卖蛮布弓衣，其文织成梅<br>圣俞《春雪诗》。此诗在《圣俞集》中，未为绝唱。盖其名重天下，一篇一咏，<br>传落夷狄，而异域之人贵重之如此耳。子瞻以余尤知圣俞者，得之，因以见遗。<br>余家旧蓄琴一张，乃宝历三年雷会所斫，距今二百五十年矣。其声清越如击金石，<br>遂以此布更为琴囊，二物真余家之宝玩也。<br>吴僧赞宁，国初为僧录。颇读儒书，博览强记，亦自能撰述，而辞辩纵横，<br>人莫能屈。时有安鸿渐者，文词隽敏，尤好嘲咏。尝街行遇赞宁与数僧相随，鸿<br>渐指而嘲曰：“郑都官不爱之徒，时时作队。”赞宁应声答曰：“秦始皇未坑之<br>辈，往往成群。”时皆善其捷对。鸿渐所道，乃郑谷诗云“爱僧不爱紫衣僧”也。<br>郑谷诗名盛於唐末，号《云台编》，而世俗但称其官，为“郑都官诗”。其<br>诗极有意思，亦多佳句，但其格不甚高。以其易晓，人家多以教小儿，余为儿时<br>犹诵之，今其集不行于世矣。梅圣俞晚年，官亦至都官，一日会饮余家，刘原父<br>戏之曰：“圣俞官必止于此。”坐客皆惊。原父曰：“昔有郑都官，今有梅都官<br>也。”圣俞颇不乐。未几，圣俞病卒。余为序其诗为《宛陵集》，而今人但谓之<br>“梅都官诗”。一言之谑，后遂果然，斯可叹也！<br>陈舍人从易，当时文方盛之际，独以醇儒古学见称，其诗多类白乐天。盖自<br>杨、刘唱和，《西昆集》行，后进学者争效之，风雅一变，谓“西昆体”。由是<br>唐贤诸诗集几废而不行。陈公时偶得杜集旧本，文多脱误，至《送蔡都尉诗》云：<br>“身轻一鸟”，其下脱一字。陈公因与数客各用一字补之。或云“疾”，或云<br>“落”，或云“起”，或云“下”，莫能定。其后得一善本，乃是“身轻一鸟过”。<br>陈公叹服，以为虽一字，诸君亦不能到也。<br>国朝浮图以诗名於世者九人，故时有集号《九僧诗》，今不复传矣。余少时<br>闻人多称之。其一曰惠崇，馀八人者忘其名字也。余亦略记其诗，有云：“马放<br>降来地，雕盘战后云。”又云：“春生桂岭外，人在海门西。”其佳句多类此。<br>其集已亡，今人多不知有所谓九僧者矣，是可叹也！当时有进士许洞者，善为词<br>章，俊逸之士也。因会诸诗僧分题，出一纸，约曰：“不得犯此一字。”其字乃<br>山、水、风、云、竹、石、花、草、雪、霜、星、月、禽、鸟之类，于是诸僧皆<br>阁笔。洞咸平三年进士及第，时无名子嘲曰“张康浑裹马，许洞闹装妻”者是也。<br>孟郊、贾岛皆以诗穷至死，而平生尤自喜为穷苦之句。孟有《移居诗》云：<br>“借车载家具，家具少於车。”乃是都无一物耳。又《谢人惠炭》云：“暖得曲<br>身成直身。”人谓非其身备尝之不能道此句也。贾云：“鬓边虽有丝，不堪织寒<br>衣。”就令织得，能得几何？又其《朝饥诗》云：“坐闻西床琴，冻折两三弦。”<br>人谓其不止忍饥而已，其寒亦何可忍也。<br>唐之晚年，诗人无复李、杜豪放之格，然亦务以精意相高。如周朴者，构思<br>尤艰，每有所得，必极其雕琢，故时人称朴诗“月锻季炼，未及成篇，已播人<br>口”。其名重当时如此，而今不复传矣。余少时犹见其集，其句有云：“风暖鸟<br>声碎，日高花影重。”又云：“晓来山鸟闹，雨过杏花稀。”诚佳句也。<br>圣俞尝语余曰：“诗家虽率意，而造语亦难。若意新语工，得前人所未道<br>者，斯为善也。必能状难写之景，如在目前，含不尽之意，见于言外，然后为至<br>矣。贾岛云：‘竹笼拾山果，瓦瓶担石泉。’姚合云：‘马随山鹿放，鸡逐野禽<br>栖。’等是山邑荒僻，官况萧条，不如‘县古槐根出，官清马骨高’为工也。”<br>余曰：“语之工者固如是。状难写之景，含不尽之意，何诗为然？”圣俞曰：<br>“作者得於心，览者会以意，殆难指陈以言也。虽然，亦可略道其仿佛：若严维<br>‘柳塘春水漫，花坞夕阳迟’，则天容时态，融和骀荡，岂不如在目前乎？又若<br>温庭筠‘鸡声茅店月，人迹板桥霜’，贾岛‘怪禽啼旷野，落日恐行人’，则道<br>路辛苦，羁愁旅思，岂不见于言外乎？”<br>圣俞、子美齐名於一时，而二家诗体特异。子美笔力豪隽，以超迈横绝为奇；<br>圣俞覃思精微，以深远闲淡为意。各极其长，虽善论者不能优劣也。余尝於《水<br>谷夜行诗》略道其一二云：“子美气尤雄，万窍号一噫，有时肆颠狂，醉墨洒滂<br>霈。譬如千里马，已发不可杀。盈前尽珠玑，一一难拣汰。梅翁事清切，石齿漱<br>寒濑。作诗三十年，视我犹后辈。文辞愈精新，心意虽老大。有如妖韶女，老自<br>有馀态。近诗尤古硬，咀嚼苦难嘬。又如食橄榄，真味久愈在。苏豪以气轹，举<br>世徒惊骇。梅穷独我知，古货今难卖。”语虽非工，谓粗得其仿佛，然不能优劣<br>之也。<br>吕文穆公未第时，薄游一县，胡大监旦方随其父宰是邑，遇吕甚薄。客有誉<br>吕曰：“吕君工於诗，宜少加礼。”胡问诗之警句，客举一篇，其卒章云“挑尽<br>寒灯梦不成。”胡笑曰：“乃是一渴睡汉耳。”吕闻之，甚恨而去。明年，首中<br>甲科，使人寄声语胡曰：“渴睡汉状元及第矣。”胡答曰：“待我明年第二人及<br>第，输君一筹。”既而次榜亦中首选。<br>圣俞尝云：“诗句义理虽通，语涉浅俗而可笑者，亦其病也。如有《赠渔父》<br>一联云‘眼前不见市朝事，耳畔惟闻风水声。’说者云：‘患肝肾风。’又有《<br>咏诗者》云：‘尽日觅不得，有时还自来。’本谓诗之好句难得耳，而说者云：<br>‘此是人家失却猫儿诗。’人皆以为笑也。”<br>王建《宫词》一百首，多言唐宫禁中事，皆史传小说所不载者，往往见于其<br>诗，如“内中数日无呼唤，传得滕王《蛱蝶图》。”滕王元婴，高祖子，《新旧<br>唐书》皆不著其所能，惟《名画录》略言其善画，亦不云其工蛱蝶也。又《画<br>断》云：“工于蛱蝶。”及见于建诗尔。或闻今人家亦有得其图者。唐世一艺之<br>善，如公孙大娘舞剑器，曹刚弹琵琶，米嘉荣歌，皆见于唐贤诗句，遂知名于后<br>世。当时山林田亩，潜德隐行君子，不闻於世者多矣，而贱工末艺得所附讬，乃<br>垂於不朽，盖其各有幸不幸也。<br>李白《戏杜甫》云：“借问别来太瘦生，总为从前作诗苦。”“太瘦生”，<br>唐人语也，至今犹以“生”为语助，如“作么生”、“何似生”之类是也。<br>陶尚书穀尝曰：“尖檐帽子卑凡厮，短靿靴儿末厥兵。”“末厥”，<br>亦当时语。余天圣：景祐间已闻此句，时去陶公尚未远，人皆莫晓其义。王原叔博<br>学多闻，见称於世，最为多识前言者，亦云不知为何说也。第记之，必有知者耳。<br>诗人贪求好句，而理有不通，亦语病也。如“袖中谏草朝天去，头上宫花侍<br>宴归”，诚为佳句矣，但进谏必以章疏，无直用稿草之理。唐人有云：“姑苏城<br>外寒山寺，夜半钟声到客船。”说者亦云，句则佳矣，其如三更不是打钟时！如<br>贾岛《哭僧》云：“写留行道影，焚却坐禅身。”时谓烧杀活和尚，此尤可笑也。<br>若“步随青山影，坐学白塔骨”，又“独行潭底影，数息树边身”，皆岛诗，何<br>精粗顿异也？<br>松江新作长桥，制度宏丽，前世所未有。苏子美《新桥对月诗》所谓“云头<br>滟滟开金饼，水面沉沉卧彩虹”者是也。时谓此桥非此句雄伟不能称也。子美兄<br>舜元，字才翁，诗亦遒劲多佳句，而世独罕传。其与子美紫阁寺联句，无愧韩、<br>孟也，恨不得尽见之耳。<br>晏元献公文章擅天下，尤善为诗，而多称引后进，一时名士往往出其门。圣<br>俞平生所作诗多矣，然公独爱其两联，云：“寒鱼犹着底，白鹭已飞前。”又<br>“絮暖鮆鱼繁，露添莼菜紫。”余尝于圣俞家见公自书手简，再三称赏此二联。<br>余疑而问之，圣俞曰：“此非我之极致，岂公偶自得意於其间乎？”乃知自古文<br>士不独知己难得，而知人亦难也。<br>杨大年与钱、刘数公唱和，自《西昆集》出，时人争效之，诗体一变。而先<br>生老辈患其多用故事，至于语僻难晓，殊不知自是学者之弊。如子仪《新蝉》云：<br>“风来玉宇乌先转，露下金茎鹤未知。”虽用故事，何害为佳句也。又如“峭帆<br>横渡官桥柳，叠鼓惊飞海岸鸥。”其不用故事，又岂不佳乎？盖其雄文博学，笔<br>力有馀，故无施而不可，非如前世号诗人者，区区于风云草木之类，为许洞所困<br>者也。<br>西洛故都，荒台废沼，遗迹依然，见于诗者多矣。惟钱文僖公一联最为惊绝，<br>云：“日上故陵烟漠漠，春归空苑水潺潺。”裴晋公绿野堂在午桥南，往时尝属<br>张仆射齐贤家，仆射罢相归洛，日与宾客吟宴於其间，惟郑工部文宝一联最为惊<br>绝，云：“水暖凫鹥行哺子，溪深桃李卧开花。”人谓不减王维、杜甫也。钱诗<br>好句尤多，而郑句不惟当时人莫及，虽其集中自及此者亦少。<br>闽人有谢伯初者，字景山，当天圣、景祐之间，以诗知名。余谪夷陵时，景山<br>方为许州法曹，以长韵见寄，颇多佳句，有云：“长官衫色江波绿，学士文华蜀<br>锦张。”余答云：“参军春思乱如云，白发题诗愁送春。”盖景山诗有“多情未<br>老已白发，野思到春如乱云”之句，故余以此戏之也。景山诗颇多，如“自种黄<br>花添野景，旋移高竹听秋声”，“园林换叶梅初熟，池馆无人燕学飞”之类，皆<br>无愧于唐诸贤。而仕宦不偶，终以困穷而卒。其诗今已不见於世，其家亦流落不知<br>所在。其寄余诗，逮今三十五年矣，余犹能诵之。盖其人不幸既可哀，其诗沦弃亦<br>可惜，因录于此。诗曰：“江流无险似瞿塘，满峡猿声断旅肠。万里可堪人谪宦，<br>经年应合鬓成霜。长官衫色江波绿，学士文华蜀锦张。异域化为儒雅俗，远民争<br>识校雠郎。才如梦得多为累，情似安仁久悼亡。下国难留金马客，新诗传与竹枝<br>娘。典词悬待修青史，谏草当来集皂囊。莫谓明时暂迁谪，便将缨足濯沧浪。”<br>石曼卿自少以诗酒豪放自得，其气貌伟然，诗格奇峭，又工於书，笔画遒劲，<br>体兼颜、柳，为世所珍。余家尝得南唐后主澄心堂纸，曼卿为余以此纸书其《筹<br>笔驿诗》。诗，曼卿平生所自爱者，至今藏之，号为三绝，真余家宝也。曼卿卒<br>后，其故人有见之者，云恍惚如梦中，言我今为鬼仙也，所主芙蓉城，欲呼故人<br>往游，不得，忿然骑一素骡去如飞。其后又云，降于亳州一举子家，又呼举子去，<br>不得，因留诗一篇与之。余亦略记其一联云：“莺声不逐春光老，花影长随日脚<br>流。”神仙事怪不可知，其诗颇类曼卿平生语，举子不能道也。<br>王建《霓裳词》云：“弟子部中留一色，听风听水作《霓裳》。”《霓裳曲》<br>今教坊尚能作其声，其舞则废而不传矣。人间又有《望瀛府》、《献仙音》二曲，<br>云此其遗声也。《霓裳曲》前世传记论说颇详，不知“听风听水”为何事也？白<br>乐天有《霓裳歌》甚详，亦无“风水”之说。第记之，或有遗亡者尔。<br>龙图学士赵师民，以醇儒硕学名重当时。为人沈厚端默，群居终日，似不<br>能言。而於文章之外，诗思尤精，如“麦天晨气润，槐夏午阴清”，前世名流，<br>皆所未到也。又如“晓莺林外千声啭，芳草阶前一尺长”，殆不类其为人矣。<br>退之笔力，无施不可，而尝以诗为文章末事，故其诗曰：“多情怀酒伴，馀<br>事作诗人”也。然其资谈笑，助谐谑，叙人情，状物态，一寓於诗，而曲尽其妙。<br>此在雄文大手，固不足论，而余独爱其工於用韵也。盖其得韵宽，则波澜横溢，<br>泛入傍韵，乍还乍离，出入回合，殆不可拘以常格，如《此日足可惜》之类是也。<br>得韵窄则不复傍出，而因难见巧，愈险愈奇，如《病中赠张十八》之类是也。余<br>尝与圣俞论此，以谓譬如善驭良马者，通衢广陌，纵横驰逐，惟意所之。至于水<br>曲蚁封，疾徐中节，而不少蹉跌，乃天下之至工也。圣俞戏曰：“前史言退之为<br>人木强，若宽韵可自足而辄傍出，窄韵难独用而反不出，岂非其拗强而然与？”<br>坐客皆为之笑也。<br>自科场用赋取人，进士不复留意於诗，故绝无可称者。惟天圣二年省试《采<br>侯诗》，宋尚书祁最擅场，其句有“色映堋云烂，声迎羽月迟”，尤为京师传诵，<br>当时举子目公为“宋采侯”。<br><br><br>

<hr>
