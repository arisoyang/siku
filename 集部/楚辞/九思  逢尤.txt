<h4>《集部·楚辞·九思  逢尤》<b class="x">作者：不详</b></h4>
<br>悲兮愁，哀兮忧，天生我兮当闇时，被诼谮兮虚获尤。<br>心烦忄贵兮意无聊，严载驾兮出戏游。<br>周八极兮历九州，求轩辕兮索重华。<br>世既卓兮远眇眇，握佩玖兮中路躇。<br>羡咎繇兮建典谟，懿风后兮受瑞图。<br>愍余命兮遭六极，委玉质兮於泥涂。<br>遽傽遑兮驱林泽，步屏营兮行丘阿。<br>车軏折兮马虺颓，憃怅立兮涕滂沲。<br>思丁文兮圣明哲，哀平差兮迷谬愚。<br>吕傅举兮殷周兴，忌嚭专兮郢吴虚。<br>仰长叹兮气噎结，悒殟绝兮咶复苏。<br>虎兕争兮於廷中，豺狼斗兮我之隅。<br>云雾会兮日冥晦，飘风起兮扬尘埃。<br>走鬯罔兮乍东西，欲窜伏兮其焉如？<br>念灵闺兮隩重深，愿竭节兮隔无由。<br>望旧邦兮路逶随，忧心悄兮志勤劬。<br>魂茕茕兮不遑寐，目眽々兮寤终朝。<br><br><hr>
