<h4>《集部·楚辞·招隐士》<b class="x">作者：淮南小山</b></h4>
<br>桂树丛生兮山之幽，偃蹇连蜷兮枝相缭。<br>山气巃嵸兮石嵯峨，谿谷崭岩兮水曾波。<br>猿狖群啸兮虎豹嗥，攀援桂枝兮聊淹留。<br>王孙游兮不归，春草生兮萋萋。<br>岁暮兮不自聊，蟪蛄鸣兮啾啾。<br>坱兮轧，山曲<山弗>，心淹留兮恫慌忽。<br>罔兮沕，憭兮栗，虎豹穴。<br>丛薄深林兮，人上栗。<br>嵚岑碕礒兮碅磳磈硊，树轮相纠兮林木茷骫。<br>青莎杂树兮薠草靃靡，白鹿麚兮或腾或倚。<br>状貌崟崟兮峨峨，凄凄兮漇々。<br>猕猴兮熊罴，慕类兮以悲。<br>攀援桂枝兮聊淹留。<br>虎豹斗兮熊罴咆，禽兽骇兮亡其曹。<br>王孙兮归来，山中兮不可以久留。<br><br><hr>
