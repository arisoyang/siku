<h4>《集部·楚辞·九叹  惜贤》<b class="x">作者：不详</b></h4>
<br>览屈氏之离骚兮，心哀哀而怫郁。<br>声嗷嗷以寂寥兮，顾仆夫之憔悴。<br>拨谄谀而匡邪兮，切淟涊之流俗。<br>荡渨涹之奸咎兮，夷蠢蠢之溷浊。<br>怀芬香而挟蕙兮，佩江蓠之斐斐。<br>握申椒与杜若兮，冠浮云之峨峨。<br>登长陵而四望兮，览芷圃之蠡蠡。<br>游兰皋与蕙林兮，睨玉石之嵾嵯。<br>扬精华以眩燿兮，芳郁渥而纯美。<br>结桂树之旖旎兮，纫荃蕙与辛夷。<br>芳若兹而不御兮，捐林薄而菀死。<br>驱子侨之奔走兮，申徒狄之赴渊。<br>若由夷之纯美兮，介子推之隐山。<br>晋申生之离殃兮，荆和氏之泣血。<br>吴申胥之抉眼兮，王子比干之横废。<br>欲卑身而下体兮，心隐恻而不置。<br>方圜殊而不合兮，钩绳用而异态。<br>欲俟时於须臾兮，日阴<日壹>其将暮。<br>时迟迟其日进兮，年忽忽而日度。<br>妄周容而入世兮，内距闭而不开。<br>俟时风之清激兮，愈氛雾其如塺。<br>进雄鸠之耿耿兮，谗介介而蔽之。<br>默顺风以偃仰兮，尚由由而进之。<br>心懭悢以冤结兮，情舛错以曼忧。<br>搴薜荔於山野兮，采撚支於中洲。<br>望高丘而叹涕兮，悲吸吸而长怀。<br>孰契契而委栋兮，日晻晻而下颓。<br>叹曰：江湘油油长流汩兮，挑揄扬汰荡迅疾兮，<br>忧心展转愁怫郁兮，冤结未舒长隐忿兮，<br>丁时逢殃可奈何兮，劳心悁悁涕滂沱兮。<br><br><hr>
