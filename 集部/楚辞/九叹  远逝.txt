<h4>《集部·楚辞·九叹  远逝》<b class="x">作者：不详</b></h4>
<br>志隐隐而郁怫兮，愁独哀而冤结。<br>肠纷纭以缭转兮，涕渐渐其若屑。<br>情慨慨而长怀兮，信上皇而质正。<br>合五岳与八灵兮，讯九鬿与六神。<br>指列宿以白情兮，诉五帝以置词。<br>北斗为我折中兮，太一为余听之。<br>云服阴阳之正道兮，御后土之中和。<br>佩苍龙之蚴虬兮，带隐虹之逶蛇。<br>曳彗星之皓旰兮，抚朱爵与鵕鸃。<br>游清灵之飒戾兮，服云衣之披披。<br>杖玉华与朱旗兮，垂明月之玄珠。<br>举霓旌之墆翳兮，建黄纁之总旄。<br>躬纯粹而罔愆兮，承皇考之妙仪。<br>惜往事之不合兮，横汨罗而下濿。<br>乘隆波而南渡兮，逐江湘之顺流。<br>赴阳侯之潢洋兮，下石濑而登洲。<br>陆魁堆以蔽视兮，云冥冥而闇前。<br>山峻高以无垠兮，遂曾闳而迫身。<br>雪雰雰而薄木兮，云霏霏而陨集。<br>阜隘狭而幽险兮，石嵾嵯以翳日。<br>悲故乡而发忿兮，去余邦之弥久。<br>背龙门而入河兮，登大坟而望夏首。<br>横舟航而济湘兮，耳聊啾而戃慌。<br>波淫淫而周流兮，鸿溶溢而滔荡。<br>路曼曼其无端兮，周容容而无识。<br>引日月以指极兮，少须臾而释思。<br>水波远以冥冥兮，眇不睹其东西。<br>顺风波以南北兮，雾宵晦以纷纷。<br>日杳杳以西颓兮，路长远而窘迫。<br>欲酌醴以娱忧兮，蹇骚骚而不释。<br>叹曰：飘风蓬龙埃坲々兮，草木摇落时槁悴兮，<br>遭倾遇祸不可救兮，长吟永欷涕究究兮，<br>舒情陈诗冀以自免兮，颓流下陨身日远兮。<br><br><hr>
