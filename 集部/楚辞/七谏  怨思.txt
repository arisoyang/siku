<h4>《集部·楚辞·七谏  怨思》<b class="x">作者：不详</b></h4>
贤士穷而隐处兮，廉方正而不容。子胥谏而靡躯兮，比干忠而剖心。子推自割而饲君兮，德日忘而怨深。行明白而日黑兮，荆棘聚而成林。江离弃於穷巷兮，蒺藜蔓乎东厢。贤者蔽而不见兮，谗谀进而相朋。枭鸮并进而俱鸣兮，凤皇飞而高翔。愿壹往而径逝兮，道壅绝而不通。<hr>
