<h4>《集部·楚辞·九叹  离世》<b class="x">作者：不详</b></h4>
<br>灵怀其不吾知兮，灵怀其不吾闻。<br>就灵怀之皇祖兮，愬灵怀之鬼神。<br>灵怀曾不吾与兮，即听夫人之谀辞。<br>余辞上参於天墬兮，旁引之於四时。<br>指日月使延照兮，抚招摇以质正。<br>立师旷俾端词兮，命咎繇使并听。<br>兆出名曰正则兮，卦发字曰灵均。<br>余幼既有此鸿节兮，长愈固而弥纯。<br>不从俗而诐行兮，直躬指而信志。<br>不枉绳以追曲兮，屈情素以从事。<br>端余行其如玉兮，述皇舆之踵迹。<br>群阿容以晦光兮，皇舆覆以幽辟。<br>舆中涂以回畔兮，驷马惊而横奔。<br>执组者不能制兮，必折轭而摧辕。<br>断镳衔以驰骛兮，暮去次而敢止。<br>路荡荡其无人兮，遂不御乎千里。<br>身衡陷而下沉兮，不可获而复登。<br>不顾身之卑贱兮，惜皇舆之不兴。<br>出国门而端指兮，冀壹寤而锡还。<br>哀仆夫之坎毒兮，屡离忧而逢患。<br>九年之中不吾反兮，思彭咸之水游。<br>惜师延之浮渚兮，赴汨罗之长流。<br>遵江曲之逶移兮，触石碕而衡游。<br>波澧澧而扬浇兮，顺长濑之浊流。<br>凌黄沱而下低兮，思还流而复反。<br>玄舆驰而并集兮，身容与而日远。<br>棹舟杭以横濿兮，济湘流而南极。<br>立江界而长吟兮，愁哀哀而累息。<br>情慌忽以忘归兮，神浮游以高厉。<br>心蛩蛩而怀顾兮，魂眷眷而独逝。<br>叹曰：余思旧邦心依违兮，<br>日暮黄昏羌幽悲兮，<br>去郢东迁余谁慕兮，<br>谗夫党旅其以兹故兮，<br>河水淫淫情所愿兮，<br>顾瞻郢路终不返兮。<br><br><hr>
