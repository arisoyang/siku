<h4>《集部·楚辞·九叹  逢纷》<b class="x">作者：不详</b></h4>
<br>伊伯庸之末胄兮，谅皇直之屈原。<br>云余肇祖于高阳兮，惟楚怀之婵连。<br>原生受命于贞节兮，鸿永路有嘉名。<br>齐名字於天地兮，并光明於列星。<br>吸精粹而吐氛浊兮，横邪世而不取容。<br>行叩诚而不阿兮，遂见排而逢谗。<br>后听虚而黜实兮，不吾理而顺情。<br>肠愤悁而含怒兮，志迁蹇而左倾。<br>心戃慌其不我与兮，躬速速其不吾亲。<br>辞灵修而陨志兮，吟泽畔之江滨。<br>椒桂罗以颠覆兮，有竭信而归诚。<br>谗夫蔼蔼而漫著兮，曷其不舒予情？<br>始结言於庙堂兮，信中涂而叛之。<br>怀兰蕙与衡芷兮，行中野而散之。<br>声哀哀而怀高丘兮，心愁愁而思旧邦。<br>原承閒而自恃兮，径淫曀而道壅。<br>颜霉黧以沮败兮，精越裂而衰耄。<br>裳襜襜而含风兮，衣纳纳而掩露。<br>赴江湘之湍流兮，顺波凑而下降。<br>徐徘徊於山阿兮，飘风来之汹汹。<br>驰余车兮玄石，步余马兮洞庭。<br>平明发兮苍梧，夕投宿兮石城。<br>芙蓉盖而菱华车兮，紫贝阙而玉堂。<br>薜荔饰而陆离荐兮，鱼鳞衣而白蜺裳。<br>登逢龙而下陨兮，违故都之漫漫。<br>思南郢之旧俗兮，肠一夕而九运。<br>扬流波之潢潢兮，体溶溶而东回。<br>心怊怅以永思兮，意晻晻而日颓。<br>白露纷以涂涂兮，秋风浏以萧萧。<br>身永流而不还兮，魂长逝而常愁。<br>叹曰：譬彼流水纷扬磕兮，波逢汹涌濆滂沛兮。<br>揄扬涤荡飘流陨往触崟石兮，龙邛脟圈缭戾宛转阻相薄兮，<br>遭纷逢凶蹇离尤兮，垂文扬采遗将来兮。<br><br><hr>
