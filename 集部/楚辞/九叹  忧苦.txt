<h4>《集部·楚辞·九叹  忧苦》<b class="x">作者：不详</b></h4>
悲余心之悁悁兮，哀故邦之逢殃。辞九年而不复兮，独茕茕而南行。思余俗之流风兮，心纷错而不受。遵野莽以呼风兮，步从容於山廋。巡陆夷之曲衍兮，幽空虚以寂寞。倚石岩以流涕兮，忧憔悴而无乐。登巑岏以长企兮，望南郢而窥之。山修远其辽辽兮，涂漫漫其无时。听玄鹤之晨鸣兮，于高岗之峨峨。独愤积而哀娱兮，翔江洲而安歌。三鸟飞以自南兮，览其志而欲北。愿寄言於三鸟兮，去飘疾而不可得。欲迁志而改操兮，心纷结其未离。外彷徨而游览兮，内恻隐而含哀。聊须臾以时忘兮，心渐渐其烦错。愿假簧以舒忧兮，志纡郁其难释。叹《离骚》以扬意兮，犹未殚於《九章》。长嘘吸以於悒兮，涕横集而成行。伤明珠之赴泥兮，鱼眼玑之坚藏。同驽驘与乘驵兮，杂斑駮与阘茸。葛藟{藟系}於桂树兮，鸱鸮集於木兰。偓促谈於廊庙兮，律魁放乎山间。恶虞氏之箫韶兮，好遗风之激楚。潜周鼎於江淮兮，爨土鬵於中宇。且人心之持旧兮，而不可保长。邅彼南道兮，征夫宵行。思念郢路兮，还顾睠々。涕流交集兮，泣下涟涟。叹曰：登山长望中心悲兮，菀彼青青泣如颓兮，留思北顾涕渐渐兮，折锐摧矜凝氾滥兮，念我茕茕魂谁求兮，仆夫慌悴散若流兮。<hr>
