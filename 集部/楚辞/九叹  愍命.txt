<h4>《集部·楚辞·九叹  愍命》<b class="x">作者：不详</b></h4>
<br>昔皇考之嘉志兮，喜登能而亮贤。<br>情纯洁而罔薉兮，姿盛质而无愆。<br>放佞人与谄谀兮，斥谗夫与便嬖。<br>亲忠正之悃诚兮，招贞良与明智。<br>心溶溶其不可量兮，情澹澹其若渊。<br>回邪辟而不能入兮，诚愿藏而不可迁。<br>逐下祑於后堂兮，迎宓妃於伊雒。<br>刜谗贼於中廇兮，选吕管於榛薄。<br>丛林之下无怨士兮，江河之畔无隐夫。<br>三苗之徒以放逐兮，伊皋之伦以充庐。<br>今反表以为里兮，颠裳以为衣。<br>戚宋万於两楹兮，废周邵於遐夷。<br>郤骐骥以转运兮，腾驴驘以驰逐。<br>蔡女黜而出帷兮，戎妇入而彩绣服。<br>庆忌囚於阱室兮，陈不占战而赴围。<br>破伯牙之号锺兮，挟人筝而弹纬。<br>藏瑉石於金匮兮，捐赤瑾於中庭。<br>韩信蒙於介胄兮，行夫将而攻城。<br>莞芎弃於泽洲兮，瓟蠡蠹於筐簏。<br>麒麟奔於九皋兮，熊罴群而逸囿。<br>折芳枝与琼华兮，树枳棘与薪柴。<br>掘荃蕙与射干兮，耘藜藿与蘘荷。<br>惜今世其何殊兮，远近思而不同。<br>或沉沦其无所达兮，或清激其无所通。<br>哀余生之不当兮，独蒙毒而逢尤。<br>虽謇謇以申志兮，君乖差而屏之。<br>诚惜芳之菲菲兮，反以兹为腐也。<br>怀椒聊之蔎々兮，乃逢纷以罹诟也。<br>叹曰：嘉皇既殁终不返兮，<br>山中幽险郢路远兮，<br>谗人諓々孰可愬兮，<br>征夫罔极谁可语兮？<br>行吟累欷声喟喟兮，<br>怀忧含戚何侘傺兮。<br><br><hr>
