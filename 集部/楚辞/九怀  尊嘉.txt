<h4>《集部·楚辞·九怀  尊嘉》<b class="x">作者：不详</b></h4>
<br>季春兮阳阳，列草兮成行。<br>余悲兮兰生，委积兮从横。<br>江离兮遗捐，辛夷兮挤臧。<br>伊思兮往古，亦多兮遭殃。<br>伍胥兮浮江，屈子兮沉湘。<br>运余兮念兹，心内兮怀伤。<br>望淮兮沛沛，滨流兮则逝。<br>榜舫兮下流，东注兮礚々。<br>蛟龙兮导引，文鱼兮上濑。<br>抽蒲兮陈坐，援芙蕖兮为盖。<br>水跃兮余旌，继以兮微蔡。<br>云旗兮电骛，鯈忽兮容裔。<br>河伯兮开门，迎余兮欢欣。<br>顾念兮旧都，怀恨兮艰难。<br>窃哀兮浮萍，汎淫兮无根。<br><br><hr>
