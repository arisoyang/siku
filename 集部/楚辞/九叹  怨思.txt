<h4>《集部·楚辞·九叹  怨思》<b class="x">作者：不详</b></h4>
惟郁郁之忧毒兮，志坎壈而不违。身憔悴而考旦兮，日黄昏而长悲。闵空宇之孤子兮，哀枯杨之冤雏。孤雌吟於高墉兮，鸣鸠栖於桑榆。玄猨失於潜林兮，独偏弃而远放。征夫劳於周行兮，处妇愤而长望。申诚信而罔违兮，情素洁於纽帛。光明齐於日月兮，文采燿燿於玉石。伤压次而不发兮，思沉抑而不扬。芳懿懿而终败兮，名靡散而不彰。背玉门以奔骛兮，蹇离尤而干诟。若龙逄之沉首兮，王子比干之逢醢。念社稷之几危兮，反为雠而见怨。思国家之离沮兮，躬获衍而结难。若青蝇之伪质兮，晋骊姬之反情。恐登阶之逢殆兮，故退伏於末庭。孽臣之号咷兮，本朝芜而不治。犯颜色而触谏兮，反蒙辜而被疑。菀蘼芜与菌若兮，渐藁本於洿渎。淹芳芷於腐井兮，弃鸡骇於筐簏。执棠谿以刜蓬兮，秉干将以割肉。筐泽泻以豹鞟兮，破荆和以继筑。时溷浊犹未清兮，世殽乱犹未察。欲容与以俟时兮，惧年岁之既晏。顾屈节以从流兮，心巩巩而不夷。宁浮沅而驰骋兮，下江湘以邅回。叹曰：山中槛槛余伤怀兮，征夫皇皇其孰依兮，经营原野杳冥冥兮，乘骐骋骥舒吾情兮，归骸旧邦莫谁语兮，长辞远逝乘湘去兮。<hr>
