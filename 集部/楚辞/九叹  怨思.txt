<h4>《集部·楚辞·九叹  怨思》<b class="x">作者：不详</b></h4>
<br>惟郁郁之忧毒兮，志坎壈而不违。<br>身憔悴而考旦兮，日黄昏而长悲。<br>闵空宇之孤子兮，哀枯杨之冤雏。<br>孤雌吟於高墉兮，鸣鸠栖於桑榆。<br>玄猨失於潜林兮，独偏弃而远放。<br>征夫劳於周行兮，处妇愤而长望。<br>申诚信而罔违兮，情素洁於纽帛。<br>光明齐於日月兮，文采燿燿於玉石。<br>伤压次而不发兮，思沉抑而不扬。<br>芳懿懿而终败兮，名靡散而不彰。<br>背玉门以奔骛兮，蹇离尤而干诟。<br>若龙逄之沉首兮，王子比干之逢醢。<br>念社稷之几危兮，反为雠而见怨。<br>思国家之离沮兮，躬获衍而结难。<br>若青蝇之伪质兮，晋骊姬之反情。<br>恐登阶之逢殆兮，故退伏於末庭。<br>孽臣之号咷兮，本朝芜而不治。<br>犯颜色而触谏兮，反蒙辜而被疑。<br>菀蘼芜与菌若兮，渐藁本於洿渎。<br>淹芳芷於腐井兮，弃鸡骇於筐簏。<br>执棠谿以刜蓬兮，秉干将以割肉。<br>筐泽泻以豹鞟兮，破荆和以继筑。<br>时溷浊犹未清兮，世殽乱犹未察。<br>欲容与以俟时兮，惧年岁之既晏。<br>顾屈节以从流兮，心巩巩而不夷。<br>宁浮沅而驰骋兮，下江湘以邅回。<br>叹曰：山中槛槛余伤怀兮，征夫皇皇其孰依兮，<br>经营原野杳冥冥兮，乘骐骋骥舒吾情兮，<br>归骸旧邦莫谁语兮，长辞远逝乘湘去兮。<br><br><hr>
