<h4>《集部·楚辞·九思  守志》<b class="x">作者：不详</b></h4>
<br>陟玉峦兮逍遥，览高冈兮峣峣。<br>桂树列兮纷敷，吐紫华兮布条。<br>实孔鸾兮所居，今其集兮惟鸮。<br>乌鹊惊兮哑哑，余顾瞻兮怊怊。<br>彼日月兮闇昧，障覆天兮祲氛。<br>伊我后兮不聪，焉陈诚兮效忠。<br>摅羽翮兮超俗，游陶遨兮养神。<br>乘六蛟兮蜿蝉，遂驰骋兮升云。<br>扬彗光兮为旗，秉电策兮为鞭。<br>朝晨发兮鄢郢，食时至兮增泉。<br>绕曲阿兮北次，造我车兮南端。<br>谒玄黄兮纳贽，崇忠贞兮弥坚。<br>历九宫兮遍观，睹秘藏兮宝珍。<br>就传说兮骑龙，与织女兮合婚。<br>举天罼兮掩邪，彀天弧兮射奸。<br>随真人兮翱翔，食元气兮长存。<br>望太微兮穆穆，睨三阶兮炳分。<br>相辅政兮成化，建烈业兮垂勋。<br>目瞥瞥兮西没，道遐迥兮阻叹。<br>志蓄积兮未通，怅敞罔兮自怜。<br>乱曰：天庭明兮云霓藏，三光朗兮镜万方。<br>斥蜥蜴兮进龟龙，策谋从兮翼机衡。<br>配稷契兮恢唐功，嗟英俊兮未为双。<br><hr>
