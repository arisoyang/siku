<h4>《集部·楚辞·九叹  思古》<b class="x">作者：不详</b></h4>
<br>冥冥深林兮树木郁郁。<br>山参差以崭岩兮，阜杳杳以蔽日。<br>悲余心之悁悁兮，目眇眇而遗泣。<br>风骚屑以摇木兮，云吸吸以湫戾。<br>悲余生之无欢兮，愁倥傯於山陆。<br>旦徘徊於长阪兮，夕彷徨而独宿。<br>发披披以鬤々兮，躬劬劳而瘏悴。<br>魂俇々而南行兮，泣霑襟而濡袂。<br>心婵媛而无告兮，口噤闭而不言。<br>违郢都之旧闾兮，回湘、沅而远迁。<br>念余邦之横陷兮，宗鬼神之无次。<br>闵先嗣之中绝兮，心惶惑而自悲。<br>聊浮游於山陿兮，步周流於江畔。<br>临深水而长啸兮，且倘佯而氾观。<br>兴离骚之微文兮，冀灵修之壹悟。<br>还余车於南郢兮，复往轨於初古。<br>道修远其难迁兮，伤余心之不能已。<br>背三五之典刑兮，绝洪范之辟纪。<br>播规矩以背度兮，错权衡而任意。<br>操绳墨而放弃兮，倾容幸而侍侧。<br>甘棠枯於丰草兮，藜棘树於中庭。<br>西施斥於北宫兮，仳倠倚於弥楹。<br>乌获戚而骖乘兮，燕公操於马圉。<br>蒯聩登於清府兮，咎繇弃而在野。<br>盖见兹以永叹兮，欲登阶而狐疑。<br>乘白水而高骛兮，因徙弛而长词。<br>叹曰：倘佯垆阪沼水深兮，容与汉渚涕淫淫兮，<br>锺牙已死谁为声兮？纤阿不御焉舒情兮，<br>曾哀悽欷心离离兮，还顾高丘泣如洒兮。<br><br><hr>
