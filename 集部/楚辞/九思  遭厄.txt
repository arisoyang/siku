<h4>《集部·楚辞·九思  遭厄》<b class="x">作者：不详</b></h4>
<br>悼屈子兮遭厄，沉王躬兮湘汨。<br>何楚国兮难化，迄乎今兮不易。<br>士莫志兮羔裘，竞佞谀兮谗阋。<br>指正义兮为曲，訿玉璧兮为石。<br>殦雕游兮华屋，鵕鸃栖兮柴蔟。<br>起奋迅兮奔走，违群小兮謑訽。<br>载青云兮上昇，適昭明兮所处。<br>蹑天衢兮长驱，踵九阳兮戏荡。<br>越云汉兮南济，秣余马兮河鼓。<br>云霓纷兮<日奄>翳，参辰回兮颠倒。<br>逢流星兮问路，顾我指兮从左。<br>俓娵觜兮直驰，御者迷兮失轨。<br>遂踢达兮邪造，与日月兮殊道。<br>志阏绝兮安如，哀所求兮不耦。<br>攀天阶兮下视，见鄢郢兮旧宇。<br>意逍遥兮欲归，众秽盛兮沓沓。<br>思哽饐兮诘诎，涕流澜兮如雨。<br><br><hr>
