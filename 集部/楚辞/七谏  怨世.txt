<h4>《集部·楚辞·七谏  怨世》<b class="x">作者：不详</b></h4>
<br>世沉淖而难论兮，俗岒峨而嵾嵯。<br>清泠泠而歼灭兮，溷湛湛而日多。<br>枭鸮既以成群兮，玄鹤弭翼而屏移。<br>蓬艾亲入御於床笫兮，马兰踸踔而日加。<br>弃捐药芷与杜衡兮，余奈世之不知芳何？<br>何周道之平易兮，然芜秽而险巇。<br>高阳无故而委尘兮，唐虞点灼而毁议。<br>谁使正其真是兮，虽有八师其不可为。<br>皇天保其高兮，后土持其久。<br>服清白以逍遥兮，偏与乎玄英异色。<br>西施媞々而不得见兮，嫫母勃屑而日侍。<br>桂蠹不知所淹留兮，蓼虫不知徙乎葵菜。<br>处湣湣之浊世兮，今安所达乎吾志。<br>意有所载而远逝兮，固非众人之所识。<br>骥踌躇於弊輂兮，遇孙阳而得代。<br>吕望穷困而不聊生兮，遭周文而舒志。<br>甯戚饭牛而商歌兮，桓公闻而弗置。<br>路室女之方桑兮，孔子过之以自侍。<br>吾独乖剌而无当兮，心悼怵而耄思。<br>思比干之恲々兮，哀子胥之慎事。<br>悲楚人之和氏兮，献宝玉以为石。<br>遇厉武之不察兮，羌两足以毕斮。<br>小人之居势兮，视忠正之何若？<br>改前圣之法度兮，喜嗫嚅而妄作。<br>亲谗谀而疏贤圣兮，讼谓闾娵为丑恶。<br>愉近習而蔽远兮，孰知察其黑白？<br>卒不得效其心容兮，安眇眇而无所归薄。<br>专精爽以自明兮，晦冥冥而壅蔽。<br>年既已过太半兮，然埳轲而留滞。<br>欲高飞而远集兮，恐离罔而灭败。<br>独冤抑而无极兮，伤精神而寿夭。<br>皇天既不纯命兮，余生终无所依。<br>愿自沉於江流兮，绝横流而径逝。<br>宁为江海之泥涂兮，安能久见此浊世？<br><br><hr>
