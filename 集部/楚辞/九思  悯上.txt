<h4>《集部·楚辞·九思  悯上》<b class="x">作者：不详</b></h4>
<br>哀世兮睩々，諓々兮嗌喔。<br>众多兮阿媚，骫靡兮成俗。<br>贪枉兮党比，贞良兮茕独。<br>鹄窜兮枳棘，鹈集兮帷幄。<br>罽蕠兮青葱，槁本兮萎落。<br>睹斯兮伪惑，心为兮隔错。<br>逡巡兮圃薮，率彼兮畛陌。<br>川谷兮渊渊，山阜兮峉々。<br>丛林兮崟崟，株榛兮岳岳。<br>霜雪兮漼溰，冰冻兮洛泽。<br>东西兮南北，罔所兮归薄。<br>庇荫兮枯树，匍匐兮岩石。<br>蜷跼兮寒局数，独处兮志不申。<br>年齿尽兮命迫促，魁垒挤摧兮常困辱。<br>含忧强老兮愁不乐。<br>须发苎悴兮顠鬓白，思灵泽兮一膏沐。<br>怀兰英兮把琼若，待天明兮立踯躅。<br>云蒙蒙兮电儵烁，孤雌惊兮鸣呴呴。<br>思怫郁兮肝切剥，忿悁悒兮孰诉告。<br><br><hr>
