<h4>《集部·楚辞·七谏  初放》<b class="x">作者：不详</b></h4>
<br>平生於国兮，长於原野。<br>言语讷譅兮，又无彊辅。<br>浅智褊能兮，闻见又寡。<br>数言便事兮，见怨门下。<br>王不察其长利兮，卒见弃乎原野。<br>伏念思过兮，无可改者。<br>群众成朋兮，上浸以惑。<br>巧佞在前兮，贤者灭息。<br>尧、舜圣已没兮，孰为忠直？<br>高山崔巍兮，水流汤汤。<br>死日将至兮，兴麋鹿同坑。<br>块兮鞠，当道宿，举世皆然兮，余将谁告？<br>斥逐鸿鹄兮，近習鸱枭，斩伐橘柚兮，列树苦桃。<br>便娟之修竹兮，寄生乎江潭。<br>上葳蕤而防露兮，下泠泠而来风。<br>孰知其不合兮？<br>若竹柏之异心。<br>往者不可及兮，来者不可待。<br>悠悠苍天兮，莫我振理。<br>窃怨君之不寤兮，吾独死而后已。<br><br><hr>
