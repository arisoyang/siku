<h4>《集部·楚辞·七谏  初放》<b class="x">作者：不详</b></h4>
平生於国兮，长於原野。言语讷譅兮，又无彊辅。浅智褊能兮，闻见又寡。数言便事兮，见怨门下。王不察其长利兮，卒见弃乎原野。伏念思过兮，无可改者。群众成朋兮，上浸以惑。巧佞在前兮，贤者灭息。尧、舜圣已没兮，孰为忠直？高山崔巍兮，水流汤汤。死日将至兮，兴麋鹿同坑。块兮鞠，当道宿，举世皆然兮，余将谁告？斥逐鸿鹄兮，近習鸱枭，斩伐橘柚兮，列树苦桃。便娟之修竹兮，寄生乎江潭。上葳蕤而防露兮，下泠泠而来风。孰知其不合兮？若竹柏之异心。往者不可及兮，来者不可待。悠悠苍天兮，莫我振理。窃怨君之不寤兮，吾独死而后已。<hr>
