<h4>《集部·楚辞·七谏  沉江》<b class="x">作者：不详</b></h4>
<br>惟往古之得失兮，览私微之所伤。<br>尧、舜圣而慈仁兮，后世称而弗忘。<br>齐桓失於专任兮，夷吾忠而名彰。<br>晋献惑於孋姬兮，申生孝而被殃。<br>偃王行其仁义兮，荆文寤而徐亡。<br>纣暴虐以失位兮，周得佐乎吕望。<br>修往古以行恩兮，封比干之丘垄。<br>贤俊慕而自附兮，日浸淫而合同。<br>明法令而修理兮，兰芷幽而有芳。<br>苦众人之妒予兮，箕子寤而佯狂。<br>不顾地以贪名兮，心怫郁而内伤。<br>联蕙芷以为佩兮，过鲍肆而失香。<br>正臣端其操行兮，反离谤而见攘。<br>世俗更而变化兮，伯夷饿於首阳。<br>独廉洁而不容兮，叔齐久而逾明。<br>浮云陈而蔽晦兮，使日月乎无光。<br>忠臣贞而欲谏兮，谗谀毁而在旁。<br>秋草荣其将实兮，微霜下而夜降。<br>商风肃而害生兮，百草育而不长。<br>众并谐以妒贤兮，孤圣特而易伤。<br>怀计谋而不见用兮，岩穴处而隐藏。<br>成功隳而不卒兮，子胥死而不葬。<br>世从俗而变化兮，随风靡而成行。<br>信直退而毁败兮，虚伪进而得当。<br>追悔过之无及兮，岂尽忠而有功。<br>废制度而不用兮，务行私而去公。<br>终不变而死节兮，惜年齿之未央。<br>将方舟而下流兮，冀幸君之发矇。<br>痛忠言之逆耳兮，恨申子之沉江。<br>愿悉心之所闻兮，遭值君之不聪。<br>不开寤而难道兮，不别横之与纵。<br>听奸臣之浮说兮，绝国家之久长。<br>灭规矩而不用兮，背绳墨之正方。<br>离忧患而乃寤兮，若纵火於秋蓬。<br>业失之而不救兮，尚何论乎祸凶。<br>彼离畔而朋党兮，独行之士其何望？<br>日渐染而不自知兮，秋毫微哉而变容。<br>众轻积而折轴兮，原咎杂而累重。<br>赴湘、沅之流澌兮，恐逐波而复东。<br>怀沙砾而自沉兮，不忍见君之蔽壅。<br><br><hr>
