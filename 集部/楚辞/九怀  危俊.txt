<h4>《集部·楚辞·九怀  危俊》<b class="x">作者：不详</b></h4>
林不容兮鸣蜩，余何留兮中州？陶嘉月兮总驾，搴玉英兮自脩。结荣茝兮逶逝，将去烝兮远游。径岱土兮魏阙，历九曲兮牵牛。聊假日兮相佯，遗光燿兮周流。望太一兮淹息，纡余辔兮自休。晞白日兮皎皎，弥远路兮悠悠。顾列孛兮缥缥，观幽云兮陈浮。钜宝迁兮砏磤，雉咸雊兮相求。泱莽莽兮究志，惧吾心兮懤々。步余马兮飞柱，览可与兮匹俦。卒莫有兮纤介，永余思兮怞々。<hr>
