<h4>《集部·楚辞·九怀  危俊》<b class="x">作者：不详</b></h4>
<br>林不容兮鸣蜩，余何留兮中州？<br>陶嘉月兮总驾，搴玉英兮自脩。<br>结荣茝兮逶逝，将去烝兮远游。<br>径岱土兮魏阙，历九曲兮牵牛。<br>聊假日兮相佯，遗光燿兮周流。<br>望太一兮淹息，纡余辔兮自休。<br>晞白日兮皎皎，弥远路兮悠悠。<br>顾列孛兮缥缥，观幽云兮陈浮。<br>钜宝迁兮砏磤，雉咸雊兮相求。<br>泱莽莽兮究志，惧吾心兮懤々。<br>步余马兮飞柱，览可与兮匹俦。<br>卒莫有兮纤介，永余思兮怞々。<br><br><hr>
