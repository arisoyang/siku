<h4>《集部·楚辞·九思  伤时》<b class="x">作者：不详</b></h4>
惟昊天兮昭灵，阳气发兮清明。风習習兮和暖，百草萌兮华荣。堇荼茂兮扶疏，蘅芷彫兮莹嫇。愍贞良兮遇害，将夭折兮碎糜。时混混兮浇饡，哀当世兮莫知。览往昔兮俊彦，亦诎辱兮系纍。管束缚兮桎梏，百贸易兮传卖。遭桓缪兮识举，才德用兮列施。且从容兮自慰，玩琴书兮游戏。迫中国兮窄陿，吾欲之兮九夷。超五岭兮嵯峨，观浮石兮崔嵬。陟丹山兮炎野，屯余车兮黄支。就祝融兮稽疑，嘉己行兮无为。乃回朅兮北逝，遇神孈兮宴娭。欲静居兮自娱，心愁慼兮不能。放余辔兮策驷，忽飙腾兮浮云。蹠飞杭兮越海，从安期兮蓬莱。缘天梯兮北上，登太一兮玉台。使素女兮鼓簧，乘弋龢兮讴谣。声噭誂兮清和，音晏衍兮要淫。咸欣欣兮酣乐，余眷眷兮独悲。顾章华兮太息，志恋恋兮依依。<hr>
