<h4>《集部·楚辞·七谏  哀命》<b class="x">作者：不详</b></h4>
<br>哀时命之不合兮，伤楚国之多忧。<br>内怀情之洁白兮，遭乱世而离尤。<br>恶耿介之直行兮，世溷浊而不知。<br>何君臣之相失兮，上沅湘而分离。<br>测汨罗之湘水兮，知时固而不反。<br>伤离散之交乱兮，遂侧身而既远。<br>处玄舍之幽门兮，穴岩石而窟伏。<br>从水蛟而为徒兮，与神龙乎休息。<br>何山石之崭岩兮，灵魂屈而偃蹇。<br>含素水而蒙深兮，日眇眇而既远。<br>哀形体之离解兮，神罔两而无舍。<br>惟椒兰之不反兮，魂迷惑而不知路。<br>愿无过之设行兮，虽灭没之自乐。<br>痛楚国之流亡兮，哀灵修之过到。<br>固时俗之溷浊兮，志瞀迷而不知路。<br>念私门之正匠兮，遥涉江而远去。<br>念女媭之婵媛兮，涕泣流乎於悒。<br>我决死而不生兮，虽重追吾何及。<br>戏疾濑之素水兮，望高山之蹇产。<br>哀高丘之赤岸兮，遂没身而不反。<br><br><hr>
