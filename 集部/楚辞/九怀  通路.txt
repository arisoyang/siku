<h4>《集部·楚辞·九怀  通路》<b class="x">作者：不详</b></h4>
<br>天门兮墬户，孰由兮贤者？<br>无正兮溷厕，怀德兮何睹？<br>假寐兮愍斯，谁可与兮寤语？<br>痛凤兮远逝，畜鴳兮近处。<br>鲸鱏兮幽潜，从虾兮游陼。<br>乘虬兮登阳，载象兮上行。<br>朝发兮葱岭，夕至兮明光。<br>北饮兮飞泉，南采兮芝英。<br>宣游兮列宿，顺极兮彷徉。<br>红采兮骍衣，翠缥兮为裳。<br>舒佩兮綝纚，竦余剑兮干将。<br>腾蛇兮后从，飞駏兮步旁。<br>微观兮玄圃，览察兮瑶光。<br>启匮兮探筴，悲命兮相当。<br>纫蕙兮永辞，将离兮所思。<br>浮云兮容与，道余兮何之？<br>远望兮仟眠，闻雷兮阗阗。<br>阴忧兮感余，惆怅兮自怜。<br><br><hr>
