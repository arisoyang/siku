<h4>《集部·楚辞·九怀  蓄英》<b class="x">作者：不详</b></h4>
<br>秋风兮萧萧，舒芳兮振条。<br>微霜兮盻眇，病殀兮鸣蜩。<br>玄鸟兮辞归，飞翔兮灵丘。<br>望谿谷兮滃郁，熊罴兮呴嗥。<br>唐虞兮不存，何故兮久留？<br>临渊兮汪洋，顾林兮忽荒。<br>修余兮袿衣，骑霓兮南上。<br>乘云兮回回，亹亹兮自强。<br>将息兮兰皋，失志兮悠悠。<br>蒶蕴兮霉黧，思君兮无聊。<br>身去兮意存，怆恨兮怀愁。<br><br><hr>
