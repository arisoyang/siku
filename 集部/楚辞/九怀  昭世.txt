<h4>《集部·楚辞·九怀  昭世》<b class="x">作者：不详</b></h4>
<br>世溷兮冥昏，违君兮归真。<br>乘龙兮偃蹇，高回翔兮上臻。<br>袭英衣兮缇纟習，披华裳兮芳芬。<br>登羊角兮扶舆，浮云漠兮自娱。<br>握神精兮雍容，与神人兮相胥。<br>流星坠兮成雨，进瞵盼兮上丘墟。<br>览旧邦兮滃郁，余安能兮久居。<br>志怀逝兮心懰栗，纡余辔兮踌躇。<br>闻素女兮微歌，听王后兮吹竽。<br>魂悽怆兮感哀，肠回回兮盘纡。<br>抚余佩兮缤纷，高太息兮自怜。<br>使祝融兮先行，令昭明兮开门。<br>驰六蛟兮上征，竦余驾兮入冥。<br>历九州兮索合，谁可与兮终生。<br>忽反顾兮西囿，睹轸丘兮崎倾。<br>横垂涕兮泫流，悲余后兮失灵。<br><br><hr>
