<h4>《集部·楚辞·九思  疾世》<b class="x">作者：不详</b></h4>
周徘徊兮汉渚，求水神兮灵女。嗟此国兮无良，媒女诎兮謰謱。鴳雀列兮譁讙，鸲鹆鸣兮聒余。抱昭华兮宝璋，欲衒鬻兮莫取。言旋迈兮北徂，叫我友兮配耦。日阴曀兮未光，阒睄窕兮靡睹。纷载驱兮高驰，将谘询兮皇羲。遵河皋兮周流，路变易兮时乖。濿沧海兮东游，沐盥浴兮天池。访太昊兮道要，云靡贵兮仁义。志欣乐兮反征，就周文兮邠歧。秉玉英兮结誓，日欲暮兮心悲。惟天禄兮不再，背我信兮自违。逾陇堆兮渡漠，过桂车兮合黎。赴昆山兮馽騄，从邛遨兮栖迟。吮玉液兮止渴，齧芝华兮疗饥。居嵺廓兮尠畴，远梁昌兮几迷。望江汉兮濩渃，心紧絭兮伤怀。时昢々兮且旦，尘莫莫兮未晞。忧不暇兮寝食，吒增叹兮如雷。<hr>
