<h4>《集部·楚辞·九思  疾世》<b class="x">作者：不详</b></h4>
<br>周徘徊兮汉渚，求水神兮灵女。<br>嗟此国兮无良，媒女诎兮謰謱。<br>鴳雀列兮譁讙，鸲鹆鸣兮聒余。<br>抱昭华兮宝璋，欲衒鬻兮莫取。<br>言旋迈兮北徂，叫我友兮配耦。<br>日阴曀兮未光，阒睄窕兮靡睹。<br>纷载驱兮高驰，将谘询兮皇羲。<br>遵河皋兮周流，路变易兮时乖。<br>濿沧海兮东游，沐盥浴兮天池。<br>访太昊兮道要，云靡贵兮仁义。<br>志欣乐兮反征，就周文兮邠歧。<br>秉玉英兮结誓，日欲暮兮心悲。<br>惟天禄兮不再，背我信兮自违。<br>逾陇堆兮渡漠，过桂车兮合黎。<br>赴昆山兮馽騄，从邛遨兮栖迟。<br>吮玉液兮止渴，齧芝华兮疗饥。<br>居嵺廓兮尠畴，远梁昌兮几迷。<br>望江汉兮濩渃，心紧絭兮伤怀。<br>时昢々兮且旦，尘莫莫兮未晞。<br>忧不暇兮寝食，吒增叹兮如雷。<br><br><hr>
