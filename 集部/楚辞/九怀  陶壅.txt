<h4>《集部·楚辞·九怀  陶壅》<b class="x">作者：不详</b></h4>
览杳杳兮世惟，余惆怅兮何归。伤时俗兮溷乱，将奋翼兮高飞。驾八龙兮连蜷，建虹旌兮威夷。观中宇兮浩浩，纷翼翼兮上跻。浮溺水兮舒光，淹低佪兮京沶。　屯余车兮索友，睹皇公兮闵师。道莫贵兮归真，羡余术兮可夷。吾乃逝兮南娭，道幽路兮九疑。越炎火兮万里，过万首兮嶷嶷。济江海兮蝉蜕，绝北梁兮永辞。浮云郁兮昼昏，霾土忽兮塺々。息阳城兮广夏，衰色罔兮中怠。意晓阳兮燎寤，乃自轸兮在兹。思尧、舜兮袭兴，幸咎繇兮获谋。悲九州兮靡君，抚轼叹兮作诗。<hr>
