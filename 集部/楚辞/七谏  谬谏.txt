<h4>《集部·楚辞·七谏  谬谏》<b class="x">作者：不详</b></h4>
<br>怨灵修之浩荡兮，夫何执操之不固？<br>悲太山之为隍兮，孰江河之可涸？<br>愿承间而效志兮，恐犯忌而干讳。<br>卒抚情以寂寞兮，然怊怅而自悲。<br>玉与石其同匮兮，贯鱼眼与珠玑。<br>驽骏杂而不分兮，服罢牛而骖骥。<br>年滔滔而自远兮，寿冉冉而愈衰。<br>心悇憛而烦冤兮，蹇超摇而无冀。<br>固时俗之工巧兮，灭规矩而改错。<br>郤骐骥而不乘兮，策驽骀而取路。<br>当世岂无骐骥兮，诚无王良之善驭。<br>见执辔者非其人兮，故驹跳而远去。<br>不量凿而正枘兮，恐矩矱之不同。<br>不论世而高举兮，恐操行之不调。<br>弧弓弛而不张兮，孰云知其所至？<br>无倾危之患难兮，焉知贤士之所死？<br>俗推佞而进富兮，节行张而不著。<br>贤良蔽而不群兮，朋曹比而党誉。<br>邪说饰而多曲兮，正法弧而不公。<br>直士隐而避匿兮，谗谀登乎明堂。<br>弃彭咸之娱乐兮，灭巧倕之绳墨。<br>菎蕗杂於黀蒸兮，机蓬矢以射革。<br>驾蹇驴而无策兮，又何路之能极？<br>以直针而为钓兮，又何鱼之能得？<br>伯牙之绝弦兮，无锺子期而听之。<br>和抱璞而泣血兮，安得良工而剖之？<br>同音者相和兮，同类者相似。<br>飞鸟号其群兮，鹿鸣求其友。<br>故叩宫而宫应兮，弹角而角动。<br>虎啸而谷风至兮，龙举而景云往。<br>音声之相和兮，言物类之相感也。<br>夫方圜之异形兮，势不可以相错。<br>列子隐身而穷处兮，世莫可以寄讬。<br>众鸟皆有行列兮，凤独翔翔而无所薄。<br>经浊世而不得志兮，愿侧身岩穴而自讬。<br>欲阖口而无言兮，尝被君之厚德。<br>独便悁而怀毒兮，愁郁郁之焉极？<br>念三年之积思兮，愿壹见而陈辞。<br>不及君而骋说兮，世孰可为明之？<br>身寝疾而日愁兮，情沉抑而不扬。<br>众人莫可与论道兮，悲精神之不通。<br>乱曰：鸾皇孔凤日以远兮，畜凫驾鹅。<br>鸡鹜满堂坛兮，鼃黾游乎华池。<br>要褭奔亡兮，腾驾橐驼。<br>铅刀进御兮，遥弃太阿。<br>拔搴玄芝兮，列树芋荷。<br>橘柚萎枯兮，苦李旖旎。<br>甂瓯登於明堂兮，周鼎潜潜乎深渊。<br>自古而固然兮，吾又何怨乎今之人。<br><br><hr>
