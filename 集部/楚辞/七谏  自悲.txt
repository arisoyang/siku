<h4>《集部·楚辞·七谏  自悲》<b class="x">作者：不详</b></h4>
<br>居愁懃其谁告兮，独永思而忧悲。<br>内自省而不惭兮，操愈坚而不衰。<br>隐三年而无决兮，岁忽忽其若颓。<br>怜余身不足以卒意兮，冀一见而复归。<br>哀人事之不幸兮，属天命而委之咸池。<br>身被疾而不閒兮，心沸热其若汤。<br>冰炭不可以相并兮，吾固知乎命之不长。<br>哀独苦死之无乐兮，惜余年之未央。<br>悲不反余之所居兮，恨离予之故乡。<br>鸟兽惊而失群兮，犹高飞而哀鸣。<br>狐死必首丘兮，夫人孰能不反其真情？<br>故人疏而日忘兮，新人近而俞好。<br>莫能行於杳冥兮，孰能施於无报？<br>苦众人之皆然兮，乘回风而远游。<br>凌恒山其若陋兮，聊愉娱以忘忧。<br>悲虚言之无实兮，苦众口之铄金。<br>遇故乡而一顾兮，泣歔欷而霑衿。<br>厌白玉以为面兮，怀琬琰以为心。<br>邪气入而感内兮，施玉色而外淫。<br>何青云之流澜兮，微霜降之蒙蒙。<br>徐风至而徘徊兮，疾风过之汤汤。<br>闻南藩乐而欲往兮，至会稽而且止。<br>见韩众而宿之兮，问天道之所在？<br>借浮云以送予兮，载雌霓而为旌。<br>驾青龙以驰骛兮，班衍衍之冥冥。<br>忽容容其安之兮，超慌忽其焉如？<br>苦众人之难信兮，愿离群而远举。<br>登峦山而远望兮，好桂树之冬荣。<br>观天火之炎炀兮，听大壑之波声。<br>引八维以自道兮，含沆瀣以长生。<br>居不乐以时思兮，食草木之秋实。<br>饮菌若之朝露兮，构桂木而为室。<br>杂橘柚以为囿兮，列新夷与椒桢。<br>鹍鹤孤而夜号兮，哀居者之诚贞。<br><br><hr>
