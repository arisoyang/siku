<h4>《集部·楚辞·九思  悼乱》<b class="x">作者：不详</b></h4>
<br>嗟嗟兮悲夫，殽乱兮纷拏。<br>茅丝兮同综，冠屦兮共絇。<br>督万兮侍宴，周邵兮负刍。<br>白龙兮见射，灵龟兮执拘。<br>仲尼兮困厄，邹衍兮幽囚。<br>伊余兮念兹，奔遁兮隐居。<br>将升兮高山，上有兮猴猿。<br>欲入兮深谷，下有兮虺蛇。<br>左见兮鸣鵙，右睹兮呼枭。<br>惶悸兮失气，踊跃兮距跳。<br>便旋兮中原，仰天兮增叹。<br>菅蒯兮野莽，雚苇兮仟眠。<br>鹿蹊兮继踵，貒貉兮蟫々。<br>鹯鹞兮轩轩，鹑鹌兮甄甄。<br>哀我兮寡独，靡有兮齐伦。<br>意欲兮沉吟，迫日兮黄昏。<br>玄鹤兮高飞，曾逝兮青冥。<br>鸧鹒兮喈喈，山鹊兮嘤嘤。<br>鸿鸬兮振翅，归雁兮于征。<br>吾志兮觉悟，怀我兮圣京。<br>垂屣兮将起，跓俟兮硕明。<br><br><hr>
