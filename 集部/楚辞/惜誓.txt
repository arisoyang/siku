<h4>《集部·楚辞·惜誓》<b class="x">作者：不详</b></h4>
<br>惜余年老而日衰兮，岁忽忽而不反。<br>登苍天而高举兮，历众山而日远。<br>观江河之纡曲兮，离四海之霑濡。<br>攀北极而一息兮，吸沆瀣以充虚。<br>飞朱鸟使先驱兮，驾太一之象舆。<br>苍龙蚴虬於左骖兮，白虎骋而为右騑。<br>建日月以为盖兮，载玉女於后车。<br>驰骛於杳冥之中兮，休息虖昆仑之墟。<br>乐穷极而不厌兮，愿从容虖神明。<br>涉丹水而驼骋兮，右大夏之遗风。<br>黄鹄之一举兮，知山川之纡曲。<br>再举兮，睹天地之圜方。<br>临中国之众人兮，讬回飙乎尚羊。<br>乃至少原之野兮，赤松、王乔皆在旁。<br>二子拥瑟而调均兮，余因称乎清商。<br>澹然而自乐兮，吸众气而翱翔。<br>念我长生而久仙兮，不如反余之故乡。<br>黄鹄后时而寄处兮，鸱枭群而制之。<br>神龙失水而陆居兮，为蝼蚁之所裁。<br>夫黄鹄神龙犹如此兮，况贤者之逢乱世哉。<br>寿冉冉而日衰兮，固儃回而不息。<br>俗流从而不止兮，众枉聚而矫直。<br>或偷合而苟进兮，或隐居而深藏。<br>苦称量之不审兮，同权概而就衡。<br>或推迻而苟容兮，或直言之谔谔。<br>伤诚是之不察兮，并纫茅丝以为索。<br>方世俗之幽昏兮，眩白黑之美恶。<br>放山渊之龟玉兮，相与贵夫砾石。<br>梅伯数谏而至醢兮，来革顺志而用国。<br>悲仁人之尽节兮，反为小人之所贼。<br>比干忠谏而剖心兮，箕子被发而佯狂。<br>水背流而源竭兮，木去根而不长。<br>非重躯以虑难兮，惜伤身之无功。<br>已矣哉！独不见夫鸾凤之高翔兮，乃集大皇之野。<br>循四极而回周兮，见盛德而后下。<br>彼圣人之神德兮，远浊世而自藏。<br>使麒麟可得羁而係兮，又何以异虖犬羊？<br><br><hr>
