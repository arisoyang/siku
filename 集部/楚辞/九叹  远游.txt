<h4>《集部·楚辞·九叹  远游》<b class="x">作者：不详</b></h4>
悲余性之不可改兮，屡惩艾而不迻。服觉皓以殊俗兮，貌揭揭以巍巍。譬若王侨之乘云兮，载赤霄而凌太清。欲与天地参寿兮，与日月而比荣。登昆仑而北首兮，悉灵圉而来谒。选鬼神於太阴兮，登阊阖於玄阙。回朕车俾西引兮，褰虹旗於玉门。驰六龙於三危兮，朝西灵於九滨。结余轸於西山兮，横飞谷以南征。绝都广以直指兮，历祝融於朱冥。枉玉衡於炎火兮，委两饣官于咸唐。贯澒濛以东朅兮，维六龙於扶桑。周流览於四海兮，志升降以高驰。徵九神於回极兮，建虹采以招指。驾鸾凤以上游兮，从玄鹤与鹪明。孔鸟飞而送迎兮，腾群鹤於瑶光。排帝宫与罗囿兮，升县圃以眩灭。结琼枝以杂佩兮，立长庚以继日。凌惊雷以轶骇电兮，缀鬼谷於北辰。鞭风伯使先驱兮，囚灵玄於虞渊。溯高风以低佪兮，览周流於朔方。就颛顼而陈词兮，考玄冥於空桑。旋车逝於崇山兮，奏虞舜於苍梧。济杨舟於会稽兮，就申胥於五湖。见南郢之流风兮，殒余躬於沅湘。望旧邦之黯黮兮，时溷浊其犹未央。怀兰茝之芬芳兮，妒被离而折之。张绛帷以襜襜兮，风邑邑而蔽之。日暾暾其西舍兮，阳焱焱而复顾。聊假日以须臾兮，何骚骚而自故。叹曰：譬彼蛟龙乘云浮兮，汎淫澒溶纷若雾兮，潺湲轇轕雷动电发馺高举兮，升虚凌冥沛浊浮清入帝宫兮，摇翘奋羽驰风骋雨游无穷兮。<hr>
