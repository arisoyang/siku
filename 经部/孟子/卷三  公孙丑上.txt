<h4>《经部·孟子·卷三  公孙丑上》<b class="x">作者：孟轲</b></h4>
 公孙丑问曰：“夫子当路於齐，管仲、晏子之功，可复许乎？”孟子曰：<br>“子诚齐人也，知管仲、晏子而已矣。或问乎曾西曰：‘吾子与子路孰贤？’曾<br>西蹴然曰：‘吾先子之所畏也。’曰：‘然则吾子与管仲孰贤？’曾西艴然不<br>悦，曰：‘尔何曾比予於管仲？管仲得君，如彼其专也，行乎国政，如彼其久也，<br>功烈如彼其卑也，尔何曾比予於是？’”曰：“管仲，曾西之所不为也，而子为<br>我愿之乎？”曰：“管仲以其君霸，晏子以其君显。管仲、晏子犹不足为与？”<br>曰：“以齐王，由反手也。”曰：“若是，则弟子之惑滋甚。且以文王之德，百<br>年而后崩，犹未洽於天下。武王、周公继之，然后大行。今言王若易然，则文王<br>不足法与？”曰：“文王何可当也？由汤至於武丁，贤圣之君六七作，天下归殷<br>久矣，久则难变也。武丁朝诸侯有天下，犹运之掌也。纣之去武丁未久也，其故<br>家遗俗，流风善政，犹有存者。又有微子、微仲、王子比干、箕子、胶鬲，皆贤<br>人也，相与辅相之，故久而后失之也。尺地莫非其有也，一民莫非其臣也，<br>然而文王犹方百里起，是以难也。齐人有言曰：‘虽有智慧，不如乘势；虽有鎡<br>基，不如待时。’今时则易然也。夏后、殷、周之盛，地未有过千里者也，而齐<br>有其地矣。鸡鸣狗吠相闻，而达乎四境，而齐有其民矣。地不改辟矣，民不改聚<br>矣，行仁政而王，莫之能御也。且王者之不作，未有疏於此时者也；民之憔悴於<br>虐政，未有甚於此时者也。饥者易为食，渴者易为饮。孔子曰：‘德之流行，速<br>於置邮而传命。’当今之时，万乘之国行仁政，民之悦之，犹解倒悬也。故事半<br>古之人，功必倍之，惟此时为然。”<br> 公孙丑问曰：“夫子加齐之卿相，得行道焉，虽由此霸王，不异矣。如此<br>则动心否乎？”孟子曰：“否！我四十不动心。”曰：“若是，则夫子过孟贲远<br>矣。”曰：“是不难，告子先我不动心。”曰：“不动心有道乎？”曰：“有。<br>北宫黝之养勇也，不肤桡，不目逃，思以一豪挫於人，若挞之於市朝，不受於褐<br>宽博，亦不受於万乘之君；视刺万乘之君，若刺褐夫，无严诸侯，恶声至，必反<br>之。孟施舍之所养勇也，曰：‘视不胜犹胜也；量敌而后进，虑胜而后会，是畏<br>三军者也。舍岂能为必胜哉？能无惧而已矣。’孟施舍似曾子，北宫黝似子夏。<br>夫二子之勇，未知其孰贤，然而孟施舍守约也。昔者曾子谓子襄曰：‘子好勇乎？<br>吾尝闻大勇於夫子矣。自反而不缩，虽褐宽博，吾不惴焉；自反而缩，虽千万人，<br>吾往矣。’孟施舍之守气，又不如曾子之守约也。”曰：“敢问夫子之不动心与<br>告子之不动心，可得闻与？”“告子曰：‘不得於言，勿求於心；不得於心，勿<br>求於气。’不得於心，勿求於气，可；不得於言，勿求於心，不可。夫志，气之<br>帅也；气，体之充也。夫志至焉，气次焉；故曰：‘持其志，无暴其气。’”<br>“既曰志至焉，气次焉，又曰持其志，无暴其气者，何也？”曰：“志壹则动气，<br>气壹则动志也。今夫蹶者趋者，是气也，而反动其心。”“敢问夫子恶乎长？”<br>曰：“我知言，我善养吾浩然之气。”“敢问何谓浩然之气？”曰：“难言也。<br>其为气也，至大至刚，以直养而无害，则塞於天地之间。其为气也，配义与道。<br>无是，馁也。是集义所生者，非义袭而取之也。行有不慊於心，则馁矣。我故曰：<br>告子未尝知义，以其外之也。必有事焉而勿正，心勿忘，勿助长也。无若宋人然：<br>宋人有闵其苗之不长而揠之者，芒芒然归，谓其人曰：‘今日病矣！予助苗长矣！’<br>其子趋而往视之，苗则槁矣。天下之不助苗长者寡矣。以为无益而舍之者，不耘<br>苗者也；助之长者，揠苗者也，非徒无益，而又害之。”“何谓知言？”曰：<br>“诐辞知其所蔽，淫辞知其所陷，邪辞知其所离，遁辞知其所穷。生於其心，<br>害於其政；发於其政，害於其事。圣人复起，必从吾言矣。宰我、子贡善为说辞，<br>冉牛、闵子、颜渊善言德行，孔子兼之，曰：‘我於辞命，则不能也。’”“然<br>则夫子既圣矣乎？”曰：“恶！是何言也？昔者子贡问於孔子曰：‘夫子圣矣乎？’<br>孔子曰：‘圣则吾不能，我学不厌，而教不倦也。’子贡曰：‘学不厌，智也；教<br>不倦，仁也。仁且智，夫子既圣矣乎。’夫圣，孔子不居，是何言也？昔者窃闻之：<br>子夏、子游、子张皆有圣人之一体，冉牛、闵子、颜渊则具体而微。”“敢问所<br>安？”曰：“姑舍是。”曰：“伯夷、伊尹何如？”曰：“不同道。非其君不事，<br>非其民不使；治则进，乱则退，伯夷也。何事非君，何使非民；治亦进，乱亦进，<br>伊尹也。可以仕则仕，可以止则止，可以久则久，可以速则速，孔子也。皆古圣<br>人也，吾未能有行焉。乃所愿，则学孔子也。”“伯夷、伊尹於孔子，若是班乎？”<br>曰：“否！自有生民以来，未有孔子也。”“然则有同与？”曰：“有。得百里<br>之地而君之，皆能以朝诸侯，有天下；行一不义，杀一不辜，而得天下，皆不为<br>也。是则同。”曰：“敢问其所以异。”曰：“宰我、子贡、有若，智足以知圣<br>人，汙不至阿其所好。宰我曰：‘以予观於夫子，贤於尧、舜远矣。’子贡曰：<br>‘见其礼而知其政，闻其乐而知其德，由百世之后，等百世之王，莫之能违也。<br>自生民以来，未有夫子也。’有若曰：‘岂惟民哉？麒麟之於走兽，凤凰之於飞<br>鸟，泰山之於丘垤，河海之於行潦，类也。圣人之於民，亦类也。出於其类，拔<br>乎其萃，自生民以来，未有盛於孔子也。’”<br> 孟子曰：“以力假仁者霸，霸必有大国；以德行仁者王，王不待大。汤以七<br>十里，文王以百里。以力服人者，非心服也，力不赡也；以德服人者，中心悦而<br>诚服也，如七十子之服孔子也。《诗》云：‘自西自东，自南自北，无思不服。’<br>此之谓也。”<br> 孟子曰：“仁则荣，不仁则辱。今恶辱而居不仁，是犹恶湿而居下也。如恶<br>之，莫如贵德而尊士，贤者在位，能者在职。国家闲暇，及是时，明其政刑。<br>虽大国，必畏之矣。《诗》云：‘迨天之未阴雨，彻彼桑土，绸缪牖户。今此下<br>民，或敢侮予。’孔子曰：‘为此诗者，其知道乎！能治其国家，谁敢侮之？’<br>今国家闲暇，及是时，般乐怠敖，是自求祸也。祸福无不自己求之者。《诗》云：<br>‘永言配命，自求多福。’《太甲》曰：‘天作孽，犹可违。自作孽，不可活。’<br>此之谓也。”<br> 孟子曰：“尊贤使能，俊杰在位，则天下之士皆悦，而愿立於其朝矣；市，<br>廛而不征，法而不廛，则天下之商皆悦，而愿藏於其市矣；关，讥而不征，则天<br>下之旅皆悦，而愿出於其路矣；耕者，助而不税，则天下之农皆悦，而愿耕於其<br>野矣；廛，无夫里之布，则天下之民皆悦，而愿为之氓矣。信能行此五者，则邻<br>国之民仰之若父母矣。率其子弟，攻其父母，自有生民以来未有能济者也。如此，<br>则无敌於天下。无敌於天下者，天吏也。然而不王者，未之有也。”<br> 孟子曰：“人皆有不忍人之心。先王有不忍人之心，斯有不忍人之政矣。以<br>不忍人之心，行不忍人之政，治天下可运之掌上。所以谓人皆有不忍人之心者，<br>今人乍见孺子将入於井，皆有怵惕恻隐之心，非所以内交於孺子之父母也，非所<br>以要誉於乡党朋友也，非恶其声而然也。由是观之，无恻隐之心，非人也；无羞<br>恶之心，非人也；无辞让之心，非人也；无是非之心，非人也。恻隐之心，仁之<br>端也；羞恶之心，义之端也；辞让之心，礼之端也；是非之心，智之端也。人之<br>有是四端也，犹其有四体也。有是四端而自谓不能者，自贼者也；谓其君不能者，<br>贼其君者也。凡有四端於我者，知皆扩而充之矣，若火之始然，泉之始达。苟能<br>充之，足以保四海；苟不充之，不足以事父母。”<br> 孟子曰：“矢人岂不仁於函人哉？矢人唯恐不伤人，函人唯恐伤人。巫匠亦<br>然。故术不可不慎也。孔子曰：‘里仁为美。择不处仁，焉得智？’夫仁，天之<br>尊爵也，人之安宅也。莫之御而不仁，是不智也。不仁、不智，无礼、无义，人<br>役也。人役而耻为役，由弓人而耻为弓，矢人而耻为矢也。如耻之，莫如为仁。<br>仁者如射，射者正己而后发；发而不中，不怨胜己者，反求诸己而已矣。”<br> 孟子曰：“子路，人告之以有过则喜。禹，闻善言则拜。大舜有大焉，善与<br>人同，舍己从人，乐取於人以为善。自耕稼、陶、渔以至为帝，无非取於人者。<br>取诸人以为善，是与人为善者也。故君子莫大乎与人为善。”<br> 孟子曰：“伯夷，非其君不事，非其友不友。不立於恶人之朝，不与恶人言。<br>立於恶人之朝，与恶人言，如以朝衣朝冠坐於涂炭。推恶恶之心，思与乡人立，<br>其冠不正，望望然去之，若将浼焉。是故诸侯虽有善其辞命而至者，不受也。不<br>受也者，是亦不屑就已。柳下惠不羞汙君，不卑小官；进不隐贤，必以其道；遗<br>佚而不怨，阨穷而不悯。故曰：‘尔为尔，我为我，虽袒裼裸裎於我侧，尔焉<br>能浼我哉？’故由由然与之偕而不自失焉，援而止之而止。援而止之而止者，是<br>亦不屑去已。”孟子曰：“伯夷隘，柳下惠不恭。隘与不恭，君子不由也。”<hr>
