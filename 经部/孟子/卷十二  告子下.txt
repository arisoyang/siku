<h4>《经部·孟子·卷十二  告子下》<b class="x">作者：孟轲</b></h4>
 任人有问屋庐子曰：“礼与食孰重？”曰：“礼重。”“色与礼孰重？”曰：<br>“礼重。”曰：“以礼食，则饥而死；不以礼食，则得食，必以礼乎？亲迎，则<br>不得妻；不亲迎，则得妻，必亲迎乎？”屋庐子不能对。明日之邹，以告孟子。<br>孟子曰：“於！答是也何有？不揣其本，而齐其末，方寸之木可使高於岑楼。金<br>重於羽者，岂谓一钩金与一舆羽之谓哉？取食之重者与礼之轻者而比之，奚翅食<br>重？取色之重者与礼之轻者而比之，奚翅色重？往应之曰：‘紾兄之臂而夺之<br>食，则得食；不紾，则不得食，则将紾之乎？逾东家墙而搂其处子，则得妻；<br>不搂，则不得妻；则将搂之乎？”<br> 曹交问曰：“人皆可以为尧、舜，有诸？”孟子曰：“然。”“交闻文王十<br>尺，汤九尺。今交九尺四寸以长，食粟而已，如何则可？”曰：“奚有於是？亦<br>为之而已矣。有人於此，力不能胜一匹雏，则为无力人矣。今曰举百钧，则为有<br>力人矣。然则举乌获之任，是亦为乌获而已矣。夫人岂以不胜为患哉？弗为耳。<br>徐行后长者谓之弟，疾行先长者谓之不弟。夫徐行者，岂人所不能哉？所不为也。<br>尧、舜之道，孝悌而已矣。子服尧之服，诵尧之言，行尧之行，是尧而已矣。子<br>服桀之服，诵桀之言，行桀之行，是桀而已矣。”曰：“交得见於邹君，可以假<br>馆，愿留而受业於门。”曰：“夫道若大路然，岂难知哉？人病不求耳。子归而<br>求之，有馀师。”<br> 公孙丑问曰：“高子曰：《小弁》，小人之诗也。”孟子曰：“何以言之？”<br>曰：“怨。”曰：“固哉，高叟之为诗也！有人於此，越人关弓而射之，则己谈<br>笑而道之，无他，疏之也。其兄关弓而射之，则己垂涕泣而道之，无他，戚之也。<br>《小弁》之怨，亲亲也。亲亲，仁也。固矣夫，高叟之为诗也！”曰：“《凯风》<br>何以不怨？”曰：“《凯风》，亲之过小者也。《小弁》，亲之过大者也。亲之<br>过大而不怨，是愈疏也；亲之过小而怨，是不可矶也。愈疏，不孝也；不可矶，<br>亦不孝也。孔子曰：‘舜其至孝矣，五十而慕。’”<br> 宋牼将之楚，孟子遇於石丘，曰：“先生将何之？”曰：“吾闻秦、楚构<br>兵，我将见楚王说而罢之。楚王不悦，我将见秦王说而罢之。二王我将有所遇焉。”<br>曰：“轲也请无问其详，愿闻其指。说之将何如？”曰：“我将言其不利也。”<br>曰：“先生之志则大矣，先生之号则不可。先生以利说秦、楚之王，秦、楚之王<br>悦於利，以罢三军之师，是三军之士乐罢而悦於利也。为人臣者怀利以事其君，<br>为人子者怀利以事其父，为人弟者怀利以事其兄，是君臣、父子、兄弟终去仁义，<br>怀利以相接，然而不亡者，未之有也。先生以仁义说秦、楚之王，秦、楚之王悦<br>於仁义，而罢三军之师，是三军之士乐罢而悦於仁义也。为人臣者怀仁义以事其<br>君，为人子者怀仁义以事其父，为人弟者怀仁义以事其兄，是君臣、父子、兄弟<br>去利，怀仁义以相接也，然而不王者，未之有也。何必曰利？”<br> 孟子居邹。季任为任处守，以币交，受之而不报。处於平陆，储子为相，以<br>币交，受之而不报。他日，由邹之任，见季子；由平陆之齐，不见储子。屋庐子<br>喜曰：“连得间矣！”问曰：“夫子之任见季子，之齐不见储子，为其为相与？”<br>曰：“非也。《书》曰；‘享多仪，仪不及物曰不享，惟不役志于享。’为其不<br>成享也。”屋庐子悦。或问之，屋庐子曰：“季子不得之邹，储子得之平陆。”<br> 淳于髡曰；“先名实者，为人也；后名实者，自为也。夫子在三卿之中，名<br>实未加於上下而去之，仁者固如此乎？”孟子曰：“居下位，不以贤事不肖者，<br>伯夷也。五就汤，五就桀者，伊尹也。不恶汙君，不辞小官者，柳下惠也。三子<br>者不同道，其趋一也。”“一者何也？”曰：“仁也。君子亦仁而已矣，何必同？”<br>曰：“鲁缪公之时，公仪子为政，子柳、子思为臣，鲁之削也滋甚。若是乎贤者<br>之无益於国也！”曰：“虞不用百里奚而亡，秦缪公用之而霸。不用贤则亡，削<br>何可得欤？”曰：“昔者王豹处於淇，而河西善讴。绵驹处於高唐，而齐右善歌。<br>华周、杞梁之妻善哭其夫而变国俗。有诸内必形诸外，为其事而无其功者，髡未<br>尝睹之也。是故无贤者也，有则髡必识之。”曰：“孔子为鲁司寇，不用，从而<br>祭，燔肉不至，不税冕而行。不知者以为为肉也，其知者以为为无礼也。乃孔子<br>则欲以微罪行，不欲为苟去。君子之所为，众人固不识也。”<br> 孟子曰：“五霸者，三王之罪人也。今之诸侯，五霸之罪人也。今之大夫，<br>今之诸侯之罪人也。天子適诸侯曰巡狩，诸侯朝於天子曰述职。春省耕而补不足，<br>秋省敛而助不给。入其疆，土地辟，田野治，养老尊贤，俊杰在位，则有庆，庆<br>以地。入其疆，土地荒芜，遗老失贤，掊克在位，则有让。一不朝则贬其爵，再<br>不朝则削其地，三不朝则六师移之。是故天子讨而不伐，诸侯伐而不讨。五霸者，<br>搂诸侯以伐诸侯者也。故曰五霸者，三王之罪人也。五霸，桓公为盛。葵丘之会<br>诸侯，束牲载书而不歃血。初命曰：‘诛不孝，无易树子，无以妾为妻。’再命<br>曰：‘尊贤育才，以彰有德。’三命曰：‘敬老慈幼，无忘宾旅。’四命曰：<br>‘士无世官，官事无摄，取士必得，无专杀大夫。’五命曰：‘无曲防，无遏籴，<br>无有封而不告。’曰：‘凡我同盟之人，既盟之后，言归于好。’今之诸侯皆犯<br>此五禁，故曰今之诸侯，五霸之罪人也。长君之恶其罪小，逢君之恶其罪大。今<br>之大夫皆逢君之恶，故曰今之大夫，今之诸侯之罪人也。”<br> 鲁欲使慎子为将军。孟子曰：“不教民而用之，谓之殃民。殃民者，不容於<br>尧、舜之世。一战胜齐，遂有南阳，然且不可。”慎子勃然不悦，曰：“此则滑<br>釐所不识也。”曰：“吾明告子：天子之地方千里，不千里，不足以待诸侯。诸<br>侯之地方百里，不百里，不足以守宗庙之典籍。周公之封於鲁，为方百里也，地<br>非不足，而俭於百里。太公之封于齐也，亦为方百里也，地非不足也，而俭於百<br>里。今鲁方百里者五，子以为有王者作，则鲁在所损乎，在所益乎？徒取诸彼以<br>与此，然且仁者不为，况於杀人以求之乎？君子之事君也，务引其君以当道，志<br>於仁而已。”<br> 孟子曰：“今之事君者皆曰：‘我能为君辟土地，充府库。’今之所谓良臣，<br>古之所谓民贼也。君不乡道，不志於仁，而求富之，是富桀也。‘我能为君约与<br>国，战必克。’今之所谓良臣，古之所谓民贼也。君不乡道，不志於仁，而求为<br>之强战，是辅桀也。由今之道，无变今之俗，虽与之天下，不能一朝居也。”<br> 白圭曰：“吾欲二十而取一，何如？”孟子曰：“子之道，貉道也。万室之<br>国，一人陶，则可乎？”曰：“不可，器不足用也。”曰：“夫貉，五穀不生，<br>惟黍生之。无城郭、宫室、宗庙、祭祀之礼，无诸侯币帛饔飧，无百官有司，故<br>二十取一而足也。今居中国，去人伦，无君子，如之何其可也？陶以寡，且不可<br>以为国，况无君子乎？欲轻之於尧、舜之道者，大貉小貉也；欲重之於尧、舜之<br>道者，大桀小桀也。”<br> 白圭曰：“丹之治水也愈於禹。”孟子曰：“子过矣。禹之治水，水之道也，<br>是故禹以四海为壑。今吾子以邻国为壑。水逆行谓之洚水。洚水者，洪水也。仁<br>人之所恶也。吾子过矣。”<br> 孟子曰：“君子不亮，恶乎执？”<br> 鲁欲使乐正子为政。孟子曰：“吾闻之，喜而不寐。”公孙丑曰：“乐正子<br>强乎？”曰：“否。”“有知虑乎？”曰：“否。”“多闻识乎？”曰：“否。”<br>“然则奚为喜而不寐？”曰：“其为人也好善。”“好善足乎？”曰：“好善优<br>於天下，而况鲁国乎？夫苟好善，则四海之内皆将轻千里而来告之以善。夫苟不<br>好善，则人将曰：‘訑訑，予既已知之矣。’訑訑之声音颜色距人於千<br>里之外。士止於千里之外，则谗谄面谀之人至矣。与谗谄面谀之人居，国欲治，<br>可得乎？”<br> 陈子曰：“古之君子何如则仕？”孟子曰：“所就三，所去三。迎之致敬以<br>有礼；言，将行其言也，则就之。礼貌未衰，言弗行之，则去之。其次，虽未行<br>其言也，迎之致敬以有礼，则就之。礼貌衰，则去之。其下，朝不食，夕不食，<br>饥饿不能出门户，君闻之，曰：‘吾大者不能行其道，又不能从其言也。使饥饿<br>於我土地，吾耻之。’周之，亦可受也，免死而已矣。”<br> 孟子曰：“舜发於畎亩之中，傅说举於版筑之间，胶鬲举於鱼盐之中，管夷<br>吾举於士，孙叔敖举於海，百里奚举於市。故天将降大任於是人也，必先苦其心<br>志，劳其筋骨，饿其体肤，空乏其身，行拂乱其所为，所以动心忍性，曾益其所<br>不能。人恒过，然后能改。困於心，衡於虑，而后作。征於色，发於声，而后喻。<br>入则无法家拂士，出则无敌国外患者，国恒亡。然后知生於忧患而死於安乐也。”<br> 孟子曰：“教亦多术矣，予不屑之教诲也者，是亦教诲之而已矣。”<hr>
