<h4>《经部·孟子·卷十一  告子上》<b class="x">作者：孟轲</b></h4>
 告子曰：“性犹杞柳也，义犹桮棬也。以人性为仁义，犹以杞柳为桮<br>棬。”孟子曰：“子能顺杞柳之性而以为桮棬乎？将戕贼杞柳而后以为<br>桮棬也？如将戕贼杞柳而以为桮棬，则亦将戕贼人以为仁义与？率天下<br>之人而祸仁义者，必子之言夫！”<br> 告子曰：“性犹湍水也，决诸东方则东流，决诸西方则西流。人性之无分於<br>善不善也，犹水之无分於东西也。”孟子曰：“水信无分於东西，无分於上下乎？<br>人性之善也，犹水之就下也。人无有不善，水无有不下。今夫水，搏而跃之，可<br>使过颡；激而行之，可使在山。是岂水之性哉？其势则然也。人之可使为不善，<br>其性亦犹是也。”<br> 告子曰：“生之谓性。”孟子曰：“生之谓性也，犹白之谓白与？”曰：<br>“然。”“白羽之白也，犹白雪之白；白雪之白，犹白玉之白欤？”曰：“然。”<br>“然则犬之性犹牛之性，牛之性犹人之性欤？”<br> 告子曰：“食、色，性也。仁，内也，非外也；义，外也，非内也。”孟子<br>曰：“何以谓仁内义外也？”曰：“彼长而我长之，非有长於我也。犹彼白而我<br>白之，从其白於外也，故谓之外也。”曰：“异於白马之白也，无以异於白人之<br>白也。不识长马之长也，无以异於长人之长欤？且谓长者义乎？长之者义乎？”<br>曰：“吾弟则爱之，秦人之弟则不爱也，是以我为悦者也，故谓之内。长楚人之<br>长，亦长吾之长，是以长为悦者也，故谓之外也。”曰：“耆秦人之炙，无以异<br>於耆吾炙，夫物则亦有然者也，然则耆炙亦有外欤？”<br> 孟季子问公都子曰：“何以谓义内也？”曰：“行吾敬，故谓之内也。”<br>“乡人长於伯兄一岁，则谁敬？”曰：“敬兄。”“酌则谁先？”曰：“先酌乡<br>人。”“所敬在此，所长在彼，果在外非由内也。”公都子不能答，以告孟子。<br>孟子曰：“敬叔父乎？敬弟乎？彼将曰：‘敬叔父。’曰：‘弟为尸，则谁敬？’<br>彼将曰：‘敬弟。’子曰：‘恶在其敬叔父也？’彼将曰：‘在位故也。’子亦<br>曰：‘在位故也。庸敬在兄，斯须之敬在乡人。’”季子闻之，曰：“敬叔父则<br>敬，敬弟则敬，果在外非由内也。”公都子曰：“冬日则饮汤，夏日则饮水，然<br>则饮食亦在外也？”<br> 公都子曰：“告子曰：‘性无善无不善也。’或曰：‘性可以为善，可以为<br>不善。是故文、武兴则民好善，幽、厉兴则民好暴。’或曰：‘有性善，有性不<br>善。是故以尧为君而有象，以瞽瞍为父而有舜，以纣为兄之子且以为君而有微子<br>启、王子比干。’今曰‘性善’，然则彼皆非欤？”孟子曰：“乃若其情，则可<br>以为善矣，乃所谓善也。若夫为不善，非才之罪也。恻隐之心，人皆有之；羞恶<br>之心，人皆有之；恭敬之心，人皆有之；是非之心，人皆有之。恻隐之心，仁也；<br>羞恶之心，义也；恭敬之心，礼也；是非之心，智也。仁义礼智，非由外铄我也，<br>我固有之也，弗思耳矣。故曰：‘求则得之，舍则失之。’或相倍蓰而无筭者，<br>不能尽其才者也。《诗》曰：‘天生蒸民，有物有则。民之秉彝，好是懿德。’<br>孔子曰：‘为此诗者，其知道乎！故有物必有则，民之秉彝也，故好是懿德。’”<br> 孟子曰：“富岁，子弟多赖；凶岁，子弟多暴。非天之降才尔殊也，其所以<br>陷溺其心者然也。今夫麰麦，播种而耰之，其地同，树之时又同，浡然而生，<br>至於日至之时，皆孰矣。虽有不同，则地有肥<石尧>，雨露之养、人事之不齐也。<br>故凡同类者，举相似也，何独至於人而疑之？圣人与我同类者。故龙子曰：‘不<br>知足而为屦，我知其不为蕢也。’屦之相似，天下之足同也。口之於味有同耆也，<br>易牙先得我口之所耆者也。如使口之於味也，其性与人殊，若犬马之与我不同类<br>也，则天下何耆皆从易牙之於味也？至於味，天下期於易牙，是天下之口相似也。<br>惟耳亦然。至於声，天下期於师旷，是天下之耳相似也。惟目亦然。至於子都，<br>天下莫不知其姣也。不知子都之姣者，无目者也。故曰：口之於味也，有同耆焉；<br>耳之於声也，有同听焉；目之於色也，有同美焉。至於心，独无所同然乎？心之<br>所同然者何也？谓理也，义也。圣人先得我心之所同然耳。故理义之悦我心，犹<br>刍豢之悦我口。”<br> 孟子曰：“牛山之木尝美矣，以其郊於大国也，斧斤伐之，可以为美乎？是<br>其日夜之所息，雨露之所润，非无萌蘖之生焉，牛羊又从而牧之，是以若彼濯濯<br>也。人见其濯濯也，以为未尝有材焉，此岂山之性也哉？虽存乎人者，岂无仁义<br>之心哉？其所以放其良心者，亦犹斧斤之於木也，旦旦而伐之，可以为美乎？其<br>日夜之所息，平旦之气，其好恶与人相近也者几希，则其旦昼之所为，有梏亡之<br>矣。梏之反覆，则其夜气不足以存。夜气不足以存，则其违禽兽不远矣。人见其<br>禽兽也，而以为未尝有才焉者，是岂人之情也哉？故苟得其养，无物不长；苟失<br>其养，无物不消。孔子曰：‘操则存，舍则亡；出入无时，莫知其乡。’惟心之<br>谓与？”<br> 孟子曰：“无或乎王之不智也。虽有天下易生之物也，一日暴之，十日寒之，<br>未有能生者也。吾见亦罕矣，吾退而寒之者至矣，吾如有萌焉何哉？今夫弈之为<br>数，小数也，不专心致志，则不得也。弈秋，通国之善弈者也。使弈秋诲二人弈，<br>其一人专心致志，惟弈秋之为听。一人虽听之，一心以为有鸿鹄将至，思援弓缴<br>而射之，虽与之俱学，弗若之矣。为是其智弗若与？曰：非然也。”<br> 孟子曰：“鱼，我所欲也，熊掌亦我所欲也；二者不可得兼，舍鱼而取熊掌<br>者也。生亦我所欲也，义亦我所欲也；二者不可得兼，舍生而取义者也。生亦我<br>所欲，所欲有甚於生者，故不为苟得也；死亦我所恶，所恶有甚於死者，故患有<br>所不辟也。如使人之所欲莫甚於生，则凡可以得生者，何不用也？使人之所恶莫<br>甚於死者，则凡可以辟患者，何不为也？由是则生而有不用也，由是则可以辟患<br>而有不为也，是故所欲有甚於生者，所恶有甚於死者。非独贤者有是心也，人皆<br>有之，贤者能勿丧耳。一箪食，一豆羹，得之则生，弗得则死，嘑尔而与之，<br>行道之人弗受；蹴尔而与之，乞人不屑也。万钟则不辩礼义而受之。万钟於我何<br>加焉？为宫室之美、妻妾之奉、所识穷乏者得我与？乡为身死而不受，今为宫室<br>之美为之；乡为身死而不受，今为妻妾之奉为之；乡为身死而不受，今为所识穷<br>乏者得我而为之，是亦不可以已乎？此之谓失其本心。”<br> 孟子曰：“仁，人心也；义，人路也。舍其路而弗由，放其心而不知求，哀<br>哉！人有鸡犬放，则知求之；有放心而不知求。学问之道无他，求其放心而已矣。”<br> 孟子曰：“今有无名之指屈而不信，非疾痛害事也，如有能信之者，则不远<br>秦、楚之路，为指之不若人也。指不若人，则知恶之；心不若人，则不知恶，此<br>之谓不知类也。”<br> 孟子曰：“拱把之桐梓，人苟欲生之，皆知所以养之者。至於身，而不知所<br>以养之者，岂爱身不若桐梓哉？弗思甚也。”<br> 孟子曰：“人之於身也，兼所爱。兼所爱，则兼所养也。无尺寸之肤不爱焉，<br>则无尺寸之肤不养也。所以考其善不善者，岂有他哉？於己取之而已矣。体有贵<br>贱，有小大。无以小害大，无以贱害贵。养其小者为小人，养其大者为大人。今<br>有场师，舍其梧槚，养其樲棘，则为贱场师焉。养其一指而失其肩背，而不<br>知也，则为狼疾人也。饮食之人，则人贱之矣，为其养小以失大也。饮食之人无<br>有失也，则口腹岂適为尺寸之肤哉？”<br> 公都子问曰：“钧是人也，或为大人，或为小人，何也？”孟子曰：“从其<br>大体为大人，从其小体为小人。”曰：“钧是人也，或从其大体，或从其小体，<br>何也？”曰：“耳目之官不思，而蔽於物。物交物，则引之而已矣。心之官则思，<br>思则得之，不思则不得也。此天之所与我者。先立乎其大者，则其小者不能夺也。<br>此为大人而已矣。”<br> 孟子曰：“有天爵者，有人爵者。仁义忠信，乐善不倦，此天爵也；公卿大<br>夫，此人爵也。古之人脩其天爵，而人爵从之。今之人脩其天爵，以要人爵；既<br>得人爵，而弃其天爵，则惑之甚者也，终亦必亡而已矣。”<br> 孟子曰：“欲贵者，人之同心也。人人有贵於己者，弗思耳矣。人之所贵者，<br>非良贵也。赵孟之所贵，赵孟能贱之。《诗》云：‘既醉以酒，既饱以德。’言<br>饱乎仁义也，所以不愿人之膏粱之味也。今闻广誉施於身，所以不愿人之文绣也。”<br> 孟子曰：“仁之胜不仁也，犹水胜火。今之为仁者，犹以一杯水救一车薪之<br>火也，不熄，则谓之水不胜火。此又与於不仁之甚者也，亦终必亡而已矣。”<br> 孟子曰：“五穀者，种之美者也。苟为不熟，不如荑稗。夫仁亦在乎熟之而<br>已矣。”<br> 孟子曰：“羿之教人射，必志於彀。学者亦必志於彀。大匠诲人必以规矩，<br>学者亦必以规矩。”<hr>
