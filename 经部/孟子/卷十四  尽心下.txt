<h4>《经部·孟子·卷十四  尽心下》<b class="x">作者：孟轲</b></h4>
 孟子曰：“不仁哉梁惠王也！仁者以其所爱及其所不爱，不仁者以其所不爱<br>及其所爱。”公孙丑问曰：“何谓也？”“梁惠王以土地之故，糜烂其民而战之，<br>大败。将复之，恐不能胜，故驱其所爱子弟以殉之，是之谓以其所不爱及其所爱<br>也。”<br> 孟子曰：“《春秋》无义战。彼善於此，则有之矣。征者，上伐下也，敌国<br>不相征也。”<br> 孟子曰：“尽信《书》，则不如无《书》。吾於《武成》，取二三策而已矣。<br>仁人无敌於天下，以至仁伐至不仁，而何其血之流杵也？”<br> 孟子曰：“有人曰：‘我善为陈，我善为战。’大罪也。国君好仁，天下无<br>敌焉。南面而征，北狄怨；东面而征，西夷怨。曰：‘奚为后我？’武王之伐殷<br>也，革车三百两，虎贲三千人。王曰：‘无畏！宁尔也，非敌百姓也。’若崩厥<br>角稽首。征之为言正也，各欲正己也，焉用战？”<br> 孟子曰：“梓匠轮舆能与人规矩，不能使人巧。”<br> 孟子曰：“舜之饭糗茹草也，若将终身焉。及其为天子也，被袗衣，鼓琴，<br>二女果，若固有之。”<br> 孟子曰：“吾今而后知杀人亲之重也。杀人之父，人亦杀其父；杀人之兄，<br>人亦杀其兄。然则非自杀之也，一间耳。”<br> 孟子曰：“古之为关也，将以御暴；今之为关也，将以为暴。”<br> 孟子曰：“身不行道，不行於妻子；使人不以道，不能行於妻子。”<br> 孟子曰：“周于利者凶年不能杀，周于德者邪世不能乱。”<br> 孟子曰：“好名之人能让千乘之国，苟非其人，箪食豆羹见於色。”<br> 孟子曰：“不信仁贤，则国空虚；无礼义，则上下乱；无政事，则财用不足。”<br> 孟子曰：“不仁而得国者有之矣，不仁而得天下者未之有也。”<br> 孟子曰：“民为贵，社稷次之，君为轻。是故得乎丘民而为天子，得乎天子<br>为诸侯，得乎诸侯为大夫。诸侯危社稷，则变置。犠牲既成，粢盛既絜，祭祀以<br>时，然而旱乾水溢，则变置社稷。”<br> 孟子曰：“圣人，百世之师也，伯夷、柳下惠是也。故闻伯夷之风者，顽夫<br>廉，懦夫有立志。闻柳下惠之风者，薄夫敦，鄙夫宽。奋乎百世之上，百世之下<br>闻者莫不兴起也。非圣人而能若是乎？而况於亲炙之者乎？”<br> 孟子曰：“仁也者，人也。合而言之，道也。”<br> 孟子曰：“孔子之去鲁，曰：‘迟迟吾行也，去父母国之道也。’去齐，接<br>淅而行，去他国之道也。”<br> 孟子曰：“君子之戹於陈、蔡之间，无上下之交也。”<br> 貉稽曰：“稽大不理於口。”孟子曰：“无伤也。士憎兹多口。《诗》云：<br>‘忧心悄悄，愠于群小。’孔子也。‘肆不殄厥愠，亦不殒厥问。’文王也。”<br> 孟子曰：“贤者以其昭昭，使人昭昭；今以其昏昏，使人昭昭。”<br> 孟子谓高子曰：“山径之蹊间，介然用之而成路，为间不用，则茅塞之矣。<br>今茅塞子之心矣。”<br> 高子曰：“禹之声尚文王之声。”孟子曰：“何以言之？”曰：“以追蠡。”<br>曰：“是奚足哉？城门之轨，两马之力与？”<br> 齐饥。陈臻曰：“国人皆以夫子将复为发棠，殆不可复。”孟子曰：“是为<br>冯妇也。晋人有冯妇者，善搏虎，卒为善士。则之野，有众逐虎。虎负嵎，莫之<br>敢撄。望见冯妇，趋而迎之。冯妇攘臂下车。众皆悦之，其为士者笑之。”<br> 孟子曰：“口之於味也，目之於色也，耳之於声也，鼻之於臭也，四肢之於<br>安佚也，性也。有命焉，君子不谓性也。仁之於父子也，义之於君臣也，礼之於<br>宾主也，知之於贤者也，圣人之於天道也，命也。有性焉，君子不谓命也。”<br> 浩生不害问曰：“乐正子何人也？”孟子曰：“善人也，信人也。”“何谓<br>善？何谓信？”曰：“可欲之谓善，有诸己之谓信，充实之谓美，充实而有光辉<br>之谓大，大而化之之谓圣，圣而不可知之之谓神。乐正子，二之中、四之下也。”<br> 孟子曰：“逃墨必归於杨，逃杨必归於儒。归，斯受之而已矣。今之与杨、<br>墨辩者，如追放豚，既入其苙，又从而招之。”<br> 孟子曰：“有布缕之征，粟米之征，力役之征。君子用其一，缓其二。用其<br>二而民有殍，用其三而父子离。”<br> 孟子曰：“诸侯之宝三：土地、人民、政事。宝珠玉者，殃必及身。”<br> 盆成括仕於齐，孟子曰：“死矣盆成括！”盆成括见杀，门人问曰：“夫子<br>何以知其将见杀？”曰：“其为人也小有才，未闻君子之大道也，则足以杀其躯<br>而已矣。”<br> 孟子之滕，馆於上宫。有业屦於牖上，馆人求之弗得。或问之曰：“若是乎<br>从者之廋也？”曰：“子以是为窃屦来与？”曰：“殆非也。夫子之设科也，往<br>者不追，来者不拒。苟以是心至，斯受之而已矣。”<br> 孟子曰：“人皆有所不忍，达之於其所忍，仁也；人皆有所不为，达之於其<br>所为，义也。人能充无欲害人之心，而仁不可胜用也；人能充无穿逾之心，而义<br>不可胜用也；人能充无受尔汝之实，无所往而不为义也。士未可以言而言，是以<br>言餂之也；可以言而不言，是以不言餂之也。是皆穿逾之类也。”<br> 孟子曰：“言近而指远者，善言也；守约而施博者，善道也。君子之言也，<br>不下带而道存焉。君子之守，脩其身而天下平。人病舍其田而芸人之田，所求於<br>人者重，而所以自任者轻。”<br> 孟子曰：“尧、舜，性者也。汤、武，反之也。动容周旋中礼者，盛德之至<br>也。哭死而哀，非为生者也。经德不回，非以干禄也。言语必信，非以正行也。<br>君子行法，以俟命而已矣。”<br> 孟子曰：“说大人则藐之，勿视其巍巍然。堂高数仞，榱题数尺，我得志弗<br>为也。食前方丈，侍妾数百人，我得志弗为也。般乐饮酒，驱骋田猎，后车千乘，<br>我得志弗为也。在彼者皆我所不为也，在我者皆古之制也，吾何畏彼哉？”<br> 孟子曰：“养心莫善於寡欲。其为人也寡欲，虽有不存焉者，寡矣；其为人<br>也多欲，虽有存焉者，寡矣。”<br> 曾皙嗜羊枣，而曾子不忍食羊枣。公孙丑问曰：“脍炙与羊枣孰美？”孟子<br>曰：“脍炙哉！”公孙丑曰：“然则曾子何为食脍炙而不食羊枣？”曰：“脍炙<br>所同也，羊枣所独也。讳名不讳姓，姓所同也，名所独也。”<br> 万章问曰：“孔子在陈，曰：‘盍归乎来！吾党之小子狂简，进取，不忘其<br>初。’孔子在陈，何思鲁之狂士？”孟子曰：“孔子‘不得中道而与之，必也狂<br>狷乎！狂者进取，獧者有所不为也’。孔子岂不欲中道哉？不可必得，故思其<br>次也。”“敢问何如斯可谓狂矣？”曰：“如琴张、曾皙、牧皮者，孔子之所谓<br>狂矣。”“何以谓之狂也？”曰：“其志<口翏>々然，曰：‘古之人，古之人。’<br>夷考其行，而不掩焉者也。狂者又不可得，欲得不屑不絜之士而与之，是獧也，<br>是又其次也。孔子曰：‘过我门而不入我室，我不憾焉者，其惟乡原乎！乡原，<br>德之贼也。’”曰：“何如斯可谓之乡原矣？”曰：“何以是<口翏>々也？言不<br>顾行，行不顾言，则曰‘古之人，古之人。行何为踽踽凉凉？生斯世也，为斯世<br>也，善斯可矣’。阉然媚於世也者，是乡原也。”万子曰：“一乡皆称原人焉，<br>无所往而不为原人，孔子以为德之贼，何哉？”曰：“非之无举也，刺之无刺也。<br>同乎流俗，合乎污世。居之似忠信，行之似廉絜，众皆悦之，自以为是，而不可<br>与入尧、舜之道，故曰‘德之贼’也。孔子曰：‘恶似而非者，恶莠，恐其乱苗<br>也；恶佞，恐其乱义也；恶利口，恐其乱信也；恶郑声，恐其乱乐也；恶紫，恐<br>其乱朱也；恶乡原，恐其乱德也。’君子反经而已矣。经正则庶民兴，庶民兴，<br>斯无邪慝矣。”<br> 孟子曰：“由尧、舜至於汤，五百有馀岁。若禹、皋陶，则见而知之；若汤，<br>则闻而知之。由汤至於文王，五百有馀岁。若伊尹、莱朱，则见而知之；若文王，<br>则闻而知之。由文王至於孔子，五百有馀岁。若太公望、散宜生，则见而知之；<br>若孔子，则闻而知之。由孔子而来，至於今百有馀岁，去圣人之世，若此其未远<br>也，近圣人之居，若此其甚也，然而无有乎尔，则亦无有乎尔。”<hr>
