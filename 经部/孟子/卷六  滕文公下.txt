<h4>《经部·孟子·卷六  滕文公下》<b class="x">作者：孟轲</b></h4>
 陈代曰：“不见诸侯，宜若小然。今一见之，大则以王，小则以霸。且《志》<br>曰：‘枉尺而直寻，’宜若可为也。”孟子曰：“昔齐景公田，招虞人以旌，不<br>至，将杀之。志士不忘在沟壑，勇士不忘丧其元。孔子奚取焉？取非其招不往也。<br>如不待其招而往，何哉？且夫枉尺而直寻者，以利言也。如以利，则枉寻直尺而<br>利，亦可为与？昔者赵简子使王良与嬖奚乘，终日而不获一禽。嬖奚反命曰：<br>‘天下之贱工也。’或以告王良。良曰：‘请复之。’强而后可，一朝而获十禽。<br>嬖奚反命曰：‘天下之良工也。’简子曰：‘我使掌与女乘。’谓王良。良不可，<br>曰：‘吾为之范我驰驱，终日不获一；为之诡遇，一朝而获十。《诗》云：“不<br>失其驰，舍矢如破。”我不贯与小人乘，请辞。’御者且羞与射者比，比而得禽<br>兽，虽若丘陵，弗为也。如枉道而从彼，何也？且子过矣！枉己者，未有能直人<br>者也。”<br> 景春曰：“公孙衍、张仪岂不诚大丈夫哉？一怒而诸侯惧，安居而天下熄。”<br>孟子曰：“是焉得为大丈夫乎？子未学礼乎？丈夫之冠也，父命之；女子之嫁也，<br>母命之，往送之门，戒之曰：‘往之女家，必敬必戒，无违夫子！’以顺为正者，<br>妾妇之道也。居天下之广居，立天下之正位，行天下之大道；得志，与民由之；<br>不得志，独行其道。富贵不能淫，贫贱不能移，威武不能屈，此之谓大丈夫。”<br> 周霄问曰：“古之君子仕乎？”孟子曰：“仕。《传》曰：‘孔子三月无君，<br>则皇皇如也，出疆必载质。’公明仪曰：‘古之人三月无君，则吊。’”“三月<br>无君则吊，不以急乎？”曰：“士之失位也，犹诸侯之失国家也。《礼》曰：<br>‘诸侯耕助，以供粢盛；夫人蚕缫，以为衣服。犠牲不成，粢盛不絜，衣服不备，<br>不敢以祭。惟士无田，则亦不祭。’牲杀、器皿、衣服不备，不敢以祭，则不敢<br>以宴，亦不足吊乎？”“出疆必载质，何也？”曰：“士之仕也，犹农夫之耕也。<br>农夫岂为出疆舍其耒耜哉？”曰：“晋国亦仕国也，未尝闻仕如此其急。仕如此<br>其急也，君子之难仕，何也？”曰：“丈夫生而愿为之有室，女子生而愿为之有<br>家。父母之心，人皆有之。不待父母之命、媒妁之言，钻穴隙相窥，逾墙相从，<br>则父母国人皆贱之。古之人未尝不欲仕也，又恶不由其道。不由其道而往者，与<br>钻穴隙之类也。”<br> 彭更问曰：“后车数十乘，从者数百人，以传食於诸侯，不以泰乎？”孟子<br>曰：“非其道，则一箪食不可受於人；如其道，则舜受尧之天下，不以为泰。子<br>以为泰乎？”曰：“否！士无事而食，不可也。”曰：“子不通功易事，以羡补<br>不足，则农有馀粟，女有馀布；子如通之，则梓匠轮舆皆得食於子。於此有人焉，<br>入则孝，出则悌，守先王之道，以待后之学者，而不得食於子。子何尊梓匠轮舆<br>而轻为仁义者哉？”曰：“梓匠轮舆，其志将以求食也；君子之为道也，其志亦<br>将以求食与？”曰：“子何以其志为哉？其有功於子，可食而食之矣。且子食志<br>乎？食功乎？”曰：“食志。”曰：“有人於此，毁瓦画墁，其志将以求食也，<br>则子食之乎？”曰：“否。”曰：“然则子非食志也，食功也。”<br> 万章问曰：“宋，小国也，今将行王政，齐楚恶而伐之，则如之何？”孟子<br>曰：“汤居亳，与葛为邻。葛伯放而不祀，汤使人问之，曰：‘何为不祀？’曰：<br>‘无以供犠牲也。’汤使遗之牛羊。葛伯食之，又不以祀。汤又使人问之曰：<br>‘何为不祀？’曰：‘无以供粢盛也。’汤使亳众往为之耕，老弱馈食。葛伯率<br>其民，要其有酒食黍稻者夺之，不授者杀之。有童子以黍肉饷，杀而夺之。《书》<br>曰：‘葛伯仇饷。’此之谓也。为其杀是童子而征之，四海之内皆曰：‘非富天<br>下也，为匹夫匹妇复雠也。’汤始征，自葛载，十一征而无敌於天下。东面而征，<br>西夷怨；南面而征，北狄怨。曰：‘奚为后我？’民之望之，若大旱之望雨也。<br>归市者弗止，芸者不变，诛其君，吊其民，如时雨降。民大悦。《书》曰：‘徯<br>我后，后来其无罚！’‘有攸不惟臣，东征，绥厥士女，篚厥玄黄，绍我周王见<br>休，惟臣附于大邑周。’其君子实玄黄于篚以迎其君子，其小人箪食壶浆以迎其<br>小人。救民於水火之中，取其残而已矣。《太誓》曰：‘我武惟扬，侵于之疆，<br>则取于残，杀伐用张，于汤有光。’不行王政云尔。苟行王政，四海之内皆举首<br>而望之，欲以为君，齐楚虽大，何畏焉？”<br> 孟子谓戴不胜曰：“子欲子之王之善与？我明告子。有楚大夫於此，欲其子<br>之齐语也，则使齐人傅诸？使楚人傅诸？”曰：“使齐人傅之。”曰：“一齐人<br>傅之，众楚人咻之，虽日挞而求其齐也，不可得矣；引而置之庄岳之间数年，虽<br>日挞而求其楚，亦不可得矣。子谓薛居州，善士也，使之居於王所。在於王所者，<br>长幼卑尊皆薛居州也，王谁与为不善？在王所者，长幼卑尊皆非薛居州也，王谁<br>与为善？一薛居州，独如宋王何？”<br> 公孙丑问曰：“不见诸侯，何义？”孟子曰：“古者不为臣不见。段干木逾<br>垣而辟之，泄柳闭门而不纳，是皆已甚。迫，斯可以见矣。阳货欲见孔子而恶无<br>礼，大夫有赐於士，不得受於其家，则往拜其门。阳货矙孔子之亡也，而馈孔<br>子蒸豚。孔子亦矙其亡也，而往拜之。当是时，阳货先，岂得不见？曾子曰：<br>‘胁肩谄笑，病于夏畦。’子路曰：‘未同而言，观其色赧赧然，非由之所知也。’<br>由是观之，则君子之所养，可知已矣。”<br> 戴盈之曰：“什一，去关市之征，今兹未能，请轻之，以待来年，然后已，<br>何如？”孟子曰：“今有人日攘其邻之鸡者，或告之曰：‘是非君子之道。’曰：<br>‘请损之，月攘一鸡，以待来年，然后已。’如知其非义，斯速已矣，何待来年？”<br> 公都子曰：“外人皆称夫子好辩，敢问何也？”孟子曰：“予岂好辩哉？予<br>不得已也。天下之生久矣，一治一乱。当尧之时，水逆行，汜滥於中国，蛇龙居<br>之，民无所定。下者为巢，上者为营窟。《书》曰：‘洚水警余。’洚水者，洪<br>水也。使禹治之。禹掘地而注之海，驱蛇龙而放之菹。水由地中行，江、淮、河、<br>汉是也。险阻既远，鸟兽之害人者消，然后人得平土而居之。尧、舜既没，圣人<br>之道衰，暴君代作。坏宫室以为汙池，民无所安息；弃田以为园囿，使民不得衣<br>食。邪说暴行又作，园囿、汙池、沛泽多而禽兽至。及纣之身，天下又大乱。周<br>公相武王诛纣，伐奄三年讨其君，驱飞廉於海隅而戮之，灭国者五十，驱虎、豹、<br>犀、象而远之，天下大悦。《书》曰：‘丕显哉，文王谟！丕承哉，武王烈！佑<br>启我后人，咸以正无缺。’世衰道微，邪说暴行有作，臣弑其君者有之，子弑其<br>父者有之。孔子惧，作《春秋》。《春秋》，天子之事也。是故孔子曰：‘知我<br>者其惟《春秋》乎！罪我者其惟《春秋》乎！’圣王不作，诸侯放恣，处士横议，<br>杨朱、墨翟之言盈天下。天下之言不归杨，则归墨。杨氏为我，是无君也；墨氏<br>兼爱，是无父也。无父无君，是禽兽也。公明仪曰：‘庖有肥肉，厩有肥马；民<br>有饥色，野有饿莩，此率兽而食人也。’杨墨之道不息，孔子之道不著，是邪说<br>诬民，充塞仁义也。仁义充塞，则率兽食人，人将相食。吾为此惧，闲先圣之道，<br>距杨墨，放淫辞，邪说者不得作。作於其心，害於其事；作於其事，害於其政。<br>圣人复起，不易吾言矣。昔者禹抑洪水而天下平，周公兼夷狄，驱猛兽而百姓宁，<br>孔子成《春秋》而乱臣贼子惧。《诗》云：‘戎狄是膺，荆舒是惩，则莫我敢承。’<br>无父无君，是周公所膺也。我亦欲正人心，息邪说，距诐行，放淫辞，以承三<br>圣者，岂好辩哉？予不得已也。能言距杨墨者，圣人之徒也。”<br> 匡章曰：“陈仲子岂不诚廉士哉？居於陵，三日不食，耳无闻，目无见也。<br>井上有李，螬食实者过半矣，匍匐往，将食之，三咽，然后耳有闻，目有见。”<br>孟子曰：“於齐国之士，吾必以仲子为巨擘焉。虽然，仲子恶能廉？充仲子之操，<br>则蚓而后可者也。夫蚓，上食槁壤，下饮黄泉。仲子所居之室，伯夷之所筑与？<br>抑亦盗跖之所筑与？所食之粟，伯夷之所树与？抑亦盗跖之所树与？是未可知也。”<br>曰：“是何伤哉？彼身织屦，妻辟纑，以易之也。”曰：“仲子，齐之世家也，<br>兄戴，盖禄万钟。以兄之禄为不义之禄而不食也，以兄之室为不义之室而不居也，<br>辟兄离母，处於於陵。他日归，则有馈其兄生鹅者，己频顣曰：‘恶用是鶂鶂<br>者为哉？’他日，其母杀是鹅也，与之食之。其兄自外至，曰：‘是鶂鶂之肉也。’<br>出而哇之。以母则不食，以妻则食之；以兄之室则弗居，以於陵则居之，是尚为<br>能充其类也乎？若仲子者，蚓而后充其操者也。”<hr>
