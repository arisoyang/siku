<h4>《经部·孟子·卷七  离娄上》<b class="x">作者：孟轲</b></h4>
 孟子曰：“离娄之明，公输子之巧，不以规矩，不能成方员；师旷之聪，不<br>以六律，不能正五音；尧、舜之道，不以仁政，不能平治天下。今有仁心仁闻而<br>民不被其泽，不可法於后世者，不行先王之道也。故曰：徒善不足以为政，徒法<br>不能以自行。《诗》云：‘不愆不忘，率由旧章。’遵先王之法而过者，未之有<br>也。圣人既竭目力焉，继之以规矩准绳，以为方员平直，不可胜用也；既竭耳力<br>焉，继之以六律正五音，不可胜用也；既竭心思焉，继之以不忍人之政，而仁覆<br>天下矣。故曰：为高必因丘陵，为下必因川泽，为政不因先王之道，可谓智乎？<br>是以惟仁者宜在高位。不仁而在高位，是播其恶於众也。上无道揆也，下无法守<br>也，朝不信道，工不信度，君子犯义，小人犯刑，国之所存者幸也。故曰：城郭<br>不完，兵甲不多，非国之灾也；田野不辟，货财不聚，非国之害也。上无礼，下<br>无学，贼民兴，丧无日矣。《诗》曰：‘天之方蹶，无然泄泄。’泄泄犹沓沓也。<br>事君无义，进退无礼，言则非先王之道者，犹沓沓也。故曰：责难於君谓之恭，<br>陈善闭邪谓之敬，吾君不能谓之贼。”<br> 孟子曰：“规矩，方员之至也；圣人，人伦之至也。欲为君，尽君道；欲为<br>臣，尽臣道。二者皆法尧、舜而已矣。不以舜之所以事尧事君，不敬其君者也；<br>不以尧之所以治民治民，贼其民者也。孔子曰：‘道二，仁与不仁而已矣。’暴<br>其民甚，则身弑国亡；不甚，则身危国削，名之曰‘幽’、‘厉’，虽孝子慈孙，<br>百世不能改也。《诗》云：‘殷鉴不远，在夏后之世’，此之谓也。”<br> 孟子曰：“三代之得天下也以仁，其失天下也以不仁。国之所以废兴存亡者<br>亦然。天子不仁，不保四海；诸侯不仁，不保社稷；卿大夫不仁，不保宗庙；士<br>庶人不仁，不保四体。今恶死亡而乐不仁，是由恶醉而强酒。”<br> 孟子曰：“爱人不亲，反其仁；治人不治，反其智；礼人不答，反其敬。行<br>有不得者皆反求诸己，其身正而天下归之。《诗》云：‘永言配命，自求多福。’”<br> 孟子曰：“人有恒言，皆曰‘天下国家’。天下之本在国，国之本在家，家<br>之本在身。”<br> 孟子曰：“为政不难，不得罪於巨室。巨室之所慕，一国慕之；一国之所慕，<br>天下慕之。故沛然德教，溢乎四海。”<br> 孟子曰：“天下有道，小德役大德，小贤役大贤；天下无道，小役大，弱役<br>强。斯二者，天也。顺天者存，逆天者亡。齐景公曰：‘既不能令，又不受命，<br>是绝物也。’涕出而女於吴。今也小国师大国而耻受命焉，是犹弟子而耻受命於<br>先师也。如耻之，莫若师文王。师文王，大国五年，小国七年，必为政於天下矣。<br>《诗》云：‘商之孙子，其丽不亿。上帝既命，侯于周服。侯服于周，天命靡常。<br>殷士肤敏，祼将于京。’孔子曰：‘仁不可为众也。夫国君好仁，天下无敌。’<br>今也欲无敌於天下而不以仁，是犹执热而不以濯也。《诗》云：‘谁能执热，逝<br>不以濯？’”<br> 孟子曰：“不仁者可与言哉？安其危而利其菑，乐其所以亡者。不仁而可与<br>言，则何亡国败家之有？有孺子歌曰：‘沧浪之水清兮，可以濯我缨；沧浪之水<br>浊兮，可以濯我足。’孔子曰：‘小子听之！清斯濯缨，浊斯濯足矣。自取之也。’<br>夫人必自侮，然后人侮之；家必自毁，而后人毁之；国必自伐，而后人伐之。<br>《太甲》曰：‘天作孽，犹可违。自作孽，不可活。’此之谓也。”<br> 孟子曰：“桀纣之失天下也，失其民也。失其民者，失其心也。得天下有道：<br>得其民，斯得天下矣。得其民有道：得其心，斯得民矣。得其心有道：所欲与之<br>聚之，所恶勿施尔也。民之归仁也，犹水之就下、兽之走圹也。故为渊驱鱼者，<br>獭也；为丛驱爵者，鹯也；为汤武驱民者，桀与纣也。今天下之君有好仁者，则<br>诸侯皆为之驱矣。虽欲无王，不可得已。今之欲王者，犹七年之病求三年之艾也。<br>苟为不畜，终身不得。苟不志於仁，终身忧辱，以陷於死亡。《诗》云：‘其何<br>能淑，载胥及溺。’此之谓也。”<br> 孟子曰：“自暴者不可与有言也，自弃者不可与有为也。言非礼义，谓之自<br>暴也。吾身不能居仁由义，谓之自弃也。仁，人之安宅也；义，人之正路也。旷<br>安宅而弗居，舍正路而不由，哀哉！”<br> 孟子曰：“道在迩而求诸远，事在易而求诸难。人人亲其亲，长其长，而天<br>下平。”<br> 孟子曰：“居下位而不获於上，民不可得而治也。获於上有道，不信於友，<br>弗获於上矣。信於友有道，事亲弗悦，弗信於友矣。悦亲有道，反身不诚，不悦<br>於亲矣。诚身有道，不明乎善，不诚其身矣。是故诚者，天之道也。思诚者，人<br>之道也。至诚而不动者，未之有也。不诚，未有能动者也。”<br> 孟子曰：“伯夷辟纣，居北海之滨，闻文王作，兴曰：‘盍归乎来！吾闻西<br>伯善养老者。’太公辟纣，居东海之滨，闻文王作，兴曰：‘盍归乎来！吾闻西<br>伯善养老者。’二老者，天下之大老也，而归之，是天下之父归之也。天下之父<br>归之，其子焉往？诸侯有行文王之政者，七年之内，必为政於天下矣。”<br> 孟子曰：“求也为季氏宰，无能改於其德，而赋粟倍他日。孔子曰：‘求非<br>我徒也，小子鸣鼓而攻之可也。’由此观之，君不行仁政而富之，皆弃於孔子者<br>也，况於为之强战？争地以战，杀人盈野；争城以战，杀人盈城，此所谓率土地<br>而食人肉，罪不容於死。故善战者服上刑，连诸侯者次之，辟草莱、任土地者次<br>之。”<br> 孟子曰：“存乎人者，莫良於眸子。眸子不能掩其恶。胸中正则眸子了焉，<br>胸中不正则眸子眊焉。听其言也，观其眸子，人焉廋哉！”<br> 孟子曰：“恭者不侮人，俭者不夺人。侮夺人之君，惟恐不顺焉，恶得为恭<br>俭？恭俭岂可以声音笑貌为哉？”<br> 淳於髡曰：“男女授受不亲，礼与？”孟子曰：“礼也。”曰：“嫂溺，则<br>援之以手乎？”曰：“嫂溺不援，是豺狼也。男女授受不亲，礼也。嫂溺，援之<br>以手者，权也。”曰：“今天下溺矣，夫子之不援，何也？”曰：“天下溺，援<br>之以道。嫂溺，援之以手。子欲手援天下乎？”<br> 公孙丑曰：“君子之不教子，何也？”孟子曰：“势不行也。教者必以正。<br>以正不行，继之以怒。继之以怒，则反夷矣。夫子教我以正，夫子未出於正也。<br>则是父子相夷也。父子相夷，则恶矣。古者易子而教之，父子之间不责善。责善<br>则离，离则不祥莫大焉。”<br> 孟子曰：“事，孰为大？事亲为大。守，孰为大？守身为大。不失其身而能<br>事其亲者，吾闻之矣。失其身而能事其亲者，吾未之闻也。孰不为事？事亲，事<br>之本也。孰不为守？守身，守之本也。曾子养曾晳，必有酒肉。将彻，必请所与。<br>问有馀，必曰：‘有。’曾晳死，曾元养曾子，必有酒肉。将彻，不请所与。问<br>有馀，曰：‘亡矣。’将以复进也。此所谓养口体者也。若曾子，则可谓养志也。<br>事亲若曾子者，可也。”<br> 孟子曰：“人不足与適也，政不足与间也。唯大人为能格君心之非。君仁，<br>莫不仁；君义，莫不义；君正，莫不正。一正君而国定矣。”<br> 孟子曰：“有不虞之誉，有求全之毁。”<br> 孟子曰：“人之易其言也，无责耳矣。”<br> 孟子曰：“人之患在好为人师。”<br> 乐正子从於子敖之齐。乐正子见孟子。孟子曰：“子亦来见我乎？”曰：<br>“先生何为出此言也？”曰：“子来几日矣？”曰：“昔者。”曰：“昔者，则<br>我出此言也，不亦宜乎？”曰：“舍馆未定。”曰：“子闻之也，舍馆定，然后<br>求见长者乎？”曰：“克有罪。”<br> 孟子谓乐正子曰：“子之从於子敖来，徒餔啜也。我不意子学古之道而以餔<br>啜也。”<br> 孟子曰：“不孝有三，无后为大。舜不告而娶，为无后也，君子以为犹告也。”<br> 孟子曰：“仁之实，事亲是也；义之实，从兄是也；智之实，知斯二者弗去<br>是也；礼之实，节文斯二者是也；乐之实，乐斯二者，乐则生矣；生则恶可已也，<br>恶可已，则不知足之蹈之手之舞之。”<br> 孟子曰：“天下大悦而将归己，视天下悦而归己犹草芥也，惟舜为然。不得<br>乎亲，不可以为人。不顺乎亲，不可以为子。舜尽事亲之道而瞽瞍厎豫，瞽瞍厎<br>豫而天下化，瞽瞍厎豫而天下之为父子者定，此之谓大孝。”<hr>
