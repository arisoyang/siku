<h4>《经部·尚书·周书  多方第二十》<b class="x">作者：不详</b></h4>
 成王归自奄，在宗周，诰庶邦，作《多方》。<br> 惟五月丁亥，王来自奄，至于宗周。<br> 周公曰：“王若曰：猷！告尔四国多方，惟尔殷侯尹民，我惟大降尔命，尔<br>罔不知。洪惟天之命，弗永寅念于祀，惟帝降格于夏。有夏诞厥逸，不肯慼言于<br>民，乃大淫昏，不克终日劝于帝之迪，乃尔攸闻。厥图帝之命，不克开于民之丽，<br>乃大降罚，崇乱有夏。因甲于内乱，不克灵承于旅；罔丕惟进之恭，洪舒于民。<br>亦惟有夏之民叨懫日钦，劓割夏邑。天惟时求民主，乃大降显休命于成汤，刑<br>殄有夏。<br> 惟天不畀，纯乃惟以尔多方之义民不克永于多享；惟夏之恭多士，大不克明<br>保享于民，乃胥惟虐于民，至于百为，大不克开。<br> 乃惟成汤克以尔多方简，代夏作民主。慎厥丽，乃劝；厥民刑，用劝；以至<br>于帝乙，罔不明德慎罚，亦克用劝；要囚殄戮多罪，亦克用劝；开释无辜，亦克<br>用劝。今至于尔辟，弗克以尔多方享天之命，呜呼！”<br> 王若曰：“诰告尔多方，非天庸释有夏，非天庸释有殷。乃惟尔辟以尔多方<br>大淫，图天之命屑有辞。乃惟有夏图厥政，不集于享，天降时丧，有邦间之。乃<br>惟尔商后王逸厥逸，图厥政不蠲烝，天惟降时丧。<br> 惟圣罔念，作狂；惟狂克念，作圣。天惟五年须暇之子孙，诞作民主，罔可<br>念听。天惟求尔多方，大动以威，开厥顾天；惟尔多方，罔堪顾之。惟我周王灵<br>承于旅，克堪用德，惟典神天。天惟式教我用休，简畀殷命，尹尔多方。<br> 今我曷敢多诰？我惟大降尔四国民命。尔曷不忱裕之于尔多方？尔曷不夹介<br>乂我周王享天之命？今尔尚宅尔宅，畋尔田，尔曷不惠王熙天之命？尔乃迪屡不<br>静，尔心未爱。尔乃不大宅天命，尔乃屑播天命，尔乃自作不典，图忱于正。我<br>惟时其教告之，我惟时其战要囚之，至于再，至于三。乃有不用我降尔命，我乃<br>其大罚殛之！非我有周秉德不康宁，乃惟尔自速辜！”<br> 王曰：“呜呼！猷告尔有方多士暨殷多士。今尔奔走臣我监五祀，越惟有胥<br>伯小大多正，尔罔不克臬。自作不和，尔惟和哉；尔室不睦，尔惟和哉；尔邑克<br>明，尔惟克勤乃事。尔尚不忌于凶德，亦则以穆穆在乃位，克阅于乃邑谋介。尔<br>乃自时洛邑，尚永力畋尔田，天惟畀矜尔，我有周惟其大介赉尔，迪简在王庭。<br>尚尔事，有服在大僚。”<br> 王曰：“呜呼！多士，尔不克劝忱我命，尔亦则惟不克享，凡民惟曰不享。<br>尔乃惟逸惟颇，大远王命，则惟尔多方探天之威，我则致天之罚，离逖尔土。”<br> 王曰：“我不惟多诰，我惟祗告尔命。”又曰：“时惟尔初，不克敬于和，<br>则无我怨。”<hr>
