<h4>《经部·尚书·商书  微子第十七》<b class="x">作者：不详</b></h4>
 殷既错天命，微子作诰父师、小师。<br> 微子若曰：“父师、少师！殷其弗或乱正四方。我祖厎遂陈于上，我用沈酗<br>于酒，用乱败厥德于下。殷罔不小大好草窃奸宄。卿士师师非度。凡有辜罪，乃<br>罔恒获，小民方兴，相为敌仇。今殷其沦丧，若涉大水，其无津涯。殷遂丧，越<br>至于今！”<br> 曰：“父师、少师，我其发出狂？吾家耄逊于荒？今尔无指告，予颠隮，<br>若之何其？”<br> 父师若曰：“王子！天毒降灾荒殷邦，方兴沈酗于酒，乃罔畏畏，咈其耇<br>长旧有位人。<br> 今殷民乃攘窃神祗之犠牷牲用以容，将食无灾。<br> 降监殷民，用又雠敛，召敌雠不怠。罪合于一，多瘠罔诏。<br> 商今其有灾，我兴受其败；商其沦丧，我罔为臣仆。诏王子出，迪我旧云刻<br>子。王子弗出，我乃颠隮。自靖，人自献于先王，我不顾行遁。”<hr>
