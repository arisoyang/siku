<h4>《经部·尚书·周书  泰誓下第三》<b class="x">作者：不详</b></h4>
 时厥明，王乃大巡六师，明誓众士。<br> 王曰：“呜呼！我西土君子。天有显道，厥类惟彰。今商王受，狎侮五常，<br>荒怠弗敬。自绝于天，结怨于民。斫朝涉之胫，剖贤人之心，作威杀戮，毒痡四<br>海。崇信奸回，放黜师保，屏弃典刑，囚奴正士，郊社不修，宗庙不享，作奇技<br>淫巧以悦妇人。上帝弗顺，祝降时丧。尔其孜孜，奉予一人，恭行天罚。古人有<br>言曰：‘抚我则后，虐我则仇。’独夫受洪惟作威，乃汝世仇。树德务滋，除恶<br>务本，肆予小子诞以尔众士，殄歼乃仇。尔众士其尚迪果毅，以登乃辟。功多有<br>厚赏，不迪有显戮。呜呼！惟我文考若日月之照临，光于四方，显于西土。惟我<br>有周诞受多方。予克受，非予武，惟朕文考无罪；受克予，非朕文考有罪，惟予<br>小子无良。”<hr>
