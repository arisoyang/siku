<h4>《经部·尚书·周书  君牙第二十七》<b class="x">作者：不详</b></h4>
 穆王命君牙，为周大司徒，作《君牙》。<br> 王若曰：“呜呼！君牙，惟乃祖乃父，世笃忠贞，服劳王家，厥有成绩，纪<br>于太常。惟予小子嗣守文、武、成、康遗绪，亦惟先正之臣，克左右乱四方。心<br>之忧危，若蹈虎尾，涉于春冰。今命尔予翼，作股肱心膂，缵乃旧服。无忝祖考，<br>弘敷五典，式和民则。尔身克正，罔敢弗正，民心罔中，惟尔之中。夏暑雨，小<br>民惟曰怨咨：冬祁寒，小民亦惟曰怨咨。厥惟艰哉！思其艰以图其易，民乃宁。<br>呜呼！丕显哉，文王谟！丕承哉，武王烈！启佑我后人，咸以正罔缺。尔惟敬明<br>乃训，用奉若于先王，对扬文、武之光命，追配于前人。”<br> 王若曰：“君牙，乃惟由先正旧典时式，民之治乱在兹。率乃祖考之攸行，<br>昭乃辟之有乂。”<hr>
