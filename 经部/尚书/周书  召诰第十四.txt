<h4>《经部·尚书·周书  召诰第十四》<b class="x">作者：不详</b></h4>
 成王在丰，欲宅洛邑，使召公先相宅，作《召诰》。<br> 惟二月既望，越六日乙未，王朝步自周，则至于丰。<br> 惟太保先周公相宅，越若来三月，惟丙午朏。越三日戊申，太保朝至于洛，<br>卜宅。厥既得卜，则经营。越三日庚戌，太保乃以庶殷攻位于洛汭。越五日甲寅，<br>位成。<br> 若翼日乙卯，周公朝至于洛，则达观于新邑营。越三日丁巳，用牲于郊，牛<br>二。越翼日戊午，乃社于新邑，牛一，羊一，豕一。<br> 越七日甲子，周公乃朝用书命庶殷侯甸男邦伯。厥既命殷庶，庶殷丕作。<br> 太保乃以庶邦冢君出取币，乃复入锡周公。曰：“拜手稽首，旅王若公诰告<br>庶殷越自乃御事：呜呼！皇天上帝，改厥元子兹大国殷之命。惟王受命，无疆惟<br>休，亦无疆惟恤。呜呼！曷其奈何弗敬？<br> 天既遐终大邦殷之命，兹殷多先哲王在天，越厥后王后民，兹服厥命。厥终，<br>智藏瘝在。夫知保抱携持厥妇子，以哀吁天，徂厥亡，出执。呜呼！天亦哀于四<br>方民，其眷命用懋。王其疾敬德！<br> 相古先民有夏，天迪从子保，面稽天若；今时既坠厥命。今相有殷，天迪格<br>保，面稽天若；今时既坠厥命。今冲子嗣，则无遗寿耇，曰其稽我古人之德，矧<br>曰其有能稽谋自天？<br> 呜呼！有王虽小，元子哉。其丕能諴于小民。今休：王不敢后，用顾畏于民<br>碞；王来绍上帝，自服于土中。旦曰：‘其作大邑，其自时配皇天，毖祀于<br>上下，其自时中乂；王厥有成命治民。’今休。<br> 王先服殷御事，比介于我有周御事，节性惟日其迈。王敬作所，不可不敬德。<br> 我不可不监于有夏，亦不可不监于有殷。我不敢知曰，有夏服天命，惟有历<br>年；我不敢知曰，不其延。惟不敬厥德，乃早坠厥命。我不敢知曰，有殷受天命，<br>惟有历年；我不敢知曰，不其延。惟不敬厥德，乃早坠厥命。今王嗣受厥命，我<br>亦惟兹二国命，嗣若功。<br> 王乃初服。呜呼！若生子，罔不在厥初生，自贻哲命。今天其命哲，命吉凶，<br>命历年；知今我初服，宅新邑。肆惟王其疾敬德？王其德之用，祈天永命。<br> 其惟王勿以小民淫用非彝，亦敢殄戮用乂民，若有功。其惟王位在德元，小<br>民乃惟刑用于天下，越王显。上下勤恤，其曰我受天命，丕若有夏历年，式勿替<br>有殷历年。欲王以小民受天永命。”<br> 拜手稽首，曰：“予小臣敢以王之仇民百君子越友民，保受王威命明德。王<br>末有成命，王亦显。我非敢勤，惟恭奉币，用供王能祈天永命。”<hr>
