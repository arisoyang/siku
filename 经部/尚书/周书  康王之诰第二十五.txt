<h4>《经部·尚书·周书  康王之诰第二十五》<b class="x">作者：不详</b></h4>
 康王既尸天子，遂诰诸侯，作《康王之诰》。<br> 王出，在应门之内，太保率西方诸侯入应门左，毕公率东方诸侯入应门右，<br>皆布乘黄朱。宾称奉圭兼币，曰：“一二臣卫，敢执壤奠。”皆再拜稽首。王义<br>嗣，德答拜。太保暨芮伯咸进，相揖。皆再拜稽首曰：“敢敬告天子，皇天改大<br>邦殷之命，惟周文武诞受羑若，克恤西土。惟新陟王毕协赏罚，戡定厥功，用敷<br>遗后人休。今王敬之哉！张皇六师，无坏我高祖寡命。”<br> 王若曰：“庶邦侯、甸、男、卫，惟予一人钊报诰。昔君文武丕平，富不务<br>咎，厎至齐信，用昭明于天下。则亦有熊罴之士，不二心之臣，保乂王家，用端<br>命于上帝。皇天用训厥道，付畀四方。乃命建侯树屏，在我后之人。今予一二伯<br>父尚胥暨顾，绥尔先公之臣服于先王。虽尔身在外，乃心罔不在王室，用奉恤厥<br>若，无遗鞠子羞！”<br> 群公既皆听命，相揖，趋出。王释冕，反丧服。<hr>
