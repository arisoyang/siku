<h4>《经部·尚书·周书  牧誓第四》<b class="x">作者：不详</b></h4>
 武王戎车三百两，虎贲三百人，与受战于牧野，作《牧誓》。<br> 时甲子昧爽，王朝至于商郊牧野，乃誓。<br> 王左杖黄钺，右秉白旄以麾，曰：“逖矣，西土之人！”<br> 王曰：“嗟！我友邦冢君御事，司徒、司马、司空，亚旅、师氏，千夫长、<br>百夫长，及庸，蜀、羌、髳、微、卢、彭、濮人。称尔戈，比尔干，立尔矛，<br>予其誓。”<br> 王曰：“古人有言曰：‘牝鸡无晨；牝鸡之晨，惟家之索。’今商王受惟妇<br>言是用，昏弃厥肆祀弗答，昏弃厥遗王父母弟不迪，乃惟四方之多罪逋逃，是崇<br>是长，是信是使，是以为大夫卿士。俾暴虐于百姓，以奸宄于商邑。今予发惟恭<br>行天之罚。<br> 今日之事，不愆于六步、七步，乃止齐焉。勖哉夫子！不愆于四伐、五伐、<br>六伐、七伐，乃止齐焉。勖哉夫子！尚桓桓如虎、如貔、如熊、如罴，于商郊弗<br>迓克奔，以役西土，勖哉夫子！尔所弗勖，其于尔躬有戮！”<hr>
