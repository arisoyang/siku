<h4>《经部·尚书·周书  周官第二十二》<b class="x">作者：不详</b></h4>
 成王既黜殷命，灭淮夷，还归在丰，作《周官》。<br> 惟周王抚万邦，巡侯、甸，四征弗庭，绥厥兆民。六服群辟，罔不承德。归<br>于宗周，董正治官。<br> 王曰：“若昔大猷，制治于未乱，保邦于未危。”<br> 曰：“唐虞稽古，建官惟百。内有百揆四岳，外有州、牧、侯伯。庶政惟和，<br>万国咸宁。夏商官倍，亦克用乂。明王立政，不惟其官，惟其人。<br> 今予小子，祗勤于德，夙夜不逮。仰惟前代时若，训迪厥官。立太师、太傅、<br>太保，兹惟三公。论道经邦，燮理阴阳。官不必备，惟其人。少师、少傅、少保，<br>曰三孤。贰公弘化，寅亮天地，弼予一人。冢宰掌邦治，统百官，均四海。司徒<br>掌邦教，敷五典，扰兆民。宗伯掌邦礼，治神人，和上下。司马掌邦政，统六师，<br>平邦国。司寇掌邦禁，诘奸慝，刑暴乱。司空掌邦土，居四民，时地利。六卿分<br>职，各率其属，以倡九牧，阜成兆民。六年，五服一朝。又六年，王乃时巡，考<br>制度于四岳。诸侯各朝于方岳，大明黜陟。”<br> 王曰：“呜呼！凡我有官君子，钦乃攸司，慎乃出令，令出惟行，弗惟反。<br>以公灭私，民其允怀。学古入官。议事以制，政乃不迷。其尔典常作之师，无以<br>利口乱厥官。蓄疑败谋，怠忽荒政，不学墙面，莅事惟烦。戒尔卿士，功崇惟志，<br>业广惟勤，惟克果断，乃罔后艰。位不期骄，禄不期侈。恭俭惟德，无载尔伪。<br>作德，心逸日休；作伪，心劳日拙。居宠思危，罔不惟畏，弗畏入畏。推贤让能，<br>庶官乃和，不和政厖。举能其官，惟尔之能。称匪其人，惟尔不任。”<br> 王曰：“呜呼！三事暨大夫，敬尔有官，乱尔有政，以佑乃辟。永康兆民，<br>万邦惟无斁。<br> 〖贿肃慎之命〗<br> 成王既伐东夷，肃慎来贺。王俾荣伯作《贿肃慎之命》。<br> 〖亳姑〗<br> 周公在丰，将没，欲葬成周。公薨，成王葬于毕，告周公，作《亳姑》。<hr>
