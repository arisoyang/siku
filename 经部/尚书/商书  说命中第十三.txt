<h4>《经部·尚书·商书  说命中第十三》<b class="x">作者：不详</b></h4>
 惟说命总百官，乃进于王曰：“呜呼！明王奉若天道，建邦设都，树后王君<br>公，承以大夫师长，不惟逸豫，惟以乱民。惟天聪明，惟圣时宪，惟臣钦若，惟<br>民从乂。惟口起羞，惟甲胄起戎，惟衣裳在笥，惟干戈省厥躬。王惟戒兹，允兹<br>克明，乃罔不休。惟治乱在庶官。官不及私昵，惟其能；爵罔及恶德，惟其贤。<br>虑善以动，动惟厥时。有其善，丧厥善；矜其能，丧厥功。惟事事，乃其有备，<br>有备无患。无启宠纳侮，无耻过作非。惟厥攸居，政事惟醇。黩予祭祀，时谓弗<br>钦。礼烦则乱，事神则难。”<br> 王曰：“旨哉！说。乃言惟服。乃不良于言，予罔闻于行。”说拜稽首曰：<br>“非知之艰，行之惟艰。王忱不艰，允协于先王成德，惟说不言有厥咎。”<hr>
