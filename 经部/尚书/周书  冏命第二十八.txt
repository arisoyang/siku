<h4>《经部·尚书·周书  冏命第二十八》<b class="x">作者：不详</b></h4>
 穆王命伯冏，为周太仆正，作《冏命》。<br> 王若曰：“伯冏，惟予弗克于德，嗣先人宅丕后，怵惕惟厉，中夜以兴，思<br>免厥愆。昔在文、武、聪明齐圣，小大之臣，咸怀忠良。其侍御仆从，罔匪正人，<br>以旦夕承弼厥辟，出入起居，罔有不钦；发号施令，罔有不臧。下民祇若，万邦<br>咸休。惟予一人无良，实赖左右前后有位之士，匡其不及，绳愆纠缪，格其非心，<br>俾克绍先烈。今予命汝作大正，正于群仆侍御之臣，懋乃后德，交修不逮。慎简<br>乃僚，无以巧言令色，便辟侧媚，其惟吉士。仆臣正，厥后克正；仆臣谀，厥后<br>自圣。后德惟臣，不德惟臣。尔无昵于憸人，充耳目之官，迪上以非先王之典。<br>非人其吉，惟货其吉，若时，瘝厥官，惟尔大弗克祇厥辟，惟予汝辜。”王曰：<br>“呜呼，钦哉！永弼乃后于彝宪。”<hr>
