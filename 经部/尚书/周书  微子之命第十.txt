<h4>《经部·尚书·周书  微子之命第十》<b class="x">作者：不详</b></h4>
 成王既黜殷命，杀武庚，命微子启代殷后，作《微子之命》。<br> 王若曰：“猷！殷王元子。惟稽古，崇德象贤。统承先王，修其礼物，作宾<br>于王家，与国咸休，永世无穷。呜呼！乃祖成汤克齐圣广渊，皇天眷佑，诞受厥<br>命。抚民以宽，除其邪虐，功加于时，德垂后裔。尔惟践修厥猷，旧有令闻，恪<br>慎克孝，肃恭神人。予嘉乃德，曰笃不忘。上帝时歆，下民祗协，庸建尔于上公，<br>尹兹东夏。钦哉，往敷乃训，慎乃服命，率由典常，以蕃王室。弘乃烈祖，律乃<br>有民，永绥厥位，毗予一人。世世享德，万邦作式，俾我有周无斁。呜呼！往哉<br>惟休，无替朕命。”<br> 〖归禾〗<br> 唐叔得禾，异亩同颖，献诸天子。王命唐叔归周公于东，作《归禾》。<br> 〖嘉禾〗<br> 周公既得命禾，旅天子之命，作《嘉禾》。<hr>
