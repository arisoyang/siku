<h4>《经部·尚书·周书  蔡仲之命第十九》<b class="x">作者：不详</b></h4>
 蔡叔既没，王命蔡仲，践诸侯位，作《蔡仲之命》。<br> 惟周公位冢宰，正百工，群叔流言。乃致辟管叔于商；囚蔡叔于郭邻，以车<br>七乘；降霍叔于庶人，三年不齿。蔡仲克庸祇德，周公以为卿士。叔卒，乃命诸<br>王邦之蔡。王若曰：“小子胡，惟尔率德改行，克慎厥猷，肆予命尔侯于东土。<br>往即乃封，敬哉！尔尚盖前人之愆，惟忠惟孝；尔乃迈迹自身，克勤无怠，以垂<br>宪乃后；率乃祖文王之彝训，无若尔考之违王命。皇天无亲，惟德是辅。民心无<br>常，惟惠之怀。为善不同，同归于治；为恶不同，同归于乱。尔其戒哉！慎厥初，<br>惟厥终，终以不困；不惟厥终，终以困穷。懋乃攸绩，睦乃四邻，以蕃王室，以<br>和兄弟，康济小民。率自中，无作聪明乱旧章。详乃视听，罔以侧言改厥度。则<br>予一人汝嘉。”王曰：“呜呼！小子胡，汝往哉！无荒弃朕命！”<br> 〖成王政〗<br> 成王东伐淮夷，遂践奄，作《成王政》。<br> 〖将蒲姑〗<br> 成王既践奄，将迁其君于蒲姑，周公告召公，作《将蒲姑》。<hr>
