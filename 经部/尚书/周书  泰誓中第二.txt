<h4>《经部·尚书·周书  泰誓中第二》<b class="x">作者：不详</b></h4>
 惟戊午，王次于河朔，群后以师毕会。王乃徇师而誓曰：“呜呼！西土有众，<br>咸听朕言。我闻吉人为善，惟日不足。凶人为不善，亦惟日不足。今商王受，力<br>行无度，播弃犁老，昵比罪人。淫酗肆虐，臣下化之，朋家作仇，胁权相灭。无<br>辜吁天，秽德彰闻。惟天惠民，惟辟奉天。有夏桀弗克若天，流毒下国。天乃佑<br>命成汤，降黜夏命。惟受罪浮于桀。剥丧元良，贼虐谏辅。谓己有天命，谓敬不<br>足行，谓祭无益，谓暴无伤。厥监惟不远，在彼夏王。天其以予乂民，朕梦协朕<br>卜，袭于休祥，戎商必克。受有亿兆夷人，离心离德。予有乱臣十人，同心同德。<br>虽有周亲，不如仁人。天视自我民视，天听自我民听。百姓有过，在予一人，今<br>朕必往。我武维扬，侵于之疆，取彼凶残。我伐用张，于汤有光。勖哉夫子！罔<br>或无畏，宁执非敌。百姓懔懔，若崩厥角。呜呼！乃一德一心，立定厥功，惟克<br>永世。”<hr>
