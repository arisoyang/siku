<h4>《经部·尚书·周书  旅獒第七》<b class="x">作者：不详</b></h4>
 西旅献獒，太保作《旅獒》。<br> 惟克商，遂通道于九夷八蛮。西旅厎贡厥獒，太保乃作《旅獒》，用训于王。<br>曰：“呜呼！明王慎德，西夷咸宾。无有远迩，毕献方物，惟服食器用。王乃昭<br>德之致于异姓之邦，无替厥服；分宝玉于伯叔之国，时庸展亲。人不易物，惟德<br>其物！德盛不狎侮。狎侮君子，罔以尽人心；狎侮小人，罔以尽其力。不役耳目，<br>百度惟贞。玩人丧德，玩物丧志。志以道宁，言以道接。不作无益害有益，功乃<br>成；不贵异物贱用物，民乃足。犬马非其土性不畜，珍禽奇兽不育于国，不宝远<br>物，则远人格；所宝惟贤，则迩人安。呜呼！夙夜罔或不勤，不矜细行，终累大<br>德。为山九仞，功亏一篑。允迪兹，生民保厥居，惟乃世王。”<br> 〖旅巢命〗<br> 巢伯来朝，芮伯作《旅巢命》。<hr>
