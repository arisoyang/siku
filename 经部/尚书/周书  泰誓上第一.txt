<h4>《经部·尚书·周书  泰誓上第一》<b class="x">作者：不详</b></h4>
 惟十有一年，武王伐殷。一月戊午，师渡孟津，作《泰誓》三篇。<br> 惟十有三年春，大会于孟津。<br> 王曰：“嗟！我友邦冢君越我御事庶士，明听誓。惟天地万物父母，惟人万<br>物之灵。亶聪明，作元后，元后作民父母。今商王受，弗敬上天，降灾下民。沈<br>湎冒色，敢行暴虐，罪人以族，官人以世，惟宫室、台榭、陂池、侈服，以残害<br>于尔万姓。焚炙忠良，刳剔孕妇。皇天震怒，命我文考，肃将天威，大勋未集。<br>肆予小子发，以尔友邦冢君，观政于商。惟受罔有悛心，乃夷居，弗事上帝神祗，<br>遗厥先宗庙弗祀。犠牲粢盛，既于凶盗。乃曰：‘吾有民有命！’罔惩其侮。天<br>佑下民，作之君，作之师，惟其克相上帝，宠绥四方。有罪无罪，予曷敢有越厥<br>志？同力，度德；同德，度义。受有臣亿万，惟亿万心；予有臣三千，惟一心。<br>商罪贯盈，天命诛之。予弗顺天，厥罪惟钧。予小子夙夜祗惧，受命文考，类于<br>上帝，宜于冢土，以尔有众，厎天之罚。天矜于民，民之所欲，天必从之。尔尚<br>弼予一人，永清四海，时哉弗可失！”<hr>
