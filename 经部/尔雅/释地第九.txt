<h4>《经部·尔雅·释地第九》<b class="x">作者：不详</b></h4>
 两河间曰冀州，河南曰豫州，河西曰雝州，汉南曰荆州，江南曰杨州，济河<br>间曰兖州，济东曰徐州，燕曰幽州，齐曰营州。──九州。<br> 鲁有大野。晋有大陆。秦有杨陓。宋有孟诸。楚有云梦。吴越之间有具<br>区。齐有海隅。燕有昭余祁。郑有圃田。周有焦護。──十薮。<br> 东陵阠，南陵息慎，西陵威夷，中陵朱滕，北陵西隃雁门是也。陵莫<br>大于加陵，梁莫大于湨梁，坟莫大于河坟。──八陵。<br> 东方之美者，有医无闾之珣玗琪焉；东南之美者，有会稽之竹箭焉；南方<br>之美者，有梁山之犀象焉；西南之美者，有华山之金石焉；西方之美者，有霍山<br>之多珠玉焉；西北之美者，有昆仑虚之璆琳琅玕焉；北方之美者，有幽都之筋角<br>焉；东北之美者，有斥山之文皮焉；中有岱岳，与其五谷鱼盐生焉。──九府。<br> 东方有比目鱼焉，不比不行，其名谓之鲽；南方有比翼鸟焉，不比不飞，其<br>名谓之鹣鹣；西方有比肩兽焉，与邛邛岠虚比，为邛邛岠虚，啮甘草，即有<br>难，邛邛岠虚负而走，其名谓之蹷；北方有比肩民焉，迭食而迭望；中有<br>枳首蛇焉。此四方中国之异气也。──五方。<br> 邑外谓之郊，郊外谓之牧，牧外谓之野，野外谓之林，林外谓之坰。<br> 下湿曰隰，大野曰平，广平曰原，高平曰陆，大陆曰阜，大阜曰陵，大陵曰<br>阿。可食者曰原，陂者曰阪，下者曰隰。田一岁曰菑，二岁曰新田，三岁曰畬。<br>──野。<br> 东至于泰远，西至于邠国，南至于濮铅，北至于祝栗，谓之四极。<br> 觚竹、北户、西王母、日下，谓之四荒。<br> 九夷、八狄、七戎、六蛮，谓之四海。<br> 岠齐州以南，戴日为丹穴，北戴斗极为空桐，东至日所出为大平，西至日<br>所入为大蒙。太平之人仁，丹穴之人智，大蒙之人信，空桐之人武。──四极。<hr>
