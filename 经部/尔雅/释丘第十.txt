<h4>《经部·尔雅·释丘第十》<b class="x">作者：不详</b></h4>
 丘，一成为敦丘，再成为陶丘，再成锐上为融丘，三成为昆仑丘。<br> 如乘者乘丘，如陼者陼丘。<br> 水潦所止泥丘。方丘胡丘。<br> 绝高为之京，非人为之丘。<br> 水潦所还埒丘。上正章丘。<br> 泽中有丘，都丘。当途梧丘。<br> 途出其右而还之画丘。<br> 途出其前戴丘，途出其后昌丘。<br> 水出其前渻丘，水出其后沮丘。<br> 水出其右正丘，水出其左营丘。<br> 如覆敦者敦丘，逦迤沙丘。<br> 左高咸丘，右高临丘，前高旄丘，后高陵丘，偏高阿丘。<br> 宛中宛丘，丘背有丘为负丘，左泽定丘，右陵泰丘。<br> 如亩亩丘，如陵陵丘。丘上有丘，为宛丘。<br> 陈有宛丘，晋有潜丘，淮南有州黎丘。<br> 天下有名丘五，三在河南，其二在河北。──丘。<br> 望厓洒而高岸。夷上洒下不漘。<br> 隩隈，厓内为隩，外为隈。<br> 毕，堂墙。重厓，岸。岸上，浒。坟，大防。<br> 涘为厓。穷渎，汜。谷者，溦。──厓岸。<hr>
