<h4>《经部·尔雅·释水第十二》<b class="x">作者：不详</b></h4>
 泉一见一否，为瀸。<br> 井一有水，一无水，为瀱汋。<br> 　滥泉正出。正出，涌出也。<br> 沃泉县出。县出，下出也。<br> 氿泉穴出，穴出，仄出也。<br> 湀闢流川，过辨回川。<br> 灉，反入。潬，沙出。<br> 汧，出不流。归异，出同流，肥。<br> 瀵，大出尾下。水醮曰厬。水自河出为灉。<br> 济为濋，汶为灛，洛为波，汉为潜，淮为浒，江为沱，濄为洵，颍为<br>沙，汝为濆。<br> 水决之泽为汧，决复入为汜。<br> “河水清且澜漪”，大波为澜，小波为沦，直波为径。<br> 江有沱，河有灉，汝有濆。<br> 浒，水厓。水草交为湄。<br> “济有深涉，深则厉，浅则揭”。揭者，揭衣也；以衣涉水为厉，繇膝以下<br>为揭，繇膝以上为涉，繇带以上为厉，潜行为泳。<br> “汎汎杨舟，绋缡维之”。绋，<索率>也。缡，緌也。<br> 天子造舟，诸侯维舟，大夫方舟，士特舟，庶人乘泭。<br> 水注川曰谿，注谿曰谷，注谷曰沟，注沟曰浍，注浍曰渎。<br> 逆流而上曰溯洄，顺流而下曰溯游。正绝流曰乱。<br> 江河淮济为四渎。<br> 四渎者，发源注海者也。──水泉。<br> 水中可居者曰洲，小洲曰陼，小陼曰沚，小沚曰坻。人所为为潏。<br>──水中。<br> 河出昆仑虚，色白。<br> 所渠并千七百一川，色黄。百里一小曲，千里一曲一直。──河曲。<br> 徒骇、太史、马颊、覆鬴、胡苏、简、絜、钩盘、鬲津。──九河。<hr>
