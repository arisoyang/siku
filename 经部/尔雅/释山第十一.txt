<h4>《经部·尔雅·释山第十一》<b class="x">作者：不详</b></h4>
 河南，华。河西，岳。河东，岱。河北，恒。江南，衡。 山三袭，陟。再成，英。一成，坯。 山大而高，崧。山小而高，岑。锐而高，峤。卑而大，扈。小而众，岿。 小山，岌。大山，峘。 属者峄。独者蜀。上正，章。宛中，隆。山脊，冈。未及上，翠微。山顶，冢。 崒者，厜<厂义>。 山如堂者，密。如防者，盛。 峦山，堕。重甗，隒。 左右有岸，厒。 大山，宫。小山，霍。小山别，大山鲜。山绝，陉。 多小石，磝。多大石，礐。多草木，岵。无草木，峐。 山上有水，埒。夏有水，冬无水，泶。 山豄无所通，谿。 石戴土谓之崔嵬，土戴石为砠。 山夹水，涧。陵夹水，澞。山有穴为岫。 山西曰夕阳，山东曰朝阳。 泰山为东岳，华山为西岳，霍山为南岳，恒山为北岳，嵩高为中岳。 梁山，晋望也。<hr>
