<h4>《经部·仪礼·大射仪第七》<b class="x">作者：不详</b></h4>
<br>大射之仪。君有命戒射，宰戒百官有事于射者。射人戒诸公、卿、大夫射，<br>司士戒士射与赞者。<br>前射三日，宰夫戒宰及司马、射人宿视涤。司马命量人量侯道与所设乏以貍<br>步，大侯九十，参七十，干五十，设乏各去其侯西十、北十。遂命量人、巾车张<br>三侯。大侯之崇，见鹄于参；参见鹄于干，干不及地武，不系左下纲。设乏西十、<br>北十，凡乏用革。<br>乐人宿县于阼阶东，笙磬西面，其南笙钟，其南鑮，皆南陈。建鼓在阼阶<br>西，南鼓，应鼙在其东，南鼓。西阶之西，颂磬东面，其南钟，其南鑮，皆南<br>陈。一建鼓在其南，东鼓，朔鼙在其北。一建鼓在西阶之东，南面。簜在建鼓之<br>间，鼗倚于颂磬西纮。<br>厥明，司宫尊于东楹之西，两方壶，膳尊两甒在南。有丰。幂用锡若絺，缀<br>诸箭。盖幂加如，又反之。皆玄尊。酒在北。尊士旅食于西鑮之南，北面，两<br>圜壶。又尊于大侯之乏东北，两壶献酒。设洗于阼阶东南，罍水在东，篚在洗西，<br>南陈。设膳篚在其北，西面。又设洗于获者之尊西北，水在洗北。篚在南，东陈。<br>小臣设公席于阼阶上，西乡。司宫设宾席于户西，南面，有加席。卿席宾东，东<br>上。小卿宾西，东上。大夫继而东上，若有东面者，则北上。席工于西阶之东，<br>东上。诸公阼阶西，北面，东上。官馔。羹定。<br>射人告具于公，公升，即位于席，西乡。小臣师纳诸公、卿、大夫，诸公、<br>卿、大夫皆入门右，北面东上。士西方，东面北上。大史在干侯之东北，北面东<br>上。士旅食者在士南，北面东上。小臣师从者在东堂下，南面西上。公降，立于<br>阼阶之东南，南乡。小臣师诏揖诸公、卿大夫，诸公、卿大夫西面北上。揖大夫，<br>大夫皆少进。大射正摈。摈者请宾，公曰：“命某为宾。”摈者命宾，宾少进，<br>礼辞。反命，又命之。宾再拜稽首，受命。摈者反命。宾出，立于门外，北面。<br>公揖卿、大夫，升就席。小臣自阼阶下北面，请执幂者与羞膳者。乃命执幂者。<br>执幂者升自西阶，立于尊南，北面东上。膳宰请羞于诸公卿者。摈者纳宾，宾及<br>庭，公降一等揖宾，宾辟，公升，即席。<br>奏《肆夏》，宾升自西阶。主人从之，宾右北面，至再拜。宾答再拜。主人<br>降洗，洗南，西北面。宾降阶西，东面。主人辞降，宾对。主人北面盥，坐取觚，<br>洗。宾少进，辞洗。主人坐奠觚于篚，兴对。宾反位。主人卒洗。宾揖，乃升。<br>主人升，宾拜洗。主人宾右奠觚答拜，降盥。宾降，主人辞降，宾对。卒盥。宾<br>揖升。主人升，坐取觚。执幂者举幂，主人酌膳，执幂者盖幂。酌者加勺，又反<br>之。筵前献宾。宾西阶上拜，受爵于筵前，反位。主人宾右拜送爵。宰胥荐脯醢。<br>宾升筵。庶子设折俎。宾坐，左执觚，右祭脯醢，奠爵于荐右；兴取肺，坐绝祭，<br>哜之；兴加于俎，坐捝手，执爵，遂祭酒，兴，席末坐啐酒，降席，坐奠爵，<br>拜，告旨，执爵兴。主人答拜。乐阕。宾西阶上北面坐，卒爵，兴；坐奠爵，拜，<br>执爵兴。主人答拜。<br>宾以虚爵降。主人降。宾洗南西北面坐奠觚，少进，辞降。主人西阶西东面<br>少进对。宾坐取觚，奠于篚下，盥洗。主人辞洗。宾坐奠觚于篚，兴对，卒洗，<br>及阶，揖升。主人升，拜洗如宾礼。宾降盥，主人降。宾辞降，卒盥，揖升。酌<br>膳、执幂如初，以酢主人于西阶上。主人北面拜受爵。宾主人之左拜送爵。主人<br>坐祭，不啐酒，不拜酒，遂卒爵，兴，坐奠爵，拜，执爵兴。宾答拜。主人不崇<br>酒，以虚爵降，奠于篚。宾降，立于西阶西，东面。摈者以命升宾。宾升，立于<br>西序，东面。<br>主人盥，洗象觚，升酌膳，东北面献于公。公拜受爵，乃奏《肆夏》。主人<br>降自西阶，阼阶下北面拜送爵。宰胥荐脯醢，由左房。庶子设折俎，升自西阶。<br>公祭，如宾礼，庶子赞授肺。不拜酒，立卒爵；坐奠爵，拜，执爵兴。主人答拜，<br>乐阕。升受爵，降奠于篚。<br>更爵，洗，升，酌散以降；酢于阼阶下，北面坐奠爵，再拜稽首。公答拜。<br>主人坐祭，遂卒爵，兴，坐奠爵，再拜稽首。公答拜。主人奠爵于篚。<br>主人盥洗，升媵觚于宾，酌散，西阶上坐奠爵，拜。宾西阶上北面答拜。主<br>人坐祭，遂饮。宾辞。卒爵兴，坐奠爵，拜，执爵兴。宾答拜。主人降洗，宾降。<br>主人辞降，宾辞洗。卒洗。宾揖升，不拜洗。主人酌膳。宾西阶上拜，受爵于筵<br>前，反位。主人拜送爵。宾升席，坐祭酒，遂奠于荐东。主人降，复位。宾降筵<br>西，东南面立。<br>小臣自阼阶下请媵爵者，公命长。小臣作下大夫二人媵爵。媵爵者阼阶下皆<br>北面再拜稽首。公答拜。媵爵者立于洗南，西面北上，序进，盥洗角觯，升自西<br>阶，序进，酌散，交于楹北，降，适阼阶下，皆奠觯，再拜稽首，执觯兴。公答<br>拜。媵爵者皆坐祭，遂卒觯，兴，坐奠觯，再拜稽首，执觯兴。公答再拜。媵爵<br>者执觯待于洗南。小臣请致者。若命皆致，则序进，奠觯于篚，阼阶下皆北面再<br>拜稽首。公答拜。媵爵者洗象觯，升实之；序进，坐奠于荐南，北上；降，适阼<br>阶下，皆再拜稽首送觯。公答拜。媵爵者皆退反位。<br>公坐取大夫所媵觯，兴以酬宾。宾降，西阶下再拜稽首。小臣正辞，宾升成<br>拜。公坐奠觯，答拜，执觯兴。公卒觯，宾下拜，小臣正辞。宾升，再拜稽首。<br>公坐奠觯，答拜，执觯兴。宾进，受虚觯，降，奠于篚，易觯，兴洗，公有命，<br>则不易不洗。反升酌膳，下拜。小臣正辞。宾升，再拜稽首。公答拜。宾告于摈<br>者，请旅诸臣。摈者告于公，公许。宾以旅大夫于西阶上。摈者作大夫长升受旅。<br>宾大夫之右坐奠觯，拜，执觯兴。大夫答拜。宾坐祭，立卒觯，不拜。若膳觯也，<br>则降、更觯，洗，升实散。大夫拜受。宾拜送，遂就席。大夫辩受酬，如受宾酬<br>之礼，不祭酒。卒受者以虚觯降，奠于篚，复位。<br>主人洗觚，升实散，献卿于西阶上。司宫兼卷重席，设于宾左，东上。卿升，<br>拜受觚。主人拜送觚。卿辞重席，司宫彻之。乃荐脯醢。卿升席。庶子设折俎。<br>卿坐，左执爵，右祭脯醢，奠爵于荐右，兴，取肺，坐，绝祭，不哜肺，兴，加<br>于俎，坐棁手，取爵，遂祭酒，执爵兴，降席，西阶上北面坐卒爵，兴，坐奠爵，<br>拜，执爵兴。主人答拜，受爵。卿降，复位。辩献卿。主人以虚爵降，奠于篚。<br>摈者升卿，卿皆升，就席。若有诸公，则先卿献之，如献卿之礼，席于阼阶西，<br>北面东上，无加席。<br>小臣又请媵爵者，二大夫媵爵如初。请致者。若命长致，则媵爵者奠觯于篚，<br>一人待于洗南，长致者阼阶下再拜稽首，公答拜。洗象觯，升实之，坐奠于荐南，<br>降，与立于洗南者二人皆再拜稽首送觯。公答拜。<br>公又行一爵，若宾，若长，唯公所赐。以旅于西阶上，如初。大夫卒受者以<br>虚觯降，奠于篚。<br>主人洗觚，升，献大夫于西阶上。大夫升，拜受觚。主人拜送觚。大夫坐祭，<br>立卒爵，不拜既爵。主人受爵。大夫降复位。胥荐主人于洗北，西面。脯醢，无<br>脀。辩献大夫，遂荐之，继宾以西，东上，若有东面者，则北上。卒，摈者升大<br>夫。大夫皆升，就席。<br>乃席工于西阶上，少东。小臣纳工，工六人，四瑟。仆人正徒相大师，仆人<br>师相少师，仆人士相上工。相者皆左何瑟，后首，内弦，挎越，右手相。后者徒<br>相入。小乐正从之。升自西阶，北面东上。坐授瑟，乃降。小乐正立于西阶东。<br>乃歌《鹿鸣》三终。主人洗，升实爵，献工。工不兴，左瑟；一人拜受爵。主人<br>西阶上拜送爵。荐脯醢。使人相祭。卒爵，不拜。主人受虚爵。众工不拜，受爵，<br>坐祭，遂卒爵。辩有脯醢，不祭。主人受爵，降奠于篚，复位。大师及少师、上<br>工皆降，立于鼓北，群工陪于后。乃管《新宫》三终。卒管。大师及少师、上工<br>皆东坫之东南，西面北上，坐。<br>摈者自阼阶下请立司正。公许，摈者遂为司正。司正适洗，洗角觯，南面坐<br>奠于中庭，升，东楹之东受命于公，西阶上北面命宾、诸公、卿、大夫。公曰：<br>“以我安！”宾、诸公、卿、大夫皆对曰：“诺！敢不安？”司正降自西阶，南<br>面坐取觯，升、酌散、降，南面坐奠觯、兴，右还，北面少立、坐取觯，兴、坐，<br>不祭，卒觯，奠之，兴、再拜稽首，左还，南面坐取觯，洗、南面反奠于其所，<br>北面立。<br>司射适次，袒决遂，执弓，挟乘矢，于弓外见镞于弣，右巨指钩弦。自阼<br>阶前曰：“为政请射。”遂告曰：“大夫与大夫，士御于大夫。”遂适西阶前，<br>东面右顾，命有司纳射器，射器皆入。君之弓矢适东堂。宾之弓矢与中、筹、丰，<br>皆止于西堂下。众弓矢不挟。扌忽众弓矢、楅，皆适次而俟。工人、士与梓人<br>升自北阶，两楹之间。疏数容弓，若丹，若墨，度尺而午。射正莅之。卒画，自<br>北阶下。司宫扫所画物，自北阶下。大史俟于所设中之西，东面以听政。司射西<br>面誓之曰：“公射大侯，大夫射参，士射干。射者非其侯，中之不获！卑者与尊<br>者为耦，不异侯！”大史许诺。遂比三耦。三耦俟于次北，西面北上。司射命上<br>射，曰：“某御于子。”命下射，曰：“子与某子射。”卒，遂命三耦取弓矢于<br>次。<br>司射入于次，搢三挟一个，出于次，西面揖，当阶北面揖，及阶揖，升堂揖，<br>当物北面揖，及物揖，由下物少退，诱射。射三侯，将乘矢，始射干，又射参，<br>大侯再发。卒射，北面揖。及阶，揖降，如升射之仪。遂适堂西，改取一个挟之。<br>遂取扑搢之，以立于所设中之西南，东面。<br>司马师命负侯者：“执旌以负侯。”负侯者皆适侯，执旌负侯而俟。司射适<br>次，作上耦射。司射反位。上耦出次，西面揖进。上射在左，并行。当阶北面揖，<br>及阶揖。上射先升三等，下射从之，中等。上射升堂，少左。下射升，上射揖，<br>并行。皆当其物北面揖，及物揖。皆左足履物，还，视侯中，合足而俟。司马正<br>适次，袒决遂，执弓，右挟之，出，升自西阶，适下物，立于物间，左执弣，<br>右执箫，南扬弓，命去侯。负侯皆许诺，以宫趋，直西，及乏南，又诺以商，至<br>乏，声止，授获者，退立于西方。获者兴，共而俟。司马正出于下射之南，还其<br>后，降自西阶，遂适次，释弓，说决拾，袭，反位。司射进，与司马正交于阶前，<br>相左，由堂下西阶之东北面视上射，命曰：“毋射获！毋猎获！”上射揖。司射<br>退，反位。乃射，上射既发，挟矢，而后下射射，拾发以将乘矢。获者坐而获，<br>举旌以宫，偃旌以商，获而未释获。卒射，右挟之，北面揖，揖如升射。上射降<br>三等，下射少右，从之，中等；并行，上射于左。与升射者相左，交于阶前，相<br>揖。适次，释弓，说决拾，袭，反位。三耦卒射亦如之。司射去扑，倚于阶西，<br>适阼阶下，北面告于公，曰：“三耦卒射。”反，搢扑，反位。<br>司马正袒、决、遂，执弓，右挟之，出；与司射交于阶前，相左。升自西阶，<br>自右物之后，立于物间；西南面，揖弓，命取矢。负侯许诺，如初去侯，皆执旌<br>以负其侯而俟。司马正降自西阶，北面命设楅。小臣师设楅。司马正东面，<br>以弓为毕。既设楅，司马正适次，释弓，说决拾，袭，反位。小臣坐委矢于<br>楅，北括；司马师坐乘之，卒。若矢不备，则司马正又袒执弓，升，命取矢如<br>初，曰：“取矢不索！”乃复求矢，加于楅。卒，司马正进坐，左右抚之，兴，<br>反位。<br>司射适西阶西，倚扑；升自西阶，东面请射于公。公许。遂适西阶上，命宾<br>御于公，诸公、卿则以耦告于上，大夫则降，即位而后告。司射自西阶上，北面<br>告于大夫，曰：“请降！”司射先降，搢扑，反位。大夫从之降，适次，立于三<br>耦之南，西面北上。司射东面于大夫之西，比耦。大夫与大夫，命上射曰：“某<br>御于子。”命下射曰：“子与某子射。”卒，遂比众耦。众耦立于大夫之南，西<br>面北上。若有士与大夫为耦，则以大夫之耦为上，命大夫之耦曰：“子与某子射。”<br>告于大夫曰：“某御于子。”命众耦，如命三耦之辞。诸公、卿皆未降。<br>遂命三耦各与其耦拾取矢，皆袒、决、遂，执弓，右挟之。一耦出，西面揖，<br>当楅北面揖，及楅揖。上射东面，下射西面。上射揖进，坐横弓，却手自弓<br>下取一个，兼诸弣，兴，顺羽且左还，毋周，反面揖。下射进，坐横弓，覆手<br>自弓上取一个，兼诸弣，兴；顺羽，且左还，毋周，反面揖。既拾取矢，捆之。<br>兼挟乘矢，皆内还，南面揖；适楅南，皆左还，北面揖；搢三挟一个。揖，以<br>耦左还，上射于左。退者与进者相左，相揖。退释弓矢于次，说决拾，袭，反位。<br>二耦拾取矢，亦如之。后者遂取诱射之矢，兼乘矢而取之，以授有司于次中。皆<br>袭，反位。<br>司射作射如初。一耦揖、升如初。司马命去侯，负侯许诺如初。司马降，释<br>弓，反位。司射犹挟一个，去扑；与司马交于阶前，适阼阶下，北面请释获于公；<br>公许，反，搢扑；遂命释获者设中；以弓为毕，北面。大史释获。小臣师执中，<br>先首，坐设之；东面，退。大史实八筭于中，横委其余于中西，兴，共而俟。司<br>射西面命曰：“中离维纲，扬触，捆复，公则释获，众则不与！唯公所中，中三<br>侯皆获。”释获者命小史，小史命获者。司射遂进由堂下，北面视上射，命曰：<br>“不贯不释！”上射揖。司射退，反位。释获者坐取中之八筭，改实八筭，兴，<br>执而俟。乃射。若中，则释获者每一个释一筭，上射于右，下射于左。若有余筭，<br>则反委之。又取中之八筭，改实八筭于中。兴，执而俟。三耦卒射。<br>宾降，取弓矢于堂西。诸公、卿则适次，继三耦以南。公将射，则司马师命<br>负侯，皆执其旌以负其侯而俟，司马师反位。隶仆人扫侯道。司射去扑，适阼阶<br>下，告射于公，公许，适西阶东告于宾，遂搢扑，反位。小射正一人，取公之决<br>拾于东坫上，一小射正授弓拂弓，皆以俟于东堂。公将射，则宾降，适堂西，袒<br>决遂，执弓，搢三挟一个，升自西阶，先待于物北，一笴，东面立。司马升，命<br>去侯如初；还右，乃降，释弓，反位。公就物，小射正奉决拾以笥，大射正执弓，<br>皆以从于物。小射正坐奠笥于物南，遂拂以巾，取决，兴，赞设决、朱极三。小<br>臣正赞袒，公袒朱襦，卒袒，小臣正退俟于东堂。小射正又坐取拾，兴。赞设拾，<br>以笥退奠于坫上，复位。大射正执弓，以袂顺左右隈，上再下一，左执弣，右<br>执箫，以授公。公亲揉之。小臣师以巾内拂矢，而授矢于公，稍属。大射正立于<br>公后，以矢行告于公。下曰留，上曰扬，左右曰方。公既发，大射正受弓而俟，<br>拾发以将乘矢。公卒射，小臣师以巾退，反位，大射正受弓，小射正以笥受决拾，<br>退奠于坫上，复位。大射正退，反司正之位。小臣正赞袭。公还而后宾降，释弓<br>于堂西，反位于阶西东面。公即席，司正以命升宾。宾升复筵而后卿大夫继射。<br>诸公、卿取弓矢于次中，袒决遂，执弓，搢三挟一个，出，西面揖，揖如三<br>耦，升射、卒射、降如三耦，适次，释弓，说决拾，袭，反位。众皆继射，释获<br>皆如初。卒射，释获者遂以所执余获，适阼阶下，北面告于公，曰：“左右卒射。”<br>反位，坐委余获于中西，兴，共而俟。<br>司马袒执弓，升，命取矢如初。负侯许诺，以旌负侯如初。司马降，释弓如<br>初。小臣委矢于楅，如初。宾、诸公、卿、大夫之矢皆异束之以茅，卒，正坐<br>左右抚之，进束，反位。宾之矢，则以授矢人于西堂下。司马释弓，反位，而后<br>卿、大夫升就席。<br>司射适阶西，释弓，去扑，袭；进由中东，立于中南，北面视筭。释获者东<br>面于中西坐，先数右获。二筭为纯，一纯以取，实于左手。十纯则缩而委之，每<br>委异之。有余纯，则横诸下。一筭为奇，奇则又缩诸纯下。兴，自前适左，东面<br>坐，坐，兼敛筭，实于左手，一纯以委，十则异之，其余如右获。司射复位。释<br>获者遂进取贤获，执之，由阼阶下，北面告于公。若右胜，则曰右贤于左。若左<br>胜，则曰左贤于右。以纯数告；若有奇者，亦曰奇。若左右钧，则左右各执一算<br>以告，曰左右钧。还复位，坐，兼敛算，实八算于中，委其余于中西，兴，共而<br>俟。<br>司射命设丰。司官士奉丰，由西阶升，北面坐设于西楹西，降复位。胜者之<br>弟子洗觯，升酌散，南面坐奠于丰上，降反位。司射遂袒执弓，挟一个，搢扑，<br>东面于三耦之西，命三耦及众射者：“胜者皆袒决遂，执张弓。不胜者皆袭，说<br>决拾，却左手，右加弛弓于其上，遂以执弣。”司射先反位。三耦及众射者皆<br>升饮射爵于西阶上。小射正作升饮射爵者，如作射。一耦出，揖如升射，及阶，<br>胜者先升，升堂少右。不胜者进，北面坐取丰上之觯，兴；少退，立卒觯，进；<br>坐奠于丰下，兴，揖。不胜者先降，与升饮者相左，交于阶前，相揖；适次，释<br>弓，袭，反位。仆人师继酌射爵，取觯实之，反奠于丰上，退俟于序端。升饮者<br>如初。三耦卒饮。若宾、诸公、卿、大夫不胜，则不降，不执弓，耦不升。仆人<br>师洗，升实觯以授；宾、诸公、卿、大夫受觯于席，以降，适西阶上，北面立饮，<br>卒觯，授执爵者，反就席。若饮公，则侍射者降，洗角觯，升酌散，降拜；公降<br>一等，小臣正辞，宾升、再拜稽首，公答再拜；宾坐祭，卒爵，再拜稽首，公答<br>再拜；宾降，洗象觯，升酌膳以致，下拜，小臣正辞，升、再拜稽首，公答再拜；<br>公卒觯，宾进受觯，降洗散觯，升实散，下拜，小臣正辞，升、再拜稽首，公答<br>再拜；坐，不祭，卒觯，降奠于篚，阶西东面立。摈者以命升宾，宾升就席。若<br>诸公、卿、大夫之耦不胜，则亦执弛弓，特升饮。众皆继饮射爵，如三耦。射爵<br>辩，乃彻丰与觯。<br>司宫尊侯于服不之东北，两献酒，东面南上，皆加勺设洗于尊西北，篚在南，<br>东肆，实一散于篚。司马正洗散，遂实爵，献服不。服不侯西北三步，北面拜受<br>爵。司马正西面拜送爵，反位。宰夫有司荐，庶子设折俎。卒错，获者适右个，<br>荐俎从之。获者左执爵，右祭荐俎，二手祭酒；适左个，祭如右个，中亦如之。<br>卒祭，左个之西北三步，东面。设荐俎，立卒爵。司马师受虚爵，洗献隶仆人与<br>巾车、获者，皆如大侯之礼。卒，司马师受虚爵，奠于篚。获者皆执其荐，庶子<br>执俎从之，设于乏少南。服不复负侯而俟。<br>司射适阶西，去扑，适堂西，释弓，说决拾，袭，适洗，洗觚，升，实之，<br>降，献释获者于其位，少南。荐脯醢、折俎，皆有祭。释获者荐右东面拜受爵。<br>司射北面拜送爵。释获者就其荐坐，左执爵，右祭脯醢，兴取肺，坐祭，遂祭酒；<br>兴，司射之西，北面立卒爵，不拜既爵。司射受虚爵，奠于篚。释获者少西辟荐，<br>反位。司射适堂西，袒决遂，取弓，挟一个，适阶西，搢扑以反位。<br>司射倚扑于阶西，适阼阶下，北面请射于公，如初。反搢扑，适次，命三耦<br>皆袒决遂，执弓，序出取矢。司射先反位。三耦拾取矢如初，小射正作取矢如初。<br>三耦既拾取矢，诸公、卿、大夫皆降如初位，与耦入于次，皆袒决遂，执弓，皆<br>进当楅，进坐，说矢束。上射东面，下射西面，拾取矢如三耦。若士与大夫为<br>耦，士东面，大夫西面。大夫进坐，说矢束，退反位。耦揖进坐，兼取乘矢，兴，<br>顺羽，且左还，毋周，反面揖。大夫进坐，亦兼取乘矢，如其耦；北面搢三挟一<br>个，揖进。大夫与其耦皆适次，释弓，说决拾，袭，反位。诸公、卿升就席。众<br>射者继拾取矢，皆如三耦，遂入于次，释弓矢，说决拾，袭，反位。<br>司射犹挟一个以作射，如初。一耦揖升如初。司马升，命去侯，负侯许诺。<br>司马降，释弓反位。司射与司马交于阶前，倚扑于阶西，适阼阶下，北面请以乐<br>于公。公许。司射反，搢扑，东面命乐正曰：“命用乐！”乐正曰：“诺。”司<br>射遂适堂下，北面视上射，命曰：“不鼓不释！”上射揖。司射退反位。乐正命<br>大师，曰：“奏《狸首》，间若一！”大师不兴，许诺。乐正反位。奏《狸首》<br>以射，三耦卒射。宾待于物如初。公乐作而后就物，稍属，不以乐志。其他如初<br>仪，卒射如初。宾就席。诸公、卿、大夫、众射者皆继射，释获如初。卒射，降<br>反位。释获者执余获进告：“左右卒射。”如初。<br>司马升，命取矢，负侯许诺。司马降，释弓反位。小臣委矢，司马师乘之，<br>皆如初。司射释弓、视筭，如初。释获者以贤获与钧告，如初。复位。<br>司射命设丰、实觯，如初。遂命胜者执张弓，不胜者执弛弓，升、饮如初。<br>卒，退丰与觯，如初。<br>司射犹袒决遂，左执弓，右执一个，兼诸弦，面镞，适次，命拾取矢，如初。<br>司射反位。三耦及诸公、卿、大夫、众射者，皆袒决遂以拾取矢，如初。矢不挟，<br>兼诸弦，面镞；退适次，皆授有司弓矢，袭，反位。卿、大夫升就席。<br>司射适次，释弓，说决拾，去扑，袭，反位。司马正命退楅解纲。小臣师<br>退楅，巾车、量人解左下纲。司马师命获者以旌与荐俎退。司射命释获者退中<br>与筭而俟。<br>公又举奠觯，唯公所赐。若宾，若长，以旅于西阶上，如初。大夫卒受者以<br>虚觯降，奠于篚，反位。<br>司马正升自西阶，东楹之东，北面告于公，请彻俎，公许。遂适西阶上，北<br>面告于宾。宾北面取俎以出。诸公、卿取俎如宾礼，遂出，授从者于门外。大夫<br>降复位。庶子正彻公俎，降自阼阶以东。宾、诸公、卿皆入门，东面北上。司正<br>升宾。宾、诸公、卿、大夫皆说屦，升就席。公以宾及卿、大夫皆坐，乃安，羞<br>庶羞。大夫祭荐。司正升受命，公曰：“众无不醉！”宾及诸公、卿、大夫皆兴，<br>对曰：“诺！敢不醉？”皆反位坐。<br>主人洗、酌，献士于西阶上。士长升，拜受觯，主人拜送。士坐祭，立饮，<br>不拜既爵。其他不拜，坐祭，立饮。乃荐司正与射人于觯南，北面东上，司正为<br>上。辩献士。士既献者立于东方，西面北上。乃荐士。祝史、小臣师亦就其位而<br>荐之。主人就士旅食之尊而献之。旅食不拜，受爵，坐祭，立饮。主人执虚爵，<br>奠于篚，复位。<br>宾降洗，升，媵觯于公，酌散，下拜。公降一等，小臣正辞。宾升再拜稽首，<br>公答再拜。宾坐祭，卒爵，再拜稽首。公答再拜。宾降，洗象觚，升酌膳，坐奠<br>于荐南，降拜。小臣正辞。宾升成拜，公答拜。宾反位。公坐取宾所媵觯，兴。<br>唯公所赐。受者如初受酬之礼。降，更爵，洗；升酌膳；下，再拜稽首。小臣正<br>辞，升成拜。公答拜。乃就席，坐行之，有执爵者。唯受于公者拜。司正命“执<br>爵者爵辩，卒受者兴以酬士。”大夫卒受者以爵兴，西阶上酬士。士升，大夫奠<br>爵拜，受答拜。大夫立卒爵，不拜，实之。士拜受，大夫拜送。士旅于西阶上，<br>辩。士旅酌。<br>若命曰：“复射！”则不献庶子。司射命射，唯欲。卿、大夫皆降，再拜稽<br>首。公答拜。一发，中三侯皆获。<br>主人洗，升自西阶，献庶子于阼阶上，如献士之礼。辩献。降洗，遂献左右<br>正与内小臣，皆于阼阶上，如献庶子之礼。<br>无算爵。士也，有执膳爵者，有执散爵者。执膳爵者酌以进公；公不拜，受。<br>执散爵者酌以之公，命所赐。所赐者兴受爵，降席下，奠爵，再拜稽首；公答再<br>拜。受赐爵者以爵就席坐，公卒爵，然后饮。执膳爵者受公爵，酌，反奠之。受<br>赐者兴，授执散爵者。执散爵者乃酌行之。唯受于公者拜。卒爵者兴以酬士于西<br>阶上。士升。大夫不拜乃饮，实爵；士不拜，受爵。大夫就席。士旅酌，亦如之。<br>公有命彻幂，则宾及诸公、卿、大夫皆降，西阶下北面东上，再拜稽首。公命小<br>臣正辞，公答拜。大夫皆辟。升，反位。士旅于上，如初。无算乐。<br>宵，则庶子执烛于阼阶上，司宫执烛于西阶上，甸人执大烛于庭，阍人为烛<br>于门外。宾醉，北面坐取其荐脯以降。奏《陔》。宾所执脯，以赐钟人于门内霤，<br>遂出。卿、大夫皆出，公不送。公入，《骜》。<br><hr>
