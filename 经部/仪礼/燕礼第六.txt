<h4>《经部·仪礼·燕礼第六》<b class="x">作者：不详</b></h4>
<br>燕礼。小臣戒与者。膳宰具官馔于寝东。乐人县。设洗、篚于阼阶东南，当<br>东霤。罍水在东，篚在洗西，南肆。设膳篚在其北，西面。司宫尊于东楹之西，<br>两方壶，左玄酒，南上。公尊瓦大两，有丰，幂用绤若锡，在尊南，南上。尊士<br>旅食于门西，两圆壶。司宫筵宾于户西，东上，无加席也。射人告具。<br>小臣设公席于阼阶上，西乡，设加席。公升，即位于席，西乡。小臣纳卿大<br>夫，卿大夫皆入门右，北面东上。士立于西方，东面北上。祝史立于门东，北面<br>东上。小臣师一人在东堂下，南面。士旅食者立于门西，东上。公降立于阼阶之<br>东南，南乡尔卿，卿西面北上；尔大夫，大夫皆少进。<br>射人请宾。公曰：“命某为宾。”射人命宾，宾少进，礼辞。反命。又命之，<br>宾再拜稽首，许诺，射人反命。宾出立于门外，东面。公揖卿大夫，乃升就席。<br>小臣自阼阶下，北面，请执幂者与羞膳者。乃命执幂者，执幂者升自西阶，<br>立于尊南，北面，东上。膳宰请羞于诸公卿者。<br>射人纳宾。宾入，及庭，公降一等揖之。公升就席。<br>宾升自西阶，主人亦升自西阶，宾右北面至再拜，宾答再拜。主人降洗，洗<br>南，西北面。宾降，阶西，东面。主人辞降，宾对。主人北面盥，坐取觚洗。宾<br>少进，辞洗。主人坐奠觚于篚，兴对。宾反位。主人卒洗，宾揖，乃升。主人升。<br>宾拜洗。主人宾右奠觚答拜，降盥。宾降，主人辞。宾对，卒盥。宾揖升。主人<br>升，坐取觚。执幂者举幂，主人酌膳，执幂者反幂。主人筵前献宾。宾西阶上拜，<br>筵前受爵，反位。主人宾右拜送爵。膳宰荐脯醢，宾升筵。膳宰设折俎。宾坐，<br>左执爵，右祭脯醢，奠爵于荐右，兴；取肺，坐绝祭，哜之，兴加于俎；坐棁手，<br>执爵，遂祭酒，兴；席末坐啐酒，降席，坐奠爵，拜，告旨，执爵兴。主人答拜。<br>宾西阶上北面坐卒爵，兴；坐奠爵，遂拜。主人答拜。<br>宾以虚爵降，主人降。宾洗南坐奠觚，少进，辞降。主人东面对。宾坐取觚，<br>奠于篚下，盥洗。主人辞洗。宾坐奠觚于篚，兴，对。卒洗，及阶，揖，升。主<br>人升，拜洗如宾礼。宾降盥，主人降。宾辞降，卒盥，揖升，酌膳，执幂如初，<br>以酢主人于西阶上。主人北面拜受爵，宾主人之左拜送爵。主人坐祭，不啐酒，<br>不拜酒，不告旨；遂卒爵，兴；坐奠爵，拜，执爵兴。宾答拜。主人不崇酒，以<br>虚爵降尊于篚。<br>宾降，立于西阶西。射人升宾，宾升立于序内，东面。主人盥，洗象觚，升<br>实之，东北面献于公。公拜受爵。主人降自西阶，阼阶下北面拜送爵。士荐脯醢，<br>膳宰设折俎，升自西阶。公祭如宾礼，膳宰赞授肺。不拜酒，立卒爵，坐奠爵，<br>拜，执爵兴。主人答拜，升受爵以降，奠于膳篚。<br>更爵，洗，升酌膳酒以降；酢于阼阶下，北面坐奠爵，再拜稽首。公答再拜。<br>主人坐祭，遂卒爵，再拜稽首。公答再拜，主人奠爵于篚。<br>主人盥洗，升，媵觚于宾，酌散，西阶上坐奠爵，拜宾。宾降筵，北面答拜。<br>主人坐祭，遂饮，宾辞。卒爵，拜，宾答拜。主人降洗，宾降，主人辞降，宾辞<br>洗。卒洗，揖升。不拜洗。主人酌膳。宾西阶上拜，受爵于筵前，反位。主人拜<br>送爵。宾升席，坐祭酒，遂奠于荐东。主人降复位。宾降筵西，东南面立。<br>小臣自阼阶下请媵爵者，公命长。小臣作下大夫二人媵爵。媵爵者阼阶下，<br>皆北面再拜稽首；公答再拜。媵爵者立于洗南，西面北上，序进，盥洗角觯；升<br>自西阶，序进，酌散；交于楹北，降；阼阶下皆奠觯，再拜稽首，执觯兴。公答<br>再拜。媵爵者皆坐祭，遂卒觯，兴；坐奠觯，再拜稽首，执觯兴。公答再拜。媵<br>爵者执觯待于洗南。小臣请致者。若君命皆致，则序进，奠觯于篚，阼阶下皆再<br>拜稽首；公答再拜。媵爵者洗象觯，升实之；序进，坐奠于荐南，北上；降，阼<br>阶下皆再拜稽首，送觯。公答再拜。<br>公坐取大夫所媵觯，兴以酬宾。宾降，西阶下再拜稽首。公命小臣辞，宾升<br>成拜。公坐奠觯，答再拜，执觯兴，立卒觯。宾下拜，小臣辞。宾升，再拜稽首。<br>公坐奠觯，答再拜，执觯兴。宾进受虚爵，降奠于篚，易觯洗。公有命，则不易<br>不洗，反升酌膳觯，下拜。小臣辞。宾升，再拜稽首。公答再拜。宾以旅酬于西<br>阶上，射人作大夫长升受旅。宾大夫之右坐奠觯，拜，执觯兴；大夫答拜。宾坐<br>祭，立饮，卒觯不拜。若膳觯也，则降更觯洗，升实散。大夫拜受。宾拜送。大<br>夫辩受酬，如受宾酬之礼，不祭。卒受者以虚觯降尊于篚。<br>主人洗，升，实散，献卿于西阶上。司宫兼卷重席，设于宾左，东上。卿升，<br>拜受觚；主人拜送觚。卿辞重席，司宫彻之，乃荐脯醢。卿升席坐，左执爵，右<br>祭脯醢，遂祭酒，不啐酒；降席，西阶上北面坐卒爵，兴；坐奠爵，拜，执爵兴。<br>主人答拜，受爵。卿降复位。辩献卿，主人以虚爵降，奠于篚。射人乃升卿，卿<br>皆升就席。若有诸公，则先卿献之，如献卿之礼；席于阼阶西，北面东上，无加<br>席。<br>小臣又请媵爵者，二大夫媵爵如初。请致者。若命长致，则媵爵者奠觯于篚，<br>一人待于洗南。长致，致者阼阶下再拜稽首，公答再拜。洗象觯，升，实之，坐<br>奠于荐南，降，与立于洗南者二人皆再拜稽首送觯，公答再拜。<br>公又行一爵，若宾，若长，唯公所酬。以旅于西阶上，如初。大夫卒受者以<br>虚觯降奠于篚。<br>主人洗，升，献大夫于西阶上。大夫升，拜受觚，主人拜送觚。大夫坐祭，<br>立卒爵，不拜既爵。主人受爵。大夫降复位。胥荐主人于洗北。西面，脯醢，无<br>脀。辩献大夫，遂荐之，继宾以西，东上。卒，射人乃升大夫，大夫皆升，就席。<br>席工于西阶上，少东。乐正先升，北面立于其西。小臣纳工，工四人，二瑟。<br>小臣左何瑟，面鼓，执越，内弦，右手相。入，升自西阶，北面东上坐。小臣坐<br>授瑟，乃降。工歌《鹿鸣》、《四牡》、《皇皇者华》。卒歌，主人洗升献工，<br>工不兴。左瑟一人拜受爵，主人西阶上拜送爵。荐脯醢。使人相祭。卒爵，不拜。<br>主人受爵。众工不拜受爵，坐祭，遂卒爵。辩有脯醢，不祭。主人受爵，降奠于<br>篚。<br>公又举奠觯。唯公所赐。以旅于西阶上，如初。<br>卒，笙入，立于县中。奏《南陔》、《白华》、《华黍》。<br>主人洗，升，献笙于西阶上。一人拜，尽阶，不升堂，受爵，降；主人拜送<br>爵。阶前坐祭，立卒爵，不拜既爵，升，授主人。众笙不拜受爵，降；坐祭，立<br>卒爵。辩有脯醢，不祭。<br>乃间：歌《鱼丽》，笙《由庚》；歌《南有嘉鱼》，笙《崇丘》；歌《南山<br>有台》，笙《由仪》。遂歌乡乐：《周南·关雎》、《葛覃》、《卷耳》，《召<br>南·鹊巢》、《采蘩》、《采蘋》。大师告于乐正曰：“正歌备。”乐正由楹内、<br>东楹之东，告于公，乃降复位。<br>射人自阼阶下，请立司正，公许。射人遂为司正。司正洗角觯，南面坐奠于<br>中庭；升，东楹之东受命，西阶上北面命卿、大夫：“君曰以我安！”卿、大夫<br>皆对曰：“诺！敢不安？”司正降自西阶，南面坐取觯，升酌散，降，南面坐奠<br>觯，右还，北面少立，坐取觯，兴，坐不祭，卒觯，奠之，兴，再拜稽首，左还，<br>南面坐取觯，洗，南面反奠于其所，升自西阶，东楹之东，请彻俎降，公许。告<br>于宾，宾北面取俎以出。膳宰彻公俎，降自阼阶以东。卿、大夫皆降，东面北上。<br>宾反入，及卿、大夫皆说屦，升就席。公以宾及卿、大夫皆坐，乃安。羞庶羞。<br>大夫祭荐。司正升受命，皆命：君曰：“无不醉！”宾及卿、大夫皆兴，对曰：<br>“诺！敢不醉？”皆反坐。<br>主人洗，升，献士于西阶上。士长升，拜受觯，主人拜送觯。士坐祭，立饮，<br>不拜既爵。其他不拜，坐祭，立饮。乃荐司正与射人一人、司士一人、执幂二人，<br>立于觯南，东上。辩献士。士既献者立于东方，西面北上。乃荐士。祝史，小臣<br>师，亦就其位而荐之。主人就旅食之尊而献之。旅食不拜，受爵，坐祭，立饮。<br>若射，则大射正为司射，如乡射之礼。<br>宾降洗，升媵觚于公，酌散，下拜。公降一等，小臣辞。宾升，再拜稽首，<br>公答再拜。宾坐祭，卒爵，再拜稽首，公答再拜。宾降洗象觯，升酌膳，坐奠于<br>荐南，降拜。小臣辞。宾升成拜，公答再拜。宾反位。公坐取宾所媵觯，兴。唯<br>公所赐。受者如初受酬之礼，降更爵洗，升酌膳，下拜。小臣辞。升成拜，公答<br>拜。乃就席，坐行之。有执爵者。唯受于公者拜。司正命执爵者爵辩，卒受者兴<br>以酬士。大夫卒受者以爵兴，西阶上酬士。士升，大夫奠爵拜，士答拜。大夫立<br>卒爵，不拜，实之。士拜受，大夫拜送。士旅于西阶上，辩。士旅酌。卒。<br>主人洗，升自西阶，献庶子于阼阶上，如献士之礼。辩，降洗，遂献左右正<br>与内小臣，皆于阼阶上，如献庶子之礼。<br>无算爵。士也，有执膳爵者，有执散爵者。执膳爵者酌以进公，公不拜，受。<br>执散爵者酌以之公，命所赐。所赐者兴受爵，降席下，奠爵，再拜稽首。公答拜。<br>受赐爵者以爵就席坐，公卒爵，然后饮。执膳爵者受公爵，酌，反奠之。受赐爵<br>者兴，授执散爵，执散爵者乃酌行之。唯受爵于公者拜。卒受爵者兴，以酬士于<br>西阶上。士升，大夫不拜，乃饮，实爵。士不拜，受爵。大夫就席。士旅酌，亦<br>如之。公有命彻幂，则卿大夫皆降，西阶下北面东上，再拜稽首。公命小臣辞。<br>公答再拜，大夫皆辟。遂升，反坐。士终旅于上，如初。无算乐。<br>宵，则庶子执烛于阼阶上，司宫执烛于西阶上，甸人执大烛于庭，阍人为大<br>烛于门外。宾醉，北面坐取其荐脯以降。奏《陔》。宾所执脯以赐钟人于门内霤，<br>遂出。卿、大夫皆出。公不送。<br>公与客燕。曰：“寡君有不腆之酒，以请吾子之与寡君须臾焉。使某也以请。”<br>对曰：“寡君，君之私也。君无所辱赐于使臣，臣敢辞。”“寡君固曰不腆，使<br>某固以请！”“寡君，君之私也。君无所辱赐于使臣，臣敢固辞！”“寡君固曰<br>不腆，使某固以请！”“某固辞，不得命，敢不从？”致命曰：“寡君使某，有<br>不腆之酒，以请吾子之与寡君须臾焉！”“君贶寡君多矣，又辱赐于使臣，臣敢<br>拜赐命！”<br>记。燕，朝服，于寝。其牲，狗也，亨于门外东方。若与四方之宾燕，则公<br>迎之于大门内，揖让升。宾为苟敬，席于阼阶之西，北面，有脀，不哜肺，不啐<br>酒。其介为宾。无膳尊，无膳爵。与卿燕，则大夫为宾。与大夫燕，亦大夫为宾。<br>羞膳者与执幂者，皆士也。羞卿者，小膳宰也。若以乐纳宾，则宾及庭，奏《肆<br>夏》；宾拜酒，主人答拜，而乐阕。公拜受爵，而奏《肆夏》；公卒爵，主人升，<br>受爵以下，而乐阕。升歌《鹿鸣》，下管《新宫》，笙入三成，遂合乡乐。若舞，<br>则《勺》。唯公与宾有俎。献公，曰：“臣敢奏爵以听命。”凡公所辞，皆栗阶。<br>凡栗阶，不过二等。凡公所酬，既拜，请旅侍臣。凡荐与羞者，小膳宰也。有内<br>羞。君与射，则为下射，袒朱襦，乐作而后就物。小臣以巾授矢，稍属。不以乐<br>志。既发，则小臣受弓以授弓人。上射退于物一笴，既发，则答君而俟。若饮君，<br>燕，则夹爵。君在，大夫射，则肉袒。若与四方之宾燕，媵爵，曰：“臣受赐矣。<br>臣请赞执爵者。”相者对曰：“吾子无自辱焉。”有房中之乐。<br><hr>
