<h4>《经部·论语·雍也第六》<b class="x">作者：孔丘</b></h4>
 子曰：“雍也，可使南面。”<br> 仲弓问子桑伯子。子曰：“可也，简。”<br> 仲弓曰：“居敬而行简，以临其民，不亦可乎？居简而行简，无乃大简乎？”<br>子曰：“雍之言然！”<br> 哀公问：“弟子孰为好学？”孔子对曰：“有颜回者好学，不迁怒，不贰过。<br>不幸短命死矣。今也则亡，未闻好学者也。”<br> 子华使于齐，冉子为其母请粟。子曰：“与之釜。”请益。曰：“与之庾。”<br>冉子与之粟五秉。<br> 子曰：“赤之适齐也，乘肥马，衣轻裘。吾闻之也：君子周急不继富。”<br> 原思为之宰，与之粟九百，辞。子曰：“毋！以与尔邻里乡党乎。”<br> 子谓仲弓曰：“犁牛之子骍且角。虽欲勿用，山川其舍诸？”<br> 子曰：“回也，其心三月不违仁，其余则日月至焉而已矣。”<br> 季康子问：“仲由可使从政也与？”子曰：“由也果，于从政乎何有？”<br> 曰：“赐也可使从政也与？”曰：“赐也达，于从政乎何有？”<br> 曰：“求也可使从政也与？”曰：“求也艺，于从政乎何有？”<br> 季氏使闵子骞为费宰。闵子骞曰：“善为我辞焉！如有复我者，则吾必在汶<br>上矣。”<br> 伯牛有疾，子问之，自牖执其手，曰：“亡之，命矣夫！斯人也而有斯疾也！<br>斯人也而有斯疾也！”<br> 子曰：“贤哉回也！一箪食，一瓢饮，在陋巷，人不堪其忧，回也不改其乐。<br>贤哉回也！”<br> 冉求曰：“非不说子之道，力不足也。”子曰：“力不足者，中道而废，今<br>女画。”<br> 子谓子夏曰：“女为君子儒，无为小人儒。”<br> 子游为武城宰。子曰：“女得人焉耳乎？”曰：“有澹台灭明者，行不由径，<br>非公事，未尝至于偃之室也。”<br> 子曰：“孟之反不伐，奔而殿，将入门，策其马曰：‘非敢后也，马不进<br>也。’”<br> 子曰：“不有祝鮀之佞，而有宋朝之美，难乎免于今之世矣。”<br> 子曰：“谁能出不由户？何莫由斯道也？”<br> 子曰：“质胜文则野，文胜质则史。文质彬彬，然后君子。”<br> 子曰：“人之生也直，罔之生也幸而免。”<br> 子曰：“知之者，不如好之者；好之者，不如乐之者。”<br> 子曰：“中人以上，可以语上也；中人以下，不可以语上也。”<br> 樊迟问知。子曰：“务民之义，敬鬼神而远之，可谓知矣。”<br> 问仁。曰：“仁者先难而后获，可谓仁矣。”<br> 子曰：“知者乐水，仁者乐山；知者动，仁者静；知者乐，仁者寿。”<br> 子曰：“齐一变，至于鲁；鲁一变，至于道。”<br> 子曰：“觚不觚，觚哉！觚哉！”<br> 宰我问曰：“仁者，虽告之曰：‘井有仁焉。’其从之也？”子曰：“何为<br>其然也？君子可逝也，不可陷也；可欺也，不可罔也。”<br> 子曰：“君子博学于文，约之以礼，亦可以弗畔矣夫！”<br> 子见南子，子路不说。夫子矢之曰：“予所否者，天厌之！天厌之！”<br> 子曰：“中庸之为德也，其至矣乎！民鲜久矣。”<br> 子贡曰：“如有博施于民而能济众，何如？可谓仁乎？”子曰：“何事于仁，<br>必也圣乎！尧、舜其犹病诸！夫仁者，己欲立而立人；己欲达而达人。能近取譬，<br>可谓仁之方也已。”<hr>
