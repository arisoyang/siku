<h4>《经部·论语·微子第十八》<b class="x">作者：孔丘</b></h4>
 微子去之，箕子为之奴，比干谏而死。孔子曰：“殷有三仁焉。”<br> 柳下惠为士师，三黜。人曰：“子未可以去乎？”曰：“直道而事人，焉往<br>而不三黜？枉道而事人，何必去父母之邦？”<br> 齐景公待孔子曰：“若季氏则吾不能，以季、孟之间待之。”曰：“吾老矣，<br>不能用也。”孔子行。齐人归女乐，季桓子受之，三日不朝，孔子行。<br> 楚狂接舆歌而过孔子曰：“凤兮凤兮，何德之衰？往者不可谏，来者犹可追。<br>已而已而！今之从政者殆而！”<br> 孔子下，欲与之言，趋而辟之，不得与之言。<br> 长沮、桀溺耦而耕，孔子过之，使子路问津焉。长沮曰：“夫执舆者为谁？”<br> 子路曰：“为孔丘。”曰：“是鲁孔丘与？”曰：“是也。”曰：“是知津<br>矣。”<br> 问于桀溺。桀溺曰：“子为谁？”曰：“为仲由。”曰：“是鲁孔丘之徒与？”<br>对曰：“然。”曰：“滔滔者，天下皆是也，而谁以易之？且而与其从辟人之士<br>也，岂若从辟世之士哉！”耰而不辍。子路行以告。<br> 夫子怃然曰：“鸟兽不可与同群，吾非斯人之徒与而谁与？天下有道，丘不<br>与易也。”<br> 子路从而后，遇丈人，以杖荷<img height=32 width=32 border=0 src=/bzk/Z116.bmp >。子路问曰：“子见夫子乎？”<br> 丈人曰：“四体不勤，五谷不分，孰为夫子？”植其杖而芸。子路拱而立。<br> 止子路宿，杀鸡为黍而食之，见其二子焉。明日，子路行以告。<br> 子曰：“隐者也。”使子路反见之。至，则行矣。<br> 子路曰：“不仕无义。长幼之节，不可废也；君臣之义，如之何其废之？欲<br>洁其身，而乱大伦。君子之仕也，行其义也。道之不行，已知之矣。”<br> 逸民：伯夷、叔齐、虞仲、夷逸、朱张、柳下惠、少连。子曰：“不降其志，<br>不辱其身，伯夷、叔齐与！”谓“柳下惠、少连，降志辱身矣。言中伦，行中虑，<br>其斯而已矣。”谓“虞仲、夷逸，隐居放言，身中清，废中权。我则异于是，<br>无可无不可。”<br> 大师挚适齐，亚饭干适楚，三饭缭适蔡，四饭缺适秦，鼓方叔入于河，播鼗<br>武入于汉，少师阳、击磬襄入于海。<br> 周公谓鲁公曰：“君子不施其亲，不使大臣怨乎不以。故旧无大故，则不弃<br>也。无求备于一人。”<br> 周有八士：伯达、伯适、仲突、仲忽、叔夜、叔夏、季随、季騧。<hr>
