<h4>《经部·论语·为政第二》<b class="x">作者：孔丘</b></h4>
 子曰：“为政以德，譬如北辰，居其所而众星共之。”<br> 子曰：“《诗》三百，一言以蔽之，曰：‘思无邪。’”<br> 子曰：“道之以政，齐之以刑，民免而无耻。道之以德，齐之以礼，有耻且<br>格。”<br> 子曰：“吾十有五而志于学，三十而立，四十而不惑，五十而知天命，六十<br>而耳顺，七十而从心所欲，不逾矩。”<br> 孟懿子问孝。子曰：“无违。”<br> 樊迟御。子告之曰：“孟孙问孝于我，我对曰，无违。”樊迟曰：“何谓也？”<br>子曰：“生，事之以礼；死，葬之以礼，祭之以礼。”<br> 孟武伯问孝。子曰：“父母唯其疾之忧。”<br> 子游问孝。子曰：“今之孝者，是谓能养。至于犬马，皆能有养。不敬，何<br>以别乎？”<br> 子夏问孝。子曰：“色难。有事，弟子服其劳；有酒食，先生馔，曾是以为<br>孝乎？”<br> 子曰：“吾与回言终日，不违，如愚。退而省其私，亦足以发，回也不愚。”<br> 子曰：“视其所以，观其所由，察其所安，人焉廋哉？人焉廋哉？”<br> 子曰：“温故而知新，可以为师矣。”<br> 子曰：“君子不器。”<br> 子贡问君子。子曰：“先行其言，而后从之。”<br> 子曰：“君子周而不比，小人比而不周。”<br> 子曰：“学而不思，则罔；思而不学，则殆。”<br> 子曰：“攻乎异端，斯害也已。”<br> 子曰：“由，诲女知之乎？知之为知之，不知为不知，是知也！”<br> 子张学干禄。子曰：“多闻阙疑，慎言其余，则寡尤；多见阙殆，慎行其余，<br>则寡悔。言寡尤，行寡悔，禄在其中矣。”<br> 哀公问曰：“何为则民服？”孔子对曰：“举直错诸枉，则民服；举枉错诸<br>直，则民不服。”<br> 季康子问：“使民敬忠以劝，如之何？”子曰：“临之以庄，则敬；孝慈，<br>则忠；举善而教不能，则劝。”<br> 或谓孔子曰：“子奚不为政？”子曰：“《书》云：‘孝乎惟孝，友于兄弟，<br>施于有政。’是亦为政，奚其为为政？”<br> 子曰：“人而无信，不知其可也。大车无輗，小车无軏，其何以行之哉？”<br> 子张问：“十世可知也？”子曰：“殷因于夏礼，所损益，可知也；周因于<br>殷礼，所损益，可知也。其或继周者，虽百世，可知也。”<br> 子曰：“非其鬼而祭之，谄也。见义不为，无勇也。”<hr>
