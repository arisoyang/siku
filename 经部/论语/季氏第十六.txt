<h4>《经部·论语·季氏第十六》<b class="x">作者：孔丘</b></h4>
 季氏将伐颛臾。冉有、季路见于孔子曰：“季氏将有事于颛臾。”<br> 孔子曰：“求，无乃尔是过与？夫颛臾，昔者先王以为东蒙主，且在邦域之<br>中矣，是社稷之臣也。何以伐为？”<br> 冉有曰：“夫子欲之，吾二臣者皆不欲也。”<br> 孔子曰：“求，周任有言曰：‘陈力就列，不能者止。’危而不持，颠而不<br>扶，则将焉用彼相矣？且尔言过矣，虎兕出于柙，龟玉毁于椟中，是谁之过与？”<br> 冉有曰：“今夫颛臾，固而近于费，今不取，后世必为子孙忧。”<br> 孔子曰：“求，君子疾夫舍曰欲之而必为之辞。丘也闻有国有家者，不患寡<br>而患不均，不患贫而患不安。盖均无贫，和无寡，安无倾。夫如是，故远人不<br>服，则修文德以来之；既来之，则安之。今由与求也，相夫子，远人不服，而不<br>能来也；邦分崩离析，而不能守也；而谋动干戈于邦内。吾恐季孙之忧，不在颛<br>臾，而在萧墙之内也。”<br> 孔子曰：“天下有道，则礼乐征伐自天子出；天下无道，则礼乐征伐自诸侯<br>出。自诸侯出，盖十世希不失矣；自大夫出，五世希不失矣；陪臣执国命，三世<br>希不失矣。天下有道，则政不在大夫；天下有道，则庶人不议。”<br> 孔子曰：“禄之去公室五世矣，政逮于大夫四世矣，故夫三桓之子孙微矣。”<br> 孔子曰：“益者三友，损者三友。友直，友谅，友多闻，益矣。友便辟，友<br>善柔，有便佞，损矣。”<br> 孔子曰：“益者三乐，损者三乐。乐节礼乐，乐道人之善，乐多贤友，益矣。<br>乐骄乐，乐佚游，乐宴乐，损矣。”<br> 孔子曰：“侍于君子有三愆：言未及之而言谓之躁，言及之而不言谓之隐，<br>未见颜色而言谓之瞽。”<br> 孔子曰：“君子有三戒：少之时，血气未定，戒之在色；及其壮也，血气方<br>刚，戒之在斗；及其老也，血气既衰，戒之在得。”<br> 孔子曰：“君子有三畏：畏天命，畏大人，畏圣人之言。小人不知天命而不<br>畏也，狎大人，侮圣人之言。”<br> 孔子曰：“生而知之者上也，学而知之者次也；困而学之，又其次也；困而<br>不学，民斯为下矣。”<br> 孔子曰：“君子有九思：视思明，听思聪，色思温，貌思恭，言思忠，事思<br>敬，疑思问，忿思难，见得思义。”<br> 孔子曰：“见善如不及，见不善如探汤。吾见其人矣。吾闻其语矣。隐居以<br>求其志，行义以达其道。吾闻其语矣，未见其人也。”<br> 齐景公有马千驷，死之日，民无德而称焉。伯夷、叔齐饿于首阳之下，民到<br>于今称之。其斯之谓与？<br> 陈亢问于伯鱼曰：“子亦有异闻乎？”对曰：“未也。尝独立，鲤趋而过<br>庭，曰：‘学《诗》乎？’对曰：‘未也。’‘不学《诗》，无以言。’鲤退<br>而学《诗》。他日又独立，鲤趋而过庭，曰：‘学《礼》乎？’对曰：‘未也。’<br>‘不学《礼》，无以立。’鲤退而学《礼》。闻斯二者。”陈亢退而喜曰：<br>“问一得三，闻《诗》，闻《礼》，又闻君子之远其子也。”<br> 邦君之妻，君称之曰夫人，夫人自称曰小童；邦人称之曰君夫人，称诸异<br>邦曰寡小君；异邦人称之亦曰君夫人。<hr>
