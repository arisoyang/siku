<h4>《经部·论语·先进第十一》<b class="x">作者：孔丘</b></h4>
 子曰：“先进于礼乐，野人也；后进于礼乐，君子也。如用之，则吾从先进。”<br> 子曰：“从我于陈、蔡者，皆不及门也。”<br> 德行：颜渊、闵子骞、冉伯牛、仲弓。言语：宰我、子贡。政事：冉有、季<br>路。文学：子游、子夏。<br> 子曰：“回也，非助我者也，于吾言无所不说。”<br> 子曰：“孝哉，闵子骞！人不间于其父母昆弟之言。”<br> 南容三复白圭，孔子以其兄之子妻之。<br> 季康子问：“弟子孰为好学？”孔子对曰：“有颜回者好学，不幸短命死矣，<br>今也则亡。”<br> 颜渊死，颜路请子之车以为之椁。子曰：“才不才，亦各言其子也。鲤也死，<br>有棺而无椁。吾不徒行以为之椁，以吾从大夫之后，不可徒行也。”<br> 颜渊死。子曰：“噫！天丧予！天丧予！”<br> 颜渊死，子哭之恸。从者曰：“子恸矣！”曰：“有恸乎？非夫人之为恸而<br>谁为？”<br> 颜渊死，门人欲厚葬之，子曰：“不可。”<br> 门人厚葬之。子曰：“回也视予犹父也，予不得视犹子也。非我也，夫二三<br>子也！”<br> 季路问事鬼神。子曰：“未能事人，焉能事鬼？”<br> 曰：“敢问死。”曰：“未知生，焉知死？”<br> 闵子侍侧，訚訚如也；子路，行行如也；冉有、子贡、侃侃如也，子乐。<br>“若由也，不得其死然。”<br> 鲁人为长府。闵子骞曰：“仍旧贯，如之何？何必改作？”子曰：“夫人不<br>言，言必有中。”<br> 子曰：“由之瑟，奚为于丘之门？”门人不敬子路。子曰：“由也升堂矣，<br>未入于室也。”<br> 子贡问：“师与商也孰贤？”子曰：“师也过，商也不及。”<br> 曰：“然则师愈与？”子曰：“过犹不及。”<br> 季氏富于周公，而求也为之聚敛而附益之。子曰：“非吾徒也，小子鸣鼓而<br>攻之，可也。”柴也愚，参也鲁，师也辟，由也喭。<br> 子曰：“回也其庶乎，屡空。赐不受命，而货殖焉，亿则屡中。”<br> 子张问善人之道。子曰：“不践迹，亦不入于室。”<br> 子曰：“论笃是与，君子者乎？色庄者乎？”<br> 子路问：“闻斯行诸？”子曰：“有父兄在，如之何其闻斯行之？”<br> 冉有问：“闻斯行诸？”子曰：“闻斯行之。<br> 公西华曰：“由也问闻斯行诸，子曰：‘有父兄在’；求也问闻斯行诸，子<br>曰：‘闻斯行之’。赤也惑，敢问。”子曰：“求也退，故进之；由也兼人，故<br>退之。”<br> 子畏于匡，颜渊后。子曰：“吾以女为死矣！”<br> 曰：“子在，回何敢死！”<br> 季子然问：“仲由、冉求，可谓大臣与？”子曰：“吾以子为异之问，曾由<br>与求之问。所谓大臣者，以道事君，不可则止。今由与求也，可谓具臣矣。”<br> 曰：“然则从之者与？”子曰：“弑父与君，亦不从也。”<br> 子路使子羔为费宰。子曰：“贼夫人之子。”子路曰：“有民人焉，有社稷<br>焉，何必读书，然后为学。”子曰：“是故恶夫佞者。”<br> 子路、曾皙、冉有、公西华侍坐。<br> 子曰：“以吾一日长乎尔，毋吾以也。居则曰：‘不吾知也！’如或知尔，<br>则何以哉？”<br> 子路率尔而对曰：“千乘之国，摄乎大国之间，加之以师旅，因之以饥馑。<br>由也为之，比及三年，可使有勇，且知方也。”夫子哂之。<br> “求！尔何如？”<br> 对曰：“方六七十，如五六十，求也为之，比及三年，可使足民。如其礼乐，<br>以俟君子。”<br> “赤！尔何如？”<br> 对曰：“非曰能之，愿学焉。宗庙之事，如会同，端章甫，愿为小相焉。”<br> “点！尔何如？”<br> 鼓瑟希，铿尔，舍瑟而作，对曰：“异乎三子者之撰。”<br> 子曰：“何伤乎？亦各言其志也。”<br> 曰：“莫春者，春服既成，冠者五六人，童子六七人，浴乎沂，风乎舞雩，<br>咏而归。”夫子喟然叹曰：“吾与点也！”<br> 三子者出，曾皙后。曾皙曰：“夫三子者之言何如？”<br> 子曰：“亦各言其志也已矣。”<br> 曰：“夫子何哂由也？”<br> 曰：“为国以礼，其言不让，是故哂之。”<br> “唯求则非邦也与？”<br> “安见方六七十，如五六十，而非邦也者？”<br> “唯赤则非邦也与？”<br> “宗庙会同，非诸侯而何？赤也为之小，孰能为之大？”<hr>
