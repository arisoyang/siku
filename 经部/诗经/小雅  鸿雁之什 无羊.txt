<h4>《经部·诗经·小雅  鸿雁之什 无羊》<b class="x">作者：不详</b></h4>
谁谓尔无羊？三百维群。谁谓尔无牛？九十其犉。尔羊来思，其角濈々。尔牛来思，其耳湿湿。或降于阿，或饮于池，或寝或讹。尔牧来思，何蓑何笠，或负其餱。三十维物，尔牲则具。尔牧来思，以薪以蒸，以雌以雄。尔羊来思，矜矜兢兢，不骞不崩。麾之以肱，毕来既升。牧人乃梦，众维鱼矣，旐维旟矣，大人占之，众维鱼矣，实维丰年，旐维旟矣，室家溱溱。<hr>
