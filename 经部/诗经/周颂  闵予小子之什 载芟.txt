<h4>《经部·诗经·周颂  闵予小子之什 载芟》<b class="x">作者：不详</b></h4>
载芟载柞，其耕泽泽。<br>千耦其耘，徂隰徂畛。<br>侯主侯伯，侯亚侯旅，<br>侯彊侯以。有嗿其馌，<br>思媚其妇，有依其士。<br>有略其耜，俶载南亩，<br>播厥百谷。实函斯活，<br>驿驿其达。有厌其杰，<br>厌厌其苗，绵绵其麃。<br>载获济济，有实其积，<br>万亿及秭。为酒为醴，<br>烝畀祖妣，以洽百礼。<br>有飶其香。邦家之光。<br>有椒其馨，胡考之宁。<br>匪且有且，匪今斯今，<br>振古如兹。<hr>
