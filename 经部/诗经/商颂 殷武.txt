<h4>《经部·诗经·商颂 殷武》<b class="x">作者：不详</b></h4>
<br>挞彼殷武，奋伐荆楚。罙入其阻，裒荆之旅。有截其所，汤孙之绪。<br>维女荆楚，居国南乡。昔有成汤，自彼氐羌，莫敢不来享，莫敢不来王。曰<br>商是常。<br>天命多辟，设都于禹之绩。岁事来辟，勿予祸适，稼穑匪解。<br>天命降监，下民有严。不僣不滥，不敢怠遑。命于下国，封建厥福。<br>商邑翼翼，四方之极。赫赫厥声，濯濯厥灵。寿考且宁，以保我后生。<br>陟彼景山，松伯丸丸。是断是迁，方斫是虔。松桷有梴，旅楹有闲，寝成<br>孔安。<br><hr>
