<h4>《经部·诗经·鲁颂  駉之什 有駜》<b class="x">作者：不详</b></h4>
有駜有駜，駜彼乘黄。<br>夙夜在公，在公明明。<br>振振鹭，鹭于下。鼓咽咽，<br>醉言舞。于胥乐兮！<br>有駜有駜，駜彼乘牡。<br>夙夜在公，在公饮酒。<br>振振鹭，鹭于飞。鼓咽咽，<br>醉言归。于胥乐兮！<br>有駜有駜，駜彼乘駽。<br>夙夜在公，在公载燕。<br>自今以始，岁其有。<br>君子有穀，诒孙子。<br>于胥乐兮！<hr>
