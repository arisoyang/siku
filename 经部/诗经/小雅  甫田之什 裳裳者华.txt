<h4>《经部·诗经·小雅  甫田之什 裳裳者华》<b class="x">作者：不详</b></h4>
裳裳者华，其叶湑兮。我覯之子，我心写兮。我心写兮，是以有誉处兮。裳裳者华，芸其黄矣。我覯之子，维其有章矣。维其有章矣，是以有庆矣。裳裳者华，或黄或白。我覯之子，乘其四骆。乘其四骆，六辔沃若。左之左之，君子宜之。右之右之，君子有之。维其有之，是以似之。<hr>
