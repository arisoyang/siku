<h4>《经部·诗经·鲁颂  駉之什 閟宫》<b class="x">作者：不详</b></h4>
閟宫有侐，实实枚枚。<br>赫赫姜嫄，其德不回。<br>上帝是依，无灾无害。<br>弥月不迟，是生后稷。<br>降之百福。黍稷重穋，<br>稙稚菽麦。奄有下国，<br>俾民稼穑。有稷有黍，<br>有稻有秬。奄有下土，<br>缵禹之绪。后稷之孙，<br>实维大王。居岐之阳，<br>实始翦商。至于文武，<br>缵大王之绪，致天之届，<br>于牧之野。无贰无虞，<br>上帝临女。敦商之旅，<br>克咸厥功。王曰叔父，<br>建尔元子，俾侯于鲁。<br>大启尔宇，为周室辅。<br>乃命鲁公，俾侯于东。<br>锡之山川，土田附庸。<br>周公之孙，庄公之子。<br>龙旂承祀。六辔耳耳。<br>春秋匪解，享祀不忒。<br>皇皇后帝！皇祖后稷！<br>享以骍犠，是飨是宜。<br>降福既多，周公皇祖，<br>亦其福女。秋而载尝，<br>夏而楅衡，白牡骍刚。<br>犠尊将将，毛炰胾羹。<br>笾豆大房，万舞洋洋。<br>孝孙有庆。俾尔炽而昌，<br>俾尔寿而臧。保彼东方，<br>鲁邦是尝。不亏不崩，<br>不震不腾。三寿作朋，<br>如冈如陵。公车千乘，<br>朱英绿縢。二矛重弓。<br>公徒三万，贝胄朱綅。<br>烝徒增增，戎狄是膺，<br>荆舒是惩，则莫我敢承！<br>俾尔昌而炽，俾尔寿而富。<br>黄发台背，寿胥与试。<br>俾尔昌而大，俾尔耆而艾。<br>万有千岁，眉寿无有害。<br>泰山岩岩，鲁邦所詹。<br>奄有龟蒙，遂荒大东。<br>至于海邦，淮夷来同。<br>莫不率从，鲁侯之功。<br>保有凫绎，遂荒徐宅。<br>至于海邦，淮夷蛮貊。<br>及彼南夷，莫不率从。<br>莫敢不诺，鲁侯是若。<br>天锡公纯嘏，眉寿保鲁。<br>居常与许，复周公之宇。<br>鲁侯燕喜，令妻寿母。<br>宜大夫庶士，邦国是有。<br>既多受祉，黄发儿齿。<br>徂徕之松，新甫之柏。<br>是断是度，是寻是尺。<br>松桷有舄，路寝孔硕，<br>新庙奕奕。奚斯所作，<br>孔曼且硕，万民是若。<hr>
