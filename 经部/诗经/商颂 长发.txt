<h4>《经部·诗经·商颂 长发》<b class="x">作者：不详</b></h4>
浚哲维商，长发其祥。<br>洪水芒芒，禹敷下土方。<br>外大国是疆，幅陨既长。<br>有娀方将，帝立子生商。<br>玄王桓拨，受小国是达，<br>受大国是达。率履不越，<br>遂视既发。相土烈烈，<br>海外有截。帝命不违，<br>至于汤齐。汤降不迟，<br>圣敬日跻。昭假迟迟，<br>上帝是祗，帝命式于九围。<br>受小球大球，为下国缀旒，<br>何天之休。不竞不絿，<br>不刚不柔。敷政优优。<br>百禄是遒。受小共大共，<br>为下国骏厖。何天之龙，<br>敷奏其勇。不震不动，<br>不戁不竦，百禄是纟忽。<br>武王载旆，有虔秉钺。<br>如火烈烈，则莫我敢曷。<br>苞有三蘖，莫遂莫达。<br>九有有截，韦顾既伐，<br>昆吾夏桀。昔在中叶，<br>有震且业。允也天子，<br>降予卿士。实维阿衡，<br>实左右商王。<hr>
