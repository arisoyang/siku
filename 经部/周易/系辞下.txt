<h4>《经部·周易·系辞下》<b class="x">作者：不详</b></h4>
<br>八卦成列，象在其中矣；因而重之，爻在其中矣；刚柔相推，变在其中焉；<br>系辞焉而命之，动在其中矣。吉凶悔吝者，生乎动者也；刚柔者，立本者也；变<br>通者，趣时者也。吉凶者，贞胜者也；天地之道，贞观者也；日月之道，贞明者<br>也；天下之动，贞夫一者也。夫乾，确然示人易矣；夫坤，隤然示人简矣。爻也<br>者，效此者也。象也者，像此者也；爻象动乎内，吉凶见乎外，功业见乎变，圣<br>人之情见乎辞。天地之大德曰生，圣人之大宝曰位。何以守位？曰仁。何以聚人？<br>曰财。理财正辞、禁民为非曰义。<br>古者包犠氏之王天下也，仰则观象于天，俯则观法于地，观鸟兽之文与地之<br>宜，近取诸身，远取诸物，于是始作八卦，以通神明之德，以类万物之情。作结<br>绳而为网罟，以佃以渔，盖取诸《离》。包犠氏没，神农氏作，斫木为耜，揉木<br>为耒，耒耨之利，以教天下，盖取诸《益》。日中为市，致天下之民，聚天下之<br>货，交易而退，各得其所，盖取诸《噬嗑》。神农氏没，黄帝、尧、舜氏作，通<br>其变，使民不倦，神而化之，使民宜之。《易》穷则变，变则通，通则久。是以<br>“自天祐之，吉无不利”。黄帝、尧、舜垂衣裳而天下治，盖取诸《乾》、《坤》。<br>刳木为舟，剡木为楫，舟楫之利，以济不通，致远以利天下，盖取诸《涣》。服<br>牛乘马，引重致远，以利天下，盖取诸《随》。重门击柝，以待暴客，盖取诸<br>《豫》。断木为杵，掘地为臼，杵臼之利，万民以济，盖取诸《小过》。弦木为<br>弧，剡木为矢，弧矢之利，以威天下，盖取诸《睽》。上古穴居而野处，后世圣<br>人易之以宫室，上栋下宇，以待风雨，盖取诸《大壮》。古之葬者，厚衣之以薪，<br>葬之中野，不封不树，丧期无数。后世圣人易之以棺椁，盖取诸《大过》。上古<br>结绳而治，后世圣人易之以书契，百官以治，万民以察，盖取诸《夬》。<br>是故《易》者，象也；象也者，像也。彖者，材也；爻也者，效天下之动者<br>也。是故吉凶生而悔吝著也。<br>阳卦多阴，阴卦多阳，其故何也？阳卦奇，阴卦耦。其德行何也？阳一君而<br>二民，君子之道也。阴二君而一民，小人之道也。<br>《易》曰“憧憧往来，朋从尔思。”子曰：“天下何思何虑？天下同归而殊<br>途，一致而百虑。天下何思何虑？日往则月来，月往则日来，日月相推而明生焉。<br>寒往则暑来，暑往则寒来，寒暑相推而岁成焉。往者屈也，来者信也，屈信相感<br>而利生焉。尺蠖之屈，以求信也；龙蛇之蛰，以存身也。精义入神，以致用也；<br>利用安身，以崇德也。过此以往，未之或知也；穷神知化，德之盛也。”<br>《易》曰：“困于石，据于蒺藜，入于其宫，不见其妻，凶。”子曰：“非<br>所困而困焉，名必辱。非所据而据焉，身必危。既辱且危，死期将至，妻其可得<br>见耶！”<br>《易》曰：“公用射隼于高墉之上，获之，无不利。”子曰：“隼者，禽也；<br>弓矢者，器也；射之者，人也。君子藏器于身，待时而动，何不利之有？动而不<br>括，是以出而有获，语成器而动者也。”<br>子曰：“小人不耻不仁，不畏不义，不见利不劝，不威不惩。小惩而大诫，<br>此小人之福也。《易》曰：‘履校灭趾，无咎。’此之谓也。”<br>“善不积不足以成名，恶不积不足以灭身。小人以小善为无益而弗为也，以<br>小恶为无伤而弗去也，故恶积而不可掩，罪大而不可解。《易》曰：‘何校灭耳，<br>凶。’”<br>子曰：“危者，安其位者也；亡者，保其存者也；乱者，有其治者也。是故<br>君子安而不忘危，存而不忘亡，治而不忘乱，是以身安而国家可保也。《易》曰：<br>‘其亡其亡，系于苞桑。’”<br>子曰：“德薄而位尊，知小而谋大，力少而任重，鲜不及矣。《易》曰：<br>‘鼎折足，覆公餗，其形渥，凶。’言不胜其任也。”<br>子曰：“知几其神乎！君子上交不谄，下交不渎，其知几乎？几者，动之微，<br>吉之先见者也。君子见几而作，不俟终日。《易》曰：‘介于石，不终日，贞吉。’<br>介如石焉，宁用终日？断可识矣。君子知微知彰，知柔知刚，万夫之望。”<br>子曰：“颜氏之子，其殆庶几乎？有不善未尝不知，知之未尝复行也。《易》<br>曰：‘不远复，无祗悔，元吉。’”<br>天地絪温，万物化醇。男女构精，万物化生。《易》曰：‘三人行则损一人，<br>一人行则得其友。’言致一也。<br>子曰：“君子安其身而后动，易其心而后语，定其交而后求。君子修此三者，<br>故全也。危以动，则民不与也；惧以语，则民不应也；无交而求，则民不与也；<br>莫之与，则伤之者至矣。《易》曰：‘莫益之，或击之，立心勿恒，凶。’”<br>子曰：“乾坤，其《易》之门耶？”乾，阳物也；坤，阴物也。阴阳合德，<br>而刚柔有体。以体天地之撰，以通神明之德。其称名也，杂而不越。于稽其类，<br>其衰世之意邪？夫《易》，彰往而察来，而微显阐幽，开而当名，辨物正言断辞，<br>则备矣。其称名也小，其取类也大。其旨远，其辞文，其言曲而中，其事肆而隐。<br>因贰以济民行，以明失得之报。<br>《易》之兴也，其于中古乎？作《易》者，其有忧患乎？是故《履》，德之<br>基也，《谦》，德之柄也，《复》，德之本也，《恒》，德之固也，《损》，德<br>之修也，《益》，德之裕也，《困》，德之辨也，《井》，德之地也，《巽》，<br>德之制也。《履》，和而至。《谦》，尊而光，《复》，小而辨于物，《恒》，<br>杂而不厌，《损》，先难而后易，《益》，长裕而不设，《困》，穷而通，《井》，<br>居其所而迁，《巽》，称而隐。《履》以和行，《谦》以制礼，《复》以自知，<br>《恒》以一德，《损》以远害，《益》以兴利，《困》以寡怨，《井》以辨义，<br>《巽》以行权。<br>《易》之为书也不可远，为道也屡迁，变动不居，周流六虚，上下无常，刚<br>柔相易，不可为典要，唯变所适。其出入以度外内，使知惧。又明于忧患与故。<br>无有师保，如临父母。初率其辞而揆其方，既有典常。苟非其人，道不虚行。<br>《易》之为书也，原始要终，以为质也。六爻相杂，唯其时物也。其初难知，<br>其上易知，本末也。初辞拟之，卒成之终。若夫杂物撰德，辩是与非，则非其中<br>爻不备。噫！亦要存亡吉凶，则居可知矣。知者观其彖辞，则思过半矣。二与四<br>同功而异位，其善不同；二多誉，四多惧，近也。柔之为道，不利远者；其要无<br>咎。其用柔中也。三与五同功而异位，三多凶，五多功，贵贱之等也。其柔危，<br>其刚胜耶？<br>《易》之为书也，广大悉备。有天道焉，有人道焉，有地道焉。兼三才而两<br>之，故六。六者非它也，三材之道也。道有变动，故曰爻；爻有等，故曰物；物<br>相杂，故曰文；文不当，故吉凶生焉。<br>《易》之兴也，其当殷之末世，周之盛德耶？当文王与纣之事耶？是故其辞<br>危。危者使平，易者使倾。其道甚大，百物不废。惧以终始，其要无咎，此之谓<br>《易》之道也。<br>夫乾，天下之至健也，德行恒易以知险。夫坤，天下之至顺也，德行恒简以<br>知阻。能说诸心，能研诸侯之虑，定天下之吉凶，成天下之亹亹者。是故变化云<br>为，吉事有祥。象事知器，占事知来。天地设位，圣人成能。人谋鬼谋，百姓与<br>能。八卦以象告，爻彖以情言，刚柔杂居，而吉凶可见矣。变动以利言，吉凶以<br>情迁。是故爱恶相攻而吉凶生，远近相取而悔吝生，情伪相感而利害生。凡《易》<br>之情，近而不相得则凶，或害之，悔且吝。将叛者其辞惭，中心疑者其辞枝，吉<br>人之辞寡，躁人之辞多，诬善之人其辞游，失其守者其辞屈。<br><hr>
