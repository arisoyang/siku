<h4>《经部·周易·序卦》<b class="x">作者：不详</b></h4>
<br>有天地，然后万物生焉。盈天地之间者唯万物，故受之以《屯》。屯者，盈<br>也。屯者，物之始生也。物生必蒙，故受之以《蒙》。蒙者，蒙也，物之稚也。<br>物稚不可不养也，故受之以《需》。需者，饮食之道也。饮食必有讼，故受之以<br>《讼》。讼必有众起，故受之以《师》。师者，众也。众必有所比，故受之以<br>《比》。比者，比也。比必有所畜，故受之以《小畜》。物畜然后有礼，故受之<br>以《履》。履而泰，然后安，故受之以《泰》。泰者，通也。物不可以终通，故<br>受之以《否》。物不可以终否，故受之以《同人》。与人同者，物必归焉，故受<br>之以《大有》。有大者，不可以盈，故受之以《谦》。有大而能谦必豫，故受之<br>以《豫》。豫必有随，故受之以《随》。以喜随人者必有事，故受之以《蛊》。<br>蛊者，事也。有事而后可大，故受之以《临》。临者，大也。物大然后可观，故<br>受之以《观》。可观而后有所合，故受之以《噬嗑》。嗑者，合也。物不可以苟<br>合而已，故受之以《贲》。贲者，饰也。致饰然后亨则尽矣，故受之以《剥》。<br>剥者，剥也。物不可以终尽剥，穷上反下，故受之以《复》。复则不妄矣，故受<br>之以《无妄》。有无妄，物然后可畜，故受之以《大畜》。物畜然后可养，故受<br>之以《颐》。颐者，养也。不养则不可动，故受之以《大过》。物不可以终过，<br>故受之以《坎》。坎者，陷也。陷必有所丽，故受之以《离》。离者，丽也。<br>有天地然后有万物，有万物然后有男女，有男女然后有夫妇，有夫妇然后有<br>父子，有父子然后有君臣，有君臣然后有上下，有上下然后礼义有所错。夫妇之<br>道不可以不久也，故受之以《恒》。恒者，久也。物不可以久居其所，故受之以<br>《遯》。遯者，退也。物不可以终遯，故受之以《大壮》。物不可以终壮，故受<br>之以《晋》。晋者，进也。进必有所伤，故受之以《明夷》。夷者，伤也。伤于<br>外者必反于家，故受之以《家人》。家道穷必乖，故受之以《睽》。睽者，乖也。<br>乖必有难，故受之以《蹇》。蹇者，难也。物不可以终难，故受之以《解》。解<br>者，缓也。缓必有所失，故受之以《损》。损而不已必益，故受之以《益》。益<br>而不已必决，故受之以《夬》。夬者，决也。决必有遇，故受之以《姤》。<br>姤者，遇也。物相遇而后聚，故受之以《萃》。萃者，聚也。聚而上者谓之升，<br>故受之以《升》。升而不已必困，故受之以《困》。困乎上者必反下，故受之以<br>《井》。井道不可不革，故受之以《革》。革物者莫若鼎，故受之以《鼎》。主<br>器者莫若长子，故受之以《震》。震者，动也。物不可以终动，止之，故受之以<br>《艮》。艮者，止也。物不可以终止，故受之以《渐》。渐者，进也。进必有所<br>归，故受之以《归妹》。得其所归者必大，故受之以《丰》。丰者，大也。穷大<br>者必失其居，故受之以《旅》。旅而无所容，故受之以《巽》。巽者，入也。入<br>而后说之，故受之以《兑》。兑者，说也。说而后散之，故受之以《涣》。涣者，<br>离也。物不可以终离，故受之以《节》。节而信之，故受之以《中孚》。有其信<br>者必行之，故受之以《小过》。有过物者必济，故受之以《既济》。物不可穷也，<br>故受之以《未济》，终焉。<br><hr>
