<h4>《经部·春秋左传·哀公（元年～二十七年）》<b class="x">作者：不详</b></h4>
<br>    ◇哀公元年<br>    【经】元年春王正月，公即位。楚子、陈侯、随侯、许男围蔡。鼷鼠食郊牛，<br>改卜牛。夏四月辛巳，郊。秋，齐侯，卫侯伐晋。冬，仲孙何忌帅师伐邾。<br>    【传】元年春，楚子围蔡，报柏举也。里而栽，广丈，高倍。夫屯昼夜九日，<br>如子西之素。蔡人男女以辨，使疆于江、汝之间而还。蔡于是乎请迁于吴。<br>    吴王夫差败越于夫椒，报槜李也。遂入越。越子以甲楯五千，保于会稽。使<br>大夫种因吴大宰嚭以行成，吴子将许之。伍员曰：“不可。臣闻之：树德莫如滋，<br>去疾莫如尽。昔有过浇杀斟灌以伐斟寻阝，灭夏后相。后緍方娠，逃出自窦，<br>归于有仍，生少康焉，为仍牧正。惎浇，能戒之。浇使椒求之，逃奔有虞，为之<br>庖正，以除其害。虞思于是妻之以二姚，而邑诸纶。有田一成，有众一旅，能布<br>其德，而兆其谋，以收夏众，抚其官职。使女艾谍浇，使季杼诱豷，遂灭过、戈，<br>复禹之绩。祀夏配天，不失旧物。今吴不如过，而越大于少康，或将丰之，不亦<br>难乎？句践能亲而务施，施不失人，亲不弃劳。与我同壤而世为仇雠，于是乎克<br>而弗取，将又存之，违天而长寇仇，后虽悔之，不可食已。姬之衰也，日可俟也。<br>介在蛮夷，而长寇仇，以是求伯，必不行矣。”弗听。退而告人曰：“越十年生<br>聚，而十年教训，二十年之外，吴其为沼乎！”三月，越及吴平。吴入越，不书，<br>吴不告庆，越不告败也。<br>    夏四月，齐侯、卫侯救邯郸，围五鹿。<br>    吴之入楚也，使召陈怀公。怀公朝国人而问焉，曰：“欲与楚者右，欲与吴<br>者左。陈人从田，无田从党。”逢滑当公而进，曰：“臣闻国之兴也以福，其亡<br>也以祸。今吴未有福，楚未有祸。楚未可弃，吴未可从。而晋，盟主也，若以晋<br>辞吴，若何？”公曰：“国胜君亡，非祸而何？”对曰：“国之有是多矣，何必<br>不复。小国犹复，况大国乎？臣闻国之兴也，视民如伤，是其福也。其亡也，以<br>民为土芥，是其祸也。楚虽无德，亦不艾杀其民。吴日敝于兵，暴骨如莽，而未<br>见德焉。天其或者正训楚也！祸之适吴，其何日之有？”陈侯从之。及夫差克越，<br>乃修先君之怨。秋八月，吴侵陈，修旧怨也。<br>    齐侯、卫侯会于乾侯，救范氏也，师及齐师、卫孔圉、鲜虞人伐晋，取棘蒲。<br>    吴师在陈，楚大夫皆惧，曰：“阖庐惟能用其民，以败我于柏举。今闻其嗣<br>又甚焉，将若之何？”子西曰：“二三子恤不相睦，无患吴矣。昔阖庐食不二味，<br>居不重席，室不崇坛，器不彤镂，宫室不观，舟车不饰，衣服财用，择不取费。<br>在国，天有灾疠，亲巡孤寡，而共其乏困。在军，熟食者分，而后敢食。其所尝<br>者，卒乘与焉。勤恤其民而与之劳逸，是以民不罢劳，死知不旷。吾先大夫子常<br>易之，所以败我也。今闻夫差次有台榭陂池焉，宿有妃嫱嫔御焉。一日之行，所<br>欲必成，玩好必从。珍异是聚，观乐是务，视民如仇，而用之日新。夫先自败也<br>已。安能败我？”<br>    冬十一月，晋赵鞅伐朝歌。<br>    ◇哀公二年<br>    【经】二年春王二月，季孙斯、叔孙州仇、仲孙何忌帅师伐邾，取漷东田<br>及沂西田。癸巳，叔孙州仇、仲孙何忌及邾子盟于句绎。夏四月丙子，卫侯元卒。<br>滕子来朝。晋赵鞅帅师纳卫世子蒯聩于戚。秋八月甲戌，晋赵鞅帅师及郑罕达帅<br>师战于铁，郑师败绩。冬十月，葬卫灵公。十有一月，蔡迁于州来。蔡杀其大夫<br>公子驷。<br>    【传】二年春，伐邾，将伐绞。邾人爱其土，故赂以淳阝、沂之田而受盟。<br>    初，卫侯游于郊，子南仆。公曰：“余无子，将立女。”不对。他日，又谓<br>之。对曰：“郢不足以辱社稷，君其改图。君夫人在堂，三揖在下。君命只辱。”<br>    夏，卫灵公卒。夫人曰：“命公子郢为大子，君命也。”对曰：“郢异于他<br>子。且君没于吾手，若有之，郢必闻之。且亡人之子辄在。”乃立辄。<br>    六月乙酉，晋赵鞅纳卫大子于戚。宵迷，阳虎曰：“右河而南，必至焉。”<br>使大子絻，八人衰绖，伪自卫逆者。告于门，哭而入，遂居之。<br>    秋八月，齐人输范氏粟，郑子姚、子般送之。士吉射逆之，赵鞅御之，遇于<br>戚。阳虎曰：“吾车少，以兵车之旆，与罕、驷兵车先陈。罕、驷自后随而从之，<br>彼见吾貌，必有惧心。于是乎会之，必大败之。”从之。卜战，龟焦。乐丁曰：<br>“《诗》曰：‘爰始爰谋，爰契我龟。’谋协以故，兆询可也。”简子誓曰：<br>“范氏、中行氏，反易天明，斩艾百姓，欲擅晋国而灭其君。寡君恃郑而保焉。<br>今郑为不道，弃君助臣，二三子顺天明，从君命，经德义，除诟耻，在此行也。<br>克敌者，上大夫受县，下大夫受郡，士田十万，庶人工商遂，人臣隶圉免。志父<br>无罪，君实图之。若其有罪，绞缢以戮，桐棺三寸，不设属辟，素车朴马，无入<br>于兆，下卿之罚也。”甲戌，将战，邮无恤御简子，卫太子为右。登铁上，望见<br>郑师众，大子惧，自投于车下。子良授大子绥而乘之，曰：“妇人也。”简子巡<br>列，曰：“毕万，匹夫也。七战皆获，有马百乘，死于牖下。群子勉之，死不在<br>寇。”繁羽御赵罗，宋勇为右。罗无勇，麇之。吏诘之，御对曰：“痁作而伏。”<br>卫大子祷曰：“曾孙蒯聩敢昭告皇祖文王、烈祖康叔、文祖襄公：郑胜乱从，晋<br>午在难，不能治乱，使鞅讨之。蒯聩不敢自佚，备持矛焉。敢告无绝筋，无折骨，<br>无面伤，以集大事，无作三祖羞。大命不敢请，佩玉不敢爱。”<br>    郑人击简子中肩，毙于车中，获其蜂旗。大子救之以戈，郑师北，获温大夫<br>赵罗。大子复伐之，郑师大败，获齐粟千车。赵孟喜曰：“可矣。”傅傁曰：<br>“虽克郑，犹有知在，忧未艾也。”<br>    初，周人与范氏田，公孙尨税焉。赵氏得而献之，吏请杀之。赵孟曰：“为<br>其主也，何罪？”止而与之田。及铁之战，以徒五百人宵攻郑师，取蜂旗于子姚<br>之幕下，献曰：“请报主德。”<br>    追郑师。姚、般、公孙林殿而射，前列多死。赵孟曰：“国无小。”既战，<br>简子曰：“吾伏弢呕血，鼓音不衰，今日我上也。”大子曰：“吾救主于车，退<br>敌于下，我，右之上也。”邮良曰：“我两靷将绝，吾能止之，我，御之上也。”<br>驾而乘材，两靷皆绝。<br>    吴泄庸如蔡纳聘，而稍纳师。师毕入，众知之。蔡侯告大夫，杀公子驷以说，<br>哭而迁墓。冬，蔡迁于州来。<br>    ◇哀公三年<br>    【经】三年春，齐国夏、卫石曼姑帅师围戚。夏四月甲午，地震。五月辛卯，<br>桓宫、僖宫灾。季孙斯、叔孙州仇帅师城启阳。宋乐髡帅师伐曹。秋七月丙子，<br>季孙斯卒。蔡人放其大夫公孙猎于吴。冬十月癸卯，秦伯卒。叔孙州仇、仲孙何<br>忌帅师围邾。<br>    【传】三年春，齐、卫围戚，求援于中山。<br>    夏五月辛卯，司铎火。火逾公宫，桓、僖灾。救火者皆曰：“顾府。”南宫<br>敬叔至，命周人出御书，俟于宫，曰：“庀女而不在，死。”子服景伯至，命宰<br>人出礼书，以待命：“命不共，有常刑。”校人乘马，巾车脂辖。百官官备，府<br>库慎守，官人肃给。济濡帷幕，郁攸从之，蒙葺公屋。自大庙始，外内以悛，助<br>所不给。有不用命，则有常刑，无赦。公父文伯至，命校人驾乘车。季桓子至，<br>御公立于象魏之外，命救火者伤人则止，财可为也。命藏《象魏》，曰：“旧章<br>不可亡也。”富父槐至，曰：“无备而官办者，犹拾沈也。”于是乎去表之藁，<br>道还公宫。<br>    孔子在陈，闻火，曰：“其桓、僖乎！”<br>    刘氏、范氏世为婚姻，苌弘事刘文公，故周与范氏。赵鞅以为讨。六月癸卯，<br>周人杀苌弘。<br>    秋，季孙有疾，命正常曰：“无死。南孺子之子，男也，则以告而立之。女<br>也，则肥也可。”季孙卒，康子即位。既葬，康子在朝。南氏生男，正常载以如<br>朝，告曰：“夫子有遗言，命其圉臣曰：‘南氏生男，则以告于君与大夫而立之。’<br>今生矣，男也，敢告。”遂奔卫。康子请退。公使共刘视之，则或杀之矣，乃讨<br>之。召正常，正常不反。<br>    冬十月，晋赵鞅围朝歌，师于其南。荀寅伐其郛，使其徒自北门入，己犯师<br>而出。癸丑，奔邯郸。十一月，赵鞅杀士皋夷，恶范氏也。<br>    ◇哀公四年<br>    【经】四年春王二月庚戌，盗杀蔡侯申。蔡公孙辰出奔吴。葬秦惠公。宋人<br>执小邾子。夏，蔡杀其大夫公孙姓、公孙霍。晋人执戎蛮子赤归于楚。城西郛。<br>六月辛丑，亳社灾。秋八月甲寅，滕子结卒。冬十有二月，葬蔡昭公。葬滕顷公。<br>    【传】四年春，蔡昭侯将如吴，诸大夫恐其又迁也，承，公孙翩逐而射之，<br>入于家人而卒。以两矢门之。众莫敢进。文之锴后至，曰：“如墙而进，多而杀<br>二人。”锴执弓而先，翩射之，中肘。锴遂杀之。故逐公孙辰，而杀公孙姓、公<br>孙盱。<br>    夏，楚人既克夷虎，乃谋北方。左司马眅、申公寿余、叶公诸梁致蔡于负<br>函，致方城之外于缯关，曰：“吴将溯江入郢，将奔命焉。”为一昔之期，袭<br>梁及霍。单浮余围蛮氏，蛮氏溃。蛮子赤奔晋阴地。司马起丰、析与狄戎，以临<br>上雒。左师军于菟和，右师军于仓野，使谓阴地之命大夫士蔑曰：“晋、楚有盟，<br>好恶同之。若将不废，寡君之愿也。不然，将通于少习以听命。”士蔑请诸赵孟。<br>赵孟曰：“晋国未宁，安能恶于楚，必速与之。”士蔑乃致九州之戎。将裂田以<br>与蛮子而城之，且将为之卜。蛮子听卜，遂执之，与其五大夫，以畀楚师于三户。<br>司马致邑，立宗焉，以诱其遗民，而尽俘以归。<br>    秋七月，齐陈乞、弦施、卫宁跪救范氏。庚午，围五鹿。九月，赵鞅围邯郸。<br>冬十一月，邯郸降。荀寅奔鲜虞，赵稷奔临。十二月，弦施逆之，遂堕临。国夏<br>伐晋，取邢、任、栾、鄗、逆畤、阴人、盂、壶口。会鲜虞，纳荀寅于柏人。<br>    ◇哀公五年<br>    【经】五年春，城毗。夏，齐侯伐宋。晋赵鞅帅师伐卫。秋九月癸酉，齐侯<br>杵臼卒。冬，叔还如齐。闰月，葬齐景公。<br>    【传】五年春，晋围柏人，荀寅、士吉射奔齐。初，范氏之臣王生恶张柳朔，<br>言诸昭子，使为柏人。昭子曰：“夫非而仇乎？”对曰：“私仇不及公，好不废<br>过，恶不去善，义之经也。臣敢违之？”及范氏出，张柳朔谓其子：“尔从主，<br>勉之！我将止死，王生授我矣。吾不可以僣之。”遂死于柏人。<br>    夏，赵鞅伐卫，范氏之故也，遂围中牟。<br>    齐燕姬生子，不成而死，诸子鬻姒之子荼嬖。诸大夫恐其为大子也，言于公<br>曰：“君之齿长矣，未有大子，若之何？”公曰：“二三子间于忧虞，则有疾疢。<br>亦姑谋乐，何忧于无君？”公疾，使国惠子、高昭子立荼，置群公子于莱。秋，<br>齐景公卒。冬十月，公子嘉、公子驹、公子黔奔卫，公子鉏、公子阳生来奔。莱<br>人歌之曰：“景公死乎不与埋，三军之事乎不与谋。师乎师乎，何党之乎？”<br>    郑驷秦富而侈，嬖大夫也，而常陈卿之车服于其庭。郑人恶而杀之。子思曰：<br>“《诗》曰：‘不解于位，民之攸塈。’不守其位，而能久者鲜矣。《商颂》曰：<br>‘不僣不滥，不敢怠皇，命以多福。’”<br>    ◇哀公六年<br>    【经】六年春，城邾瑕。晋赵鞅帅师伐鲜虞。吴伐陈。夏，齐国夏及高张来<br>奔。叔还公吴于柤。秋七月庚寅，楚子轸卒。齐阳生入齐。齐陈乞弑其君荼。<br>冬，仲孙何忌帅师伐邾。宋向巢帅师伐曹。<br>    【传】六年春，晋伐鲜虞，治范氏之乱也。<br>    吴伐陈，复修旧怨也。楚子曰：“吾先君与陈有盟，不可以不救。”乃救陈，<br>师于城父。<br>    齐陈乞伪事高、国者，每朝必骖乘焉。所从必言诸大夫，曰：“彼皆偃蹇，<br>将弃子之命。皆曰：‘高、国得君，必逼我，盍去诸？’固将谋子，子早图之。<br>图之，莫如尽灭之。需，事之下也。”及朝，则曰：“彼虎狼也，见我在子之侧，<br>杀我无日矣。请就之位。”又谓诸大夫曰：“二子者祸矣！恃得君而欲谋二三子，<br>曰：‘国之多难，贵宠之由，尽去之而后君定。’既成谋矣，盍及其未作也，先<br>诸？作而后悔，亦无及也。”大夫从之。<br>    夏六月戊辰，陈乞、鲍牧及诸大夫，以甲入于公宫。昭子闻之，与惠子乘如<br>公，战于庄，败。国人追之，国夏奔莒，遂及高张、晏圉、弦施来奔。<br>    秋七月，楚子在城父，将救陈。卜战，不吉；卜退，不吉。王曰：“然则死<br>也！再败楚师，不如死。弃盟逃仇，亦不如死。死一也，其死仇乎！”命公子申<br>为王，不可；则命公子结，亦不可；则命公子启，五辞而后许。将战，王有疾。<br>庚寅，昭王攻大冥，卒于城父。子闾退，曰：“君王舍其子而让，群臣敢忘君乎？<br>从君之命，顺也。立君之子，亦顺也。二顺不可失也。”与子西、子期谋，潜师<br>闭涂，逆越女之子章，立之而后还。<br>    是岁也，有云如众赤鸟，夹日以飞，三日。楚子使问诸周大史。周大史曰：<br>“其当王身乎！若禜之，可移于令尹、司马。”王曰：“除腹心之疾，而置诸股<br>肱，何益？不谷不有大过，天其夭诸？有罪受罚，又焉移之？”遂弗禜。<br>    初，昭王有疾。卜曰：“河为祟。”王弗祭。大夫请祭诸郊，王曰：“三代<br>命祀，祭不越望。江、汉、雎、漳，楚之望也。祸福之至，不是过也。不谷虽不<br>德，河非所获罪也。”遂弗祭。孔子曰：“楚昭王知大道矣！其不失国也，宜哉！<br>《夏书》曰：‘惟彼陶唐，帅彼天常，有此冀方。今失其行，乱其纪纲，乃灭而<br>亡。’又曰：‘允出兹在兹。’由己率常可矣。”<br>    八月，齐邴意兹来奔。<br>    陈僖子使召公子阳生。阳生驾而见南郭且于，曰：“尝献马于季孙，不入于<br>上乘，故又献此，请与子乘之。”出莱门而告之故。阚止知之，先待诸外。公子<br>曰：“事未可知，反，与壬也处。”戒之，遂行。逮夜，至于齐，国人知之。僖<br>子使子士之母养之，与馈者皆入。<br>    冬十月丁卯，立之。将盟，鲍子醉而往。其臣差车鲍点曰：“此谁之命也？”<br>陈子曰：“受命于鲍子。”遂诬鲍子曰：“子之命也。”鲍子曰：“女忘君之为<br>孺子牛而折其齿乎？而背之也！”悼公稽首，曰：“吾子奉义而行者也。若我可，<br>不必亡一大夫。若我不可，不必亡一公子。义则进，否则退，敢不唯子是从？废<br>兴无以乱，则所愿也。”鲍子曰：“谁非君之子？”乃受盟。使胡姬以安孺子如<br>赖。去鬻姒，杀王甲，拘江说，囚王豹于句窦之丘。<br>    公使朱毛告于陈子，曰：“微子则不及此。然君异于器，不可以二。器二不<br>匮，君二多难，敢布诸大夫。”僖子不对而泣，曰：“君举不信群臣乎？以齐国<br>之困，困又有忧。少君不可以访，是以求长君，庶亦能容群臣乎！不然，夫孺子<br>何罪？”毛复命，公悔之。毛曰：“君大访于陈子，而图其小可也。”使毛迁孺<br>子于骀，不至，杀诸野幕之下，葬诸殳冒淳。<br>    ◇哀公七年<br>    【经】七年春，宋皇瑗帅师侵郑。晋魏曼多帅师侵卫。夏，公会吴于鄫。<br>秋，公伐邾。八月己酉，入邾，以邾子益来。宋人围曹。冬，郑驷弘帅师救曹。<br>    【传】七年春，宋师侵郑，郑叛晋故也。<br>    晋师侵卫，卫不服也。<br>    夏，公会吴于鄫。吴来征百牢，子服景伯对曰：“先王未之有也。”吴人<br>曰：“宋百牢我，鲁不可以后宋。且鲁牢晋大夫过十，吴王百牢，不亦可乎？”<br>景伯曰：“晋范鞅贪而弃礼，以大国惧敝邑，故敝邑十一牢之。君若以礼命于诸<br>侯，则有数矣。若亦弃礼，则有淫者矣。周之王也，制礼，上物不过十二，以为<br>天之大数也。今弃周礼，而曰必百牢，亦唯执事。”吴人弗听。景伯曰：“吴将<br>亡矣！弃天而背本。不与，必弃疾于我。”乃与之。<br>    大宰嚭召季康子，康子使子贡辞。大宰嚭曰：“国君道长，而大夫不出门，<br>此何礼也？”对曰：“岂以为礼？畏大国也。大国不以礼命于诸侯，苟不以礼，<br>岂可量也？寡君既共命焉，其老岂敢弃其国？大伯端委以治周礼，仲雍嗣之，断<br>发文身，臝以为饰，岂礼也哉？有由然也。”反自鄫，以吴为无能为也。<br>    季康子欲伐邾，乃飨大夫以谋之。子服景伯曰：“小所以事大，信也。大所<br>以保小，仁也。背大国，不信。伐小国，不仁。民保于城，城保于德，失二德者，<br>危，将焉保？”孟孙曰：“二三子以为何如？恶贤而逆之？”对曰：“禹合诸侯<br>于涂山，执玉帛者万国。今其存者，无数十焉。唯大不字小，小不事大也。知必<br>危，何故不言？鲁德如邾，而以众加之，可乎？”不乐而出。<br>    秋，伐邾，及范门，犹闻钟声。大夫谏，不听，茅成子请告于吴，不许，曰：<br>“鲁击柝闻于邾，吴二千里，不三月不至，何及于我？且国内岂不足？”成子以<br>茅叛，师遂入邾，处其公宫，众师昼掠，邾众保于绎。师宵掠，以邾子益来，献<br>于亳社，囚诸负瑕。负瑕故有绎。邾茅夷鸿以束帛乘韦，自请救于吴，曰：“鲁<br>弱晋而远吴，冯恃其众，而背君之盟，辟君之执事，以陵我小国。邾非敢自爱也，<br>惧君威之不立。君威之不立，小国之忧也。若夏盟于鄫衍，秋而背之，成求而<br>不违，四方诸侯，其何以事君？且鲁赋八百乘，君之贰也。邾赋六百乘，君之私<br>也。以私奉贰，唯君图之。”吴子从之。<br>    宋人围曹。郑桓子思曰：“宋人有曹，郑之患也。不可以不救。”冬，郑师<br>救曹，侵宋。<br>    初，曹人或梦众君子立于社宫，而谋亡曹，曹叔振铎请待公孙强，许之。旦<br>而求之曹，无之。戒其子曰：“我死，尔闻公孙强为政，必去之。”及曹伯阳即<br>位，好田弋。曹鄙人公孙强好弋，获白雁，献之，且言田弋之说，说之。因访政<br>事，大说之。有宠，使为司城以听政。梦者之子乃行。强言霸说于曹伯，曹伯从<br>之，乃背晋而奸宋。宋人伐之，晋人不救。筑五邑于其郊，曰黍丘、揖丘、大城、<br>钟、邗。<br>    ◇哀公八年<br>    【经】八年春王正月，宋公入曹，以曹伯阳归。吴伐我。夏，齐人取讙及阐。<br>归邾子益于邾。秋七月。冬十有二月癸亥，杞伯过卒。齐人归讙及阐。<br>    【传】八年春，宋公伐曹，将还，褚师子肥殿。曹人诟之，不行，师待之。<br>公闻之，怒，命反之，遂灭曹。执曹伯及司城强以归，杀之。<br>    吴为邾故，将伐鲁，问于叔孙辄。叔孙辄对曰：“鲁有名而无情，伐之，必<br>得志焉。”退而告公山不狃。公山不狃曰：“非礼也。君子违，不适仇国。未臣<br>而有伐之，奔命焉，死之可也。所托也则隐。且夫人之行也，不以所恶废乡。今<br>子以小恶而欲覆宗国，不亦难乎？若使子率，子必辞，王将使我。”子张疾之。<br>王问于子泄，对曰：“鲁虽无与立，必有与毙；诸侯将救之，未可以得志焉。晋<br>与齐、楚辅之，是四仇也。夫鲁，齐、晋之唇，唇亡齿寒，君所知也。不救何为？”<br>    三月，吴伐我，子泄率，故道险，从武城。初，武城人或有因于吴竟田焉，<br>拘鄫人之沤菅者，曰：“何故使吾水滋？”及吴师至，拘者道之，以伐武城，<br>克之。王犯尝为之宰，澹台子羽之父好焉。国人惧，懿子谓景伯：“若之何？”<br>对曰：“吴师来，斯与之战，何患焉？且召之而至，又何求焉？”吴师克东阳而<br>进，舍于五梧，明日，舍于蚕室。公宾庚、公甲叔子与战于夷，获叔子与析朱鉏。<br>献于王，王曰：“此同车，必使能，国未可望也。”明日，舍于庚宗，遂次于泗<br>上。微虎欲宵攻王舍，私属徒七百人，三踊于幕庭，卒三百人，有若与焉，及稷<br>门之内。或谓季孙曰：“不足以害吴，而多杀国士，不如已也。”乃止之。吴子<br>闻之，一夕三迁。吴人行成，将盟。景伯曰：“楚人围宋，易子而食，析骸而爨，<br>犹无城下之盟。我未及亏，而有城下之盟，是弃国也。吴轻而远，不能久，将归<br>矣请少待之。”弗从。景伯负载，造于莱门，乃请释子服何于吴，吴人许之。以<br>王子姑曹当之，而后止。吴人盟而还。<br>    齐悼公之来也，季康子以其妹妻之，即位而逆之。季鲂侯通焉，女言其情，<br>弗敢与也。齐侯怒，夏五月，齐鲍牧帅师伐我，取讙及阐。<br>    或谮胡姬于齐侯，曰：“安孺子之党也。”六月，齐侯杀胡姬。<br>    齐侯使如吴请师，将以伐我，乃归邾子。邾子又无道，吴子使大宰子余讨之，<br>囚诸楼台，栫之以棘。使诸大夫奉大子革以为政。<br>    秋，及齐平。九月，臧宾如如齐莅盟，齐闾丘明来莅盟，且逆季姬以归，嬖。<br>    鲍牧又谓群公子曰：“使女有马千乘乎？”公子愬之。公谓鲍子：“或谮子，<br>子姑居于潞以察之。若有之，则分室以行。若无之，则反子之所。”出门，使以<br>三分之一行。半道，使以二乘。及潞，麇之以入，遂杀之。<br>    冬十二月，齐人归讙及阐，季姬嬖故也。<br>    ◇哀公九年<br>    【经】九年春王二月，葬杞僖公。宋皇瑗帅师取郑师于雍丘。夏，楚人伐陈。<br>秋，宋公伐郑。冬十月。<br>    【传】九年春，齐侯使公孟绰辞师于吴。吴子曰：“昔岁寡人闻命。今又革<br>之，不知所从，将进受命于君。”<br>    郑武子剩之嬖许瑕求邑，无以与之。请外取，许之。故围宋雍丘。宋皇瑗围<br>郑师，每日迁舍，垒合，郑师哭。子姚救之，大败。二月甲戌，宋取郑师于雍丘，<br>使有能者无死，以郏张与郑罗归。<br>    夏，楚人伐陈，陈即吴故也。<br>    宋公伐郑。<br>    秋，吴城邗，沟通江、淮。<br>    晋赵鞅卜救郑，遇水适火，占诸史赵、史墨、史龟。史龟曰：“是谓沈阳，<br>可以兴兵。利以伐姜，不利子商。伐齐则可，敌宋不吉。”史墨曰：“盈，水名<br>也。子，水位也。名位敌，不可干也。炎帝为火师，姜姓其后也。水胜火，伐姜<br>则可。”史赵曰：“是谓如川之满，不可游也。郑方有罪，不可救也。救郑则不<br>吉，不知其他。”阳虎以《周易》筮之，遇《泰》ⅱⅰ之《需》ⅴⅰ，曰：“宋<br>方吉，不可与也。微子启，帝乙之元子也。宋、郑，甥舅也。祉，禄也。若帝乙<br>之元子归妹，而有吉禄，我安得吉焉？”乃止。<br>    冬，吴子使来亻敬师伐齐。<br>    ◇哀公十年<br>    【经】十年春王二月，邾子益来奔。公会吴伐齐。三月戊戌，齐侯阳生卒。<br>夏，宋人伐郑。晋赵鞅帅师侵齐。五月，公至自伐齐。葬齐悼公。卫公孟彄自<br>齐归于卫。薛伯夷卒。秋，葬薛惠公。冬，楚公子结帅师伐陈。吴救陈。<br>    【传】十年春，邾隐公来奔。齐甥也，故遂奔齐。<br>    公会吴子、邾子、郯子伐齐南鄙，师于鄎。齐人弑悼公，赴于师。吴子三<br>日哭于军门之外。徐承帅舟师，将自海入齐，齐人败之，吴师乃还。<br>    夏，赵鞅帅师伐齐，大夫请卜之。赵孟曰：“吾卜于此起兵，事不再令，卜<br>不袭吉，行也。”于是乎取犁及辕，毁高唐之郭，侵及赖而还。<br>    秋，吴子使来复亻敬师。<br>    冬，楚子期伐陈。吴延州来季子救陈，谓子期曰：“二君不务德，而力争诸<br>侯，民何罪焉？我请退，以为子名，务德而安民。”乃还。<br>    ◇哀公十一年<br>    【经】十有一年春，齐国书帅师伐我。夏，陈辕颇出奔郑。五月，公会吴伐<br>齐。甲戌，齐国书帅师及吴战于艾陵，齐师败绩，获齐国书。秋七月辛酉，滕子<br>虞母卒。冬十有一月，葬滕隐公。卫世叔齐出奔宋。<br>    【传】十一年春，齐为鄎故，国书、高无丕帅师伐我，及清。季孙谓其宰<br>冉求曰：“齐师在清，必鲁故也。若之何？”求曰：“一子守，二子从公御诸竟。”<br>季孙曰：“不能。”求曰：“居封疆之间。”季孙告二子，二子不可。求曰：<br>“若不可，则君无出。一子帅师，背城而战。不属者，非鲁人也。鲁之群室，众<br>于齐之兵车。一室敌车，优矣。子何患焉？二子之不欲战也宜，政在季氏。当子<br>之身，齐人伐鲁而不能战，子之耻也。大不列于诸侯矣。”季孙使从于朝，俟于<br>党氏之沟。武叔呼而问战焉，对曰：“君子有远虑，小人何知？”懿子强问之，<br>对曰：“小人虑材而言，量力而共者也。”武叔曰：“是谓我不成丈夫也。”退<br>而蒐乘，孟孺子泄帅右师，颜羽御，邴泄为右。冉求帅左师，管周父御，樊迟为<br>右。季孙曰：“须也弱。”有子曰：“就用命焉。”季氏之甲七千，冉有以武城<br>人三百为己徒卒。老幼守宫，次于雩门之外。五日，右师从之。公叔务人见保者<br>而泣，曰：“事充政重，上不能谋，士不能死，何以治民？吾既言之矣，敢不勉<br>乎！”<br>    师及齐师战于郊，齐师自稷曲，师不逾沟。樊迟曰：“非不能也，不信子也。<br>请三刻而逾之。”如之，众从之。师入齐军，右师奔，齐人从之，陈瓘、陈庄涉<br>泗。孟之侧后入以为殿，抽矢策其马，曰：“马不进也。”林不狃之伍曰：“走<br>乎？”不狃曰：“谁不如？”曰：“然则止乎？”不狃曰：“恶贤？”徐步而死。<br>师获甲首八十，齐人不能师。宵，谍曰：“齐人遁。”冉有请从之三，季孙弗许。<br>孟孺子语人曰：“我不如颜羽，而贤于邴泄。子羽锐敏，我不欲战而能默。泄曰：<br>‘驱之。’”公为与其嬖僮汪锜乘，皆死，皆殡。孔子曰：“能执干戈以卫社稷，<br>可无殇也。”冉有用矛于齐师，故能入其军。孔子曰：“义也。”<br>    夏，陈辕颇出奔郑。初，辕颇为司徒，赋封田以嫁公女。有余，以为己大器。<br>国人逐之，故出。道渴，其族辕咺进稻醴、梁糗、腶脯焉。喜曰：“何其给<br>也？”对曰：“器成而具。”曰：“何不吾谏？”对曰：“惧先行。”<br>    为郊战故，公会吴子伐齐。五月，克博，壬申，至于嬴。中军从王，胥门巢<br>将上军，王子姑曹将下军，展如将右军。齐国书将中军，高无丕将上军，宗楼将<br>下军。陈僖子谓其弟书：“尔死，我必得志。”宗子阳与闾丘明相厉也。桑掩胥<br>御国子，公孙夏曰：“二子必死。”将战，公孙夏命其徒歌《虞殡》。陈子行命<br>其徒具含玉。公孙挥命其徒曰：“人寻约，吴发短。”东郭书曰：“三战必死，<br>于此三矣。”使问弦多以琴，曰：“吾不复见子矣。”陈书曰：“此行也，吾闻<br>鼓而已，不闻金矣。”<br>    甲戌，战于艾陵，展如败高子，国子败胥门巢。王卒助之，大败齐师。获国<br>书、公孙夏、闾丘明、陈书、东郭书，革车八百乘，甲首三千，以献于公。将战，<br>吴子呼叔孙，曰：“而事何也？”对曰：“从司马。”王赐之甲、剑、铍，曰：<br>“奉尔君事，敬无废命。”叔孙未能对，卫赐进，曰：“州仇奉甲从君。”而拜。<br>公使大史固归国子之元，置之新箧，褽之以玄纁，加组带焉。置书于其上，<br>曰：“天若不识不衷，何以使下国？”<br>    吴将伐齐，越子率其众以朝焉，王及列士，皆有馈赂。吴人皆喜，惟子胥惧，<br>曰：“是豢吴也夫！”谏曰：“越在我，心腹之疾也。壤地同，而有欲于我。夫<br>其柔服，求济其欲也，不如早从事焉。得志于齐，犹获石田也，无所用之。越不<br>为沼，吴其泯矣，使医除疾，而曰：‘必遗类焉’者，未之有也。《盘庚之诰》<br>曰：‘其有颠越不共，则劓殄无遗育，无俾易种于兹邑。’是商所以兴也。今君<br>易之，将以求大，不亦难乎？”弗听，使于齐，属其子于鲍氏，为王孙氏。反役，<br>王闻之，使赐之属镂以死，将死，曰：“树吾墓槚，槚可材也。吴其亡乎！<br>三年，其始弱矣。盈必毁，天之道也。”<br>    秋，季孙命修守备，曰：“小胜大，祸也。齐至无日矣。”<br>    冬，卫大叔疾出奔宋。初，疾娶于宋子朝，其娣嬖。子朝出。孔文子使疾出<br>其妻而妻之。疾使侍人诱其初妻之娣，置于犁，而为之一宫，如二妻。文子怒，<br>欲攻之。仲尼止之。遂夺其妻。或淫于外州，外州人夺之轩以献。耻是二者，故<br>出。卫人立遗，使室孔姞。疾臣向魋纳美珠焉，与之城鉏。宋公求珠，魋不与，<br>由是得罪。及桓氏出，城鉏人攻大叔疾，卫庄公复之。使处巢，死焉。殡于郧，<br>葬于少禘。<br>    初，晋悼公子慭亡在卫，使其女仆而田。大叔懿子止而饮之酒，遂聘之，生<br>悼子。悼子即位，故夏戊为大夫。悼子亡，卫人翦夏戊。孔文子之将攻大叔也，<br>访于仲尼。仲尼曰：“胡簋之事，则尝学之矣。甲兵之事，未之闻也。”退，命<br>驾而行，曰：“鸟则择木，木岂能择鸟？”文子遽止之，曰：“圉岂敢度其私，<br>访卫国之难也。”将止。鲁人以币召之，乃归。<br>    季孙欲以田赋，使冉有访诸仲尼。仲尼曰：“丘不识也。”三发，卒曰：<br>“子为国老，待子而行，若之何子之不言也？”仲尼不对。而私于冉有曰：“君<br>子之行也，度于礼，施取其厚，事举其中，敛从其薄。如是则以丘亦足矣。若不<br>度于礼，而贪冒无厌，则虽以田赋，将又不足。且子季孙若欲行而法，则周公之<br>典在。若欲苟而行，又何访焉？”弗听。<br>    ◇哀公十二年<br>    【经】十有二年春，用田赋。夏五月甲辰，孟子卒。公会吴于皋阜。秋，公<br>会卫侯、宋皇瑗于郧。宋向巢帅师伐郑。冬十有二月，螽。<br>    【传】十二年春，王正月，用田赋。<br>    夏五月，昭夫人孟子卒。昭公娶于吴，故不书姓。死不赴，故不称夫人。不<br>反哭，故言不葬小君。孔子与吊，适季氏。季氏不絻，放绖而拜。<br>    公会吴于橐皋。吴子使大宰嚭请寻盟。公不欲，使子贡对曰：“盟所以周信<br>也，故心以制之，玉帛以奉之，言以结之，明神以要之。寡君以为苟有盟焉，弗<br>可改也已。若犹可改，日盟何益？今吾子曰：‘必寻盟。’若可寻也，亦可寒也。”<br>乃不寻盟。<br>    吴征会于卫。初，卫人杀吴行人且姚而惧，谋于行人子羽。子羽曰：“吴方<br>无道，无乃辱吾君，不如止也。”子木曰：“吴方无道，国无道，必弃疾于人。<br>吴虽无道，犹足以患卫。往也。长木之毙，无不摽也。国狗之瘈，无不噬也。而<br>况大国乎？”<br>    秋，卫侯会吴于郧。公及卫侯、宋皇瑗盟，而卒辞吴盟。吴人藩卫侯之舍。<br>子服景伯谓子贡曰：“夫诸侯之会，事既毕矣，侯伯致礼，地主归饩，以相辞也。<br>今吴不行礼于卫，而藩其君舍以难之，子盍见大宰？”乃请束锦以行。语及卫故，<br>大宰嚭曰：“寡君愿事卫君，卫君之来也缓，寡君惧，故将止之。”子贡曰：<br>“卫君之来，必谋于其众。其众或欲或否，是以缓来。其欲来者，子之党也。其<br>不欲来者，子之仇也。若执卫君，是堕党而崇仇也。夫堕子者得其志矣！且合诸<br>侯而执卫君，谁敢不惧？堕党崇仇，而惧诸侯，或者难以霸乎！”大宰嚭说，乃<br>舍卫侯。卫侯归，效夷言。子之尚幼，曰：“君必不免，其死于夷乎！执焉，而<br>又说其言，从之固矣。”<br>    冬十二月，螽。季孙问诸仲尼，仲尼曰：“丘闻之，火伏而后蜇者毕。今火<br>犹西流，司历过也。”<br>    宋郑之间有隙地焉，曰弥作、顷丘、玉畅、岩、戈、钖。子产与宋人为成，<br>曰：“勿有是。”及宋平、元之族自萧奔郑，郑人为之城岩、戈、钖。九月，宋<br>向巢伐郑，取钖，杀元公之孙，遂围岩。十二月，郑罕达救岩。丙申，围宋师。<br>    ◇哀公十三年<br>    【经】十有三年春，郑罕达帅师取宋师于岩。夏，许男成卒。公会晋侯及吴<br>子于黄池。楚公子申帅师伐陈。于越入吴。秋，公至自会。晋魏曼多帅师侵卫。<br>葬许元公。九月，螽。冬十有一月，有星孛于东方。盗杀陈夏区夫。十有二月，<br>螽。<br>    【传】十三年春，宋向魋救其师。郑子剩使徇曰：“得桓魋者有赏。”魋也<br>逃归，遂取宋师于岩，获成讙、郜延。以六邑为虚。<br>    夏，公会单平公、晋定公、吴夫差于黄池。<br>    六月丙子，越子伐吴，为二隧。畴无余、讴阳自南方，先及郊。吴大子友、<br>王子地、王孙弥庸、寿于姚自泓上观之。弥庸见姑蔑之旗，曰：“吾父之旗也。<br>不可以见仇而弗杀也。”大子曰：“战而不克，将亡国。请待之。”弥庸不可，<br>属徒五千，王子地助之。乙酉，战，弥庸获畴无余，地获讴阳。越子至，王子地<br>守。丙戌，复战，大败吴师。获大子友、王孙弥庸、寿于姚。丁亥，入吴。吴人<br>告败于王，王恶其闻也，自刭七人于幕下。<br>    秋七月辛丑，盟，吴、晋争先。吴人曰：“于周室，我为长。”晋人曰：<br>“于姬姓，我为伯。”赵鞅呼司马寅曰：“日旰矣，大事未成，二臣之罪也。建<br>鼓整列，二臣死之，长幼必可知也。”对曰：“请姑视之。”反，曰：“肉食者<br>无墨。今吴王有墨，国胜乎？大子死乎？且夷德轻，不忍久，请少待之。”乃先<br>晋人。吴人将以公见晋侯，子服景伯对使者曰：“王合诸侯，则伯帅侯牧以见于<br>王。伯合诸侯，则侯帅子男以见于伯。自王以下，朝聘玉帛不同。故敝邑之职贡<br>于吴，有丰于晋，无不及焉，以为伯也。今诸侯会，而君将以寡君见晋君，则晋<br>成为伯矣，敝邑将改职贡。鲁赋于吴八百乘，若为子男，则将半邾以属于吴，而<br>如邾以事晋。且执事以伯召诸侯，而以侯终之，何利之有焉？”吴人乃止。既而<br>悔之，将囚景伯，景伯曰：“何也立后于鲁矣。将以二乘与六人从，迟速唯命。”<br>遂囚以还。及户牖，谓大宰曰：“鲁将以十月上辛，有事于上帝先王，季辛而毕。<br>何世有职焉，自襄以来，未之改也。若不会，祝宗将曰：‘吴实然。’且谓鲁不<br>共，而执其贱者七人，何损焉？”大宰嚭言于王曰：“无损于鲁，而只为名，不<br>如归之。”乃归景伯。<br>    吴申叔仪乞粮于公孙有山氏，曰：“佩玉繠兮，余无所系之。旨酒一盛兮，<br>余与褐之父睨之。”对曰：“梁则无矣，粗则有之。若登首山以呼曰：‘庚癸<br>乎！’则诺。”<br>    王欲伐宋，杀其丈夫而囚其妇人。大宰嚭曰：“可胜也，而弗能居也。”乃<br>归。<br>    冬，吴及越平。<br>    ◇哀公十四年<br>    【经】十有四年春，西狩获麟。小邾射以句绎来奔。夏四月，齐陈忄互执其<br>君，置于舒州。庚戌，叔还卒。五月庚申朔，日有食之。陈宗竖出奔楚。宋向魋<br>入于曹以叛。莒子狂卒。六月，宋向魋自曹出奔卫。宋向巢来奔。齐人弑其君壬<br>于舒州。秋，晋赵鞅帅师伐卫。八月辛丑，仲孙何忌卒。冬，陈宗竖自楚复入于<br>陈，陈人杀之。陈辕买出奔楚。有星孛。饥。<br>    【传】十四年春，西狩于大野，叔孙氏之车子鉏商获麟，以为不祥，以赐虞<br>人。仲尼观之，曰：“麟也。”然后取之。<br>    小邾射以句绎来奔，曰：“使季路要我，吾无盟矣。”使子路，子路辞。季<br>康子使冉有谓之曰：“千乘之国，不信其盟，而信子之言，子何辱焉？”对曰：<br>“鲁有事于小邾，不敢问故，死其城下可也。彼不臣而济其言，是义之也。由弗<br>能。”<br>    齐简公之在鲁也，阚止有宠焉。及即位，使为政。陈成子惮之，骤顾诸朝。<br>诸御鞅言于公曰：“陈、阚不可并也，君其择焉。”弗听。子我夕，陈逆杀人，<br>逢之，遂执以入。陈氏方睦，使疾，而遗之潘沐，备酒肉焉，飨守囚者，醉而杀<br>之，而逃。子我盟诸陈于陈宗。<br>    初，陈豹欲为子我臣，使公孙言己，已有丧而止。既，而言之，曰：“有陈<br>豹者，长而上偻，望视，事君子必得志，欲为子臣。吾惮其为人也，故缓以告。”<br>子我曰：“何害？是其在我也。”使为臣。他日，与之言政，说，遂有宠，谓之<br>曰：“我尽逐陈氏，而立女，若何？”对曰：“我远于陈氏矣。且其违者，不过<br>数人，何尽逐焉？”遂告陈氏。子行曰：“彼得君，弗先，必祸子。”子行舍于<br>公宫。<br>    夏五月壬申，成子兄弟四乘如公。子我在幄，出，逆之。遂入，闭门。侍人<br>御之，子行杀侍人。公与妇人饮酒于檀台，成子迁诸寝。公执戈，将击之。大史<br>子余曰：“非不利也，将除害也。”成子出舍于库，闻公犹怒，将出，曰：“何<br>所无君？”子行抽剑，曰：“需，事之贼也。谁非陈宗？所不杀子者，有如陈宗！”<br>乃止。子我归，属徒，攻闱与大门，皆不胜，乃出。陈氏追之，失道于弇中，适<br>丰丘。丰丘人执之，以告，杀诸郭关。成子将杀大陆子方，陈逆请而免之。以公<br>命取车于道，及耏，众知而东之。出雍门，陈豹与之车，弗受，曰：“逆为余<br>请，豹与余车，余有私焉。事子我而有私于其仇，何以见鲁、卫之士？”东郭贾<br>奔卫。<br>    庚辰，陈恒执公于舒州。公曰：“吾早从鞅之言，不及此。”<br>    宋桓魋之宠害于公，公使夫人骤请享焉，而将讨之。未及，魋先谋公，请以<br>鞍易薄，公曰：“不可。薄，宗邑也。”乃益鞍七邑，而请享公焉。以日中为期，<br>家备尽往。公知之，告皇野曰：“余长魋也，今将祸余，请即救。”司马子仲曰：<br>“有臣不顺，神之所恶也，而况人乎？敢不承命。不得左师不可，请以君命召之。”<br>左师每食击钟。闻钟声，公曰：“夫子将食。”既食，又奏。公曰：“可矣。”<br>以乘车往，曰：“迹人来告曰：‘逢泽有介麇焉。’公曰：‘虽魋未来，得左师，<br>吾与之田，若何？’君惮告子。野曰：‘尝私焉。’君欲速，故以乘车逆子。”<br>与之乘，至，公告之故，拜，不能起。司马曰：“君与之言。”公曰：“所难子<br>者，上有天，下有先君。”对曰：“魋之不共，宋之祸也，敢不唯命是听。”司<br>马请瑞焉，以命其徒攻桓氏。其父兄故臣曰：“不可。”其新臣曰：“从吾君之<br>命。”遂攻之。子颀骋而告桓司马。司马欲入，子车止之，曰：“不能事君，而<br>又伐国，民不与也，只取死焉。”向魋遂入于曹以叛。六月，使左师巢伐之。欲<br>质大夫以入焉，不能。亦入于曹，取质。魋曰：“不可。既不能事君，又得罪于<br>民，将若之何？”乃舍之。民遂叛之。向魋奔卫。向巢来奔，宋公使止之，曰：<br>“寡人与子有言矣，不可以绝向氏之祀。”辞曰：“臣之罪大，尽灭桓氏可也。<br>若以先臣之故，而使有后，君之惠也。若臣，则不可以入矣。”<br>    司马牛致其邑与珪焉，而适齐。向魋出于卫地，公文氏攻之，求夏后氏之璜<br>焉。与之他玉，而奔齐，陈成子使为次卿。司马牛又致其邑焉，而适吴。吴人恶<br>之，而反。赵简子召之，陈成子亦召之。卒于鲁郭门之外，阬氏葬诸丘舆。<br>    甲午，齐陈恒弑其君壬于舒州。孔丘三日齐，而请伐齐三。公曰：“鲁为齐<br>弱久矣，子之伐之，将若之何？”对曰：“陈恒弑其君，民之不与者半。以鲁之<br>众，加齐之半，可克也。”公曰：“子告季孙。”孔子辞。退而告人曰：“吾以<br>从大夫之后也，故不敢不言。”<br>    初，孟孺子泄将圉马于成。成宰公孙宿不受，曰：“孟孙为成之病，不圉马<br>焉。”孺子怒，袭成。从者不得入，乃反。成有司使，孺子鞭之。秋八月辛丑，<br>孟懿子卒。成人奔丧，弗内。袒免哭于衢，听共，弗许。惧，不归。<br>    ◇哀公十五年<br>    【经】十有五年春王正月，成叛。夏五月，齐高无<img height=32 width=32 border=0 src=/bzk/Z004.bmp >出奔北燕。郑伯伐宋。<br>秋八月，大雩。晋赵鞅帅师伐卫。冬，晋侯伐郑。及齐平。卫公孟彄出奔齐。<br>    【传】十五年春，成叛于齐。武伯伐成，不克，遂城输。<br>    夏，楚子西、子期伐吴，乃桐汭。陈侯使公孙贞子吊焉，及良而卒，将以尸<br>入。吴子使大宰嚭劳，且辞曰：“以水潦之不时，无乃廪然陨大夫之尸，以重寡<br>君之忧。寡君敢辞。”上介芋尹盖对曰：“寡君闻楚为不道，荐伐吴国，灭厥民<br>人。寡君使盖备使，吊君之下吏。无禄，使人逢天之戚，大命陨队，绝世于良，<br>废日共积，一日迁次。今君命逆使人曰：‘无以尸造于门。’是我寡君之命委于<br>草莽也。且臣闻之曰：‘事死如事生，礼也。’于是乎有朝聘而终，以尸将事之<br>礼。又有朝聘而遭丧之礼。若不以尸将命，是遭丧而还也，无乃不可乎！以礼防<br>民，犹或逾之。今大夫曰：‘死而弃之’，是弃礼也。其何以为诸侯主？先民有<br>言曰：‘无秽虐士。’备使奉尸将命，苟我寡君之命达于君所，虽陨于深渊，则<br>天命也，非君与涉人之过也。”吴人内之。<br>    秋，齐陈瓘如楚。过卫，仲由见之，曰：“天或者以陈氏为斧斤，既斫丧公<br>室，而他人有之，不可知也。其使终飨之，亦不可知也。若善鲁以待时，不亦可<br>乎？何必恶焉？”子玉曰：“然，吾受命矣，子使告我弟。”<br>    冬，及齐平。子服景伯如齐，子赣为介，见公孙成，曰：“人皆臣人，而有<br>背人之心。况齐人虽为子役，其有不贰乎？子，周公之孙也，多飨大利，犹思不<br>义。利不可得，而丧宗国，将焉用之？”成曰：“善哉！吾不早闻命。”<br>    陈成子馆客，曰：“寡君使恒告曰：‘寡君愿事君如事卫君。’”景伯揖子<br>赣而进之。对曰：“寡君之愿也。昔晋人伐卫，齐为卫故，伐晋冠氏，丧车五百，<br>因与卫地，自济以西，禚、媚、杏以南，书社五百。吴人加敝邑以乱，齐因其病，<br>取讙与阐。寡君是以寒心。若得视卫君之事君也，则固所愿也。”成子病之，乃<br>归成。公孙宿以其兵甲入于嬴。<br>    卫孔圉取大子蒯聩之姊，生悝。孔氏之竖浑良夫长而美，孔文子卒，通于内。<br>大子在戚，孔姬使之焉。大子与之言曰：“苟使我入获国，服冕乘轩，三死无与。”<br>与之盟，为请于伯姬。<br>    闰月，良夫与大子入，舍于孔氏之外圃。昏，二人蒙衣而乘，寺人罗御，如<br>孔氏。孔氏之老栾宁问之，称姻妾以告。遂入，适伯姬氏。既食，孔伯姬杖戈而<br>先，大子与五人介，舆豭从之。迫孔悝于厕，强盟之，遂劫以登台。栾宁将饮酒，<br>炙未熟，闻乱，使告季子。召获驾乘车，行爵食炙，奉卫侯辄来奔。季子将入，<br>遇子羔将出，曰：“门已闭矣。”季子曰：“吾姑至焉。”子羔曰：“弗及，不<br>践其难。”季子曰：“食焉，不辟其难。”子羔遂出。子路入，及门，公孙敢门<br>焉，曰：“无入为也。”季子曰：“是公孙，求利焉而逃其难。由不然，利其禄，<br>必救其患。”有使者出，乃入。曰：“大子焉用孔悝？虽杀之，必或继之。”且<br>曰：“大子无勇，若燔台，半，必舍孔叔。”大子闻之，惧，下石乞、盂黡敌子<br>路。以戈击之，断缨。子路曰：“君子死，冠不免。”结缨而死。孔子闻卫乱，<br>曰：“柴也其来，由也死矣。”孔悝立庄公。庄公害故政，欲尽去之，先谓司徒<br>瞒成曰：“寡人离病于外久矣，子请亦尝之。”归告褚师比，欲与之伐公，不果。<br>    ◇哀公十六年<br>    【经】十有六年春王正月己卯，卫世子蒯聩自戚入于卫，卫侯辄来奔。二月，<br>卫子还成出奔宋。夏四月己丑，孔丘卒。<br>    【传】十六年春，瞒成、褚师比出奔宋。<br>    卫侯使鄢武子告于周曰：“蒯聩得罪于君父君母，逋窜于晋。晋以王室之故，<br>不弃兄弟，置诸河上。天诱其衷，获嗣守封焉。使下臣肸敢告执事。”王使单平<br>公对曰：“肸以嘉命来告余一人。往谓叔父，余嘉乃成世，复尔禄次。敬之哉！<br>方天之休，弗敬弗休，悔其可追？”<br>    夏四月己丑，孔丘卒。公诔之曰：“旻天不吊，不慭遗一老。俾屏余一人以<br>在位，茕茕余在疚。呜呼哀哉！尼父。无自律。”子赣曰：“君其不没于鲁乎！<br>夫子之言曰：‘礼失则昏，名失则愆。’失志为昏，失所为愆。生不能用，死而<br>诔之，非礼也。称一人，非名也。君两失之。”<br>    六月，卫侯饮孔悝酒于平阳，重酬之，大夫皆有纳焉。醉而送之，夜半而遣<br>之。载伯姬于平阳而行，及西门，使贰车反祏于西圃。子伯季子初为孔氏臣，新<br>登于公，请追之，遇载祏者，杀而乘其车。许公为反祏，遇之，曰：“与不仁人<br>争，明无不胜。”必使先射，射三发，皆远许为。许为射之，殪。或以其车从，<br>得祏于囊中。孔悝出奔宋。<br>    楚大子建之遇谗也，自城父奔宋。又辟华氏之乱于郑，郑人甚善之。又适晋，<br>与晋人谋袭郑，乃求复焉。郑人复之如初。晋人使谍于子木，请行而期焉。子木<br>暴虐于其私邑，邑人诉之。郑人省之，得晋谍焉。遂杀子木。其子曰胜，在吴。<br>子西欲召之，叶公曰：“吾闻胜也诈而乱，无乃害乎？”子西曰：“吾闻胜也信<br>而勇，不为不利，舍诸边竟，使卫藩焉。”叶公曰：“周仁之谓信，率义之谓勇。<br>吾闻胜也好复言，而求死士，殆有私乎？复言，非信也。期死，非勇也。子必悔<br>之。”弗从。召之使处吴竟，为白公。请伐郑，子西曰：“楚未节也。不然，吾<br>不忘也。”他日，又请，许之。未起师，晋人伐郑，楚救之，与之盟。胜怒，曰：<br>“郑人在此，仇不远矣。”<br>    胜自厉剑，子期之子平见之，曰：“王孙何自厉也？”曰：“胜以直闻，不<br>告女，庸为直乎？将以杀尔父。”平以告子西。子西曰：“胜如卵，余翼而长之。<br>楚国第，我死，令尹、司马，非胜而谁？”胜闻之，曰：“令尹之狂也！得死，<br>乃非我。”子西不悛。胜谓石乞曰：“王与二卿士，皆五百人当之，则可矣。”<br>乞曰：“不可得也。”曰：“市南有熊宜僚者，若得之，可以当五百人矣。”乃<br>从白公而见之，与之言，说。告之故，辞。承之以剑，不动。胜曰：“不为利谄，<br>不为威惕，不泄人言以求媚者，去之。”<br>    吴人伐慎，白公败之。请以战备献，许之。遂作乱。秋七月，杀子西、子期<br>于朝，而劫惠王。子西以袂掩面而死。子期曰：“昔者吾以力事君，不可以弗终。”<br>抉豫章以杀人而后死。石乞曰：“焚库弑王，不然不济。”白公曰：“不可。弑<br>王，不祥，焚库，无聚，将何以守矣？”乞曰：“有楚国而治其民，以敬事神，<br>可以得祥，且有聚矣，何患？”弗从。叶公在蔡，方城之外皆曰：“可以入矣。”<br>子高曰：“吾闻之，以险侥幸者，其求无餍，偏重必离。”闻其杀齐管修也而后<br>入。<br>    白公欲以子闾为王，子闾不可，遂劫以兵。子闾曰：“王孙若安靖楚国，匡<br>正王室，而后庇焉，启之愿也，敢不听从。若将专利以倾王室，不顾楚国，有死<br>不能。”遂杀之，而以王如高府，石乞尹门，圉公阳穴宫，负王以如昭夫人之宫。<br>叶公亦至，及北门，或遇之，曰：“君胡不胄？国人望君如望慈父母焉。盗贼之<br>矢若伤君，是绝民望也。若之何不胄？”乃胄而进。又遇一人曰：“君胡胄？国<br>人望君如望岁焉，日日以几。若见君面，是得艾也。民知不死，其亦夫有奋心，<br>犹将旌君以徇于国，而反掩面以绝民望，不亦甚乎？”乃免胄而进。遇箴尹固，<br>帅其属，将与白公。子高曰：“微二子者，楚不国矣。弃德从贼，其可保乎？”<br>乃从叶公。使与国人以攻白公。白公奔山而缢，其徒微之。生拘石乞而问白公之<br>死焉，对曰：“余知其死所，而长者使余勿言。”曰：“不言将烹。”乞曰：<br>“此事克则为卿，不克则烹，固其所也，何害？”乃烹石乞。王孙燕奔頯黄<br>氏。诸梁兼二事，国宁，乃使宁为令尹，使宽为司马，而老于叶。<br>    卫侯占梦，嬖人求酒于大叔僖子，不得，与卜人比而告公曰：“君有大臣在<br>西南隅，弗去，惧害。”乃逐大叔遗。遗奔晋。卫侯谓浑良夫曰：“吾继先君而<br>不得其器，若之何？”良夫代执火者而言，曰：“疾与亡君，皆君之子也。召之<br>而择材焉可也，若不材，器可得也。”竖告大子。大子使五人舆豭从己，劫公而<br>强盟之，且请杀良夫。公曰：“其盟免三死。”曰：“请三之后，有罪杀之。”<br>公曰：“诺哉！”<br>    ◇哀公十七年<br>    【传】十七年春，卫侯为虎幄于藉圃，成，求令名者，而与之始食焉。大子<br>请使良夫。良夫乘衷甸两牡，紫衣狐裘，至，袒袭，不释剑而食。大子使牵以退，<br>数之以三罪而杀之。<br>    三月，越子伐吴。吴子御之笠泽，夹水而陈。越子为左右句卒，使夜或左或<br>右，鼓噪而进。吴师分以御之。越子以三军潜涉，当吴中军而鼓之，吴师大乱，<br>遂败之。<br>    晋赵鞅使告于卫曰：“君之在晋也，志父为主。请君若大子来，以免志父。<br>不然，寡君其曰，志父之为也。”卫侯辞以难。大子又使椓之。<br>    夏六月，赵鞅围卫。齐国观、陈瓘救卫，得晋人之致师者。子玉使服而见之，<br>曰：“国子实执齐柄，而命瓘曰：‘无辟晋师。’岂敢废命？子又何辱？”简子<br>曰：“我卜伐卫，未卜与齐战。”乃还。<br>    楚白公之乱，陈人恃其聚而侵楚。楚既宁，将取陈麦。楚子问帅于大师子谷<br>与叶公诸梁，子谷曰：“右领差车与左史老，皆相令尹、司马以伐陈，其可使也。”<br>子高曰：“率贱，民慢之，惧不用命焉。”子谷曰：“观丁父，鄀俘也，武王<br>以为军率，是以克州、蓼，服随、唐，大启群蛮。彭仲爽，申俘也，文王以为令<br>尹，实县申、息，朝陈、蔡，封畛于汝。唯其任也，何贱之有？”子高曰：“天<br>命不謟。令尹有憾于陈，天若亡之，其必令尹之子是与，君盍舍焉？臣惧右领<br>与左史有二俘之贱，而无其令德也。”王卜之，武城尹吉。使帅师取陈麦。陈人<br>御之，败，遂围陈。秋七月己卯，楚公孙朝帅师灭陈。<br>    王与叶公枚卜子良以为令尹。沈尹朱曰：“吉，过于其志。”叶公曰：“王<br>子而相国，过将何为？”他日，改卜子国而使为令尹。<br>    卫侯梦于北宫，见人登昆吾之观，被发北面而噪曰：“登此昆吾之虚，绵绵<br>生之瓜。余为浑良夫，叫天无辜。”公亲筮之，胥弥赦占之，曰：“不害。”与<br>之邑，置之，而逃奔宋。卫侯贞卜，其繇曰：“如鱼赪尾，衡流而方羊。裔焉大<br>国，灭之将亡。阖门塞窦，乃自后逾。”<br>    冬十月，晋复伐卫，入其郛。将入城，简子曰：“止。叔向有言曰：‘怙乱<br>灭国者无后。’”卫人出庄公而晋平，晋立襄公之孙般师而还。十一月，卫侯自<br>鄄入，般师出。<br>    初，公登城以望，见戎州。问之，以告。公曰：“我姬姓也，何戎之有焉？”<br>翦之。公使匠久。公欲逐石圃，未及而难作。辛已，石圃因匠氏攻公，公阖门而<br>请，弗许。逾于北方而队，折股。戎州人攻之，大子疾、公子青逾从公，戎州人<br>杀之。公入于戎州己氏。初，公自城上见己氏之妻发美，使髡之，以为吕姜髢。<br>既入焉，而示之璧，曰：“活我，吾与女璧。”己氏曰：“杀女，璧其焉往？”<br>遂杀之而取其璧。卫人复公孙般师而立之。十二月，齐人伐卫，卫人请平。立公<br>子起，执般师以归，舍诸潞。<br>    公会齐侯，盟于蒙，孟武伯相。齐侯稽首，公拜。齐人怒，武伯曰：“非天<br>子，寡君无所稽首。”武伯问于高柴曰：“诸侯盟，谁执牛耳？”季羔曰：“鄫<br>衍之役，吴公子姑曹。发阳之役，卫石魋。”武伯曰：“然则彘也。”<br>    宋皇瑗之子麇，有友曰田丙，而夺其兄<img height=32 width=32 border=0 src=/bzk/Z077.bmp >阝般邑以与之。酁般愠而行，告<br>桓司马之臣子仪克。子仪克适宋，告夫人曰：“麇将纳桓氏。”公问诸子仲。初，<br>仲将以杞姒之子非我为子。曰：“必立伯也，是良材。”子仲怒，弗从，故对曰：<br>“右师则老矣，不识麇也。”公执之。皇瑗奔晋，召之。<br>    ◇哀公十八年<br>    【传】十八年春，宋杀皇瑗。公闻其情，复皇氏之族，使皇缓为右师。<br>    巴人伐楚，围鄾。初，右司马子国之卜也，观瞻曰：“如志。”故命之。及<br>巴师至，将卜帅。王曰：“宁如志，何卜焉？”使帅师而行。请承，王曰：“寝<br>尹、工尹，勤先君者也。”三月，楚公孙宁、吴由于、薳固败巴师于鄾，故封子<br>国于析。君子曰：“惠王知志。《夏书》曰‘官占，唯能蔽志，昆命于元龟。’<br>其是之谓乎！《志》曰：‘圣人不烦卜筮。’惠王其有焉！”<br>    夏，卫石圃逐其君起，起奔齐。卫侯辄自齐复归，逐石圃，而复石魋与大叔<br>遗。<br>    ◇哀公十九年<br>    【传】十九年春，越人侵楚，以误吴也。夏，楚公子庆、公孙宽追越师，至<br>冥，不及，乃还。<br>    秋，楚沈诸梁伐东夷，三夷男女及楚师盟于敖。<br>    冬，叔青如京师，敬王崩故也。<br>    ◇哀公二十年<br>    【传】二十年春，齐人来征会。夏，会于廪丘。为郑故，谋伐晋。郑人辞诸<br>侯，秋，师还。<br>    吴公子庆忌骤谏吴子，曰：“不改，必亡。”弗听。出居于艾，遂适楚。闻<br>越将伐吴，冬，请归平越，遂归。欲除不忠者以说于越，吴人杀之。<br>    十一月，越围吴。赵孟降于丧食。楚隆曰：“三年之丧，亲昵之极也。主又<br>降之，无乃有故乎！”赵孟曰：“黄池之役，先主与吴王有质，曰：‘好恶同之。’<br>今越围吴，嗣子不废旧业而敌之，非晋之所能及也，吾是以为降。”楚隆曰：<br>“若使吴王知之，若何？”赵孟曰：“可乎？”隆曰：“请尝之。”乃往。先造<br>于越军，曰：“吴犯间上国多矣，闻君亲讨焉，诸夏之人莫不欣喜，唯恐君志之<br>不从。请入视之。”许之。告于吴王曰：“寡君之老无恤，使陪臣隆敢展谢其不<br>共。黄池之役，君之先臣志父得承齐盟，曰：‘好恶同之。’今君在难，无恤不<br>敢惮劳。非晋国之所能及也，使陪臣敢展布之。”王拜稽首曰：“寡人不佞，不<br>能事越，以为大夫忧，拜命之辱。”与之一箪珠，使问赵孟，曰：“句践将生忧<br>寡人，寡人死之不得矣。”王曰：“溺人必笑，吾将有问也，史黯何以得为君子？”<br>对曰：“黯也进不见恶，退无谤言。”王曰：“宜哉。”<br>    ◇哀公二十一年<br>    【传】二十一年夏五月，越人始来。<br>    秋八月，公及齐侯、邾子盟于顾。齐有责稽首，因歌之曰：“鲁人之皋，数<br>年不觉，使我高蹈。唯其儒书。以为二国忧。”<br>    是行也，公先至于阳谷。齐闾丘息曰：“君辱举玉趾，以在寡君之军。群臣<br>将传遽以告寡君，比其复也，君无乃勤。为仆人之未次，请除馆于舟道。”辞曰：<br>“敢勤仆人？”<br>    ◇哀公二十二年<br>    【传】二十二年夏四月，邾隐公自齐奔越，曰：“吴为无道，执父立子。”<br>越人归之，大子革奔越。<br>    冬十一月丁卯，越灭吴。请使吴王居甬东，辞曰：“孤老矣，焉能事君？”<br>乃缢。越人以归。<br>    ◇哀公二十三年<br>    【传】二十三年春，宋景曹卒。季康子使冉有吊，且送葬，曰：“敝邑有社<br>稷之事，使肥与有职竞焉，是以不得助执绋，使求从舆人。曰：‘以肥之得备弥<br>甥也，有不腆先人之产马，使求荐诸夫人之宰，其可以称旌繁乎？’”<br>    夏六月，晋荀瑶伐齐。高无丕帅师御之。知伯视齐师，马骇，遂驱之，曰：<br>“齐人知余旗，其谓余畏而反也。”乃垒而还。将战，长武子请卜。知伯曰：<br>“君告于天子，而卜之以守龟于宗祧，吉矣，吾又何卜焉？且齐人取我英丘，君<br>命瑶，非敢耀武也，治英丘也。以辞伐罪足矣，何必卜？”<br>    壬辰，战于犁丘。齐师败绩，知伯亲禽颜庚。<br>    秋八月，叔青如越，始使越也。越诸鞅来聘，报叔青也。<br>    ◇哀公二十四年<br>    【传】二十四年夏四月，晋侯将伐齐，使来乞师，曰：“昔臧文仲以楚师伐<br>齐，取谷。宣叔以晋师伐齐，取汶阳。寡君欲徼福于周公，愿乞灵于臧氏。”臧<br>石帅师会之，取廪丘。军吏令缮，将进。莱章曰：“君卑政暴，往岁克敌，今又<br>胜都。天奉多矣，又焉能进？是躗言也。役将班矣！”晋师乃还。饩臧石牛，<br>大史谢之，曰：“以寡君之在行，牢礼不度，敢展谢之。”<br>    邾子又无道，越人执之以归，而立公子何。何亦无道。<br>    公子荆之母嬖，将以为夫人，使宗人衅夏献其礼。对曰：“无之。”公怒曰：<br>“女为宗司，立夫人，国之大礼也，何故无之？”对曰：“周公及武公娶于薛，<br>孝、惠娶于商，自桓以下娶于齐，此礼也则有。若以妾为夫人，则固无其礼也。”<br>公卒立之，而以荆为大子。国人始恶之。<br>    闰月，公如越，得大子适郢，将妻公，而多与之地。公孙有山使告于季孙，<br>季孙惧，使因大宰嚭而纳赂焉，乃止。<br>    ◇哀公二十五年<br>    【传】二十五年夏五月庚辰，卫侯出奔宋。卫侯为灵台于藉圃，与诸大夫饮<br>酒焉。褚师声子袜而登席，公怒，辞曰：“臣有疾，异于人。若见之，君将<img height=32 width=32 border=0 src=/bzk/A11M.bmp ><br>之，是以不敢。”公愈怒，大夫辞之，不可。褚师出，公戟其手，曰：“必断而<br>足。”闻之，褚师与司寇亥乘，曰：“今日幸而后亡。”公之入也，夺南氏邑，<br>而夺司寇亥政。公使侍人纳公文懿子之车于池。<br>    初，卫人翦夏丁氏，以其帑赐彭封弥子。弥子饮公酒，纳夏戊之女，嬖，以<br>为夫人。其弟期，大叔疾之从孙甥也，少畜于公，以为司徒。夫人宠衰，期得罪。<br>公使三匠久。公使优狡盟拳弥，而甚近信之。故褚师比、公孙弥牟、公文要、司<br>寇亥、司徒期因三匠与拳弥以作乱，皆执利兵，无者执斤。使拳弥入于公宫，而<br>自大子疾之宫噪以攻公。鄄子士请御之。弥援其手，曰：“子则勇矣，将若君何？<br>不见先君乎？君何所不逞欲？且君尝在外矣，岂必不反？当今不可，众怒难犯，<br>休而易间也。”乃出。将适蒲，弥曰：“晋无信，不可。”将适鄄，弥曰：“齐、<br>晋争我，不可。”将适泠，弥曰：“鲁不足与，请适城鉏以钩越，越有君。”乃<br>适城锄。弥曰：“卫盗不可知也，请速，自我始。”乃载宝以归。<br>    公为支离之卒，因祝史挥以侵卫。卫人病之。懿子知之，见子之，请逐挥。<br>文子曰：“无罪。”懿子曰：“彼好专利而妄。夫见君之入也，将先道焉。若逐<br>之，必出于南门而适君所。夫越新得诸侯，将必请师焉。”挥在朝，使吏遣诸其<br>室。挥出，信，弗内。五日，乃馆诸外里，遂有宠，使如越请师。<br>    六月，公至自越。季康子、孟武伯逆于五梧。郭重仆，见二子，曰：“恶言<br>多矣，君请尽之。”公宴于五梧，武伯为祝，恶郭重，曰：“何肥也！”季孙曰：<br>“请饮彘也。以鲁国之密迩仇雠，臣是以不获从君，克免于大行，又谓重也肥。”<br>公曰：“是食言多矣，能无肥乎？”饮酒不乐，公与大夫始有恶。<br>    ◇哀公二十六年<br>    【传】二十六年夏五月，叔孙舒帅师会越皋如、后庸、宋乐茷，纳卫侯。<br>文子欲纳之，懿子曰：“君愎而虐，少待之，必毒于民，乃睦于子矣。”师侵外<br>州，大获。出御之，大败。掘褚师定子之墓，焚之于平庄之上。文子使王孙齐私<br>于皋如，曰：“子将大灭卫乎，抑纳君而已乎？”皋如曰：“寡君之命无他，纳<br>卫君而已。”文子致众而问焉，曰：“君以蛮夷伐国，国几亡矣。请纳之。”众<br>曰：“勿纳。”曰：“弥牟亡而有益，请自北门出。”众曰：“勿出。”重赂越<br>人，申开守陴而纳公，公不敢入。师还，立悼公，南氏相之，以城鉏与越人。公<br>曰：“期则为此。”令苟有怨于夫人者，报之。司徒期聘于越。公攻而夺之币。<br>期告王，王命取之。期以众取之。公怒，杀期之甥之为大子者。遂卒于越。<br>    宋景公无子，取公孙周之子得与启，畜诸公宫，未有立焉。于是皇缓为右师，<br>皇非我为大司马，皇怀为司徒，灵不缓为左师，乐茷为司城，乐朱鉏为大司<br>寇。六卿三族降听政，因大尹以达。大尹常不告，而以其欲称君命以令。国人恶<br>之。司城欲去大尹，左师曰：“纵之，使盈其罪。重而无基，能无敝乎？”<br>    冬十月，公游于空泽。辛巳，卒于连中。大尹兴空泽之士千甲，奉公自空桐<br>入，如沃宫。使召六子，曰：“闻下有师，君请六子画。”六子至，以甲劫之，<br>曰：“君有疾病，请二三子盟。”乃盟于少寝之庭，曰：“无为公室不利。”大<br>尹立启，奉丧殡于大宫。三日，而后国人知之。司城茷使宣言于国曰：“大<br>尹惑蛊其君而专其利，今君无疾而死，死又匿之，是无他矣，大尹之罪也。”得<br>梦启北首而寝于卢门之外，己为鸟而集于其上，咮加于南门，尾加于桐门。曰：<br>“余梦美，必立。”大尹谋曰：“我不在盟，无乃逐我，复盟之乎？”使祝为载<br>书，六子在唐盂。将盟之。祝襄以载书告皇非我，皇非我因子潞、门尹得、左师<br>谋曰：“民与我，逐之乎？”皆归授甲，使徇于国曰：“大尹惑蛊其君，以陵虐<br>公室。与我者，救君者也。”众曰：“与之。”大尹徇曰：“戴氏、皇氏将不利<br>公室，与我者，无忧不富。”众曰：“无别。”戴氏、皇氏欲伐公，乐得曰：<br>“不可。彼以陵公有罪，我伐公，则甚焉。”使国人施于大尹，大尹奉启以奔楚，<br>乃立得。司城为上卿，盟曰：“三族共政，无相害也。”<br>    卫出公自城鉏使以弓问子赣，且曰：“吾其入乎？”子赣稽首受弓，对曰：<br>“臣不识也。”私于使者曰：“昔成公孙于陈，宁武子、孙庄子为宛濮之盟而君<br>入。献公孙于卫齐，子鲜、子展为夷仪之盟而君入。今君再在孙矣，内不闻献之<br>亲，外不闻成之卿，则赐不识所由入也。《诗》曰：‘无竞惟人，四方其顺之。’<br>若得其人，四方以为主，而国于何有？”<br>    ◇哀公二十七年<br>    【传】二十七年春，越子使后庸来聘，且言邾田，封于骀上。<br>    二月，盟于平阳，三子皆从。康子病之，言及子赣，曰：“若在此，吾不及<br>此夫！”武伯曰：“然。何不召？”曰：“固将召之。”文子曰：“他日请念。”<br>    夏四月己亥，季康子卒。公吊焉，降礼。<br>    晋荀瑶帅师伐郑，次于桐丘。郑驷弘请救于齐。齐师将兴，陈成子属孤子，<br>三日朝。设乘车两马，系五色焉。召颜涿聚之子晋，曰：“隰之役，而父死焉。<br>以国之多难，未女恤也。今君命女以是邑也，服车而朝，毋废前劳。”乃救郑。<br>及留舒，违谷七里，谷人不知。及濮，雨，不涉。子思曰：“大国在敝邑之宇下，<br>是以告急。今师不行，恐无及也。”成子衣制，杖戈，立于阪上，马不出者，助<br>之鞭之。知伯闻之，乃还，曰：“我卜伐郑，不卜敌齐。”使谓成子曰：“大夫<br>陈子，陈之自出。陈之不祀，郑之罪也。故寡君使瑶察陈衷焉。谓大夫其恤陈乎？<br>若利本之颠，瑶何有焉？”成子怒曰：“多陵人者皆不在，知伯其能久乎？”中<br>行文子告成子曰：“有自晋师告寅者，将为轻车千乘，以厌齐师之门，则可尽也。”<br>成子曰：“寡君命恒曰：‘无及寡，无畏众。’虽过千乘，敢辟之乎？将以子之<br>命告寡君。”文子曰：“吾乃今知所以亡。君子之谋也，始衷终皆举之，而后入<br>焉。今我三不知而入之，不亦难乎？”<br>    公患三桓之侈也，欲以诸侯去之。三桓亦患公之妄也，故君臣多间。公游于<br>陵阪，遇孟武伯于孟氏之衢，曰：“请有问于子，余及死乎？”对曰：“臣无由<br>知之。”三问，卒辞不对。公欲以越伐鲁，而去三桓。秋八月甲戌，公如公孙有<br>陉氏，因孙于邾，乃遂如越。国人施公孙有山氏。<br>    悼之四年，晋荀瑶帅师围郑。未至，郑驷弘曰：“知伯愎而好胜，早下之，<br>则可行也。”乃先保南里以待之。知伯入南里，门于桔柣之门。郑人俘酅魁<br>垒，赂之以知政，闭其口而死。将门，知伯谓赵孟：“入之。”对曰：“主在此。”<br>知伯曰：“恶而无勇，何以为子？”对曰：“以能忍耻，庶无害赵宗乎！”知怕<br>不悛，赵襄子由是惎知伯，遂丧之。知伯贪而愎，故韩、魏反而丧之。<br><hr>
