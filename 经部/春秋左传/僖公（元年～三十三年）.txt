<h4>《经部·春秋左传·僖公（元年～三十三年）》<b class="x">作者：不详</b></h4>
<br>    ◇僖公元年<br>    【经】元年春王正月。齐师、宋师、曹伯次于聂北，救邢。夏六月，邢迁于<br>夷仪。齐师、宋师、曹师城邢。秋七月戊辰，夫人姜氏薨于夷，齐人以归。楚人<br>伐郑。八月，公会齐侯、宋公、郑伯、曹伯、邾人于柽。九月，公败邾师于偃。<br>冬十月壬午，公子友帅师败莒于郦。获莒拏。十有二月丁巳，夫人氏之丧至自齐。<br>    【传】元年春，不称即位，公出故也。公出复入，不书，讳之也。讳国恶，<br>礼也。<br>    诸侯救邢。邢人溃，出奔师。师遂逐狄人，具邢器用而迁之，师无私焉。<br>    夏，邢迁夷仪，诸侯城之，救患也。凡侯伯救患分灾讨罪，礼也。<br>    秋，楚人伐郑，郑即齐故也。盟于荦，谋救郑也。<br>    九月，公败邾师于偃，虚丘之戍将归者也。<br>    冬，莒人来求赂。公子友败诸郦，获莒子之弟拏。非卿也，嘉获之也。公赐<br>季友汶阳之田及费。<br>    夫人氏之丧至自齐。君子以齐人杀哀姜也为已甚矣，女子，从人者也。<br>    ◇僖公二年<br>    【经】二年春王正月，城楚丘。夏五月辛巳，葬我小君哀姜。虞师、晋师灭<br>下阳。秋九月，齐侯、宋公、江人、黄人盟于贯。冬十月，不雨。楚人侵郑。<br>    【传】二年春，诸侯城楚丘而封卫焉。不书所会，后也。<br>    晋荀息请以屈产之乘与垂棘之璧，假道于虞以伐虢。公曰：“是吾宝也。”<br>对曰：“若得道于虞，犹外府也。”公曰：“宫之奇存焉。”对曰：“宫之奇之<br>为人也，懦而不能强谏，且少长于君，君暱之，虽谏，将不听。”乃使荀息假<br>道于虞，曰：“冀为不道，入自颠軨，伐鄍三门。冀之既病，则亦唯君故。<br>今虢为不道，保于逆旅，以侵敝邑之南鄙。敢请假道以请罪于虢。”虞公许之，<br>且请先伐虢。宫之奇谏，不听，遂起师。夏，晋里克、荀息帅师会虞师伐虢，灭<br>下阳。先书虞，贿故也。<br>    秋，盟于贯，服江、黄也。<br>    齐寺人貂始漏师于多鱼。<br>    虢公败戎于桑田。晋卜偃曰：“虢必亡矣。亡下阳不惧，而又有功，是天夺<br>之鉴，而益其疾也。必易晋而不抚其民矣，不可以五稔。”<br>    冬，楚人伐郑，斗章囚郑聃伯。<br>    ◇僖公三年<br>    【经】三年春王正月，不雨。夏四月不雨。徐人取舒。六月雨。秋，齐侯、<br>宋公、江人、黄人会于阳谷。冬，公子友如齐涖盟。楚人伐郑。<br>    【传】三年春，不雨。夏六月，雨。自十月不雨至于五月，不曰旱，不为灾<br>也。<br>    秋，会于阳谷，谋伐楚也。<br>    齐侯为阳谷之会，来寻盟。冬，公子友如齐涖盟。<br>    楚人伐郑，郑伯欲成。孔叔不可，曰：“齐方勤我，弃德不祥。”<br>    齐侯与蔡姬乘舟于囿，荡公。公惧，变色。禁之，不可。公怒，归之，未绝<br>之也。蔡人嫁之。<br>    ◇僖公四年<br>    【经】四年春王正月，公会齐侯、宋公、陈侯、卫侯、郑伯，许男、曹伯侵<br>蔡。蔡溃，遂伐楚，次于陉。夏，许男新臣卒。楚屈完来盟于师，盟于召陵。齐<br>人执陈辕涛涂。秋，及江人、黄人伐陈。八月，公至自伐楚。葬许穆公。冬十有<br>二月，公孙兹帅师会齐人、宋人、卫人、郑人、许人、曹人侵陈。<br>    【传】四年春，齐侯以诸侯之师侵蔡。蔡溃。遂伐楚。楚子使与师言曰：<br>“君处北海，寡人处南海，唯是风马牛不相及也。不虞君之涉吾地也，何故？”<br>管仲对曰：“昔召康公命我先君大公曰：‘五侯九伯，女实征之，以夹辅周室。’<br>赐我先君履，东至于海，西至于河，南至于穆陵，北至于无棣。尔贡包茅不入，<br>王祭不共，无以缩酒，寡人是征。昭王南征而不复，寡人是问。”对曰：“贡之<br>不入，寡君之罪也，敢不共给。昭王之不复，君其问诸水滨。”师进，次于陉。<br>    夏，楚子使屈完如师。师退，次于召陵。<br>    齐侯陈诸侯之师，与屈完乘而观之。齐侯曰：“岂不谷是为？先君之好是继。<br>与不谷同好，如何？”对曰：“君惠徼福于敝邑之社稷，辱收寡君，寡君之愿也。”<br>齐侯曰：“以此众战，谁能御之？以此攻城，何城不克？”对曰：“君若以德绥<br>诸侯，谁敢不服？君若以力，楚国方城以为城，汉水以为池，虽众，无所用之。”<br>    屈完及诸侯盟。<br>    陈辕涛涂谓郑申侯曰：“师出于陈、郑之间，国必甚病。若出于东方，观兵<br>于东夷，循海而归，其可也。”申侯曰：“善。”涛涂以告，齐侯许之。申侯见，<br>曰：“师老矣，若出于东方而遇敌，惧不可用也。若出于陈、郑之间，共其资粮<br>屝屦，其可也。”齐侯说，与之虎牢。执辕涛涂。<br>    秋，伐陈，讨不忠也。<br>    许穆公卒于师，葬之以侯，礼也。凡诸侯薨于朝会，加一等；死王事，加二<br>等。于是有以衮敛。<br>    冬，叔孙戴伯帅师，会诸侯之师侵陈。陈成，归辕涛涂。<br>    初，晋献公欲以骊姬为夫人，卜之，不吉；筮之，吉。公曰：“从筮。”卜<br>人曰：“筮短龟长，不如从长。且其繇曰：‘专之渝，攘公之羭。一薰一莸，<br>十年尚犹有臭。’必不可。”弗听，立之。生奚齐，其娣生卓子。及将立奚齐，<br>既与中大夫成谋，姬谓大子曰：“君梦齐姜，必速祭之。”大子祭于曲沃，归胙<br>于公。公田，姬置诸宫六日。公至，毒而献之。公祭之地，地坟。与犬，犬毙。<br>与小臣，小臣亦毙。姬泣曰：“贼由大子。”大子奔新城。公杀其傅杜原款。或<br>谓大子：“子辞，君必辩焉。”大子曰：“君非姬氏，居不安，食不饱。我辞，<br>姬必有罪。君老矣，吾又不乐。”曰：“子其行乎！”大子曰：“君实不察其罪，<br>被此名也以出，人谁纳我？”<br>    十二月戊申，缢于新城。姬遂谮二公子曰：“皆知之。”重耳奔蒲。夷吾奔<br>屈。<br>    ◇僖公五年<br>    【经】五年春，晋侯杀其世子申生。杞伯姬来朝其子。夏，公孙兹如牟。公<br>及齐侯、宋公、陈侯、卫侯、郑伯、许男、曹伯会王世子于首止。秋八月，诸侯<br>盟于首止。郑伯逃归不盟。楚人灭弦，弦子奔黄。九月戊申朔，日有食之。冬，<br>晋人执虞公。<br>    【传】五年春，王正月辛亥朔，日南至。公既视朔，遂登观台以望。而书，<br>礼也。凡分、至、启、闭，必书云物，为备故也。<br>    晋侯使以杀大子申生之故来告。<br>    初，晋侯使士蒍为二公子筑蒲与屈，不慎，置薪焉。夷吾诉之。公使让之。<br>士蒍稽首而对曰：“臣闻之，无丧而戚，忧必仇焉。无戎而城，仇必保焉。寇仇<br>之保，又何慎焉！守官废命不敬，固仇之保不忠，失忠与敬，何以事君？《诗》<br>云：‘怀德惟宁，宗子惟城。’君其修德而固宗子，何城如之？三年将寻师焉，<br>焉用慎？”退而赋曰：“狐裘尨茸，一国三公，吾谁适从？”及难，公使寺人披<br>伐蒲。重耳曰：“君父之命不校。”乃徇曰：“校者吾仇也。”逾垣而走。披斩<br>其祛，遂出奔翟。<br>    夏，公孙兹如牟，娶焉。<br>    会于首止，会王大子郑，谋宁周也。<br>    陈辕宣仲怨郑申侯之反己于召陵，故劝之城其赐邑，曰：“美城之，大名也，<br>子孙不忘。吾助子请。”乃为之请于诸侯而城之，美。遂谮诸郑伯，曰：“美城<br>其赐邑，将以叛也。”申侯由是得罪。<br>    秋，诸侯盟。王使周公召郑伯，曰：“吾抚女以从楚，辅之以晋，可以少安。”<br>郑伯喜于王命而惧其不朝于齐也，故逃归不盟。孔叔止之曰：“国君不可以轻，<br>轻则失亲。失亲患必至，病而乞盟，所丧多矣，君必悔之。”弗听，逃其师而归。<br>    楚斗谷於菟灭弦，弦子奔黄。<br>    于是江、黄、道、柏方睦于齐，皆弦姻也。弦子恃之而不事楚，又不设备，<br>故亡。<br>    晋侯复假道于虞以伐虢。宫之奇谏曰：“虢，虞之表也。虢亡，虞必从之。<br>晋不可启，寇不可玩，一之谓甚，其可再乎？谚所谓‘辅车相依，唇亡齿寒’者，<br>其虞、虢之谓也。”公曰：“晋，吾宗也，岂害我哉？”对曰：大伯、虞仲，大<br>王之昭也。大伯不从，是以不嗣。虢仲、虢叔，王季之穆也，为文王卿士，勋在<br>王室，藏于盟府。将虢是灭，何爱于虞？且虞能亲于桓，庄乎，其爱之也？桓、<br>庄之族何罪，而以为戮，不唯逼乎？亲以宠逼，犹尚害之，况以国乎？”公曰：<br>“吾享祀丰洁，神必据我。”对曰：“臣闻之，鬼神非人实亲，惟德是依。故<br>《周书》曰：‘皇天无亲，惟德是辅。’又曰：‘黍稷非馨，明德惟馨。’又曰：<br>‘民不易物，惟德繄物。’如是，则非德，民不和，神不享矣。神所冯依，将在<br>德矣。若晋取虞而明德以荐馨香，神其吐之乎？”弗听，许晋使。宫之奇以其族<br>行，曰：“虞不腊矣，在此行也，晋不更举矣。”<br>    八月甲午，晋侯围上阳。问于卜偃曰：“吾其济乎”？对曰：“克之。”公<br>曰：“何时？”对曰：“童谣云：‘丙之晨，龙尾伏辰，均服振振，取虢之旂。<br>鹑之贲贲，天策焞々，火中成军，虢公其奔。’其九月、十月之交乎。丙子旦，<br>日在尾，月在策，鹑火中，必是时也。”<br>    冬十二月丙子朔，晋灭虢，虢公丑奔京师。师还，馆于虞，遂袭虞，灭之，<br>执虞公及其大夫井伯，以媵秦穆姬。而修虞祀，且归其职贡于王。<br>    故书曰：“晋人执虞公。”罪虞，且言易也。<br>    ◇僖公六年<br>    【经】六年春王正月。夏，公会齐侯、宋公、陈侯、卫侯、曹伯伐郑，围新<br>城。秋，楚人围许，诸侯遂救许。冬，公至自伐郑。<br>    【传】六年春，晋侯使贾华伐屈。夷吾不能守，盟而行。将奔狄，郤芮曰：<br>“后出同走，罪也。不如之梁。梁近秦而幸焉。”乃之梁。<br>    夏，诸侯伐郑，以其逃首止之盟故也。围新密，郑所以不时城也。<br>    秋，楚子围许以救郑，诸侯救许，乃还。<br>    冬，蔡穆侯将许僖公以见楚子于武城。许男面缚，衔璧，大夫衰绖，士舆榇。<br>楚子问诸逢伯，对曰：“昔武王克殷，微子启如是。武王亲释其缚，受其璧而祓<br>之。焚其榇，礼而命之，使复其所。”楚子从之。<br>    ◇僖公七年<br>    【经】七年春，齐人伐郑。夏，小邾子来朝。郑杀其大夫申侯。秋七月，公<br>会齐侯、宋公、陈世子款、郑世子华盟于宁母。曹伯班卒。公子友如齐。冬，葬<br>曹昭公。<br>    【传】七年春，齐人伐郑。孔叔言于郑伯曰：“谚有之曰：‘心则不竞，何<br>惮于病。’既不能强，又不能弱，所以毙也。国危矣，请下齐以救国。”公曰：<br>“吾知其所由来矣。姑少待我。”对曰：“朝不及夕，何以待君？”<br>    夏，郑杀申侯以说于齐，且用陈辕涛涂之谮也。<br>    初，申侯，申出也，有宠于楚文王。文王将死，与之璧，使行，曰，“唯我<br>知女，女专利而不厌，予取予求，不女疵瑕也。后之人将求多于女，女必不免。<br>我死，女必速行。无适小国，将不女容焉。”既葬，出奔郑，又有宠于厉公。子<br>文闻其死也，曰：“古人有言曰‘知臣莫若君。’弗可改也已。”<br>    秋，盟于宁母，谋郑故也。<br>    管仲言于齐侯曰：“臣闻之，招携以礼，怀远以德，德礼不易，无人不怀。”<br>齐侯修礼于诸侯，诸侯官受方物。<br>    郑伯使大子华听命于会，言于齐侯曰：“泄氏、孔氏、子人氏三族，实违君<br>命。若君去之以为成。我以郑为内臣，君亦无所不利焉。”齐侯将许之。管仲曰：<br>“君以礼与信属诸侯，而以奸终之，无乃不可乎？子父不奸之谓礼，守命共时之<br>谓信。违此二者，奸莫大焉。”公曰：“诸侯有讨于郑，未捷。今苟有衅，从之，<br>不亦可乎？”对曰：“君若绥之以德，加之以训辞，而帅诸侯以讨郑，郑将覆亡<br>之不暇，岂敢不惧？若总其罪人以临之，郑有辞矣，何惧？且夫合诸侯以崇德也，<br>会而列奸，何以示后嗣？夫诸侯之会，其德刑礼义，无国不记。记奸之位，君盟<br>替矣。作而不记，非盛德也。君其勿许，郑必受盟。夫子华既为大子而求介于大<br>国，以弱其国，亦必不免。郑有叔詹、堵叔、师叔三良为政，未可间也。”齐侯<br>辞焉。子华由是得罪于郑。<br>    冬，郑伯请盟于齐。<br>    闰月，惠王崩。襄王恶大叔带之难，惧不立，不发丧而告难于齐。<br>    ◇僖公八年<br>    【经】八年春王正月，公会王人、齐侯、宋公、卫侯、许男、曹伯、陈世子<br>款盟于洮。郑伯乞盟。夏，狄伐晋。秋七月，禘于大庙，用致夫人。冬十有二月<br>丁未，天王崩。<br>    【传】八年春，盟于洮，谋王室也。郑伯乞盟，请服也。襄王定位而后发丧。<br>    晋里克帅师，梁由靡御。虢射为右，以败狄于采桑。梁由靡曰：“狄无耻，<br>从之必大克。”里克曰：“拒之而已，无速众狄。”虢射曰：“期年，狄必至，<br>示之弱矣。”<br>    夏，狄伐晋，报采桑之役也。复期月。<br>    秋，禘而致哀姜焉，非礼也。凡夫人不薨于寝，不殡于庙，不赴于同，不祔<br>于姑，则弗致也。<br>    冬，王人来告丧，难故也，是以缓。<br>    宋公疾，大子兹父固请曰：“目夷长，且仁，君其立之。”公命子鱼，子鱼<br>辞，曰：“能以国让，仁孰大焉？臣不及也，且又不顺。”遂走而退。<br>    ◇僖公九年<br>    【经】九年春王三月丁丑，宋公御说卒。夏，公会宰周公、齐侯、宋子、卫<br>侯、郑伯、许男、曹伯于葵丘。秋七月乙酉，伯姬卒。九月戊辰，诸侯盟于葵丘。<br>甲子，晋侯佹诸卒。冬，晋里奚克杀其君之子奚齐。<br>    【传】九年春，宋桓公卒，未葬而襄公会诸侯，故曰子。凡在丧，王曰小童，<br>公侯曰子。<br>    夏，会于葵丘，寻盟，且修好，礼也。<br>    王使宰孔赐齐侯胙，曰：“天子有事于文武，使孔赐伯舅胙。”齐侯将下拜。<br>孔曰：“且有后命。天子使孔曰：‘以伯舅耋老，加劳，赐一级，无下拜’”。<br>对曰：“天威不违颜咫尺，小白余敢贪天子之命无下拜？恐陨越于下，以遗天子<br>羞。敢不下拜？”下，拜；登，受。<br>    秋，齐侯盟诸侯于葵丘，曰：“凡我同盟之人，既盟之后，言归于好。”宰<br>孔先归，遇晋侯曰：“可无会也。齐侯不务德而勤远略，故北伐山戎，南伐楚，<br>西为此会也。东略之不知，西则否矣。其在乱乎。君务靖乱，无勤于行。”晋侯<br>乃还。<br>    九月，晋献公卒，里克、<img height=32 width=32 border=0 src=/bzk/Z004.bmp >郑欲纳文公，故以三公子之徒作乱。<br>    初，献公使荀息傅奚齐，公疾，召之，曰：“以是藐诸孤，辱在大夫，其若<br>之何？”稽首而对曰：“臣竭其股肱之力，加之以忠贞。其济，君之灵也；不济，<br>则以死继之。”公曰：“何谓忠贞？”对曰：“公家之利，知无不为，忠也。送<br>往事居，耦俱无猜。贞也。”及里克将杀奚齐，先告荀息曰：“三怨将作，秦、<br>晋辅之，子将何如？”荀息曰：“将死之。”里克曰：“无益也。”荀叔曰：<br>“吾与先君言矣，不可以贰。能欲复言而爱身乎？虽无益也，将焉辟之？且人之<br>欲善，谁不如我？我欲无贰而能谓人已乎？”<br>    冬十月，里克杀奚齐于次。书曰：“杀其君之子。”未葬也。荀息将死之，<br>人曰：“不如立卓子而辅之。”荀息立公子卓以葬。十一月，里克杀公子卓于朝，<br>荀息死之。君子曰：“诗所谓‘白圭之玷，尚可磨也；斯言之玷，不可为也，’<br>荀息有焉。”<br>    齐侯以诸侯之师伐晋，及高梁而还，讨晋乱也。令不及鲁，故不书。<br>    晋郤芮使夷吾重赂秦以求入，曰：“人实有国，我何爱焉。入而能民，土于<br>何有。”从之。齐隰朋帅师会秦师，纳晋惠公。秦伯谓郤芮曰：“公子谁恃？”<br>对曰：“臣闻亡人无党，有党必有仇。夷吾弱不好弄，能斗不过，长亦不改，不<br>识其他。”公谓公孙枝曰：“夷吾其定乎？对曰：“臣闻之，唯则定国。《诗》<br>曰：‘不识不知，顺帝之则。’文王之谓也。又曰：‘不僣不贼，鲜不为则。’<br>无好无恶，不忌不克之谓也。今其言多忌克，难哉！”公曰：“忌则多怨，又焉<br>能克？是吾利也。”<br>    宋襄公即位，以公子目夷为仁，使为左师以听政，于是宋治。故鱼氏世为左<br>师。<br>    ◇僖公十年<br>    【经】十年春王正月，公如齐。狄灭温，温子奔卫。晋里克弑其君卓及其大<br>夫荀息。夏，齐侯、许男伐北戎。晋杀其大夫里克。秋七月。冬，大雨雪。<br>    【传】十年春，狄灭温，苏子无信也。苏子叛王即狄，又不能于狄，狄人伐<br>之，王不救，故灭。苏子奔卫。<br>    夏四月，周公忌父、王子党会齐隰朋立晋侯。晋侯杀里克以说。将杀里克，<br>公使谓之曰：“微子则不及此。虽然，子弑二君与一大夫，为子君者不亦难乎？”<br>对曰：“不有废也，君何以兴？欲加之罪，其无辞乎？臣闻命矣。”伏剑而死。<br>于是<img height=32 width=32 border=0 src=/bzk/Z004.bmp >郑聘于秦，且谢缓赂，故不及。<br>    晋侯改葬共大子。<br>    秋，狐突适下国，遇大子，大子使登，仆，而告之曰：“夷吾无礼，余得请<br>于帝矣。将以晋畀秦，秦将祀余。”对曰：“臣闻之，神不歆非类，民不祀非族。<br>君祀无乃殄乎？且民何罪？失刑乏祀，君其图之。”君曰：“诺。吾将复请。七<br>日新城西偏，将有巫者而见我焉。”许之，遂不见。及期而往，告之曰：“帝许<br>我罚有罪矣，敝于韩。”<br>    <img height=32 width=32 border=0 src=/bzk/Z004.bmp >郑之如秦也，言于秦伯曰：“吕甥、郤称、冀芮实为不从，若重问以召之，<br>臣出晋君，君纳重耳，蔑不济矣。”<br>    冬，秦伯使冷至报问，且召三子。郤芮曰：“币重而言甘，诱我也。”遂杀<br><img height=32 width=32 border=0 src=/bzk/Z004.bmp >郑、祁举及七舆大夫：左行共华、右行贾华、叔坚、骓颛、累虎、特宫、山祁，<br>皆里、<img height=32 width=32 border=0 src=/bzk/Z004.bmp >之党也。<img height=32 width=32 border=0 src=/bzk/Z004.bmp >豹奔秦，言于秦伯曰：“晋侯背大主而忌小怨，民弗与也，<br>伐之必出。”公曰：“失众，焉能杀。违祸，谁能出君。”<br>    ◇僖公十一年<br>    【经】十有一年春。晋杀其大夫<img height=32 width=32 border=0 src=/bzk/Z004.bmp >郑父。夏，公及夫人姜氏会齐侯于阳谷。<br>秋八月，大雩。冬，楚人伐黄。<br>    【传】十一年春，晋侯使以<img height=32 width=32 border=0 src=/bzk/Z004.bmp >郑之乱来告。<br>    天王使召武公、内史过赐晋侯命。受玉惰。过归，告王曰：“晋侯其无后乎。<br>王赐之命而惰于受瑞，先自弃也已，其何继之有？礼，国之干也。敬，礼之舆也。<br>不敬则礼不行，礼不行则上下昏，何以长世？”<br>    夏，扬、拒、泉、皋、伊、洛之戎同伐京师，入王城，焚东门，王子带召之<br>也。秦、晋、伐戎以救周。秋，晋侯平戎于王。<br>    黄人不归楚贡。冬，楚人伐黄。<br>    ◇僖公十二年<br>    【经】十有二年春王三月庚午，日有食之。夏，楚人灭黄。秋七月。冬十有<br>二月丁丑，陈侯杵臼卒。<br>    【传】十二年春，诸侯城卫楚丘之郛，惧狄难也。<br>    黄人恃诸侯之睦于齐也，不共楚职，曰：“自郢及我九百里，焉能害我？”<br>夏，楚灭黄。<br>    王以戎难故，讨王子带。秋，王子带奔齐。<br>    冬，齐侯使管夷吾平戎于王，使隰朋平戎于晋。<br>    王以上卿之礼飨管仲，管仲辞曰：“臣，贱有司也，有天子之二守国、高在。<br>若节春秋来承王命，何以礼焉？陪臣敢辞。”王曰：“舅氏，余嘉乃勋，应乃懿<br>德，谓督不忘。往践乃职，无逆朕命。”管仲受下卿之礼而还。君子曰：“管氏<br>之世祀也宜哉！让不忘其上。《诗》曰：‘恺悌君子，神所劳矣。’”<br>    ◇僖公十三年<br>    【经】十有三年春，狄侵卫。夏四月，葬陈宣公。公会齐侯、宋公、陈侯、<br>郑伯、许男、曹伯于咸。秋九月，大雩。冬，公子友如齐。<br>    【传】十三年春，齐侯使仲孙湫聘于周，且言王子带。事毕，不与王言。归，<br>复命曰：“未可。王怒未怠，其十年乎。不十年，王弗召也。”<br>    夏，会于咸，淮夷病杞故，且谋王室也。<br>    秋，为戎难故，诸侯戍周，齐仲孙湫致之。<br>    冬，晋荐饥，使乞籴于秦。秦伯谓子桑：“与诸乎？”对曰：“重施而报，<br>君将何求？重施而不报，其民必携，携而讨焉，无众必败。”谓百里：“与诸乎？”<br>对曰：“天灾流行，国家代有，救灾恤邻，道也。行道有福。”<br>    <img height=32 width=32 border=0 src=/bzk/Z004.bmp >郑之子豹在秦，请伐晋。秦伯曰：“其君是恶，其民何罪？”秦于是乎输<br>粟于晋，自雍及绛相继，命之曰泛舟之役。<br>    ◇僖公十四年<br>    【经】十有四年春，诸侯城缘陵。夏六月，季姬及鄫子遇于防。使鄫子<br>来朝。秋八月辛卯，沙鹿崩。狄侵郑。冬，蔡侯肝卒。<br>    【传】十四年春，诸侯城缘陵而迁杞焉。不书其人，有阙也。<br>    鄫季姬来宁，公怒，止之，以鄫子之不朝也。夏，遇于防，而使来朝。<br>    秋八月辛卯，沙鹿崩。晋卜偃曰：“期年将有大咎，几亡国。”<br>    冬，秦饥，使乞籴于晋，晋人弗与。庆郑曰：“背施无亲，幸灾不仁，贪爱<br>不祥，怒邻不义。四德皆失，何以守国？”虢射曰：“皮之不存，毛将安傅？”<br>庆郑曰：“弃信背邻，患孰恤之？无信患作，失授必毙，是则然矣。”虢射曰：<br>“无损于怨而厚于寇，不如勿与。”庆郑曰：“背施幸灾，民所弃也。近犹仇之，<br>况怨敌乎？”弗听。退曰：“君其悔是哉！”<br>    ◇僖公十五年<br>    【经】十有五年春王正月，公如齐。楚人伐徐。三月，公会齐侯、宋公、陈<br>侯、卫候、郑伯、许男、曹伯盟于牡丘，遂次于匡。公孙敖帅师及诸侯之大夫救<br>徐。夏五月，日有食之。秋七月，齐师、曹师伐厉。八月，螽。九月，公至自会。<br>季姬归于鄫。己卯晦，震夷伯之庙。冬，宋人伐曹。楚人败徐于娄林。十有一<br>月壬戌，晋侯及秦伯战于韩，获晋侯。<br>    【传】十五年春，楚人伐徐，徐即诸夏故也。三月，盟于牡丘，寻蔡丘之盟，<br>且救徐也。孟穆伯帅师及诸侯之师救徐，诸侯次于匡以待之。<br>    夏五月，日有食之。不书朔与日，官失之也。<br>    秋，伐厉，以救徐也。<br>    晋侯之入也，秦穆姬属贾君焉，且曰：“尽纳群公子。”晋侯烝于贾君，又<br>不纳群公子，是以穆姬怨之。晋侯许赂中大夫，既而皆背之。赂秦伯以河外列城<br>五，东尽虢略，南及华山，内及解梁城，既而不与。晋饥，秦输之粟；秦饥，晋<br>闭之籴，故秦伯伐晋。<br>    卜徒父筮之，吉。涉河，侯车败。诘之，对曰：“乃大吉也，三败必获晋君。<br>其卦遇《蛊》ⅶⅳ，曰：‘千乘三去，三去之余，获其雄狐。’夫狐蛊，必其君<br>也。《蛊》之贞，风也；其悔，山也。岁云秋矣，我落其实而取其材，所以克也。<br>实落材亡，不败何待？”<br>    三败及韩。晋侯谓庆郑曰：“寇深矣，若之何？”对曰：“君实深之，可若<br>何？”公曰：“不孙。”卜右，庆郑吉，弗使。步扬御戎，家仆徒为右，乘小驷，<br>郑入也。庆郑曰：“古者大事，必乘其产，生其水土而知其人心，安其教训而服<br>习其道，唯所纳之，无不如志。今乘异产，以从戎事，及惧而变，将与人易。乱<br>气狡愤，阴血周作，张脉偾兴，外强中干。进退不可，周旋不能，君必悔之。”<br>弗听。<br>    九月，晋侯逆秦师，使韩简视师，复曰：“师少于我，斗士倍我。”公曰：<br>“何故？”对曰：“出因其资，入用其宠，饥食其粟，三施而无报，是以来也。<br>今又击之，我怠秦奋，倍犹未也。”公曰：“一夫不可狃，况国乎。”遂使请战，<br>曰：“寡人不佞，能合其众而不能离也，君若不还，无所逃命。”秦伯使公孙枝<br>对曰：“君之未入，寡人惧之，入而未定列，犹吾忧也。苟列定矣，敢不承命。”<br>韩简退曰：“吾幸而得囚。”<br>    壬戌，战于韩原，晋戎马还泞而止。公号庆郑。庆郑曰：“愎谏违卜，固败<br>是求，又何逃焉？”遂去之。梁由靡御韩简，虢射为右，辂秦伯，将止之。郑以<br>救公误之，遂失秦伯。秦获晋侯以归。晋大夫反首拔舍从之。秦伯使辞焉，曰：<br>“二三子何其戚也？寡人之从君而西也，亦晋之妖梦是践，岂敢以至。”晋大夫<br>三拜稽首曰：“君履后土而戴皇天，皇天后土实闻君之言，群臣敢在下风。”<br>    穆姬闻晋侯将至，以大子荦、弘与女简、璧登台而履薪焉，使以免服衰绖逆，<br>且告曰：“上天降灾，使我两君匪以玉帛相见，而以兴戎。若晋君朝以入，则婢<br>子夕以死；夕以入，则朝以死。唯君裁之。”乃舍诸灵台。<br>    大夫请以入。公曰：“获晋侯，以厚归也。既而丧归，焉用之？大夫其何有<br>焉？且晋人戚忧以重我，天地以要我。不图晋忧，重其怒也；我食吾言，背天地<br>也。重怒难任，背天不祥，必归晋君。”公子絷曰：“不如杀之，无聚慝焉。”<br>子桑曰：“归之而质其大子，必得大成。晋未可灭而杀其君，只以成恶。且史佚<br>有言曰：‘无始祸，无怙乱，无重怒。’重怒难任，陵人不祥。”乃许晋平。<br>    晋侯使郤乞告瑕吕饴甥，且召之。子金教之言曰：“朝国人而以君命赏，且<br>告之曰：‘孤虽归，辱社稷矣。其卜贰圉也。’”众皆哭。晋于是乎作爰田。吕<br>甥曰：“君亡之不恤，而群臣是忧，惠之至也。将若君何？”众曰：“何为而可？”<br>对曰：“征缮以辅孺子，诸侯闻之，丧君有君，群臣辑睦，甲兵益多，好我者劝，<br>恶我者惧，庶有益乎！”众说。晋于是乎作州兵。<br>    初，晋献公筮嫁伯姬于秦，遇《归妹》ⅲⅷ之《睽》ⅵⅷ。史苏占之曰：<br>“不吉。其繇曰：‘士刲羊，亦无{亡皿}也。女承筐，亦无贶也。西邻责言，不<br>可偿也。《归妹》之《睽》，犹无相也。’《震》之《离》，亦《离》之《震》，<br>为雷为火。为嬴败姬，车说其輹，火焚其旗，不利行师，败于宗丘。《归妹》<br>《睽》孤，寇张之弧，侄其从姑，六年其逋，逃归其国，而弃其家，明年其死于<br>高梁之虚。”及惠公在秦，曰：“先君若从史苏之占，吾不及此夫。”韩简侍，<br>曰：“龟，象也；筮，数也。物生而后有象，象而后有滋，滋而后有数。先君之<br>败德，及可数乎？史苏是占，勿从何益？《诗》曰：‘下民之孽，匪降自天，<br>僔沓背憎，职竞由人。’”<br>    震夷伯之庙，罪之也，于是展氏有隐慝焉。<br>    冬，宋人伐曹，讨旧怨也。<br>    楚败徐于娄林，徐恃救也。<br>    十月，晋阴饴甥会秦伯，盟于王城。<br>    秦伯曰：“晋国和乎？”对曰：“不和。小人耻失其君而悼丧其亲，不惮征<br>缮以立圉也，曰：‘必报仇，宁事戎狄。’君子爱其君而知其罪，不惮征缮以待<br>秦命，曰：‘必报德，有死无二。’以此不和。”秦伯曰：“国谓君何？”对曰：<br>“小人戚，谓之不免。君子恕，以为必归。小人曰：‘我毒秦，秦岂归君？’君<br>子曰：‘我知罪矣，秦必归君。贰而执之，服而舍之，德莫厚焉，刑莫威焉。服<br>者怀德，贰者畏刑。此一役也，秦可以霸。纳而不定，废而不立，以德为怨，秦<br>不其然。’”秦伯曰：“是吾心也。”改馆晋侯，馈七牢焉。<br>    蛾析谓庆郑曰：“盍行乎？”对曰：“陷君于败，败而不死，又使失刑，非<br>人臣也。臣而不臣，行将焉入？”十一月，晋侯归。丁丑，杀庆郑而后入。<br>    是岁，晋又饥，秦伯又饩之粟，曰：“吾怨其君而矜其民。且吾闻唐叔之封<br>也，箕子曰：‘其后必大。’晋其庸可冀乎！姑树德焉以待能者。”于是秦始征<br>晋河东，置官司焉。<br>    ◇僖公十六年<br>    【经】十有六年春王正月戊申朔，陨石于宋五。是月，六鹢退飞，过宋都。<br>三月壬申，公子季友卒。夏四月丙申，鄫季姬卒。秋七月甲子，公孙兹卒。冬<br>十有二月，公会齐侯、宋公、陈侯、卫侯、郑伯、许男、邢侯、曹伯于淮。<br>    【传】十六年春，陨石于宋五，陨星也。六鹢退飞过宋都，风也。周内史叔<br>兴聘于宋，宋襄公问焉，曰；“是何祥也？吉凶焉在？”对曰：“今兹鲁多大丧，<br>明年齐有乱，君将得诸侯而不终。”退而告人曰：“君失问。是阴阳之事，非吉<br>凶所生也。吉凶由人，吾不敢逆君故也。”<br>    夏，齐伐厉不克，救徐而还。<br>    秋，狄侵晋，取狐、厨、受铎，涉汾，及昆都，因晋败也。<br>    王以戎难告于齐，齐征诸侯而戍周。<br>    冬，十一月乙卯，郑杀子华。<br>    十二月会于淮，谋郐，且东略也。城鄫，役人病。有夜登丘而呼曰：“齐<br>有乱。”不果城而还。<br>    ◇僖公十七年<br>    【经】十有七年春，齐人、徐人伐英氏。夏，灭项。秋，夫人姜氏会齐侯于<br>卞。九月，公至自会。冬十有二月乙亥，齐侯小白卒。<br>    【传】十七年春，齐人为徐伐英氏，以报娄林之役也。<br>    夏，晋大子圉为质于秦，秦归河东而妻之。惠公之在梁也，梁伯妻之。梁赢<br>孕，过期，卜招父与其子卜之。其子曰：“将生一男一女。”招曰：“然。男为<br>人臣，女为人妾。”故名男曰圉，女曰妾。及子圉西质，妾为宦女焉。<br>    师灭项。淮之会，公有诸侯之事，未归而取项。齐人以为讨，而止公。<br>    秋，声姜以公故，会齐侯于卞。九月，公至。书曰：“至自会。”犹有诸侯<br>之事焉，且讳之也。<br>    齐侯之夫人三：王姬，徐嬴，蔡姬，皆无子。齐侯好内，多内宠，内嬖如夫<br>人者六人：长卫姬，生武孟；少卫姬，生惠公；郑姬，生孝公；葛嬴，生昭公；<br>密姬，生懿公；宋华子，生公子雍。公与管仲属孝公于宋襄公，以为太子。雍巫<br>有宠于卫共姬，因寺人貂以荐羞于公，亦有宠，公许之立武孟。<br>    管仲卒，五公子皆求立。冬十月乙亥，齐桓公卒。易牙入，与寺人貂因内宠<br>以杀群吏，而立公子无亏。孝公奔宋。十二月乙亥赴。辛巳夜殡。<br>    ◇僖公十八年<br>    【经】十有八年春王正月，宋公、曹伯、卫人、邾人伐齐。夏，师救齐。五<br>月戊寅，宋师及齐师战于甗，齐师败绩。狄救齐。秋八月丁亥，葬齐桓公。冬，<br>邢人，狄人伐卫。<br>    【传】十八年春，宋襄公以诸侯伐齐。三月，齐人杀无亏。<br>    郑伯始朝于楚，楚子赐之金，既而悔之，与之盟曰：“无以铸兵。”故以铸<br>三钟。<br>    齐人将立孝公，不胜，四公子之徒遂与宋人战。夏五月，宋败齐师于甗，立<br>孝公而还。<br>    秋八月，葬齐桓公。<br>    冬，邢人、狄人伐卫，围菟圃。卫侯以国让父兄子弟及朝众曰：“苟能治之，<br>燬请从焉。”众不可，而后师于訾娄。狄师还。<br>    梁伯益其国而不能实也，命曰新里，秦取之。<br>    ◇僖公十九年<br>    【经】十有九年春王三月，宋人执滕子婴齐。夏六月，宋公、曹人、邾人盟<br>于曹南。鄫子会盟于邾。己酉，邾人执郐子，用之。秋，宋人围曹。卫人伐邢。<br>冬，会陈人、蔡人、楚人、郑人盟于齐。梁亡。<br>    【传】十九年春，遂城而居之。<br>    宋人执滕宣公。<br>    夏，宋公使邾文公用鄫子于次睢之社，欲以属东夷。司马子鱼曰：“古者<br>六畜不相为用，小事不用大牲，而况敢用人乎？祭祀以为人也。民，神之主也。<br>用人，其谁飨之？齐桓公存三亡国以属诸侯，义士犹曰薄德。今一会而虐二国之<br>君，又用诸淫昏之鬼，将以求霸，不亦难乎？得死为幸！”<br>    秋，卫人伐邢，以报菟圃之役。于是卫大旱，卜有事于山川，不吉。宁庄子<br>曰：“昔周饥，克殷而年丰。今邢方无道，诸侯无伯，天其或者欲使卫讨邢乎？”<br>从之，师兴而雨。<br>    宋人围曹，讨不服也。子鱼言于宋公曰：“文王闻崇德乱而伐之，军三旬而<br>不降，退修教而复伐之，因垒而降。《诗》曰：‘刑于寡妻，至于兄弟，以御于<br>家邦。’今君德无乃犹有所阙，而以伐人，若之何？盍姑内省德乎？无阙而后动。”<br>    陈穆公请修好于诸侯，以无忘齐桓之德。冬，盟于齐，修桓公之好也。<br>    梁亡，不书其主，自取之也。初，梁伯好土功，亟城而弗处，民罢而弗堪，<br>则曰：“某寇将至。”乃沟公宫，曰：“秦将袭我。”民惧而溃，秦遂取梁。<br>    ◇僖公二十年<br>    【经】二十年春，新作南门。夏，郜子来朝。五月乙巳，西宫灾。郑人入滑。<br>秋，齐人、狄人盟于邢。冬，楚人伐随。<br>    【传】二十年春，新作南门。书，不时也。凡启塞从时。<br>    滑人叛郑而服于卫。夏，郑公子士、洩堵寇帅师入滑。<br>    秋，齐、狄盟于邢，为邢谋卫难也。于是卫方病邢。<br>    随以汉东诸侯叛楚。冬，楚斗穀於菟帅师伐随，取成而还。君子曰：“随之<br>见伐，不量力也。量力而动，其过鲜矣。善败由己，而由人乎哉？《诗》曰：<br>‘岂不夙夜，谓行多露。’”<br>    宋襄公欲合诸侯，臧文仲闻之，曰：“以欲从人，则可；以人从欲，鲜济。”<br>    ◇僖公二十一年<br>    【经】二十有一年春，狄侵卫。宋人、齐人、楚人盟于鹿上。夏，大旱。秋，<br>宋公、楚子、陈侯、蔡侯、郑伯、许男、曹伯会于盂。执宋公以伐宋。冬，公伐<br>邾。楚人使宜申来献捷。十有二月癸丑，公会诸侯盟于薄。释宋公。<br>    【传】二十一年春，宋人为鹿上之盟，以求诸侯于楚。楚人许之。公子目夷<br>曰：“小国争盟，祸也。宋其亡乎，幸而后败。”<br>    夏，大旱。公欲焚巫兀。臧文仲曰：“非旱备也。修城郭，贬食省用，务穑<br>劝分，此其务也。巫兀何为？天欲杀之，则如勿生；若能为旱，焚之滋甚。”公<br>从之。是岁也，饥而不害。<br>    秋，诸侯会宋公于盂。子鱼曰：“祸其在此乎！君欲已甚，其何以堪之？”<br>于是楚执宋公以伐宋。<br>    冬，会于薄以释之。子鱼曰：“祸犹未也，未足以惩君。”<br>    任、宿、须句、颛臾，风姓也。实司大皞与有济之祀，以服事诸夏。邾人灭<br>须句，须句子来奔，因成风也。成风为之言于公曰：“崇明祀，保小寡，周礼也；<br>蛮夷猾夏，周祸也。若封须句，是崇皞、济而修祀，纾祸也。”<br>    ◇僖公二十二年<br>    【经】二十有二年春，公伐邾，取须句。夏，宋公、卫侯、许男、滕子伐郑。<br>秋八月丁未，及邾人战于升陉。冬十有一月己巳朔，宋公及楚人战于泓，宋师败<br>绩。<br>    【传】二十二年春，伐邾，取须句，反其君焉，礼也。<br>    三月，郑伯如楚。<br>    夏，宋公伐郑。子鱼曰：“所谓祸在此矣。”<br>    初，平王之东迁也，辛有适伊川，见被发而祭于野者，曰：“不及百年，此<br>其戎乎！其礼先亡矣。”秋，秦、晋迁陆浑之戎于伊川。<br>    晋大子圉为质于秦，将逃归，谓嬴氏曰：“与子归乎？”对曰：“子，晋大<br>子，而辱于秦，子之欲归，不亦宜乎？寡君之使婢子侍执巾栉，以固子也。从子<br>而归，弃君命也。不敢从，亦不敢言。”遂逃归。<br>    富辰言于王曰：“请召大叔。《诗》曰：‘协比其邻，昏姻孔云。’吾兄弟<br>之不协，焉能怨诸侯之不睦？”王说。王子带自齐复归于京师，王召之也。<br>    邾人以须句故出师。公卑邾，不设备而御之。臧文仲曰：“国无小，不可易<br>也。无备，虽众不可恃也。《诗》曰：‘战战兢兢，如临深渊，如履薄冰。’又<br>曰：‘敬之敬之，天惟显思，命不易哉！’先王之明德，犹无不难也，无不惧也，<br>况我小国乎！君其无谓邾小。蜂虿有毒，而况国乎？”弗听。<br>    八月丁未，公及邾师战于升陉，我师败绩。邾人获公胄，县诸鱼门。<br>    楚人伐宋以救郑。宋公将战，大司马固谏曰：“天之弃商久矣，君将兴之，<br>弗可赦也已。”弗听，<br>    冬十一月己巳朔，宋公及楚人战于泓。宋人既成列，楚人未既济。司马曰：<br>“彼众我寡，及其未既济也请击之。”公曰：“不可。”既济而未成列，又以告。<br>公曰：“未可。”既陈而后击之，宋师败绩。公伤股，门官歼焉。<br>    国人皆咎公。公曰：“君子不重伤，不禽二毛。古之为军也，不以阻隘也。<br>寡人虽亡国之余，不鼓不成列。”子鱼曰：“君未知战。勍敌之人隘而不列，天<br>赞我也。阻而鼓之，不亦可乎？犹有惧焉。且今之勍者，皆吾敌也。虽及胡耇，<br>获则取之，何有于二毛？明耻教战，求杀敌也，伤未及死，如何勿重？若爱重伤，<br>则如勿伤；爱其二毛，则如服焉。三军以利用也，金鼓以声气也。利而用之，阻<br>隘可也；声盛致志，鼓儳可也。”<br>    丙子晨，郑文夫人羋氏、姜氏劳楚子于柯泽。楚子使师缙示之俘馘。君子曰：<br>“非礼也。妇人送迎不出门，见兄弟不逾阈，戎事不迩女器。”<br>    丁丑，楚子入飨于郑，九献，庭实旅百，加笾豆六品。飨毕，夜出，文羋送<br>于军，取郑二姬以归。叔詹曰：“楚王其不没乎！为礼卒于无别，无别不可谓礼，<br>将何以没？”诸侯是以知其不遂霸也。<br>    ◇僖公二十三年<br>    【经】二十有三年春，齐侯伐宋，围緍。夏五月庚寅，宋公兹父卒。秋，<br>楚人伐陈。冬十有一月，杞子卒。<br>    【传】二十三年春，齐侯伐宋，围缗，以讨其不与盟于齐也。<br>    夏五月，宋襄公卒，伤于泓故也。<br>    秋，楚成得臣帅师伐陈，讨其贰于宋也。遂取焦、夷，城顿而还。子文以为<br>之功，使为令尹。叔伯曰：“子若国何？”对曰：“吾以靖国也。夫有大功而无<br>贵仕，其人能靖者与有几？”<br>    九月，晋惠公卒。怀公命无从亡人。期，期而不至，无赦。狐突之子毛及偃<br>从重耳在秦，弗召。冬，怀公执狐突曰：“子来则免。”对曰：“子之能仕，父<br>教之忠，古之制也。策名委质，贰乃辟也。今臣之子，名在重耳，有年数矣。若<br>又召之，教之贰也。父教子贰，何以事君？刑之不滥，君之明也，臣之愿也。淫<br>刑以逞，谁则无罪？臣闻命矣。”乃杀之。<br>    卜偃称疾不出，曰：“《周书》有之：‘乃大明服。’己则不明而杀人以逞，<br>不亦难乎？民不见德而唯戮是闻，其何后之有？”<br>    十一月，杞成公卒。书曰“子”，杞，夷也。不书名，未同盟也。凡诸侯同<br>盟，死则赴以名，礼也。赴以名，则亦书之，不然则否，辟不敏也。<br>    晋公子重耳之及于难也，晋人伐诸蒲城。蒲城人欲战。重耳不可，曰：“保<br>君父之命而享其生禄，于是乎得人。有人而校，罪莫大焉。吾其奔也。”遂奔狄。<br>从者狐偃、赵衰、颠颉、魏武子、司空季子。狄人伐廧咎如，获其二女：叔隗、<br>季隗，纳诸公子。公子取季隗，生伯儵、叔刘，以叔隗妻赵衰，生盾。将适齐，<br>谓季隗曰：“待我二十五年，不来而后嫁。”对曰：“我二十五年矣，又如是而<br>嫁，则就木焉。请待子。”处狄十二年而行。<br>    过卫。卫文公不礼焉。出于五鹿，乞食于野人，野人与之块，公子怒，欲鞭<br>之。子犯曰：“天赐也。”稽首，受而载之。<br>    及齐，齐桓公妻之，有马二十乘，公子安之。从者以为不可。将行，谋于桑<br>下。蚕妾在其上，以告姜氏。姜氏杀之，而谓公子曰：“子有四方之志，其闻之<br>者吾杀之矣。”公子曰：“无之。”姜曰：’行也。怀与安，实败名。”公子不<br>可。姜与子犯谋，醉而遣之。醒，以戈逐子犯。<br>    及曹，曹共公闻其骈胁，欲观其裸。浴，薄而观之。僖负羁之妻曰：“吾观<br>晋公子之从者，皆足以相国。若以相，夫子必反其国。反其国，必得志于诸侯。<br>得志于诸侯而诛无礼，曹其首也。子盍蚤自贰焉。”乃馈盘飧，置璧焉。公子受<br>飧反璧。<br>    及宋，宋襄公赠之以马二十乘。<br>    及郑，郑文公亦不礼焉。叔詹谏曰：“臣闻天之所启，人弗及也。晋公子有<br>三焉，天其或者将建诸，君其礼焉。男女同姓，其生不蕃。晋公子，姬出也，而<br>至于今，一也。离外之患，而天不靖晋国，殆将启之，二也。有三士足以上人而<br>从之，三也。晋、郑同侪，其过子弟，固将礼焉，况天之所启乎？”弗听。<br>    及楚，楚之飨之，曰：“公子若反晋国，则何以报不谷？”对曰：“子女玉<br>帛则君有之，羽毛齿革则君地生焉。其波及晋国者，君之余也，其何以报君？”<br>曰：“虽然，何以报我？”对曰：“若以君之灵，得反晋国，晋、楚治兵，遇于<br>中原，其辟君三舍。若不获命，其左执鞭弭、右属櫜鞬，以与君周旋。”子玉请<br>杀之。楚子曰：“晋公子广而俭，文而有礼。其从者肃而宽，忠而能力。晋侯无<br>亲，外内恶之。吾闻姬姓，唐叔之后，其后衰者也，其将由晋公子乎。天将兴之，<br>谁能废之。违天必有大咎。”乃送诸秦。秦伯纳女五人，怀嬴与焉。奉匜沃盥，<br>既而挥之。怒曰：“秦、晋匹也，何以卑我！”公子惧，降服而囚。<br>    他日，公享之。子犯曰：“吾不如衰之文也。请使衰从。公子赋《河水》，<br>公赋《六月》。赵衰曰：“重耳拜赐。”公子降，拜，稽首，公降一级而辞焉。<br>衰曰：“君称所以佐天子者命重耳，重耳敢不拜。”<br>    ◇僖公二十四年<br>    【经】二十有四年春王正月。夏，狄伐郑。秋七月。冬，天王出居于郑。晋<br>侯夷吾卒。<br>    【传】二十四年春，王正月，秦伯纳之，不书，不告入也。<br>    及河，子犯以璧授公子，曰：“臣负羁绁从君巡于天下，臣之罪甚多矣。臣<br>犹知之，而况君乎？请由此亡。”公子曰：“所不与舅氏同心者，有如白水。”<br>投其璧于河。济河，围令狐，入桑泉，取臼衰。二月甲午，晋师军于庐柳。秦伯<br>使公子絷如晋师，师退，军于郇。辛丑，狐偃及秦、晋之大夫盟于郇。壬寅，公<br>子入于晋师。丙午，入于曲沃。丁未，朝于武宫。戊申，使杀怀公于高梁。不书，<br>亦不告也。吕、郤畏逼，将焚公宫而弑晋侯。寺人披请见，公使让之，且辞焉，<br>曰：“蒲城之役，君命一宿，女即至。其后余从狄君以田渭滨，女为惠公来求杀<br>余，命女三宿，女中宿至。虽有君命，何其速也。夫祛犹在，女其行乎。”对曰：<br>“臣谓君之入也，其知之矣。若犹未也，又将及难。君命无二，古之制也。除君<br>之恶，唯力是视。蒲人、狄人，余何有焉。今君即位，其无蒲、狄乎？齐桓公置<br>射钩而使管仲相，君若易之，何辱命焉？行者甚众，岂唯刑臣。”公见之，以难<br>告。三月，晋侯潜会秦伯于王城。己丑晦，公宫火，瑕甥、郤芮不获公，乃如河<br>上，秦伯诱而杀之。晋侯逆夫人嬴氏以归。秦伯送卫于晋三千人，实纪纲之仆。<br>    初，晋侯之竖头须，守藏者也。其出也，窃藏以逃，尽用以求纳之。及入，<br>求见，公辞焉以沐。谓仆人曰：“沐则心覆，心覆则图反，宜吾不得见也。居者<br>为社稷之守，行者为羁绁之仆，其亦可也，何必罪居者？国君而仇匹夫，惧者甚<br>众矣。”仆人以告，公遽见之。<br>    狄人归季隗于晋而请其二子。文公妻赵衰，生原同、屏括、搂婴。赵姬请逆<br>盾与其母，子余辞。姬曰：“得宠而忘旧，何以使人？必逆之！”固请，许之，<br>来，以盾为才，固请于公以为嫡子，而使其三子下之，以叔隗为内子而己下之。<br>    晋侯赏从亡者，介之推不言禄，禄亦弗及。推曰“献公之子九人，唯君在矣。<br>惠、怀无亲，外内弃之。天未绝晋，必将有主。主晋祀者，非君而谁？天实置之，<br>而二三子以为己力，不亦诬乎？窃人之财，犹谓之盗，况贪天之功以为己力乎？<br>下义其罪，上赏其奸，上下相蒙，难与处矣！”其母曰：“盍亦求之，以死谁怼？”<br>对曰：“尤而效之，罪又甚焉，且出怨言，不食其食。”其母曰：“亦使知之若<br>何？”对曰：“言，身之文也。身将隐，焉用文之？是求显也。”其母曰：“能<br>如是乎？与女偕隐。”遂隐而死。晋侯求之，不获，以绵上为之田，曰：“以志<br>吾过，且旌善人。”<br>    郑之入滑也，滑人听命。师还，又即卫。郑公子士、泄堵俞弥帅师伐滑。王<br>使伯服、游孙伯如郑请滑。郑伯怨惠王之入而不与厉公爵也，又怨襄王之与卫、<br>滑也，故不听王命而执二子。王怒，将以狄伐郑。富辰谏曰：“不可。臣闻之，<br>大上以德抚民，其次亲亲以相及也。昔周公吊二叔之不咸，故封建亲戚以蕃屏周。<br>管蔡郕霍，鲁卫毛聃，郜雍曹滕，毕原酆郇，文之昭也。邘晋应韩，武之穆<br>也。凡蒋刑茅胙祭，周公之胤也。召穆公思周德之不类，故纠合宗族于成周而作<br>诗，曰：‘常棣之华，鄂不<革韦>々，凡今之人，莫如兄弟。’其四章曰：‘兄<br>弟阋于墙，外御其侮。’如是，则兄弟虽有小忿，不废懿亲。今天子不忍小忿以<br>弃郑亲，其若之何？庸勋亲亲，暱近尊贤，德之大者也。即聋从昧，与顽用嚚，<br>奸之大者也。弃德崇奸，祸之大者也。郑有平、惠之勋，又有厉、宣之亲，弃嬖<br>宠而用三良，于诸姬为近，四德具矣。耳不听五声之和为聋，目不别五色之章为<br>昧，心不则德义之经为顽，口不道忠信之言为嚚，狄皆则之，四奸具矣。周之有<br>懿德也，犹曰‘莫如兄弟’，故封建之。其怀柔天下也，犹惧有外侮，扞御侮者<br>莫如亲亲，故以亲屏周。召穆公亦云。今周德既衰，于是乎又渝周、召以从诸奸，<br>无乃不可乎？民未忘祸，王又兴之，其若文、武何？”王弗听，使颓叔、桃子出<br>狄师。夏，狄伐郑，取栎。<br>    王德狄人，将以其女为后。富辰谏曰：“不可。臣闻之曰：‘报者倦矣，施<br>者未厌。’狄固贪惏，王又启之，女德无极，妇怨无终，狄必为患。”王又弗<br>听。<br>    初，甘昭公有宠于惠后，惠后将立之，未及而卒。昭公奔齐，王复之，又通<br>于隗氏。王替隗氏。颓叔、桃子曰：“我实使狄，狄其怨我。”遂奉大叔，以狄<br>师攻王。王御士将御之。王曰：“先后其谓我何？宁使诸侯图之。王遂出。及坎<br>欿，国人纳之。<br>    秋，颓叔、桃子奉大叔，以狄师伐周，大败周师，获周公忌父、原伯、毛伯、<br>富辰。王出适郑，处于汜。大叔以隗氏居于温。<br>    郑子华之弟子臧出奔宋，好聚鹬冠。郑伯闻而恶之，使盗诱之。八月，盗杀<br>之于陈、宋之间。君子曰：“服之不衷，身之灾也。《诗》曰：‘彼己之子，不<br>称其服。’子臧之服，不称也夫。《诗》曰，‘自诒伊戚’，其子臧之谓矣。<br>《夏书》曰，‘地平天成’，称也。”<br>    宋及楚平。宋成公如楚，还入于郑。郑伯将享之，问礼于皇武子。对曰：<br>“宋，先代之后也，于周为客，天子有事膰焉，有丧拜焉，丰厚可也。”郑伯<br>从之，享宋公有加，礼也。<br>    冬，王使来告难曰：“不谷不德，得罪于母弟之宠子带，鄙在郑地汜，敢告<br>叔父。”臧文仲对曰：“天子蒙尘于外，敢不奔问官守。”王使简师父告于晋，<br>使左鄢父告于秦。天子无出，书曰“天王出居于郑”，辟母弟之难也。天子凶服<br>降名，礼也。郑伯与孔将鉏、石甲父、侯宣多省视官具于汜，而后听其私政，礼<br>也。<br>    卫人将伐邢，礼至曰：“不得其守，国不可得也。我请昆弟仕焉。”乃往，<br>得仕。<br>    ◇僖公二十五年<br>    【经】二十有五年春王正月，丙午，卫侯燬灭邢。夏四月癸酉，卫侯燬<br>卒。宋荡伯姬来逆妇。宋杀其大夫。秋，楚人围陈，纳顿子于顿。葬卫文公。冬<br>十有二月癸亥，公会卫子、莒庆盟于洮。<br>    【传】二十五年春，卫人伐邢，二礼从国子巡城，掖以赴外，杀之。正月丙<br>午，卫侯燬灭邢，同姓也，故名。礼至为铭曰：“余掖杀国子，莫余敢止。”<br>    秦伯师于河上，将纳王。狐偃言于晋侯曰：“求诸侯，莫如勤王。诸侯信之，<br>且大义也。继文之业而信宣于诸侯，今为可矣。”使卜偃卜之，曰：“吉。遇黄<br>帝战于阪泉之兆。”公曰：“吾不堪也。”对曰：“周礼未改。今之王，古之帝<br>也。”公曰：“筮之。”筮之，遇《大有》ⅵⅰ之《睽》ⅵⅷ，曰：“吉。遇<br>‘公用享于天子’之卦也。战克而王飨，吉孰大焉，且是卦也，天为泽以当日，<br>天子降心以逆公，不亦可乎？《大有》去《睽》而复，亦其所也。”晋侯辞秦师<br>而下。三月甲辰，次于阳樊。右师围温，左师逆王。夏四月丁巳，王入于王城，<br>取大叔于温，杀之于隰城。<br>    戊午，晋侯朝王，王飨醴，命之宥。请隧，弗许，曰：“王章也。未有代德<br>而有二王，亦叔父之所恶也。”与之阳樊、温、原、欑茅之田。晋于是始启南<br>阳。<br>    阳樊不服，围之。苍葛呼曰：“德以柔中国，刑以威四夷，宜吾不敢服也。<br>此谁非王之亲姻，其俘之也！”乃出其民。<br>    秋，秦、晋伐鄀。楚斗克、屈御寇以申、息之师戍商密。秦人过析隈，入<br>而系舆人以围商密，昏而傅焉。宵，坎血加书，伪与子仪、子边盟者。商密人惧<br>曰：“秦取析矣，戍人反矣。”乃降秦师。囚申公子仪、息公子边以归。楚令尹<br>子玉追秦师，弗及，遂围陈，纳顿子于顿。<br>    冬，晋侯围原，命三日之粮。原不降，命去之。谍出，曰：“原将降矣。”<br>军吏曰：“请待之。”公曰：“信，国之宝也，民之所庇也，得原失信，何以庇<br>之？所亡滋多。”退一舍而原降。迁原伯贯于冀。赵衰为原大夫，狐溱为温大夫。<br>    卫人平莒于我，十二月，盟于洮，修卫文公之好，且及莒平也。<br>    晋侯问原守于寺人勃鞮，对曰：“昔赵衰以壶飱从径，馁而弗食。”故使<br>处原。<br>    ◇僖公二十六年<br>    【经】二十有六年春王正月，己未，公会莒子、卫宁速盟于向。齐人侵我西<br>鄙，公追齐师，至酅，不及。夏，齐人伐我北鄙。卫人伐齐。公子遂如楚乞师。<br>秋，楚人灭夔，以夔子归。冬，楚人伐宋，围緍。公以楚师伐齐，取谷。公至<br>自伐齐。<br>    【传】二十六年春，王正月，公会莒兹<img height=32 width=32 border=0 src=/bzk/Z004.bmp >公、宁庄子盟于向，寻洮之盟也。<br>齐师侵我西鄙，讨是二盟也。夏，齐孝公伐我北鄙。卫人伐齐，洮之盟故也。公<br>使展喜犒师，使受命于展禽。<br>    齐侯未入竟，展喜从之，曰：“寡君闻君亲举玉趾，将辱于敝邑，使下臣犒<br>执事。”齐侯曰：“鲁人恐乎？”对曰：“小人恐矣，君子则否。”齐侯曰：<br>“室如县罄，野无青草，何恃而不恐？”对曰：“恃先王之命。昔周公、大公股<br>肱周室，夹辅成王。成王劳之而赐之盟，曰：‘世世子孙，无相害也。’载在盟<br>府，大师职之。桓公是以纠合诸侯而谋其不协，弥缝其阙而匡救其灾，昭旧职也。<br>及君即位，诸侯之望曰：‘其率桓之功。’我敝邑用不敢保聚，曰：‘岂其嗣世<br>九年而弃命废职，其若先君何？’君必不然。恃此以不恐。”齐侯乃还。<br>    东门襄仲、臧文仲如楚乞师，臧孙见子玉而道之伐齐、宋，以其不臣也。<br>    夔子不祀祝融与鬻熊，楚人让之，对曰：“我先王熊挚有疾，鬼神弗赦而自<br>窜于夔。吾是以失楚，又何祀焉？”秋，楚成得臣、斗宜申帅师灭夔，以夔子归。<br>    宋以其善于晋侯也，叛楚即晋。冬，楚令尹子玉、司马子西帅师伐宋，围缗。<br>    公以楚师伐齐，取谷。凡师能左右之曰以。置桓公子雍于谷，易牙奉之以为<br>鲁援。楚申公叔侯戍之。桓公之子七人，为七大夫于楚。<br>    ◇僖公二十七年<br>    【经】二十有七年春，杞子来朝。夏六月庚寅，齐侯昭卒。秋八月乙未，葬<br>齐孝公。乙巳，公子遂帅师入杞。冬，楚人、陈侯、蔡侯、郑伯、许男围宋。十<br>有二月甲戌，公会诸侯，盟于宋。<br>    【传】二十七年春，杞桓公来朝，用夷礼，故曰子。公卑杞，杞不共也。<br>    夏，齐孝公卒。有齐怨，不废丧纪，礼也。<br>    秋，入杞，责无礼也。<br>    楚子将围宋，使子文治兵于睽，终朝而毕，不戮一人。子玉复治兵于蒍，终<br>日而毕，鞭七人，贯三人耳。国老皆贺子文，子文饮之酒。蒍贾尚幼，后至，不<br>贺。子文问之，对曰：“不知所贺。子之传政于子玉，曰：‘以靖国也。’靖诸<br>内而败诸外，所获几何？子玉之败，子之举也。举以败国，将何贺焉？子玉刚而<br>无礼，不可以治民。过三百乘，其不能以入矣。苟入而贺，何后之有？”<br>    冬，楚子及诸侯围宋，宋公孙固如晋告急。先轸曰：“报施救患，取威定霸，<br>于是乎在矣。”狐偃曰：“楚始得曹而新昏于卫，若伐曹、卫，楚必救之，则齐、<br>宋免矣。”于是乎蒐于被庐，作三军。谋元帅。赵衰曰：“郤縠可。臣亟闻其言<br>矣，说礼乐而敦《诗》、《书》。《诗》、《书》，义之府也。礼乐，德之则也。<br>德义，利之本也。《夏书》曰：‘赋纳以言，明试以功，车服以庸。’君其试之。”<br>及使郤縠将中军，郤溱佐之；使狐偃将上军，让于狐毛，而佐之；命赵衰为卿，<br>让于栾枝、先轸。使栾枝将下军，先轸佐之。荀林父御戎，魏准为右。<br>    晋侯始入而教其民，二年，欲用之。子犯曰：“民未知义，未安其居。”于<br>是乎出定襄王，入务利民，民怀生矣，将用之。子犯曰：“民未知信，未宣其用。”<br>于是乎伐原以示之信。民易资者不求丰焉，明征其辞。公曰：“可矣乎？”子犯<br>曰：“民未知礼，未生其共。”于是乎大蒐以示之礼，作执秩以正其官，民听不<br>惑而后用之。出谷戍，释宋围，一战而霸，文之教也。<br>    ◇僖公二十八年<br>    【经】二十有八年春，晋侯侵曹，晋侯伐卫。公子买戍卫，不卒戍，刺之。<br>楚人救卫。三月丙午，晋侯入曹，执曹伯。畀宋人。夏四月己巳，晋侯、齐师、<br>宋师、秦师及楚人战于城濮，楚师败绩。楚杀其大夫得臣。卫侯出奔楚。五月癸<br>丑，公会晋侯、齐侯、宋公、蔡侯、郑伯、卫子、莒子，盟于践土。陈侯如会。<br>公朝于王所。六月，卫侯郑自楚复归于卫。卫元咺出奔晋。陈侯款卒。秋，杞<br>伯姬来。公子遂如齐。冬，公会晋侯、齐侯、宋公、蔡侯、郑伯、陈子、莒子、<br>邾人、秦人于温。天王狩于河阳。壬申，公朝于王所。晋人执卫侯，归之于京师。<br>卫元咺自晋复归于卫。诸侯遂围许。曹伯襄复归于曹，遂会诸侯围许。<br>    【传】二十八年春，晋侯将伐曹，假道于卫，卫人弗许。还，自南河济。侵<br>曹伐卫。正月戊申，取五鹿。二月，晋郤縠卒。原轸将中军，胥臣佐下军，上德<br>也。晋侯、齐侯盟于敛盂。卫侯请盟，晋人弗许。卫侯欲与楚，国人不欲，故出<br>其君以说于晋。卫侯出居于襄牛。<br>    公子买戍卫，楚人救卫，不克。公惧于晋，杀子丛以说焉。谓楚人曰：“不<br>卒戍也。”<br>    晋侯围曹，门焉，多死，曹人尸诸城上，晋侯患之，听舆人之谋曰：“称舍<br>于墓。”师迁焉，曹人凶惧，为其所得者棺而出之，因其凶也而攻之。三月丙午，<br>入曹。数之，以其不用僖负羁而乘轩者三百人也。且曰：“献状。”令无入僖负<br>羁之宫而免其族，报施也。魏犨、颠颉怒曰：“劳之不图，报于何有！”蓺僖负<br>羁氏。魏犨伤于胸，公欲杀之而爱其材，使问，且视之。病，将杀之。魏犨束胸<br>见使者曰：“以君之灵，不有宁也。”距跃三百，曲踊三百。乃舍之。杀颠颉以<br>徇于师，立舟之侨以为戎右。<br>    宋人使门尹般如晋师告急。公曰：“宋人告急，舍之则绝，告楚不许。我欲<br>战矣，齐、秦未可，若之何？”先轸曰：“使宋舍我而赂齐、秦，藉之告楚。我<br>执曹君而分曹、卫之田以赐宋人。楚爱曹、卫，必不许也。喜赂怒顽，能无战乎？”<br>公说，执曹伯，分曹、卫之田以畀宋人。<br>    楚子入居于申，使申叔去谷，使子玉去宋，曰：“无从晋师。晋侯在外十九<br>年矣，而果得晋国。险阻艰难，备尝之矣；民之情伪，尽知之矣。天假之年，而<br>除其害。天之所置，其可废乎？《军志》曰：‘允当则归。’又曰：‘知难而退。’<br>又曰：‘有德不可敌。’此三志者，晋之谓矣。”子玉使伯棼请战，曰：“非敢<br>必有功也，愿以间执谗慝之口。”王怒，少与之师，唯西广、东宫与若敖之六卒<br>实从之。<br>    子玉使宛春告于晋师曰：“请复卫侯而封曹，臣亦释宋之围。”子犯曰：<br>“子玉无礼哉！君取一，臣取二，不可失矣。”先轸曰：“子与之。定人之谓礼，<br>楚一言而定三国，我一言而亡之。我则无礼，何以战乎？不许楚言，是弃宋也。<br>救而弃之，谓诸侯何？楚有三施，我有三怨，怨仇已多，将何以战？不如私许复<br>曹、卫以携之，执宛春以怒楚，既战而后图之。”公说，乃拘宛春于卫，且私许<br>复曹、卫。曹、卫告绝于楚。<br>    子玉怒，从晋师。晋师退。军吏曰：“以君辟臣，辱也。且楚师老矣，何故<br>退？”子犯曰：“师直为壮，曲为老。岂在久乎？微楚之惠不及此，退三舍辟之，<br>所以报也。背惠食言，以亢其仇，我曲楚直。其众素饱，不可谓老。我退而楚还，<br>我将何求？若其不还，君退臣犯，曲在彼矣。”退三舍。楚众欲止，子玉不可。<br>    夏四月戊辰，晋侯、宋公、齐国归父、崔夭、秦小子慭次于城濮。楚师背酅<br>而舍，晋侯患之，听舆人之诵，曰：“原田每每，舍其旧而新是谋。”公疑焉。<br>子犯曰：“战也。战而捷，必得诸侯。若其不捷，表里山河，必无害也。”公曰：<br>“若楚惠何？”栾贞子曰：“汉阳诸姬，楚实尽之，思小惠而忘大耻，不如战也。”<br>晋侯梦与楚子搏，楚子伏己而盬其脑，是以惧。子犯曰：“吉。我得天，楚伏其<br>罪，吾且柔之矣。”<br>    子玉使斗勃请战，曰：“请与君之士戏，君冯轼而观之，得臣与寓目焉。”<br>晋侯使栾枝对曰：“寡君闻命矣。楚君之惠未之敢忘，是以在此。为大夫退，其<br>敢当君乎？既不获命矣，敢烦大夫谓二三子，戒尔车乘，敬尔君事，诘朝将见。”<br>    晋车七百乘，<革显>、靷、鞅、靽。晋侯登有莘之虚以观师，曰：“少长<br>有礼，其可用也。”遂伐其木以益其兵。己巳，晋师陈于莘北，胥臣以下军之佐<br>当陈、蔡。子玉以若敖六卒将中军，曰：“今日必无晋矣。”子西将左，子上将<br>右。胥臣蒙马以虎皮，先犯陈、蔡。陈、蔡奔，楚右师溃。狐毛设二旆而退之。<br>栾枝使舆曳柴而伪遁，楚师驰之。原轸、郤溱以中军公族横击之。狐毛、狐偃以<br>上军夹攻子西，楚左师溃。楚师败绩。子玉收其卒而止，故不败。<br>    晋师三日馆谷，及癸酉而还。甲午，至于衡雍，作王宫于践土。<br>    乡役之三月，郑伯如楚致其师，为楚师既败而惧，使子人九行成于晋。晋栾<br>枝入盟郑伯。五月丙午，晋侯及郑伯盟于衡雍。丁未，献楚俘于王，驷介百乘，<br>徒兵千。郑伯傅王，用平礼也。己酉，王享醴，命晋侯宥。王命尹氏及王子虎、<br>内史叔兴父策命晋侯为侯伯，赐之大辂之服，戎辂之服，彤弓一，彤矢百，玈弓<br>矢千，秬鬯一卣，虎贲三百人。曰：“王谓叔父，敬服王命，以绥四国。纠逖王<br>慝。”晋侯三辞，从命。曰：“重耳敢再拜稽首，奉扬天子之丕显休命。”受策<br>以出，出入三觐。<br>    卫侯闻楚师败，惧，出奔楚，遂适陈，使元咺奉叔武以受盟。癸亥，王子<br>虎盟诸侯于王庭，要言曰：“皆奖王室，无相害也。有渝此盟，明神殛之，俾队<br>其师，无克祚国，及而玄孙，无有老幼。”君子谓是盟也信，谓晋于是役也能以<br>德攻。<br>    初，楚子玉自为琼弁玉缨，未之服也。先战，梦河神谓己曰：“畀余，余赐<br>女孟诸之麋。”弗致也。大心与子西使荣黄谏，弗听。荣季曰：“死而利国。犹<br>或为之，况琼玉乎？是粪土也，而可以济师，将何爱焉？”弗听。出，告二子曰：<br>“非神败令尹，令尹其不勤民，实自败也。”既败，王使谓之曰：“大夫若入，<br>其若申、息之老何？”子西、孙伯曰：“得臣将死，二臣止之曰：‘君其将以为<br>戮。’”及连谷而死。晋侯闻之而后喜可知也，曰：“莫余毒也已！蒍吕臣实为<br>令尹，奉己而已，不在民矣。”<br>    或诉元咺于卫侯曰：“立叔武矣。”其子角从公，公使杀之。咺不废命，<br>奉夷叔以入守。<br>    六月，晋人复卫侯。宁武子与卫人盟于宛濮，曰：“天祸卫国，君臣不协，<br>以及此忧也。今天诱其衷，使皆降心以相从也。不有居者，谁守社稷？不有行者，<br>谁扞牧圉？不协之故，用昭乞盟于尔大神以诱天衷。自今日以往，既盟之后，行<br>者无保其力，居者无惧其罪。有渝此盟，以相及也。明神先君，是纠是殛。”国<br>人闻此盟也，而后不贰。卫侯先期入，宁子先，长佯守门，以为使也，与之乘而<br>入。公子颛犬、华仲前驱。叔武将沐，闻君至，喜，捉发走出，前驱射而杀之。<br>公知其无罪也，枕之股而哭之。颛犬走出，公使杀之。元咺出奔晋。<br>    城濮之战，晋中军风于泽，亡大旆之左旃。祁瞒奸命，司马杀之，以徇于诸<br>侯，使茅茷代之。师还。壬午，济河。舟之侨先归，士会摄右。秋七月丙申，<br>振旅，恺以入于晋。献俘授馘，饮至大赏，征会讨贰。杀舟之侨以徇于国，民于<br>是大服。<br>    君子谓：“文公其能刑矣，三罪而民服。《诗》云：‘惠此中国，以绥四方。’<br>不失赏刑之谓也。”<br>    冬，会于温，讨不服也。<br>    卫侯与元咺讼，宁武子为辅，鍼庄子为坐，士荣为大士。卫侯不胜。杀<br>士荣，刖鍼庄子，谓宁俞忠而免之。执卫侯，归之于京师，置诸深室。宁子职<br>纳橐饘焉。元咺归于卫，立公子瑕。<br>    是会也，晋侯召王，以诸侯见，且使王狩。仲尼曰：“以臣召君，不可以训。”<br>故书曰：“天王狩于河阳。”言非其地也，且明德也。<br>    壬申，公朝于王所。<br>    丁丑，诸侯围许。<br>    晋侯有疾，曹伯之竖侯孺货筮史，使曰：“以曹为解。齐桓公为会而封异姓，<br>今君为会而灭同姓。曹叔振铎，文之昭也。先君唐叔，武之穆也。且合诸侯而灭<br>兄弟，非礼也。与卫偕命，而不与偕复，非信也。同罪异罚，非刑也。礼以行义，<br>信以守礼，刑以正邪，舍此三者，君将若之何？”公说，复曹伯，遂会诸侯于许。<br>    晋侯作三行以御狄，荀林父将中行，屠击将右行，先蔑将左行。<br>    ◇僖公二十九年<br>    【经】二十有九年春，介葛卢来。公至自围许。夏六月，会王人、晋人、宋<br>人、齐人、陈人、蔡人、秦人盟于翟泉。秋，大雨雹。冬，介葛卢来。<br>    【传】二十九年春，葛卢来朝，舍于昌衍之上。公在会，馈之刍米，礼也。<br>    夏，公会王子虎、晋狐偃、宋公孙固、齐国归父、陈辕涛涂、秦小子慭，盟<br>于翟泉，寻践土之盟，且谋伐郑也。卿不书，罪之也。在礼，卿不会公、侯，会<br>伯、子、男可也。<br>    秋，大雨雹，为灾也。<br>    冬，介葛卢来，以未见公，故复来朝，礼之，加燕好。<br>    介葛卢闻牛鸣，曰：“是生三犠，皆用之矣，其音云。”问之而信。<br>    ◇僖公三十年<br>    【经】三十年春王正月。夏，狄侵齐。秋，卫杀其大夫元咺及公子瑕。卫<br>侯郑归于卫。晋人、秦人围郑。介人侵萧。冬，天王使宰周公来聘。公子遂如京<br>师。遂如晋。<br>    【传】三十年春，晋人侵郑，以观其可攻与否。狄间晋之有郑虞也，夏，狄<br>侵齐。<br>    晋侯使医衍鸩卫侯。宁俞货医，使薄其鸩，不死。公为之请，纳玉于王与晋<br>侯。皆十瑴。王许之。秋，乃释卫侯。卫侯使赂周颛、冶廑，曰：“苟能纳我，<br>吾使尔为卿。”周、冶杀元咺及子适、子仪。公入祀先君。周、冶既服将命，<br>周颛先入，及门，遇疾而死。冶廑辞卿。<br>    九月甲午，晋侯、秦伯围郑，以其无礼于晋，且贰于楚也。晋军函陵，秦军<br>汜南。佚之狐言于郑伯曰：“国危矣，若使烛之武见秦君，师必退。”公从之。<br>辞曰：“臣之壮也，犹不如人，今老矣，无能为也已。”公曰：“吾不能早用子，<br>今急而求子，是寡人之过也。然郑亡，子亦有不利焉。”许之，夜缒而出，见秦<br>伯，曰：“秦、晋围郑，郑既知亡矣。若亡郑而有益于君，敢以烦执事。越国以<br>鄙远，君知其难也，焉用亡郑以陪邻。邻之厚，君之薄也。若舍郑以为东道主，<br>行李之往来，共其乏困，君亦无所害。且君尝为晋君赐矣，许君焦、瑕，朝济而<br>夕设版焉，君之所知也。夫晋何厌之有？既东封郑，又欲肆其西封，不阙秦，将<br>焉取之？阙秦以利晋，唯君图之。”秦伯说，与郑人盟，使杞子、逢孙、扬孙戍<br>之，乃还。<br>    子犯请击之，公曰：“不可。微夫人力不及此。因人之力而敝之，不仁。失<br>其所与，不知。以乱易整，不武。吾其还也。”亦去之。<br>    初，郑公子兰出奔晋，从于晋侯。伐郑，请无与围郑。许之，使待命于东。<br>郑石甲父、侯宣多逆以为大子，以求成于晋，晋人许之。<br>    冬，王使周公阅来聘，飨有昌歜、白、黑、形盐。辞曰：“国君，文足昭<br>也，武可畏也，则有备物之飨以象其德。荐五味，羞嘉谷，盐虎形，以献其功。<br>吾何以堪之？”<br>    东门襄仲将聘于周，遂初聘于晋。<br>    ◇僖公三十一年<br>    【经】三十有一年春，取济西田。公子遂如晋。夏四月，四卜郊，不从，乃<br>免牲。犹三望。秋七月。冬，杞伯姬来求妇。狄围卫。十有二月，卫迁于帝丘。<br>    【传】三十一年春，取济西田，分曹地也。使臧文仲往，宿于重馆。重馆人<br>告曰：“晋新得诸侯，必亲其共，不速行，将无及也。”从之，分曹地，自洮以<br>南，东傅于济，尽曹地也。<br>    襄仲如晋，拜曹田也。<br>    夏四月，四卜郊，不从，乃免牲，非礼也。犹三望，亦非礼也。礼不卜常祀，<br>而卜其牲、日，牛卜日曰牲。牲成而卜郊，上怠慢也。望，郊之细也。不郊，亦<br>无望可也。<br>    秋，晋搜于清原，作五军御狄。赵衰为卿。<br>    冬，狄围卫，卫迁于帝丘。卜曰三百年。卫成公梦康叔曰：“相夺予享。”<br>公命祀相。宁武子不可，曰：“鬼神非其族类，不歆其祀。杞、鄫何事？相之<br>不享于此。久矣，非卫之罪也，不可以间成王、周公之命祀。请改祀命。”<br>    郑泄驾恶公子瑕，郑伯亦恶之，故公子瑕出奔楚。<br>    ◇僖公三十二年<br>    【经】三十有二年春王正月。夏四月己丑，郑伯捷卒。卫人侵狄。秋，卫人<br>及狄盟。冬十有二月己卯，晋侯重耳卒。<br>    【传】三十二年春，楚斗章请平于晋，晋阳处父报之。晋、楚始通。<br>    夏，狄有乱。卫人侵狄，狄请平焉。秋，卫人及狄盟。<br>    冬，晋文公卒。庚辰，将殡于曲沃，出绛，柩有声如牛。卜偃使大夫拜。曰：<br>“君命大事。将有西师过轶我，击之，必大捷焉。”杞子自郑使告于秦，曰：<br>“郑人使我掌其北门之管，若潜师以来，国可得也。”穆公访诸蹇叔，蹇叔曰：<br>“劳师以袭远，非所闻也。师劳力竭，远主备之，无乃不可乎！师之所为，郑必<br>知之。勤而无所，必有悖心。且行千里，其谁不知？”公辞焉。召孟明、西乞、<br>白乙，使出师于东门之外。蹇叔哭之，曰：“孟子，吾见师之出而不见其入也。”<br>公使谓之曰：“尔何知？中寿，尔墓之木拱矣。”蹇叔之子与师，哭而送之，曰：<br>“晋人御师必于殽。殽有二陵焉。其南陵，夏后皋之墓也；其北陵，文王之所辟<br>风雨也。必死是间，余收尔骨焉。”秦师遂东。<br>    ◇僖公三十三年<br>    【经】三十有三年春王二月，秦人入滑。齐侯使国归父来聘。夏四月辛巳，<br>晋人及姜戎败秦师于殽。癸巳，葬晋文公。狄侵齐。公伐邾，取訾娄。秋，公子<br>遂帅师伐邾。晋人败狄于箕。冬十月，公如齐。十有二月，公至自齐。乙巳，公<br>薨于小寝。陨霜不杀草。李梅实。晋人、陈人、郑人伐许。<br>    【传】三十三年春，秦师过周北门，左右免胄而下。超乘者三百乘。王孙满<br>尚幼，观之，言于王曰：“秦师轻而无礼，必败。轻则寡谋，无礼则脱。入险而<br>脱。又不能谋，能无败乎？”及滑，郑商人弦高将市于周，遇之。以乘韦先，牛<br>十二犒师，曰：“寡君闻吾子将步师出于敝邑，敢犒从者，不腆敝邑，为从者之<br>淹，居则具一日之积，行则备一夕之卫。”且使遽告于郑。郑穆公使视客馆，<br>    则束载、厉兵、秣马矣。使皇武子辞焉，曰：“吾子淹久于敝邑，唯是脯资<br>饩牵竭矣。为吾子之将行也，郑之有原圃，犹秦之有具囿也。吾子取其麋鹿以闲<br>敝邑，若何？”杞子奔齐，逢孙、扬孙奔宋。孟明曰：“郑有备矣，不可冀也。<br>攻之不克，围之不继，吾其还也。”灭滑而还。<br>    齐国庄子来聘，自郊劳至于赠贿，礼成而加之以敏。臧文仲言于公曰：“国<br>子为政，齐犹有礼，君其朝焉。臣闻之，服于有礼，社稷之卫也。”<br>    晋原轸曰：“秦违蹇叔，而以贪勤民，天奉我也。奉不可失，敌不可纵。纵<br>敌患生，违天不祥。必伐秦师。”栾枝曰：“未报秦施而伐其师，其为死君乎？”<br>先轸曰：“秦不哀吾丧而伐吾同姓，秦则无礼，何施之为？吾闻之，一日纵敌，<br>数世之患也。谋及子孙，可谓死君乎？”遂发命，遽兴姜戎。子墨衰绖，梁弘御<br>戎，莱驹为右。<br>    夏四月辛巳，败秦师于殽，获百里孟明视、西乞术、白乙丙以归，遂墨以葬<br>文公。晋于是始墨。<br>    文嬴请三帅，曰：“彼实构吾二君，寡君若得而食之，不厌，君何辱讨焉！<br>使归就戮于秦，以逞寡君之志，若何？”公许之，先轸朝。问秦囚。公曰：“夫<br>人请之，吾舍之矣。”先轸怒曰：“武夫力而拘诸原，妇人暂而免诸国。堕军实<br>而长寇仇，亡无日矣。”不顾而唾。公使阳处父追之，及诸河，则在舟中矣。释<br>左骖，以公命赠孟明。孟明稽首曰：“君之惠，不以累臣衅鼓，使归就戮于秦，<br>寡君之以为戮，死且不朽。若从君惠而免之，三年将拜君赐。”<br>    秦伯素服郊次，乡师而哭曰：“孤违蹇叔以辱二三子，孤之罪也。不替孟明，<br>孤之过也。大夫何罪？且吾不以一眚掩大德。”<br>    狄侵齐，因晋丧也。<br>    公伐邾，取訾娄，以报升陉之役。邾人不设备。秋，襄仲复伐邾。<br>    狄伐晋，及箕。八月戊子，晋侯败狄于箕。郤缺获白狄子。先轸曰：“匹夫<br>逞志于君而无讨，敢不自讨乎？”免胄入狄师，死焉。狄人归其元，面如生。<br>    初，臼季使过冀，见冀缺耨，其妻馌之。敬，相待如宾。与之归，言诸文<br>公曰：“敬，德之聚也。能敬必有德，德以治民，君请用之。臣闻之，出门如宾，<br>承事如祭，仁之则也。”公曰：“其父有罪，可乎？”对曰：“舜之罪也殛鲧，<br>其举也兴禹。管敬仲，桓之贼也，实相以济。《康诰》曰：‘父不慈，子不祗，<br>兄不友，弟不共，不相及也。’《诗》曰：‘采葑采菲，无以下体。’君取节焉<br>可也。”文公以为下军大夫。反自箕，襄公以三命命先且居将中军，以再命命先<br>茅之县赏胥臣曰：“举郤缺，子之功也。”以一命命郤缺为卿，复与之冀，亦未<br>有军行。<br>    冬，公如齐，朝，且吊有狄师也。反，薨于小寝，即安也。<br>    晋、陈、郑伐许，讨其贰于楚也。<br>    楚令尹子上侵陈、蔡。陈、蔡成，遂伐郑，将纳公子瑕，门于桔柣之门。<br>瑕覆于周氏之汪，外仆髡屯禽之以献。文夫人敛而葬之郐城之下。<br>    晋阳处父侵蔡，楚子上救之，与晋师夹泜而军。阳子患之，使谓子上曰：<br>“吾闻之，文不犯顺，武不违敌。子若欲战，则吾退舍，子济而陈，迟速唯命，<br>不然纾我。老师费财，亦无益也。”乃驾以待。子上欲涉，大孙伯曰：“不可。<br>晋人无信，半涉而薄我，悔败何及，不如纾之。”乃退舍。阳子宣言曰：“楚师<br>遁矣。”遂归。楚师亦归。大子商臣谮子上曰：“受晋赂而辟之，楚之耻也，罪<br>莫大焉。”王杀子上。<br>    葬僖公，缓作主，非礼也。凡君薨，卒哭而祔，祔而作主，特祀于主，烝尝<br>禘于庙。<br><br><hr>
