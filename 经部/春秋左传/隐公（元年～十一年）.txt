<h4>《经部·春秋左传·隐公（元年～十一年）》<b class="x">作者：不详</b></h4>
<br>    【传】惠公元妃孟子。孟子卒，继室以声子，生隐公。宋武公生仲子。仲子<br>生而有文在其手，曰为鲁夫人，故仲子归于我。生桓公而惠公薨，是以隐公立而<br>奉之。<br>    ◇隐公元年<br>    【经】元年春王正月。三月，公及邾仪父盟于蔑。夏五月，郑伯克段于鄢。<br>秋七月，天王使宰咺来归惠公、仲子之赗。九月，及宋人盟于宿。冬十有二月，<br>祭伯来。公子益师卒。<br>    【传】元年春，王周正月。不书即位，摄也。<br>    三月，公及邾仪父盟于蔑，邾子克也。未王命，故不书爵。曰“仪父”，贵<br>之也。公摄位而欲求好于邾，故为蔑之盟。<br>    夏四月，费伯帅师城郎。不书，非公命也。<br>    初，郑武公娶于申，曰武姜，生庄公及共叔段。庄公寤生，惊姜氏，故名曰<br>“寤生”，遂恶之。爱共叔段，欲立之。亟请于武公，公弗许。及庄公即位，为<br>之请制。公曰：“制，岩邑也，虢叔死焉。佗邑唯命。”请京，使居之，谓之京<br>城大叔。祭仲曰：“都，城过百雉，国之害也。先王之制：大都，不过参国之一；<br>中，五之一；小，九之一。今京不度，非制也，君将不堪。”公曰：“姜氏欲之，<br>焉辟害？”对曰：“姜氏何厌之有？不如早为之所，无使滋蔓！蔓，难图也。蔓<br>草犹不可除，况君之宠弟乎？”公曰：“多行不义，必自毙，子姑待之。”<br>    既而大叔命西鄙、北鄙贰于己。公子吕曰：“国不堪贰，君将若之何？欲与<br>大叔，臣请事之；若弗与，则请除之，无生民心。”公曰：“无庸，将自及。”<br>大叔又收贰以为己邑，至于廪延。子封曰：“可矣，厚将得众。”公曰：“不义<br>不暱，厚将崩。”<br>    大叔完聚，缮甲兵，具卒乘，将袭郑，夫人将启之。公闻其期，曰：“可矣！”<br>命子封帅车二百乘以伐京。京叛大叔段，段入于鄢，公伐诸鄢。五月辛丑，大叔<br>出奔共。<br>    书曰：“郑伯克段于鄢。”段不弟，故不言弟；如二君，故曰克；称郑伯，<br>讥失教也：谓之郑志。不言出奔，难之也。<br>    遂寘姜氏于城颍，而誓之曰：“不及黄泉，无相见也。”既而悔之。<br>    颍考叔为颍谷封人，闻之，有献于公，公赐之食，食舍肉。公问之，对曰：<br>“小人有母，皆尝小人之食矣，未尝君之羹，请以遗之。”公曰：“尔有母遗，<br>繄我独无！”颍考叔曰：“敢问何谓也？”公语之故，且告之悔。对曰：“君何<br>患焉？若阙地及泉，隧而相见，其谁曰不然？”公从之。公入而赋：“大隧之中，<br>其乐也融融！”姜出而赋：“大隧之外，其乐也泄泄！”遂为母子如初。<br>    君子曰：“颍考叔，纯孝也，爱其母，施及庄公。《诗》曰‘孝子不匮，永<br>锡尔类。’其是之谓乎！”<br>    秋七月，天王使宰咺来归惠公、仲子之赗。缓，且子氏未薨，故名。天子<br>七月而葬，同轨毕至；诸侯五月，同盟至；大夫三月，同位至；士逾月，外姻至。<br>赠死不及尸，吊生不及哀，豫凶事，非礼也。<br>    八月，纪人伐夷。夷不告，故不书。<br>    有蜚。不为灾，亦不书。<br>    惠公之季年，败宋师于黄。公立而求成焉。九月，及宋人盟于宿，始通也。<br>    冬十月庚申，改葬惠公。公弗临，故不书。惠公之薨也，有宋师，太子少，<br>葬故有阙，是以改葬。卫侯来会葬，不见公，亦不书。郑共叔之乱，公孙滑出奔<br>卫。卫人为之伐郑，取廪延。郑人以王师、虢师伐卫南鄙。请师于邾。邾子使私<br>于公子豫，豫请往，公弗许，遂行。及邾人、郑人盟于翼。不书，非公命也。<br>    新作南门。不书，亦非公命也。<br>    十二月，祭伯来，非王命也。<br>    众父卒。公不与小敛，故不书日。<br>    ◇隐公二年<br>    【经】二年春，公会戎于潜。夏五月，莒人入向。无骇帅师入极。秋八月庚<br>辰，公及戎盟于唐。九月，纪裂繻来逆女。冬十月，伯姬归于纪。纪子帛、莒子<br>盟于密。十有二月乙卯，夫人子氏薨。郑人伐卫。<br>    【传】二年春，公会戎于潜，修惠公之好也。戎请盟，公辞。<br>    莒子娶于向，向姜不安莒而归。夏，莒人入向，以姜氏还。<br>    司空无骇入极，费庈父胜之。<br>    戎请盟。秋，盟于唐，复修戎好也。<br>    九月，纪裂繻来逆女，卿为君逆也。<br>    冬，纪子帛、莒子盟于密，鲁故也。<br>    郑人伐卫，讨公孙滑之乱也。<br>    ◇隐公三年<br>    【经】三年春王二月，己巳，日有食之。三月庚戌，天王崩。夏四月辛卯，<br>君氏卒。秋，武氏子来求赙。八月庚辰，宋公和卒。冬十有二月，齐侯，郑伯盟<br>于石门。癸未，葬宋穆公。<br>    【传】三年春，王三月壬戌，平王崩。赴以庚戌，故书之。<br>    夏，君氏卒。声子也。不赴于诸侯，不反哭于寝，不祔于姑，故不曰薨。不<br>称夫人，故不言葬，不书姓。为公故，曰“君氏”。<br>    郑武公、庄公为平王卿士。王贰于虢，郑伯怨王，王曰“无之”。故周、郑<br>交质。王子狐为质于郑，郑公子忽为质于周。王崩，周人将畀虢公政。四月，郑<br>祭足帅师取温之麦。秋，又取成周之禾。周、郑交恶。<br>    君子曰：“信不由中，质无益也。明恕而行，要之以礼，虽无有质，谁能间<br>之？苟有明信，涧溪沼沚之毛，蘋蘩蕰藻之菜，筐筥锜釜之器，潢汙行潦之水，<br>可荐于鬼神，可羞于王公，而况君子结二国之信，行之以礼，又焉用质？《风》<br>有《采繁》、《采蘋》，《雅》有《行苇》、《泂酌》，昭忠信也。”<br>    武氏子来求赙，王未葬也。<br>    宋穆公疾，召大司马孔父而属殇公焉，曰：“先君舍与夷而立寡人，寡人弗<br>敢忘。若以大夫之灵，得保首领以没，先君若问与夷，其将何辞以对？请子奉之，<br>以主社稷，寡人虽死，亦无悔焉。”对曰：“群臣愿奉冯也。”公曰：“不可。<br>先君以寡人为贤，使主社稷，若弃德不让，是废先君之举也，岂曰能贤？光昭先<br>君之令德，可不务乎？吾子其无废先君之功。”使公子冯出居于郑。八月庚辰，<br>宋穆公卒。殇公即位。<br>    君子曰：“宋宣公可谓知人矣。立穆公，其子飨之，命以义夫。《商颂》曰：<br>‘殷受命咸宜，百禄是荷。’其是之谓乎！”<br>    冬，齐、郑盟于石门，寻卢之盟也。庚戌，郑伯之车偾于济。<br>    卫庄公娶于齐东宫得臣之妹，曰庄姜，美而无子，卫人所为赋《硕人》也。<br>又娶于陈，曰厉妫，生孝伯，早死。其娣戴妫生桓公，庄姜以为己子。公子州吁，<br>嬖人之子也，有宠而好兵，公弗禁，庄姜恶之。石碏谏曰：“臣闻爱子，教之<br>以义方，弗纳于邪。骄、奢、淫、泆，所自邪也。四者之来，宠禄过也。将立州<br>吁，乃定之矣，若犹未也，阶之为祸。夫宠而不骄，骄而能降，降而不憾，憾而<br>能眕者鲜矣。且夫贱妨贵，少陵长，远间亲，新间旧，小加大，淫破义，所谓<br>六逆也。君义，臣行，父慈，子孝，兄爱，弟敬，所谓六顺也。去顺效逆，所以<br>速祸也。君人者将祸是务去，而速之，无乃不可乎？”弗听，其子厚与州吁游，<br>禁之，不可。桓公立，乃老。<br>    ◇隐公四年<br>    【经】四年春王二月，莒人伐杞，取牟娄。戊申，卫州吁弑其君完。夏，<br>公及宋公遇于清。宋公、陈侯、蔡人、卫人伐郑。秋，翚帅师会宋公、陈侯、蔡<br>人、卫人伐郑。九月，卫人杀州吁于濮。冬十有二月，卫人立晋。<br>    【传】四年春，卫州吁弑桓公而立。公与宋公为会，将寻宿之盟。未及期，<br>卫人来告乱。夏，公及宋公遇于清。<br>    宋殇公之即位也，公子冯出奔郑，郑人欲纳之。及卫州吁立，将修先君之怨<br>于郑，而求宠于诸侯以和其民，使告于宋曰：“君若伐郑以除君害，君为主，敝<br>邑以赋与陈、蔡从，则卫国之愿也。”宋人许之。于是，陈、蔡方睦于卫，故宋<br>公、陈侯、蔡人、卫人伐郑，围其东门，五日而还。<br>    公问于众仲曰：“卫州吁其成乎？”对曰：“臣闻以德和民，不闻以乱。以<br>乱，犹治丝而棼之也。夫州吁，阻兵而安忍。阻兵无众，安忍无亲，众叛亲离，<br>难以济矣。夫兵犹火也，弗戢，将自焚也。夫州吁弑其君而虐用其民，于是乎不<br>务令德，而欲以乱成，必不免矣。”<br>    秋，诸侯复伐郑。宋公使来乞师，公辞之。羽父请以师会之，公弗许，固请<br>而行。故书曰“翚帅师”，疾之也。诸侯之师败郑徒兵，取其禾而还。<br>    州吁未能和其民，厚问定君于石子。石子曰：“王觐为可。”曰：“何以得<br>觐？”曰：“陈桓公方有宠于王，陈、卫方睦，若朝陈使请，必可得也。”厚从<br>州吁如陈。石碏使告于陈曰：“卫国褊小，老夫耄矣，无能为也。此二人者，<br>实弑寡君，敢即图之。”陈人执之而请莅于卫。九月，卫人使右宰丑莅杀州吁于<br>濮，石碏使其宰獳羊肩莅杀石厚于陈。<br>    君子曰：“石碏，纯臣也，恶州吁而厚与焉。‘大义灭亲’，其是之谓乎！”<br>    卫人逆公子晋于邢。冬十二月，宣公即位。书曰“卫人立晋”众也。<br>    ◇隐公五年<br>    【经】五年春，公矢鱼于棠。夏四月，葬卫桓公。秋，卫师入郕。九月，<br>考仲子之宫。初献六羽。邾人、郑人伐宋。螟。冬十有二月辛巳，公子彄卒。<br>宋人伐郑，围长葛。<br>    【传】五年春，公将如棠观鱼者。臧僖伯谏曰：“凡物不足以讲大事，其材<br>不足以备器用，则君不举焉。君将纳民于轨物者也。故讲事以度轨量谓之轨，取<br>材以章物采谓之物，不轨不物谓之乱政。乱政亟行，所以败也。故春蒐夏苗，秋<br>狝冬狩，皆于农隙以讲事也。三年而治兵，入而振旅，归而饮至，以数军实。昭<br>文章，明贵贱，辨等列，顺少长，习威仪也。鸟兽之肉不登于俎，皮革齿牙、骨<br>角毛羽不登于器，则公不射，古之制也。若夫山林川泽之实，器用之资，皂隶之<br>事，官司之守，非君所及也。”公曰：“吾将略地焉。”遂往，陈鱼而观之。僖<br>伯称疾，不从。书曰“公矢鱼于棠”，非礼也，且言远地也。<br>    曲沃庄伯以郑人、邢人伐翼，王使尹氏、武氏助之。翼侯奔随。<br>    夏，葬卫桓公。卫乱，是以缓。<br>    四月，郑人侵卫牧，以报东门之役。卫人以燕师伐郑。郑祭足、原繁、泄驾<br>以三军军其前，使曼伯与子元潜军军其后。燕人畏郑三军而不虞制人。六月，郑<br>二公子以制人败燕师于北制。君子曰：“不备不虞，不可以师。”<br>    曲沃叛王。秋，王命虢公伐曲沃而立哀侯于翼。<br>    卫之乱也，郕人侵卫，故卫师入郕。<br>    九月，考仲子之宫，将万焉。公问羽数于众仲。对曰：“天子用八，诸侯用<br>六，大夫四，士二。夫舞所以节八音而行八风，故自八以下。”公从之。于是初<br>献六羽，始用六佾也。<br>    宋人取邾田。邾人告于郑曰：“请君释憾于宋，敝邑为道。”郑人以王师会<br>之。伐宋，入其郛，以报东门之役。宋人使来告命。公闻其入郛也，将救之，问<br>于使者曰：“师何及？”对曰：“未及国。”公怒，乃止，辞使者曰：“君命寡<br>人同恤社稷之难，今问诸使者，曰‘师未及国’，非寡人之所敢知也。”<br>    冬十二月辛已，臧僖伯卒。公曰：“叔父有憾于寡人，寡人弗敢忘。葬之加<br>一等。<br>    宋人伐郑，围长葛，以报入郛之役也。<br>    ◇隐公六年<br>    【经】六年春，郑人来渝平。夏五月辛酉，公会齐侯盟于艾。秋七月。冬，<br>宋人取长葛。<br>    【传】六年春，郑人来渝平，更成也。<br>    翼九宗、五正、顷父之子嘉父逆晋侯于随，纳诸鄂。晋人谓之鄂侯。<br>    夏，盟于艾，始平于齐也。<br>    五月庚申，郑伯侵陈，大获。<br>    往岁，郑伯请成于陈，陈侯不许。五父谏曰：“亲仁善邻，国之宝也。君其<br>许郑。”陈侯曰：“宋、卫实难，郑何能为？”遂不许。<br>    君子曰：“善不可失，恶不可长，其陈桓公之谓乎！长恶不悛，从自及也。<br>虽欲救之，其将能乎？《商书》曰：‘恶之易也，如火之燎于原，不可乡迩，其<br>犹可扑灭？’周任有言曰：‘为国家者，见恶如农夫之务去草焉，芟夷蕴崇之，<br>绝其本根，勿使能殖，则善者信矣。’”<br>    秋，宋人取长葛。<br>    冬，京师来告饥。公为之请籴于宋、卫、齐、郑，礼也。<br>    郑伯如周，始朝桓王也。王不礼焉。周桓公言于王曰：“我周之东迁，晋、<br>郑焉依。善郑以劝来者，犹惧不<艹既>，况不礼焉？郑不来矣！”<br>    ◇隐公七年<br>    【经】七年春王三月，叔姬归于纪。滕侯卒。夏，城中丘。齐侯使其弟年来<br>聘。秋，公伐邾。冬，天王使凡伯来聘。戎伐凡伯于楚丘以归。<br>    【传】七年春，滕侯卒。不书名，未同盟也。凡诸侯同盟，于是称名，故薨<br>则赴以名，告终嗣也，以继好息民，谓之礼经。<br>    夏，城中丘，书，不时也。<br>    齐侯使夷仲年来聘，结艾之盟也。<br>    秋，宋及郑平。七月庚申，盟于宿。公伐邾，为宋讨也。<br>    初，戎朝于周，发币于公卿，凡伯弗宾。冬，王使凡伯来聘。还，戎伐之于<br>楚丘以归。<br>    陈及郑平。十二月，陈五父如郑莅盟。壬申，及郑伯盟，歃如忘，泄伯曰：<br>“五父必不免，不赖盟矣。”<br>    郑良佐如陈莅盟，辛巳，及陈侯盟，亦知陈之将乱也。<br>    郑公子忽在王所，故陈侯请妻之。郑伯许之，乃成昏。<br>    ◇隐公八年<br>    【经】八年春，宋公、卫侯遇于垂。三月，郑伯使宛来归祊。庚寅，我入<br>祊。夏六月己亥，蔡侯考父卒。辛亥，宿男卒。秋七月庚午，宋公、齐侯、卫<br>侯盟于瓦屋。八月，葬蔡宣公。九月辛卯，公及莒入盟于浮来。螟。冬十有二月，<br>无骇卒。<br>    【传】八年春，齐侯将平宋、卫，有会期。宋公以币请于卫，请先相见，卫<br>侯许之，故遇于犬丘。<br>    郑伯请释泰山之祀而祀周公，以泰山之祊易许田。三月，郑伯使宛来归<br>祊，不祀泰山也。<br>    夏，虢公忌父始作卿士于周。<br>    四月甲辰，郑公子忽如陈逆妇妫。辛亥，以妫氏归。甲寅，入于郑。陈鍼<br>子送女。先配而后祖。鍼子曰：“是不为夫妇。诬其祖矣，非礼也，何以能育？”<br>    齐人卒平宋、卫于郑。秋，会于温，盟于瓦屋，以释东门之役，礼也。<br>    八月丙戌，郑伯以齐人朝王，礼也。<br>    公及莒人盟于浮来，以成纪好也。<br>    冬，齐侯使来告成三国。公使众仲对曰：“君释三国之图以鸠其民，君之惠<br>也。寡君闻命矣，敢不承受君之明德。”<br>    无骇卒。羽父请谥与族。公问族于众仲。众仲对曰：“天子建德，因生以赐<br>姓，胙之土而命之氏。诸侯以字为谥，因以为族。官有世功，则有官族，邑亦如<br>之。”公命以字为展氏。<br>    ◇隐公九年<br>    【经】九年春，天子使南季来聘。三月癸酉，大雨，震电。庚辰，大雨雪。<br>挟卒。夏，城郎。秋七月。冬，公会齐侯于防。<br>    【传】九年春，王三月癸酉，大雨霖以震，书始也。庚辰，大雨雪，亦如之。<br>书，时失也。凡雨，自三日以往为霖。平地尺为大雪。<br>    夏，城郎，书，不时也。<br>    宋公不王。郑伯为王左卿士，以王命讨之，伐宋。宋以入郛之役怨公，不告<br>命。公怒，绝宋使。<br>    秋，郑人以王命来告伐宋。<br>    冬，公会齐侯于防，谋伐宋也。<br>    北戎侵郑，郑伯御之。患戎师，曰；“彼徒我车，惧其侵轶我也。”公子突<br>曰：“使勇而无刚者尝寇，而速去之。君为三覆以待之。戎轻而不整，贪而无亲，<br>胜不相让，败不相救。先者见获必务进，进而遇覆必速奔，后者不救，则无继矣。<br>乃可以逞。”从之。<br>    戎人之前遇覆者奔。祝聃逐之。衷戎师，前后击之，尽殪。戎师大奔。十一<br>月甲寅，郑人大败戎师。<br>    ◇隐公十年<br>    【经】十年春王二月，公会齐侯、郑伯于中丘。夏，翚帅师会齐人、郑人伐<br>宋。六月壬戌，公败宋师于菅。辛未，取郜。辛巳，取防。秋，宋人、卫人入郑。<br>宋人、蔡人、卫人伐戴。郑伯伐取之。冬十月壬午，齐人、郑人入郕。<br>    【传】十年春，王正月，公会齐侯、郑伯于中丘。癸丑，盟于邓，为师期。<br>    夏五月，羽父先会齐侯、郑伯伐宋。<br>    六月戊申，公会齐侯、郑伯于老桃。壬戌，公败宋师于菅。庚午，郑师入郜。<br>辛未，归于我。庚辰，郑师入防。辛巳，归于我。<br>    君子谓：“郑庄公于是乎可谓正矣。以王命讨不庭，不贪其土以劳王爵，正<br>之体也。”<br>    蔡人、卫人、郕人不会王命。<br>    秋七月庚寅，郑师入郊。犹在郊，宋人、卫人入郑。蔡人从之，伐戴。八月<br>壬戌，郑伯围戴。癸亥，克之，取三师焉。宋、卫既入郑，而以伐戴召蔡人，蔡<br>人怒，故不和而败。<br>    九月戊寅，郑伯入宋。<br>    冬，齐人、郑人入郕，讨违王命也。<br>    ◇隐公十一年<br>    【经】十有一年春，滕侯、薛侯来朝。夏，公会郑伯于时来。秋七月壬午，<br>公及齐侯、郑伯入许。冬十有一月壬辰，公薨。<br>    【传】十一年春，滕侯、薛侯来朝，争长。薛侯曰：“我先封。”滕侯曰：<br>“我，周之卜正也。薛，庶姓也，我不可以后之。”<br>    公使羽父请于薛侯曰：“君与滕君辱在寡人。周谚有之曰：‘山有木，工则<br>度之；宾有礼，主则择之。’周之宗盟，异姓为后。寡人若朝于薛，不敢与诸任<br>齿。君若辱贶寡人，则愿以滕君为请。”<br>    薛侯许之，乃长滕侯。<br>    夏，公会郑伯于郲，谋伐许也。<br>    郑伯将伐许，五月甲辰，授兵于大宫。公孙阏与颍考叔争车，颍考叔挟辀以<br>走，子都拔棘以逐之，及大逵，弗及，子都怒。<br>    秋七月，公会齐侯、郑伯伐许。庚辰，傅于许，颍考叔取郑伯之旗蝥弧以先<br>登。子都自下射之，颠。瑕叔盈又以蝥弧登，周麾而呼曰：“君登矣！”郑师毕<br>登。壬午，遂入许。许庄公奔卫。<br>    齐侯以许让公。公曰：“君谓许不共，故从君讨之。许既伏其罪矣，虽君有<br>命，寡人弗敢与闻。”乃与郑人。<br>    郑伯使许大夫百里奉许叔以居许东偏，曰：“天祸许国，鬼神实不逞于许君，<br>而假手于我寡人。寡人唯是一二父兄不能共亿，其敢以许自为功乎？寡人有弟，<br>不能和协，而使糊其口于四方，其况能久有许乎？吾子其奉许叔以抚柔此民也，<br>吾将使获也佐吾子。若寡人得没于地，天其以礼悔祸于许？无宁兹许公复奉其社<br>稷。唯我郑国之有请谒焉，如旧昏媾，其能降以相从也。无滋他族，实逼处此，<br>以与我郑国争此土也。吾子孙其覆亡之不暇，而况能禋祀许乎？寡人之使吾子处<br>此，不唯许国之为，亦聊以固吾圉也。”<br>    乃使公孙获处许西偏，曰：“凡而器用财贿，无置于许。我死，乃亟去之。<br>吾先君新邑于此，王室而既卑矣，周之子孙日失其序。夫许，大岳之胤也，天而<br>既厌周德矣，吾其能与许争乎？”<br>    君子谓：“郑庄公于是乎有礼。礼，经国家，定社稷，序民人，利后嗣者也。<br>许无刑而伐之，服而舍之，度德而处之，量力而行之，相时而动，无累后人，可<br>谓知礼矣。”<br>    郑伯使卒出豭，行出犬鸡，以诅射颍考叔者。君子谓：“郑庄公失政刑矣。<br>政以治民，刑以正邪，既无德政，又无威刑，是以及邪。邪而诅之，将何益矣！”<br>    王取邬、刘、功蒍、邗之田于郑，而与郑人苏忿生之田温、原、絺、樊、<br>隰郕、欑茅、向、盟、州、陉、隤、怀。君子是以知桓王之失郑也。恕而行<br>之，德之则也，礼之经也。己弗能有而以与人，人之不至，不亦宜乎？<br>    郑、息有违言，息侯伐郑。郑伯与战于竟，息师大败而还。君子是以知息之<br>将亡也。不度德，不量力，不亲亲，不征辞，不察有罪，犯五不韪而以伐人，其<br>丧师也，不亦宜乎！<br>    冬十月，郑伯以虢师伐宋。壬戌，大败宋师，以报其入郑也。宋不告命，故<br>不书。凡诸侯有命，告则书，不然则否。师出臧否，亦如之。虽及灭国，灭不告<br>败，胜不告克，不书于策。羽父请杀桓公，将以求大宰。公曰：“为其少故也，<br>吾将授之矣。使营菟裘，吾将老焉。”羽父惧，反谮公于桓公而请弑之。公之为<br>公子也，与郑人战于狐壤，止焉。郑人囚诸尹氏，赂尹氏而祷于其主钟巫，遂与<br>尹氏归而立其主。十一月，公祭钟巫，齐于社圃，馆于寪氏。壬辰，羽父使<br>贼弑公于寪氏，立桓公而讨寪氏，有死者。不书葬，不成丧也。<br><br><hr>
