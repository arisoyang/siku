<h4>《史部·辽史·附录  进辽史表》<b class="x">作者：脱脱等</b></h4>
<br>开府仪同三司、上柱国、录军国重事、中书右丞相、监修国史、领经筵事臣<br>脱脱言：窃惟天文莫验于玑衡，人文莫证于简策。人主监天象之休咎，则必察乎<br>玑衡之精；监人事之得失，则必考乎简策之信。是以二者所掌，俱有太史之称。<br>然天道幽而难知，人情显而易见。动静者吉凶之兆，敬怠者兴亡之机。史臣虽述<br>前代之设施，大意有助人君之鉴戒。<br>辽自唐季，基于朔方。造邦本席于干戈，致治能资于黼黻。敬天尊祖，而出<br>入必祭；亲仁善邻，而和战以宜。南府治民，北府治兵。春狩省耕，秋狩省敛。<br>吏课每严于刍牧，岁饥屡赐乎田租。至若观市赦罪，则吻合六典之规；临轩策士，<br>则恪遵三岁之制。享国二百一十九载，政刑日举，品式备具，盖有足尚者焉。迨<br>夫子孙失御，上下离心。骄盈盛而衅隙生，谗贼兴而根本蹙。变强为弱，易于反<br>掌。吁！可畏哉！<br>天祚自绝，大石苟延。国既丘墟，史亦芜茀。耶律俨语多避忌，陈大任辞乏<br>精详。《五代史》系之终篇，宋旧史埒诸载记。予夺各徇其主，传闻况失其真。<br>我世祖皇帝一视同仁，深加愍恻。尝敕词臣，撰次三史，首及于辽。六十余年，<br>岁月因循，造物有待。<br>臣脱脱诚惶诚恐顿首：钦惟皇帝陛下，如尧稽古，而简宽容众；若舜好问，<br>而浚哲冠伦。讲经兼诵乎祖谟，访治旁求乎往牒。兹修史事，断自宸衷。睿旨下<br>而征聘行，朝士贺而遗逸起。于是命臣脱脱以中书右丞相领都总裁，中书平章政<br>事臣铁睦尔达世、中书右丞今平章政事臣贺惟一、御史中丞今翰林学士承旨臣张<br>起岩，翰林学士臣欧阳玄、侍御史今集贤侍讲学士兼国子祭酒臣吕思诚、翰林侍<br>讲学士臣揭傒斯奉命为总裁官。中书遴选儒臣宗文太监今兵部尚书臣廉惠山海牙、<br>翰林直学士臣王沂、秘书著作佐郎臣徐昺、国史院编修官臣陈绎曾分撰《辽史》。<br>起至正三年四月，迄四年三月。发故府之椟藏，集遐方之匦献，搜罗剔抉，删润<br>研劘。纪志表传，备成一代之书；臧否是非，不迷千载之实。臣脱脱叨承隆寄，<br>幸睹成功。载宣日月之光华，愿效涓埃之补报。我朝之论议归正，气之直则辞之<br>昌；辽国之君臣有知，善者喜而恶者惧。所撰本纪三十卷、志三十二卷、表八卷、<br>列传四十六卷，各著论赞，具存体裁，随表以闻。上尘天览，下情无任惭惧战汗<br>屏营之至。臣脱脱诚惶诚惧顿首顿首谨言。<br><br><br><br><hr>
