<h4>《史部·辽史·卷八十九  列传第十九》<b class="x">作者：脱脱等</b></h4>
<br>○耶律庶成（庶箴蒲鲁）杨皙耶律韩留杨佶耶律和尚<br>耶律庶成，字喜隐，小字陈六，季父房之后。父吴九，检校太师。庶成幼好<br>学，书过目不忘。善辽、汉文字，于诗尤工。重熙初，补牌印郎君，累迁枢密直<br>学士。与萧韩家奴各进《四时逸乐赋》，帝嗟赏。初，契丹医人鲜知切脉审药，<br>上命庶成译方脉书行之，自是人皆通习，虽诸部族亦知医事。时入禁中，参决疑<br>议。偕林牙萧韩家奴等撰《实录》及《礼书》。与枢密副使萧德修定法令，上诏<br>庶成曰：“方今法令轻重不伦。法令者，为政所先，人命所系，不可不慎。卿其<br>审度轻重，从宜修定。”庶成参酌古今，刊正讹谬，成书以进。帝览而善之。庶<br>成方进用，为妻胡笃所诬，以罪夺官，绌为“庶耶律”。使吐蕃凡十二年，清宁<br>间始归。帝知其诬，诏复本族，仍迁所夺官，卒。<br>庶成尝为林牙，梦善卜者胡吕古卜曰：“官止林牙，因妻得罪。”及置于理，<br>法当离婚。胡笃适有娠，至期不产而死。剖视之，其子以手抱心，识者谓诬夫之<br>报。有诗文行于世。弟庶箴。<br>庶箴，字陈甫，善属文。重熙中，为本族将军。咸雍元年，同知东京留守事，<br>俄徙乌衍突厥部节度使。九年，知蓟州事。明年，迁都林牙。上表乞广本国姓氏<br>曰：“我朝创业以来，法制修明；惟姓氏止分为二，耶律与萧而已。始太祖制契<br>丹大字，取诸部乡里之名，续作一篇，著于卷末。臣请推广之，使诸部各立姓氏，<br>庶男女婚媾有合典礼。”帝以旧制不可遽厘，不听。大康二年，出耶律乙辛为中<br>京留守，庶箴与耶律孟简表贺。顷之，乙辛复为枢密使，专权恣虐。庶箴私见乙<br>辛泣曰：“前抗表，非庶箴之愿也。”乙辛信其言，乃得自安。闻者鄙之。八年，<br>致仕，卒。子蒲鲁。<br>蒲鲁，字乃展。幼聪悟好学，甫七岁，能诵契丹大字。习汉文，未十年，博<br>通经籍。重熙中，举进士第。主文以国制无契丹试进士之条，闻于上，以庶箴擅<br>令子就科目，鞭之二百。寻命莆鲁为牌印郎君。应诏赋诗，立成以进。帝嘉赏，<br>顾左右曰：“文才如此，必不能武事。”蒲鲁奏曰：“臣自蒙义方，兼习骑射，<br>在流辈中亦可周旋。”帝未之信。会从猎，三矢中三兔，帝奇之，转通进。是时，<br>父庶箴尝寄《戒谕诗》，蒲鲁答以赋，众称其典雅。宠遇渐隆。清宁初卒。<br>杨皙，字昌时，安次人。幼通《五经》大义。圣宗闻其颖悟，诏试讲，授秘<br>书省校书郎。太平十一年，擢进士乙科，为著作佐郎。重熙十二年，累迁枢密都<br>承旨，权度支使。登对称旨，进枢密副使。历长宁军节度使，山西路转运使，知<br>兴中府。清宁初，入知南院枢密使，与姚景行同总朝政。请行柴册礼。封赵国公。<br>以足疾，复知兴中府。咸雍初，徙封齐，召赐同德功臣、尚书左仆射，兼中书令，<br>拜枢密使，改封晋，给宰相、枢密使两厅傔从，封赵王。屡请归政，益赐保节<br>功臣，致仕。大康五年，例改辽西郡王，薨。<br>耶律韩留，字速宁，仲父隋国王之后。有明识，笃行义，举止严重，工为诗。<br>统和间，召摄御院通进。开泰三年，稍迁乌古敌烈部都监，俄知详稳事。敌烈部<br>叛，将宫分军，从枢密使耶律世良讨平之，加千牛卫大将军。重熙元年，累迁至<br>同知上京留守，改奚六部秃里太尉。性不苟合，为枢密使萧解里所忌。上欲召用<br>韩留，解里言目病不能视，议前寝。四年，召为北面林牙。帝曰：“朕早欲用卿，<br>闻有疾，故待之至今。”韩留对曰：“臣昔有目疾，才数月耳；然料不至于昏。<br>第臣驽拙，不能事权贵，是以不获早睹天颜。非陛下圣察，则愚臣岂有今日耶！”<br>诏进《述怀诗》，上嘉叹。方将大用，卒。<br>杨佶，字正叔，南京人。幼颖悟异常，读书自能成句，识者奇之。弱冠，声<br>名籍甚。统和二十四年，举进士第一，历校书郎、大理正。开泰六年，转仪曹郎，<br>典掌书命，加谏议大夫。出知易州，治尚清简，征发期会必信。入为大理少卿。<br>累迁翰林学士，文章号得体。八年，燕地饥疫，民多流殍，以佶同知南京留守事，<br>发仓廪，振乏绝，贫民鬻子者计佣而出之。宋遣梅询贺千龄节，诏佶迎送，多唱<br>酬，询每见称赏。复为翰林学士。重熙元年，升翰林学士承旨。丁母忧，起复工<br>部尚书。历忠顺军节度使，朔武等州观察处置使，天德军节度使，加特进检校太<br>师、同中书门下平章事，复拜参知政事，兼知南院枢密使。十五年，出为武定军<br>节度使。境内亢旱，苗稼将槁。视事之夕，雨泽沾足。百姓歌曰：“何以苏我？<br>上天降雨。谁其抚我？杨公为主。”漯阳水失故道，岁为民害，乃以己俸创长桥，<br>人不病涉。及被召，郡民攀辕泣送。上御清凉殿宴劳之，即日除吏部尚书，兼门<br>下侍郎、同中书门下平章事。上曰：“卿今日何减吕望之遇文王！”佶对曰：<br>“吕望比臣遭际有十年之晚。”上悦。其居相位，以进贤为己任，事总大纲，责<br>成百司，人人乐为之用。三请致政，许之，月给钱粟傔隶，四时遣使存问。卒。<br>有《登瀛集》行于世。<br>耶律和尚，字特抹，系出季父房。善滑稽。重熙初，补祗候郎君。时帝笃于<br>亲亲，凡三父之后，皆序父兄行第，于和尚尤狎爱。然每侍宴饮，虽诙谐，未尝<br>有一言之过，由是上益重之。历积庆、永兴宫使，累迁至同知南院宣徽使事、南<br>面林牙。十六年，出为怀化军节度使，俄召为御史大夫。二十三年，因大册，加<br>天平军节度使、检校太师，徙中京路按问使，卒。<br>和尚雅有美行，数以财恤亲友，人皆爱重。然嗜酒不事事，以故不获柄用。<br>或以为言，答曰：“吾非不知，顾人生如风灯石火，不饮将何为？”晚年沈湎尤<br>甚，人称为“酒仙”云。<br>论曰：庶成定法令，治民者不容高下其手。庶箴虽尝表请广姓氏，以秩典礼，<br>其随势俯仰，则有愧于其子蒲鲁矣。杨皙为上宠遇，迭封王爵，而功业不少概见。<br>然得爱民治国之要，其杨佶哉！<br><hr>
