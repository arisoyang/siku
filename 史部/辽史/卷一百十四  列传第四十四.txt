<h4>《史部·辽史·卷一百十四  列传第四十四》<b class="x">作者：脱脱等</b></h4>
<br>◎逆臣下<br>○萧胡睹萧迭里得古迭耶律撒剌竹奚回离保萧特烈<br>萧胡睹，字乙辛。口吃，视斜，发卷，伯父孝穆见之曰：“是儿状貌，族中<br>未尝有。”及壮，魁梧桀傲，好扬人恶。重熙中，为祗候郎君。俄迁兴圣宫使，<br>尚秦国长公主，授驸马都尉。以不谐离婚，复尚齐国公主，为北面林牙。清宁中，<br>历北、南院枢密副使，代族兄术哲为西北路招讨使。时萧革与萧阿剌俱为枢密使，<br>不协，革以术哲为阿剌所爱，嫉之。术哲受代赴阙，先尝借官粟，留直而去。胡<br>睹希革意，发其事，术哲因得罪。胡睹又欲要权，岁时献遗珍玩、畜产于革，二<br>人相爱过于兄弟。胡睹族弟敌烈为北克，荐国舅详稳萧胡笃于胡睹，胡睹见其辨<br>给壮勇，倾心交结。每遇休沐，言论终日，人皆怪之。会胡睹同知北院枢密事，<br>奏胡笃及敌烈可用，帝以敌烈为旗鼓拽剌详稳，胡笃为宿直官。及革构陷其兄阿<br>剌，胡笃阴为之助，时人丑之。<br>耶律乙辛知北院枢密事，胡睹位在乙辛下，意怏怏不平。初，胡睹尝与重元<br>子涅鲁古谋逆，欲其速发。会车驾猎太子山，遂与涅鲁古胁弩手军犯行宫。既战，<br>涅鲁古中流矢而毙，众皆逃散。时同党耶律撒剌竹适在围场，闻乱，率猎夫来援。<br>其党谓胡睹等曰：“我军甚众，乘其无备，中夜决战，事冀有成；若至明日，其<br>谁从我？”胡睹曰：“仓卒中黑白不辨，若内外军相应，则吾事去矣。黎明而发，<br>何迟之有！”重元听胡睹之计，令四面巡警待旦。是夜，同党立重元僣位号，胡<br>睹自为枢密使。明日战败，胡睹被创，单骑遁走，至十七泺，投水死。五子，同<br>日诛之。<br>萧迭里得，字胡睹堇，国舅少父房之后。父双古，尚钿匿公主，仕至国舅详<br>稳。迭里得幼警敏不羁，好射猎。太平中，以外戚补祗候郎君，历延昌宫使、殿<br>前副点检。重熙十三年伐夏，迭里得将偏师首入敌境，多所俘掠，迁都点检，改<br>乌古敌烈部都详稳。十八年，再举西伐，迭里得奏：“军马器械之事，务在选将，<br>夏人岂为难制，但严设斥堠，不用掩袭计，何虑不胜？”帝曰：“卿其速行，无<br>后军期。”既而迭里得失利还，复为都点检。十九年，夏人来侵金肃军，上遣迭<br>里得率轻兵督战，至河南三角川，斩候者八人，擒观察使，以功命知汉人行宫都<br>部署事，出为西南面招讨使。族弟黄八家奴告其主私议宫掖事，迭里得寝之。事<br>觉，决大杖，削爵为民。清宁中，上以所坐事非迭里得所犯，起为南京统军使。<br>至是，从重元子涅鲁古等乱，败走被擒，伏诛。<br>古迭，本宫分人，不知姓氏。好戏狎，不喜绳检。膂力过人，善击鞠。重熙<br>初，为护卫，历宿直官。十三年，西征，以古迭为先锋。夏人伏兵掩之，古迭力<br>战，麾下士多殁，乃单骑突出。遇夏王李元昊来围，势甚急。古迭驰射，应弦辄<br>仆，跃马直击中坚，夏兵不能当，晡乃还营。改兴圣宫太保。清宁九年，从重元、<br>涅鲁古乱，与扈从兵战，败而遁，追擒之，陵迟而死。<br>撒剌竹，孟父房涤冽之孙。性凶暴。清宁中，累迁宣徽使，改殿前都点检，<br>首与重元谋乱。会帝猎滦河，重元恐事泄，与扈从军仓卒而战。其子涅鲁古既死，<br>同党溃散。撒剌竹适在畋所，闻乱，劫猎夫以援。既至，知涅鲁古已死，大悔恨<br>之，谓曰：“我辈惟有死战，胡为若儿戏，自取殒灭？今行宫无备，乘夜劫之，<br>大事可济。若俟明旦，彼将有备，安知我众不携贰？一失机会，悔将无及。”重<br>元、萧胡睹等曰：“今夕但可四面围之，勿令外军得入，彼何能备！”不从。迟<br>明，投仗而走，撒剌竹战死。<br>奚回离保，一名翰，字挼懒，奚王忒邻之后。善骑射，趫捷而勇，与其兄鳖<br>里剌齐名。大安中，车驾幸中京，补护卫，稍迁铁鹞军详稳。天庆间，徙北女直<br>详稳，兼知咸州路兵马事，改东京统军。既而诸蕃入寇，番破之，迁奚六部大王，<br>兼总知东路兵马事。保大二年，金兵至，天祚播迁，回离保率吏民立秦晋国王淳<br>为帝。淳伪署回离保知北院枢密事，兼诸军都统，屡败宋兵。淳死，其妻普贤女<br>摄事。是年，金兵由居庸关入，回离保知北院，即箭笴山自立，号奚国皇帝，改<br>元天复，设奚、汉、渤海三枢密院，改东、西节度使为二王，分司建官。时奚人<br>巴辄、韩家奴等引兵击附近契丹部落，劫掠人畜，群情大骇。会回离保为郭药师<br>所败，一军离心，其党耶律阿古哲与其甥乙室八斤等杀之，伪立凡八月。<br>萧特烈，字讹都碗，遥辇洼可汗宫分人。乾统中入宿卫，出为顺义军节度使。<br>天庆四年，同知咸州路兵马事。五年，以兵败夺节度使。保大元年，迁隗古部节<br>度使。及天祚在山西集群牧兵，特烈为副统军。闻金兵将至，特烈谕士卒以君臣<br>之义，死战于石辇铎。金兵不战，特烈伺间欲攻之。天祚喜甚，召嫔御诸子登高<br>同观，将诧之。金兵望日月旗，知天祚在其下，以劲兵直趋奋击，无敢当者，天<br>祚遁走。特烈所至，招集散亡，寻为中军都统，复败于梯已山。天祚决意渡河奔<br>夏，从臣切谏不听，人情惶惧不知所为。特烈阴谓耶律兀直曰：“事势如此，亿<br>兆离心，正我辈效节之秋。不早为计，奈社稷何！”遂共劫梁王雅里，奔西北诸<br>部，伪立为帝，特烈自为枢密使。雅里卒，欲择可立者。会耶律兀直言术烈才德<br>纯备，兼兴宗之孙，众皆曰可，遂僣立焉，特烈伪职如故。未三旬，与术烈俱为<br>乱兵所杀。<br>论曰：辽之秉国钧，握兵柄，节制诸部帐，非宗室外戚不使，岂不以为帝王<br>久长万世之计哉。及夫肆叛逆，致乱亡，皆是人也。有国家者，可不深戒矣乎！<br><hr>
