<h4>《史部·辽史·卷九十四  列传第二十四》<b class="x">作者：脱脱等</b></h4>
<br>○耶律化哥耶律斡腊耶律速撒萧阿鲁带耶律那也耶律何鲁扫古<br>耶律世良<br>耶律化哥，字弘隐，孟父楚国王之后。善骑射。乾亨初，为北院林牙。统和<br>四年，南侵宋，化哥擒谍者，知敌由海路来袭，即先据平州要地。事平，拜上京<br>留守，迁北院大王。十六年，复侵宋，为先锋，破敌于遂城，以功迁南院大王，<br>寻改北院枢密使。开泰元年，伐阻卜，阻卜弃辎重遁走，俘获甚多。帝嘉之，封<br>豳王。后边吏奏，自化哥还阙，粮乏马弱，势不可守，上复遣化哥经略西境。化<br>哥与边将深入，闻蕃部逆命，居翼只水，化哥徐以兵进。敌望风奔溃，获羊马及<br>辎重。路由白拔烈，遇阿萨兰回鹘，掠之。都监褭里继至，谓化哥曰：“君误矣！<br>此部实效顺者。”化哥悉还所俘。诸蕃由此不附。上使按之，削王爵。以侍中遥<br>领大同军节度使，卒。<br>耶律斡腊，字斯宁，奚迭剌部人。趫捷有力，善骑射。保宁初，补护卫。车<br>驾猎颉山，适豪猪伏丛莽，帝射中，猪突出。御者托满舍辔而避，厩人鹤骨翼之，<br>斡腊复射而毙。帝嘉赏。及猎赤山，适奔鹿奋角突前，路隘不容避，垂犯跸。斡<br>腊以身当之，鹿触而颠。帝谓曰：“朕因猎，两濒于危，赖卿以免，始见尔心。”<br>迁护卫太保。从枢密使耶律斜轸破宋将杨继业军于山西。统和十三年秋，为行军<br>都监，从都部署奚王和朔奴伐兀惹乌昭度，数月至其城。昭度请降。和朔奴利其<br>俘掠，令四面急攻。昭度率众死守，随方捍御。依埤堄虚构战棚，诱我军登陴，<br>俄撤枝柱，登者尽覆。和朔奴知不能下，欲退。萧恒德谓师久无功，何以藉口，<br>若深入大掠，犹胜空返。斡腊曰：“深入，恐所得不偿所损。”恒德不从，略地<br>东南，循高丽北鄙还。道远粮绝，人马多死。诏夺诸将官，惟斡腊以前议得免。<br>寻加同政事门下平章事，为东京留守。开泰中卒。<br>耶律速撒，字阿敏，性忠直简毅，练武事。应历初，为侍从，累迁突吕不部<br>节度使。历霸、济、祥、顺、圣五州都总管，俄为敦睦宫太师。保宁三年，改九<br>部都详稳。四年，伐党项，屡立战功，手诏劳之。统和初，皇太后称制，西边甫<br>定，速撒务安集诸蕃，利害辄具以闻，太后益信任之。凡临戎，与士卒同甘苦，<br>所获均赐将校。赏顺讨逆，威信大振。在边二十年卒。<br>萧阿鲁带，字乙辛隐，乌隗部人。父女古，仕至糺详稳。阿鲁带少习骑射，<br>晓兵法。清宁间始仕，累迁本部司徒，改乌古敌烈统军都监。大安七年，迁山北<br>副部署。九年，达理得、拔思母二部来侵，率兵击却之。达理得复劫牛羊去，阿<br>鲁带引兵追及，尽获所掠，斩渠帅数人。是冬，达理得等以三百余人梗边，复战<br>却之，斩首二百余级，加金吾卫上将军，封兰陵县公。寿隆元年，第功，加同中<br>书门下平章事，进爵郡公，改西北路招讨使。乾统三年，坐留宋俘当遣还者为奴，<br>免官。后被征，以老疾致仕，卒。<br>耶律那也，字移斯辇，夷离堇蒲古只之后。父斡，尝为北克，从伐夏战殁。<br>季父赵三，始为宿直官，累迁至北面林牙。咸雍四年，拜北院大王，改西南面招<br>讨使。大康中，西北诸部扰边，议欲往讨，帝以为非赵三不可，遂拜西北路招讨<br>使，兼行军都统，平之，以功复为北院大王。那也敦厚才敏。上以其父斡死王事，<br>九岁加诸卫小将军，为题里司徒，寻召为宿直官。大康三年，为遥辇克。大安九<br>年，为倒塌岭节度使。明年冬，以北阻卜长磨古斯叛，与招讨都监耶律胡吕率精<br>骑二千往讨，破之。那也荐胡吕为汉人行宫副部署。寿隆元年，复讨达理得、拔<br>思母等有功，赐诏褒美，改乌古敌烈部统军使，边境以宁。部民乞留，诏许再任。<br>乾统六年，拜中京留守，改北院大王，薨。<br>那也为人廉介，长于理民，每有斗讼，亲核曲直，不尚威严，常曰：“凡治<br>人，本欲分别是非，何事迫胁以立名。”胡所至以惠化称。<br>耶律何鲁扫古，字乌古邻，孟父房之后。重熙末，补祗候郎君。清宁初，加<br>安州团练使。大康中，历怀德军节度使、奚六部秃里太尉。诏与枢密官措画东北<br>边事，改左护卫太保。侍上，言多率易，察无他肠，以故上优贷之。大安八年，<br>知西北路招讨使事。时边部耶睹刮等来侵，何鲁扫古诱北阻卜酋豪磨古斯攻之，<br>俘获甚众，以功加左仆射。复讨耶睹刮等，误击磨古斯，北阻卜由是叛命。遣都<br>监张九讨之，不克，二室韦与六院部、特满群牧、宫分等军俱陷于敌。何鲁扫古<br>不以实闻，坐是削官，决以大杖。寿隆间，累迁惕隐，兼侍中，赐保节功臣。道<br>宗崩，与宰相耶律俨总山陵事。乾统中，致仕，卒。<br>耶律世良，小字斡，六院部人。才敏给，练达国朝典故及世谱。上书与族弟<br>敌烈争嫡庶，帝始识之。时北院枢密使韩德让病，帝问：“孰可代卿？”德让曰：<br>“世良可。”北院大王耶律室鲁复问北院之选，德让曰：“无出世良。”统和末，<br>为北院大王。开泰初，因大册礼，加检校太尉、同政事门下平章事。时边部拒命，<br>诏北院枢密使耶律化哥将兵，以世良为都监，往御之。明年，化哥还，将罢兵，<br>世良上书曰：“化哥以为无事而还，不思师老粮乏，敌人已去，焉能久守？若益<br>兵，可克也。”帝即命化哥益兵，与世良追之。至安真河，大破而还。自是边境<br>以宁。以功王岐，拜北院枢密使。三年，命选马驼于乌古部。会敌烈部人夷剌杀<br>其酋长稍瓦而叛，邻部皆应，攻陷巨母古城。世良率兵压境，遣人招之，降数部，<br>各复故地。四年，伐高丽，为副部署。都统刘慎行逗留失期，执还京师，世良独<br>进兵。明年，至北都护府，破追兵于郭州。以暴疾卒。<br>论曰：大之怀小也以德，制之也以威。德不足怀，威不足制，而欲服人也难<br>矣。化哥利俘获，而诸蕃不附，何鲁扫古误击磨古斯，而阻卜叛命，是皆喜于一<br>旦之功，而不图后日之患，庸何议焉。若斡腊之戒深入，速撒之务安集，亦铁中<br>之铮铮者邪？<br><hr>
