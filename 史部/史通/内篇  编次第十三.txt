<h4>《史部·史通·内篇  编次第十三》<b class="x">作者：刘知几</b></h4>
<br>昔《尚书》记言，《春秋》记事，以日月为远近，年世为前后，用使阅之者，<br>雁行鱼贯，皎然可寻。至马迁始错综成篇，区分类聚。班固踵武，仍加祖述。于<br>其间则有统体不一，名目相违，朱紫以之混淆，冠履于焉颠倒，盖可得而言者矣。<br>寻子长之列传也，其所编者，唯人而已矣。至于龟策异物，不类肖形，而辄<br>与黔首同科，俱谓之传，不其怪乎？且龟策所记，全为志体，向若与八书齐列，<br>而定以书名，庶几物得其朋，同声相应者矣。<br>孟坚每一姓有传，多附出余亲。其事迹尤异者，则分入它部。故博陆、去病<br>昆弟非复一篇，外戚、元后妇姑分为二录。至于元王受封于楚，至孙戊而亡。案<br>其行事，所载甚寡，而能独载一卷者，实由向、歆之助耳。但交封汉始，地启列<br>藩；向居刘末，职才卿士。昭穆既疏，家国又别。适使分楚王子孙于高、惠之世，<br>与荆、代并编；析刘向父子于元、成之间，与王、京共列。方于诸传，不亦类乎？<br>又自古王室虽微，天命未改，故台名逃责，尚曰周王；君未系颈，且云秦国。<br>况神玺在握，火德犹存，而居摄建年，不编《平纪》之末；孺子主祭，咸书《莽<br>传》之中。遂令汉余数岁，湮没无睹，求之正朔，不亦厚诬？<br>当汉氏之中兴也，更始升坛改元，寒暑三易。世祖称臣北面，诚节不亏。既<br>而兵败长安，祚归高邑，兄亡弟及，历数相承。作者乃抑圣公于传内，登文叔于<br>纪首，事等跻僖，位先不窟。夫东观秉笔，容或谄于当时，后来所修，理当刊革<br>者也。<br>盖逐兔争捷，瞻乌靡定，群雄僣盗，为我驱除。是以史传所分，真伪有别，<br>陈胜、项籍见编于高祖之后，隗嚣、孙述不列于光武之前。而陈寿《蜀书》首标<br>二牧，次列先主，以继焉、璋。岂以蜀是伪朝，遂乃不遵恒例。但鹏鷃一也，何<br>大小之异哉？<br>《春秋》嗣子谅暗，未逾年而废者，既不成君，故不别加篇目。是以鲁公十<br>二，恶、视不预其流。及秦之子婴，汉之昌邑，咸亦因胡亥而得记，附孝昭而获<br>闻。而吴均《齐春秋》乃以郁林为纪，事不师古，何滋章之甚欤！<br>观梁、唐二朝，撰《齐》、《隋》两史，东昏犹在，而遽列和年；炀帝未终，<br>而已编《恭纪》。原其意旨，岂不以和为梁主所立，恭乃唐氏所承，所以黜永元<br>而尊中兴，显义宁而隐大业。苟欲取悦当代，遂乃轻侮前朝。行之一时，庶叶权<br>道；播之千载，宁为格言！<br>寻夫本纪所书，资传乃显；表志异体，不必相涉。旧史以表志之帙，介于纪<br>传之间，降及蔚宗，肇加厘革，沈、魏继作，相与因循。既而子显《齐书》、颖<br>达《隋史》，不依范例，重遵班法。盖择善而行，何有远近；闻义不徙，是吾忧<br>也。<br>若乃先黄、老而后《六经》，后外戚而先夷狄；老子与韩非并列，贾诩将荀<br>彧同编，《孙弘传赞》，宜居《武》、《宣》纪末；宗庙迭毁，枉入《玄成传》<br>终。如斯舛谬，不可胜纪。今略其尤甚者耳，故不复一一而详之。<br><hr>
