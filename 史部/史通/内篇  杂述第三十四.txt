<h4>《史部·史通·内篇  杂述第三十四》<b class="x">作者：刘知几</b></h4>
<br>在昔三坟、五典、春秋、梼杌，即上代帝王之书，中古诸侯之记。行诸历代，<br>以为格言。其余外传，则神农尝药，厥有《本草》；夏禹敷土，实著《山经》；<br>《世本》辨姓，著自周室；《家语》载言，传诸孔氏。是知偏记小说，自成一家。<br>而能与正史参行，其所由来尚矣。<br>爰及近古，斯道渐烦。史氏流别，殊途并鹜。榷而为论，其流有十焉：一曰<br>偏纪，二曰小录，三曰逸事，四曰琐言，五曰郡书，六曰家史，七曰别传，八曰<br>杂记，九曰地理书，十曰都邑簿。夫皇王受命，有始有卒，作者著述，详略难均。<br>有权记当时，不终一代，若陆贾《楚汉春秋》、乐资《山阳载记》、王韶《晋安<br>陆纪》、姚最《梁后略》，此之谓偏纪者也。普天率土，人物弘多，求其行事，<br>罕能周悉，则有独举所知，编为短部，若戴逵《竹林名士》、王粲《汉末英雄》、<br>萧世诚《怀旧志》、卢子行《知己传》。此之谓小录者也。国史之任，记事记言，<br>视听不该，必有遗逸。于是好奇之士，补其所亡，若和峤《汲冢纪年》、葛洪<br>《西京杂纪》、顾协《琐语》、谢绰《拾遗》。此之谓逸事者也。街谈巷议，时<br>有可观，小说卮言，犹贤于已。故好事君子，无所弃诸，若刘义庆《世说》、裴<br>荣期《语林》、孔思尚《语录》、阳玠松《谈薮》。此之谓琐言者也。汝、颍奇<br>士，江、汉英灵，人物所生，载光郡国。故乡人学者，编而记之，若圈称《陈留<br>耆旧》、周斐《汝南先贤》、陈寿《益部耆旧》、虞预《会稽典录》。此之谓郡<br>书者也。高门华胄，奕世载德，才子承家，思显父母。由是纪其先烈，贻厥后来，<br>若扬雄《家谍》、殷敬《世传》、《孙氏谱记》、《陆宗系历》。此之谓家史者<br>也。贤士贞女，类聚区分，虽百行殊途，而同归于善。则有取其所好，各为之录，<br>若刘向《列女》、梁鸿《逸民》、赵采《忠臣》、徐广《孝子》。此之谓别传者<br>也。阴阳为炭，造化为工，流形赋象，于何不育。求其怪物，有广异闻，若祖台<br>《志怪》、干宝《搜神》、刘义庆《幽明》、刘敬叔《异苑》。此之谓杂记者也。<br>九州土宇，万国山川，物产殊宜，风化异俗，如各志其本国，足以明此一方，若<br>盛弘之《荆州记》、常璩《华阳国志》、辛氏《三秦》、罗含《湘中》。此之谓<br>地理书者也。帝王桑梓，列圣遗尘，经始之制，不恒厥所。苟能书其轨则，可以<br>龟镜将来，若潘岳《关中》、陆机《洛阳》、《三辅黄图》、《建康宫殿》。此<br>之谓都邑簿者也。<br>大抵偏纪、小录之书，皆记即日当时之事，求诸国史，最为实录。然皆言多<br>鄙朴，事罕圆备，终不能成其不刊，永播来叶，徒为后生作者削稿之资焉。逸事<br>者，皆前史所遗，后人所记，求诸异说，为益实多。即妄者为之，则苟载传闻，<br>而无铨择。由是真伪不别，是非相乱。如郭子横之《洞冥》，王子年之《拾遗》，<br>全构虚辞，用惊愚俗。此其为弊之甚者也。琐言者，多载当时辨对，流俗嘲谑，<br>俾夫枢机者藉为舌端，谈话者将为口实。及蔽者为之，则有诋讦相戏，施诸祖宗，<br>亵狎鄙言，出自床第，莫不升之纪录，用为雅言，固以无益风规，有伤名教者矣。<br>郡书者，矜其乡贤，美其邦族，施于本国，颇得流行，置于他方，罕闻爱异。其<br>有如常璩之详审，刘昺之该博，而能传诸不朽，见美来裔者，盖无几焉。家史者，<br>事惟三族，言止一门，正可行于室家，难以播于邦国。且箕裘不堕，则其录犹存；<br>苟薪构已亡，则斯文亦丧者矣。别传者，不出胸臆，非由机杼，徒以博采前史，<br>聚而成书。其有足以新言，加之别说者，盖不过十一而已。如寡闻末学之流，则<br>深所嘉尚；至于探幽索隐之士，则无所取材。杂记者，若论神仙之道，则服食炼<br>气，可以益寿延年；语魑魅之途，则福善祸淫，可以惩恶劝善，斯则可矣。及谬<br>者为之，则苟谈怪异，务述妖邪，求诸弘益，其义无取。<br>地理书者，若朱赣所采，浃于九州；阚骃所书，殚于四国。斯则言皆雅正，<br>事无偏党者矣。其有异于此者，则人自以为乐土，家自以为名都，竞美所居，谈<br>过其实。又城池旧迹，山水得名，皆传诸委巷，用为故实，鄙哉！都邑簿者，如<br>宫阙、陵庙、街廛、郭邑，辨其规模，明其制度，斯则可矣。及愚者为之，则烦<br>而且滥，博而无限，论榱楝则尺寸皆书，记草木则根株必数，务求详审，持此为<br>能。遂使学者观之，瞀乱而难纪也。于是考兹十品，征彼百家，则史之杂名，其<br>流尽于此矣。至于其间得失纷糅，善恶相兼，既难为覼缕，故粗陈梗概。且同自<br>郐，无足讥焉。<br>又案子之将史，本为二说。然如《吕氏》、《淮南》、《玄晏》、《抱朴》，<br>凡此诸子，多以叙事为宗，举而论之，抑亦史之杂也，但以名目有异，不复编于<br>此科。<br>盖语曰：“众星之明，不如一月之光。”历观自古，作者著述多矣。虽复门<br>千户万，波委云集。而言皆琐碎，事必丛残。固难以接光尘于《五传》，并辉烈<br>于《三史》。古人以比玉屑满箧，良有旨哉！<br>然则刍荛之言，明王必择；葑菲之体，诗人不弃。故学者有博闻旧事，多识<br>其物，若不窥别录，不讨异书，专治周、孔之章句，直守迁、固之纪传，亦何能<br>自致于此乎？且夫子有云：“多闻，择其善者而从之，”“知之次也。”苟如是，<br>则书有非圣，言多不经，学者博闻，盖在择之而已。<br><hr>
