<h4>《史部·史通·内篇  辨职第三十五》<b class="x">作者：刘知几</b></h4>
<br>夫设官分职，儜绩课能，欲使上无虚授，下无虚受，其难矣哉！昔汉文帝<br>幸诸将营，而目周亚夫为真将军。嗟乎！必于史职求真，斯乃特为难遇者矣。<br>史之为务，厥途有三焉。何则？彰善贬恶，不避强御，若晋之董狐，齐之南<br>史，此其上也。编次勒成，郁为不朽，若鲁之丘明，汉之子长，此其次也。高才<br>博学，名重一时，若周之史佚，楚之倚相，此其下也。苟三者并阙，复何为者哉？<br>昔鲁叟之修《春秋》也，不藉三桓之势；汉臣之著《史记》也，无假七贵之<br>权。而近古每有撰述，必以大臣居首。案《晋起居注》载康帝诏，盛称著述任重，<br>理藉亲贤，遂以武陵王领秘书监。寻武陵才非河献，识异淮南，而辄以彼藩翰，<br>董斯邦籍，求诸称职，无闻焉尔。既而齐撰礼书，和士开总知；唐修《本草》，<br>徐世勣监统。夫使辟阳、长信指挥马、郑之前，周勃、张飞弹压桐、雷之右，斯<br>亦怪矣。<br>大抵监史为难，斯乃尤之尤者。若使直若南史，才若马迁，精勤不懈若扬子<br>云，谙识故事若应仲远，兼斯具美，督彼群才，使夫载言记事，藉为模楷，搦管<br>操觚，归其仪的，斯则可矣。但今之从政则不然，凡居斯职者，必恩幸贵臣，凡<br>庸贱品，饱食安步，坐啸画诺，若斯而已矣。夫人既不知善之为善，则亦不知恶<br>之为恶。故凡所引进，皆非其才，或以势利见升，或以干祈取擢。遂使当官效用，<br>江左以不落为谣，拜职辨名，洛中以职闲为说。言之可为大噱，可为长叹也。<br>曾试论之，世之从仕者，若使之为将也，而才无韬略；使之为吏也，而术靡<br>循良；使之属文也，而匪闲于辞赋；使之讲学也，而不习于经典。斯则负乘致寇，<br>悔吝旋及。虽五尺儿童，犹知调笑者矣。唯夫修史者则不然。或当官卒岁，竟无<br>刊述，而人莫之省也；或辄不自揆，轻弄笔端，而人莫之见也。由斯而言，彼史<br>曹者，崇扃峻宇，深附九重，虽地处禁中，而人同方外。可以养拙，可以藏愚，<br>绣衣直指所不能绳，强项申威所不能及。斯固素餐之窟宅，尸禄之渊薮也。凡有<br>国有家者，何事于斯职哉！<br>昔子贡欲去告朔之饩羊，子曰：“尔爱其羊，我爱其礼。”又语云：“虽无<br>老成人，尚有典刑。”观历代之置史臣，有同嬉戏，而竟不废其职者，盖存夫爱<br>礼，吝彼典刑者乎！昔丘明之修《传》也，以避时难；子长之立《记》也，藏于<br>名山；班固之成《书》也，出自家庭；陈寿之草《志》也，创于私室。然则古来<br>贤俊，立言垂后，何必身居廨宇，迹参僚属，而后成其事乎？<br>是以深识之士，知其若斯，退居清静，杜门不出，成其一家，独断而已。岂<br>与夫冠猴献状，评议其得失者哉！<br><hr>
