<h4>《史部·史通·内篇  浮词第二十一》<b class="x">作者：刘知几</b></h4>
<br>夫人枢机之发，亹亹不穷，必有徐音足句，为其始末。是以伊、惟、夫、盖，<br>发语之端也；焉、哉、矣、兮，断句之助也。去之则言语不足，加之则章句获全。<br>而史之叙事，亦有时类此。故将述晋灵公厚敛雕墙，则且以不君为称；欲云司马<br>安四至九卿，而先以巧宦标目。所谓说事之端也。又书重耳伐原示信，而续以一<br>战而霸，文之教也；载匈奴为偶人象郅都，今驰射莫能中，则云其见惮如此。所<br>谓论事之助也。<br>昔尼父裁经，义在褒贬，明如日月，持用不刊。而史传所书，贵乎博录而已。<br>至于本事之外，时寄抑扬，此乃得失禀于片言，是非由于一句，谈何容易，可不<br>慎欤！但近代作者，溺于烦富，则有发言失中，加字不惬，遂令后之览者，难以<br>取信。盖《史记》世家有云：“赵鞅诸子，无恤最贤。”夫贤者当以仁恕为先，<br>礼让居本。至如伪会邻国，进计行戕，俾同气女兄，摩笄引决，此则诈而安忍，<br>贪而无亲，鲸鲵是俦，犬豕不若，焉得谓之贤哉？又《汉书》云：“萧何知韩信<br>贤。”案贤者处世，夷险若一，不陨穫于贫贱，不充诎于富贵。《易传》曰：<br>“知进退存亡者，其唯圣人乎！”如淮阴初在仄微，堕业元行，后居荣贵，满盈<br>速祸；躬为逆上，名隶恶徒。周身之防靡闻，知足之情安在？美其善将，呼为才<br>略则可矣，必以贤为目，不其谬乎？又云：“严延年精悍敏捷，虽子贡、冉有通<br>于政事，不能绝也。”夫以编名《酷吏》，列号“屠伯”，而辄比孔门达者，岂<br>其伦哉！且以春秋至汉，多历年所，必言貌取人，耳目不接，又焉知其才术相类，<br>锱铢无爽，而云不能绝乎？<br>盖古之记事也，或先经张本，或后传终言，分布虽疏，错综逾密。今之记事<br>也则不然。或隔卷异篇，遽相矛盾；或连行接句，顿成乖角。是以《齐史》之论<br>魏收，良直邪曲，三说各异；《周书》之评太祖，宽仁好杀，二理不同。非惟言<br>无准的，固亦事成首鼠者矣。夫人有一言，而史辞再三，良以好发芜音，不求谠<br>理，而言之反覆，观者惑焉。<br>亦有开国承家，美恶昭露，皎如星汉，非靡沮所移，而轻事尘点，曲加粉饰。<br>求诸近史，此类尤多。如《魏书》称登国以鸟名官，则云“好尚淳朴，远师少皞”；<br>述道武结婚蕃落，则曰“招携荒服，追慕汉高”。自余所说，多类如此。案魏氏<br>始兴边朔，少识典、坟；作俪蛮夷，抑惟秦、晋。而鸟官创置，岂关郯子之言？<br>髦头而偶，奚假奉春之策？奢言无限，何其厚颜！又《周史》称元行恭因齐灭得<br>回，庾信赠其诗曰：“虢亡垂棘反，齐平宝鼎归。”陈周弘正来聘，在馆赠韦敻<br>诗曰：“德星犹未动，直车讵肯来？”其为信、弘正所重如此。夫文以害意，自<br>古而然，拟非其伦，由来尚矣。必以庾、周所作，皆为实录，则其所褒贬，非止<br>一人，咸宜取其指归，何止采其四句而已？若乃题目不定，首尾相违，则百药、<br>德棻是也；心挟爱憎，词多出没，则魏收、牛弘是也。斯皆鉴裁非远，智识不周，<br>而轻弄笔端，肆情高下。故弥缝虽洽，而厥迹更彰，取惑无知，见嗤有识。<br>夫词寡者，出一言而已周。才芜者，资数句而方浃。案《左传》称绛父论甲<br>子，隐言于赵孟；班《书》述楚老哭龚生，莫识其名氏。苟举斯一事，则触类可<br>知。至嵇康、皇甫谧撰《高士记》，各为二叟立传，全采左、班之录，而其传论<br>云：“二叟隐德容身，不求名利，避远乱害，安于贱役。”夫探揣古意，而广足<br>新言，此犹子建之咏三良，延年之歌秋妇。至于临穴泪下，闺中长叹，虽语多本<br>传，而事无异说。盖凫胫虽短，续之则悲；史文虽约，增之反累。加减前哲，岂<br>容易哉！<br>昔夫子断唐、虞以下迄于周，翦截浮词，撮其机要。故帝王之道，坦然明白。<br>嗟乎！自去圣日远，史籍逾多，得失是非，孰能刊定？假有才堪厘革，而以人废<br>言，此绕朝所谓“勿谓秦无人，吾谋适不用”者也。<br><hr>
