<h4>《史部·史通·内篇  题目第十一》<b class="x">作者：刘知几</b></h4>
<br>上古之书，有三坟、五典、八索、九丘，其次有《春秋》、《尚书》、梼杌、<br>志、乘。自汉已下，其流渐繁，大抵史名多以书、记、纪、略为主。后生祖述，<br>各从所好，沿革相因，循环递习。盖区域有限，莫逾于此焉。<br>至孙盛有《魏氏春秋》，孔衍有《汉魏尚书》，陈寿、王劭曰志，何之元、<br>刘璠曰典。此又好奇厌俗，习旧捐新，虽得稽古之宜，未达从时之义。<br>榷而论之，其编年月者谓之纪，列纪、传者谓之书，取顺于时，斯为最也。<br>夫名以定体，为实之宾，苟失其途，有乖至理。案吕、陆二氏，各著一书，唯次<br>篇章，不系时月。此乃子书杂记，而皆号曰春秋。鱼豢、姚察著魏、梁二史，巨<br>细毕载，芜累甚多，而俱榜之以略，考名责实，奚其爽欤！<br>若乃史传杂篇，区分类聚，随事立号，谅无恒规。如马迁撰皇后传，而以外<br>戚命章。案外戚凭皇后以得名，犹宗室因天子而显称，若编皇后而曰外戚传，则<br>书天子而曰宗室纪，可乎？班固撰《人表》，以古今为目。寻其所载也，皆自秦<br>而往，非汉之事，古诚有之，今则安在？子长《史记》别创八书，孟坚既以汉为<br>书，不可更标书号，改书为志，义在互文。而何氏《中兴》，易志为记，此则贵<br>于革旧，未见其能取新。<br>夫战争方殷，雄雌未决，则有不奉正朔，自相君长。必国史为传，宜别立科<br>条。至如陈、项诸雄，寄编汉籍；董、袁群贼，附列《魏志》。既同臣子之例，<br>孰辨彼此之殊？唯《东观》以平林、下江诸人列为载记。顾后来作者，莫之遵效。<br>逮《新晋》，始以十六国主持，载记表名，可谓择善而行，巧于师古者矣。<br>观夫旧史列传，题卷靡恒。文少者则具出姓名，若司马相如、东方朔是也。<br>字烦者唯书姓氏，若毋将、盖、郑、诸葛传是也。必人多而姓同者，则结定其数，<br>若二袁、四张、二公孙传是也。如此标格，足为详审。<br>至范晔举例，始全录姓名，历短行于卷中，丛细字于标外，其子孙附出者，<br>注于祖先之下，乃类俗之文案孔目、药草经方，烦碎之至，孰过于此？窃以《周<br>易》六爻，义存象内；《春秋》万国，事具《传》中。读者研寻，篇中自晓，何<br>必开帙解带，便令昭然满目也。<br>自兹已降，多师蔚宗。魏收因之，则又甚矣。其有魏世邻国编于魏史者，于<br>其人姓名之上，又列之以邦域，申之以职官，至如江东帝主，则云僣晋司马叡、<br>岛夷刘裕；河西酋长，则云私署凉州牧张寔、私署凉王李暠。此皆篇中所具，又<br>于卷首具列。必如收意，使其撰两《汉书》、《三国志》，题诸盗贼传，亦当云<br>僣西楚霸王项羽、伪宁朔王隗嚣。自余陈涉、张步、刘璋、袁术，其位号皆一二<br>具言，无所不尽者也。<br>盖法令滋章，古人所慎。若范、魏之裁篇目，可谓滋章之甚者乎？苟忘彼大<br>体，好兹小数，难与议夫“婉而成章”，“一字以为褒贬”者矣。<br><hr>
