<h4>《史部·史通·外篇  杂说下第九》<b class="x">作者：刘知几</b></h4>
<br>○诸史（六条）<br>夫盛服饰者，以珠翠为先；工缋事者，以丹青为主。至若错综乖所，分有失<br>宜，则彩绚虽多，巧妙不足者矣。观班氏《公孙弘传赞》，直言汉之得人，盛于<br>武、宣二代，至于平津善恶，寂蔑无睹。持论如是，其义靡闻。必矜其美辞，爱<br>而不弃，则宜微有改易，列于《百官公卿表》后。庶寻文究理，颇相附会。以兹<br>编录，不犹愈乎？又沈侯《谢灵运传论》，全说文体，备言音律，此正可为《翰<br>林》之补亡，《流别》之总说耳。如次诸史传，实为乖越。陆士衡有云：“离之<br>则双美，合之则两伤，”信矣哉！<br>其有事可书而不书者，不应书而书者。至如班固叙事，微小必书，至高祖破<br>项垓下，斩首八万，曾不涉言。李《齐》于《后主纪》，则书幸于侍中穆提婆第，<br>于《孝昭纪》则不言亲戎以伐奚，于边疆小寇无不毕纪，如司马消难拥数州之地<br>以叛，曾不挂言，略大举小，其流非一。<br>昔刘勰有云：“自卿、渊已前，多役才而不课学；向、雄已后，颇引书以助<br>文。”然近史所载，亦多如是。故虽有王平所识，仅通十字；霍光无学，不知一<br>经。而述其言语，必称典诰。良由才乏天然，故事资虚饰者矣。<br>案《宋书》称武帝入关，以镇恶不伐，远方冯异；于渭滨游览，追思太公。<br>夫以宋祖无学，愚智所委，安能援引古事，以酬答群臣者乎？斯不然矣。<br>更有甚于此者，睹周、齐二国，俱出阴山，必言类互乡，则宇文尤甚。而牛<br>弘、王劭，并掌策书，其载齐言也，则浅俗如彼；其载周言也，则文雅若此。夫<br>如是，何哉？非两邦有夷夏之殊，由二史有虚实之异故也。夫以记宇文之言，而<br>动遵经典，多依《史》、《汉》，此何异庄子述鲋鱼之对而辩类苏、张，贾生叙<br>鵩鸟之辞而文同屈、宋，施于寓言则可，求诸实录则否矣。<br>世称近史编语，唯《周》多美辞。夫以博采古文而聚成今说，是则俗之所传<br>有《鸡九锡》、《酒孝经》、《房中志》、《醉乡记》，或师范《五经》，或规<br>模《三史》，虽文皆雅正，而事悉虚无，岂可便谓南、董之才，宜居班、马之职<br>也？<br>自梁室云季，雕虫道长。平头上尾，尤忌于时；对语丽辞，盛行于俗。始自<br>江外，被于洛中。而史之载言，亦同于此。假有辨如郦叟，吃若周昌，子羽修饰<br>而言，仲田率尔而对，莫不拘以文禁，一概而书，必求实录，多见其妄矣。<br>夫晋、宋已前，帝王传授，始自锡命，终于登极。其间笺疏款曲，诏策频烦。<br>虽事皆伪迹，言并饰让，犹能备其威仪，陈其文物，俾礼容可识，朝野具瞻。逮<br>于近古，我则不暇。至如梁武之居江陵，齐宣之在晋阳，或文出荆州，假称宣德<br>之令；或书成并部，虚云孝静之敕。凡此文诰，本不施行，必也载之起居，编之<br>国史，岂所谓撮其机要，翦裁浮辞者哉？但二萧《陈》、《隋》诸史，通多此失，<br>唯王劭所撰《齐志》，独无是焉。<br>夫以暴易暴，古人以为嗤。如彦渊之改魏收也，以非易非，弥见其失矣。而<br>撰《隋史》者，称澹大矫收失者，何哉？且以澹著书方于君懋，岂唯其间可容数<br>人而已，史臣美澹而讥劭者，岂所谓通鉴乎？语曰：“蝉翼为重，千钧为轻。”<br>其斯之谓矣！<br>○别传（九条）<br>刘向《列女传》云：“夏姬再为夫人，三为王后。”夫为夫人则难以验也，<br>为王后则断可知矣。案其时诸国称王，唯楚而已。如巫臣谏庄将纳姬氏，不言曾<br>入楚宫，则其为后当在周室。盖周德虽衰，犹称秉礼。岂可族称姬氏而妻厥同姓<br>者乎？且鲁娶于吴，谓之孟子。聚麀之诮，起自昭公。未闻其先已有斯事，礼之<br>所载，何其阙如！又以女子一身，而作嫔三代，求诸人事，理必不然。寻夫春秋<br>之后，国称王者有七。盖由向误以夏姬之生，当夫战国之世，称三为王后者，谓<br>历嫔七国诸王，校以年代，殊为乖剌。至于他篇兹例甚众。故论楚也，则平王与<br>秦穆同时；言齐也，则晏婴居宋景之后。今粗举一二，其流可知。<br>观刘向对成帝，称武、宣行事，世传失实，事具《风俗通》，其言可谓明鉴<br>者矣。及自造《洪范》、《五行》及《新序》、《说苑》、《列女》、《列仙》<br>诸传，而皆广陈虚事，多构伪辞。非其识不周而才不足，盖以世人多可欺故也。<br>呜呼！后生可畏，何代无人，而辄轻忽若斯者哉！夫传闻失真，书事失实，盖事<br>有不获已，人所不能免也。至于故为异说，以惑后来，则过之尤甚者矣！案苏秦<br>答燕易王，称有妇人将杀夫，令妾进其药酒，妾佯僵而覆之。又甘茂谓苏代云：<br>贫人女与富人女会绩，曰：“无以买烛，而子之光有余，子可分我余光，无损子<br>明。”此并战国之时，游说之士，寓言设理，以相比兴。及向之著书也，乃用苏<br>氏之说，为二妇人立传，定其邦国，加其姓氏，以彼乌有，特为指实，何其妄哉！<br>又有甚于此者，至如伯奇化鸟，对吉甫以哀鸣；宿瘤隐形，干齐王而作后。此则<br>不附于物理者矣。复有怀嬴失节，目为贞女刘安覆族，定以登仙。立言如是，岂<br>顾丘明之有传，孟坚之有史哉！<br>杨雄《法言》，好论司马迁而不及左丘明，常称《左氏传》唯有“品藻”二<br>言而已，是其鉴物有所不明者也。且雄哂子长爱奇多杂，又曰不依仲尼之笔，非<br>书也，《自序》又云不读非圣之书。然其撰《甘泉赋》，则云“鞭宓妃”云云，<br>刘勰《文心》已讥之矣。然则文章小道，无足致嗤。观其《蜀王本纪》，称杜魄<br>化而为鹃，荆尸变而为鳖，其言如是，何其鄙哉！所谓非言之难而行之难也。<br>夫十室之邑，必有忠信，欲求不朽，弘之在人。何者交阯远居南裔，越裳之<br>俗也；敦煌僻处西域，昆戎之乡也。求诸人物，自古阙载。盖由地居下国，路绝<br>上京，史官注记，所不能及也。既而士燮著录，刘昞裁书，则磊落英才，粲然<br>盈瞩者矣。向使两贤不出，二郡无记，彼边隅之君子，何以取闻于后世乎？是知<br>著述之功，其力大矣，岂与夫诗赋小技校其优劣者哉？<br>自战国以下词人属文，皆伪立客主，假相酬答。至于屈原《离骚》辞，称遇<br>渔父于江渚；宋玉《高唐赋》，云梦神女于阳台。夫言并文章，句结音韵。以兹<br>叙事，足验凭虚。而司马迁、习凿齿之徒，皆采为逸事，编诸史籍，疑误后学，<br>不其甚邪！必如是，则马卿游梁，枚乘谮其好色；曹植至洛，宓妃睹于岩畔。撰<br>汉、魏史者，亦宜编为实录矣。<br>嵇康撰《高士传》，取《庄子》、《楚辞》二渔父事，合成一篇。夫以园吏<br>之寓言，骚人之假说，而定为实录，斯已谬矣。况此二渔父者，较年则前后别时，<br>论地则南北殊壤，而辄亻并之为一，岂非惑哉？苟如是，则苏代所言双擒蚌鹬，<br>伍胥所遇渡水芦中，斯并渔父善事，亦可同归一录，何止揄袂缁帷之林，濯缨沧<br>浪之水，若斯而已也。<br>庄周著书，以寓言为主；嵇康述《高士传》，多引其虚辞。至若神有混沌，<br>编诸首录。苟以此为实，则其流甚多，至如蛙鳖竞长，蚿蛇相邻，莺鸠笑而后<br>方，鲋鱼忿以作色。向使康撰《幽明录》、《齐谐记》，并可引为真事矣。夫识<br>理，何为而薄周、孔哉？<br>杜元凯撰《女记》，博采经籍前史，显录古老明言，而事有可疑，犹阙而不<br>载。斯岂非理存雅正，心嫉邪僻者乎？君子哉若人也！长者哉若人也！<br>《李陵集》有《与苏武书》，词采壮丽，音句流靡。观其文体，不类西汉人，<br>殆后来所为，假称陵作也。迁《史》缺而不载，良有以焉。编于《李集》中，斯<br>为谬矣。<br>○杂识（十条）<br>夫自古学者，谈称多矣。精于《公羊》者，尤憎《左氏》；习于《太史》者，<br>偏嫉孟坚。夫能以彼所长而攻此所短，持此之是而述彼之非，兼善者鲜矣。又观<br>世之学者，或躭玩一经，或专精一史。谈《春秋》者，则不知宗周既陨，而人有<br>六雄；论《史》、《汉》者，则不悟刘氏云亡，而地分三国。亦犹武陵隐士，灭<br>迹桃源，当此晋年，犹谓暴秦之地也。假有学穷千载，书总五车，见良直而不觉<br>其善，逢牴牾而不知其失，葛洪所谓藏书之箱箧，五经之主人。而夫有云：“虽<br>多亦安用为？”其斯之谓也。<br>夫邹好长缨，齐珍紫服，斯皆一时所尚，非百王不易之道也。至如汉代《公<br>羊》，擅名《三传》，晋年《庄子》，高视《六经》。今并挂壁不行，缀旒无绝。<br>岂与夫《春秋左氏》、《古文尚书》，虽暂废于一朝，终独高于千载。校其优劣，<br>可同年而语哉？<br>夫书名竹帛，物情所竞，虽圣人无私，而君子亦党。盖《易》之作也，本非<br>记事之流，而孔子《系辞》，辄盛述颜子，称其“殆庶”。虽言则无愧，事非虚<br>美，亦由视予犹父，门人日亲，故非所要言，而曲垂编录者矣。既而扬雄寂寞，<br>师心典诰，至于童乌稚子，蜀汉诸贤，《太玄》、《法言》，恣加褒赏，虽内举<br>不避，而情有所偏者焉。夫以宣尼叡哲，子云参圣，在于著述，不能忘私，则自<br>中庸以降，抑可知矣。如谢承《汉书》，偏党吴、越，魏收《代史》，盛夸胡塞，<br>复焉足怪哉？<br>子曰：“女为君子儒，无为大人儒。”儒诚有之，史亦宜然。盖左氏明、司<br>马迁，君子之史也；吴均、魏书，小人之史也。其薰莸不类，何相去之远哉？<br>“礼云礼云，玉帛云乎哉？”史云史云，文饰云哉？何则？史有固当以好善<br>主，嫉恶为次。若司马迁、班叔皮，史之好善者也；晋董狐、齐南史，史之嫉恶<br>者也。必兼此二者，而重之以文饰，其唯左丘明乎！自兹以降，吾未之见也。<br>夫所谓直笔者，不掩恶不虚美，书之有益于褒贬，不书无损于劝诫。但举其<br>宏纲，存其大体而已。非谓丝毫必录，琐细无遗者也。如宋孝王、王劭之徒，其<br>所记也，喜论人帷薄不修，言貌鄙事，讦以为直，吾无取焉。<br>夫故立异端，喜造奇说，汉有刘向，晋有葛洪。近者沈约，又其甚也。后来<br>君子，幸为详焉。<br>昔魏史称朱异有口才，挚虞有笔才，故知喉舌翰墨，其辞本异。而近世作者，<br>撰彼口语，同诸笔文。斯皆以元瑜、孔璋之才，而处丘明、子长之任。文之与史，<br>何相乱之甚乎？<br>夫载笑立言，名流今古。如马迁《史记》，能成一家；扬雄《太玄》，可传<br>千载。此则其事尤大，记之于传可也。至于近代则不然。其有雕虫末伎，短才小<br>说，或为集不过数卷，或著书才至一篇，莫不一一列名，编诸传末。事同《七略》，<br>巨细必书，斯亦烦之甚者。<br>子曰：“齐景公有马千驷，死之日，人无德而称焉。伯夷、叔齐饿于首阳之<br>下，民至于今称之。”若汉代青翟、刘舍，位登丞相，而班史无录；姜诗、赵壹，<br>身止计吏，而谢《书》有传。即其例也。今之修史者则不然。其有才德阙如，而<br>位宦通显，史臣载笔，必为立传。其所记也，止具其生前历官，殁后赠谥，若斯<br>而已矣。虽其间伸以状迹，粗陈一二，幺么恒事，曾何足观。始自伯起《魏书》，<br>迄乎皇家《五史》，通多此体。流荡忘归，《史》、《汉》之风，忽焉不嗣者矣。<br><hr>
