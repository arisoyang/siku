<h4>《史部·史通·内篇  采撰第十五》<b class="x">作者：刘知几</b></h4>
<br>子曰：“吾犹及史之阙文。”是知史文有阙，其来尚矣。自非博雅君子，何<br>以补其遗逸者哉？盖珍裘以众腋成温，广厦以群材合构。自古探穴藏山之士，怀<br>铅握椠之客，何尝不征求异说，采摭群言，然后能成一家，传诸不朽。<br>观夫丘明受《经》立《传》，广包诸国，盖当时有《周志》、《晋乘》、<br>《楚杌》等篇，遂乃聚而编之，混成一录。向使专凭鲁策，独询孔氏，何以能殚<br>见洽闻，若斯之博也？马迁《史记》，采《世本》、《国语》、《战国策》、<br>《楚汉春秋》。至班固《汉书》，则全同太史。自太初已后，又杂引刘氏《新序》、<br>《说苑》、《七略》之辞。此并当代雅言，事无邪僻，故能取信一时，擅名千载。<br>但中世作者，其流日烦，虽国有策书，杀青不暇，而百家诸子，私存撰录，<br>寸有所长，实广闻见。其失之者，则有苟出异端，虚益新事，至如禹生启石，伊<br>产空桑，海客乘槎以登汉，姮娥窃药以奔月。如斯踳驳，不可殚论，固难以污<br>南、董之片简，霑班、华之寸札。而嵇康《高士传》，好聚七国寓言，玄晏《帝<br>王纪》，多采《六经》图谶，引书之误，其萌于此矣。<br>至范晔增损东汉一代，自谓无愧良直，而王乔凫履，出于《风俗通》，左慈<br>羊鸣，传于《抱朴子》。朱紫不别，秽莫大焉。沈氏著书，好诬先代，于晋则故<br>造奇说，在宋则多出谤言，前史所载，已讥其谬矣。而魏收党附北朝，尤苦南国，<br>承其诡妄，重以加诸。遂云马叡出于牛金，刘骏上淫路氏。可谓助桀为虐，幸人<br>之灾。寻其生绝胤嗣，死遭剖斩，盖亦阴过之所致也。<br>晋世杂书，谅非一族，若《语林》、《世说》、《幽明录》、《搜神记》之<br>徒，其所载或恢谐小辩，或神鬼怪物。其事非圣，扬雄所不观；其言乱神，宣尼<br>所不语。皇朝新撰《晋史》，多采以为书。夫以干、邓之所粪除，王、虞之所糠<br>秕，持为逸史，用补前传，此何异魏朝之撰《皇览》，梁世之修《遍略》，务多<br>为美，聚博为功，虽取说于小人，终见嗤于君子矣。<br>夫郡国之记，谱谍之书，务欲矜其州里，夸其氏族。读之者安可不练其得失，<br>明其真伪者乎？至如“江东五俊”，始自《会稽典录》，“颍川八龙”，出于<br>《荀氏家传》，而修晋、汉史者，皆征彼虚誉，定为实录。苟不加以研核，何以<br>详其是非？又讹言难信，传闻多失，至如曾参杀人，不疑盗嫂，翟义不死，诸葛<br>犹存，此皆得之于行路，传之于众口，倘无明白，其谁曰不然。故蜀相薨于渭滨，<br>《晋书》称呕血而死；魏君崩于马圈，《齐史》云中矢而亡；沈炯骂书，河北以<br>为王伟；魏收草檄，关西谓之邢邵。夫同说一事，而分为两家，盖言之者彼此有<br>殊，故书之者是非无定。<br>况古今路阻，视听壤隔，谈者或以前为后，或以有为无，泾、渭一乱，莫之<br>能辨。而后来穿凿，喜出异同，不凭国史，别讯流俗。及其记事也，则有师旷将<br>轩辕并世，公明与方朔同时；尧有八眉，夔唯一足；乌白马角，救燕丹而免祸；<br>犬吠鸡鸣，逐刘安以高蹈。此之乖滥，往往有旃。<br>故作者恶道听途说之违理，街谈巷议之损实。观夫子长之撰《史记》也，殷、<br>周已往，采彼家人；安国之述《阳秋》也，梁、益旧事，访诸故老。夫以刍尧鄙<br>说，刊为竹帛正言，而辄欲与《五经》方驾，《三志》竞爽，斯亦难矣。呜呼！<br>逝者不作，冥漠九泉；毁誉所加，远诬千载。异辞疑事，学者宜善思之。<br><hr>
