<h4>《史部·史通·内篇  探赜第二十七》<b class="x">作者：刘知几</b></h4>
<br>古之述者，岂徒然哉！或以取舍难明，或以是非相乱。由是《书》编典诰，<br>宣父辨其流；《诗》列风雅，卜商通其义。夫前哲所作，后来是观，苟夫其指归，<br>则难以传授。而或有妄生穿凿，轻究本源，是乖作者之深旨，误生人之耳目，其<br>为谬也，不亦甚乎！<br>昔夫子之刊鲁史，学者以为感麟而作。案子思有言：吾祖厄于陈、蔡，始作<br>《春秋》。夫以彼聿修，传诸诒厥，欲求实录，难为爽误。是则义包微婉，因攫<br>莓而创词；时逢西狩，乃泣麟而绝笔。传者徒知其一，而未知其二，以为自反袂<br>拭面，称吾道穷，然后追论五始，定名三叛。此岂非独学无友，孤陋寡闻之所致<br>耶？<br>孙盛称《左氏春秋》书吴、楚则略，荀悦《汉纪》述匈奴则简，盖所以贱夷<br>狄而贵诸夏也。案春秋之时，诸国错峙，关梁不通，史官所书，罕能周悉。异乎<br>炎汉之世，四海之家，马迁乘传，求自古遗文，而州郡上计，皆先集太史，若斯<br>之备也。况彼吴、楚者，僻居南裔，地隔江山，去彼鲁邦，尤为迂阔，丘明所录，<br>安能备诸？且必以蛮夷而固略也，若驹支预于晋会，长狄埋于鲁门，葛卢之辨牛<br>鸣，郯子之知鸟职，斯皆边隅小国，人品最微，犹复收其琐事，见于方册。安有<br>主盟上国，势迫宗周，争长诸华，威陵强晋，而可遗之者哉？又荀氏著书，抄撮<br>班史，其取事也，中外一概，夷夏皆均，非是独简胡乡，而偏详汉室。盛既疑丘<br>明之摈吴、楚，遂诬仲豫之抑匈奴，可谓强奏庸音，持为足曲者也。<br>盖明月之珠，不能无瑕；夜光之璧，不能无类。故作者著书，或有病累。而<br>后生不能诋诃其过，又更文饰其非，遂推而广之，强为其说者，盖亦多矣。如葛<br>洪有云：“司马迁发愤作《史记》百三十篇，伯夷居列传之首，以为善而无报也；<br>项羽列于本纪，以为居高位者，非关有德也。”案史之所书也，有其事则记，无<br>其事则缺。寻迁之驰鹜今古，上下数千载，春秋已往，得其遗事者，盖唯首阳之<br>二子而已。然适使夷、齐生于秦代，死于汉日，而乃升之传首，庸谓有情。今者<br>考其先后，随而编次，斯则理之恒也，乌可怪乎？必谓子长以善而无报，推为传<br>首，若伍子胥、大夫种、孟轲、墨翟、贾谊、屈原之徒，或行仁而不遇，或尽忠<br>而受戮，何不求其品类，简在一科，而乃异其篇目，各分为卷。又迁之纰缪，其<br>流甚多。夫陈胜之为世家，既云无据；项羽之称本纪，何求有凭。必谓遭彼腐刑，<br>怨刺孝武，故书违凡例，志存激切。若先黄、老而后《六经》，进奸雄而退处士，<br>此之乖刺，复何为乎？<br>隋内史李德林著论，称陈寿蜀人，其撰《国志》，党蜀而抑魏。刊之国史，<br>以为格言。案曹公之创王业也，贼杀母后，幽逼主上，罪百田常，祸千王莽。文<br>帝临戎不武，为国好奢，忍害贤良，疏忌骨肉。而寿评皆依违其事，无所措言。<br>刘主地居汉宗，仗顺而起，夷险不挠，终始无瑕。方诸帝王，可比少康、光武；<br>譬以侯伯，宜辈秦缪、楚庄。而寿评抑其所长，攻其所短。是则以魏为正朔之国，<br>典午攸承；蜀乃僣伪之君，中朝所嫉。故曲称曹美，而虚说刘非，安有背曹而向<br>刘，疏魏而亲蜀也？夫无其文而有其说，不亦凭虚亡是者耶？<br>习凿齿之撰《汉晋春秋》，以魏为伪国者，此盖定邪正之途，明顺逆之理耳。<br>而檀道鸾称其当桓氏执政，故撰此书，欲以绝彼瞻乌，防兹逐鹿。历观古之学士，<br>为文以讽其上者多矣。若齐冏失德，《豪士》于焉作赋；贾后无道，《女史》由<br>其献箴。斯皆短什小篇，可率尔而就也。安有变三国之体统，改五行之正朔，勒<br>成一史，传诸千载，而籍以权济物议，取诫当时。岂非劳而无功，博而非要，与<br>夫班彪《王命》，一何异乎？求之人情，理不当尔。<br>自二京板荡，五胡称制，崔鸿鸠诸伪史，聚成《春秋》，其所列者，十有六<br>家而已。魏收云：鸿世仕江左，故不录司马、刘、萧之书，又恐识者尤之，未敢<br>出行于外。按于时中原乏主，海内横流，逖彼东南，更为正朔。适使素王再出，<br>南史重生，终不能别有异同，忤非其议。安得以伪书无录，而犹罪归彦鸾者乎？<br>且必以崔氏祖宦吴朝，故情私南国，必如是，则其先徙居广固，委质慕容，何得<br>书彼南燕，而与群胡并列！爱憎之道，岂若是邪？且观鸿书之纪纲，皆以晋为主，<br>亦犹班《书》之载吴、项，必系汉年，陈《志》之述孙、刘，皆宗魏世。何止独<br>遗其事，不取其书而已哉！但伯起躬为《魏史》，传列《岛夷》，不欲使中国著<br>书，推崇江表，所以辄假言崔志，用纾魏羞。且东晋之书，宋、齐之史，考其所<br>载，几三百篇，而伪邦坟籍，仅盈百卷。若使收矫鸿之失，南北混书，斯则四分<br>有三，事归江外。非唯肥瘠非类，众寡不均；兼以东南国史，皆须纪传区别。兹<br>又体统不纯，难为编次者矣。收之矫妄，其可尽言乎！<br>于是考众家之异说，参作者之本意，或出自胸怀，枉申探赜；或妄加向背，<br>辄有异同。而流俗腐儒，后来末学，习其狂狷，成其诖误，自谓见所未见，闻所<br>未闻，铭诸舌端，以为口实。唯智者不惑，无所疑焉。<br><hr>
