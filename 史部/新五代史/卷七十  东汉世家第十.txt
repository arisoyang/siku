<h4>《史部·新五代史·卷七十  东汉世家第十》<b class="x">作者：欧阳修</b></h4>
<br>高季兴，字贻孙，陕州硖石人也。本名季昌，避后唐献祖庙讳，更名季兴。<br>季兴少为汴州富人李让家僮。梁太祖初镇宣武，让以入赀得幸，养为子，易其姓<br>名曰朱友让。季兴以友让故得进见，太祖奇其材，命友让以子畜之，因冒姓朱氏，<br>补制胜军使，迁毅勇指挥使。<br>天复二年，梁兵攻凤翔，李茂贞坚壁不出，太祖议欲收军还河中，季兴独进<br>曰：“天下豪杰窥此举者一岁矣，今岐人已惫，破在旦夕，而大王之所虑者，闭<br>壁以老我师，此可以诱致之也。”太祖壮其言，命季兴募勇敢士，得骑士马景，<br>季兴授以计，引见太祖。景曰：“此行无还理，愿录其后嗣。”太祖恻然止之，<br>景固请，乃行。景以数骑驰叩城门告曰：“梁兵将东，前锋去矣。”岐人以为然，<br>开门出追梁军，梁兵随景后以进，杀其九千余人，景死之。茂贞后与梁和，昭宗<br>出，赠景官，谥曰忠壮。季兴由是知名。明年，拜宋州刺史。从破青州，徙颍州<br>防御使，复姓高氏。<br>当唐之末，襄州赵匡凝袭破雷彦恭于荆南，以其弟匡明为留后。梁兵攻破襄<br>州，匡凝奔于吴，匡明奔于蜀，乃以季兴为荆南节度观察留后。开平元年，拜季<br>兴节度使。二年，加同中书门下平章事。荆南节度十州，当唐之末，为诸道所侵，<br>季兴始至，江陵一城而已，兵火之后，井邑凋零。季兴招缉绥抚，人士归之，乃<br>以倪可福、鲍唐为将帅，梁震、司空熏、王保义等为宾客。<br>太祖崩，季兴见梁日以衰弱，乃谋阻兵自固，治城隍，设楼橹。以兵攻归、<br>峡，为蜀将王宗寿所败。又发兵声言助梁击晋，以侵襄州，为孔勍所败，乃绝贡<br>赋累年。梁末帝优容之，封季兴渤海王，赐以衮冕剑佩。贞明三年，始复修贡。<br>梁亡，唐庄宗入洛，下诏慰谕季兴，司空薰等皆劝季兴入朝京师，梁震以为<br>不可，曰：“梁、唐世为仇敌，夹河血战垂二十年，今主上新灭梁，而大王梁室<br>故臣，握强兵，居重镇，以身入朝，行为虏尔。”季兴不听，留其二子，以骑士<br>三百为卫，朝于洛阳。庄宗果欲留之，郭崇韬谏曰：“唐新灭梁得天下，方以大<br>信示人，今四方诸侯相继入贡，不过遣子弟将吏，而季兴以身述职，为诸侯率，<br>宜加恩礼，以讽动来者。而反縻之，示天下以不广，且绝四方内向之意，不可。”<br>庄宗乃止，厚礼而遣之。庄宗尝问季兴曰：“吾已灭梁，欲征吴、蜀，何者为先？”<br>季兴曰：“宜先蜀，臣请以本道兵先进。”庄宗大悦，以手拊其背，季兴因命工<br>绣其手迹于衣，归以为荣耀。季兴已去，庄宗心悔遣之，密诏襄州刘训图之。季<br>兴行至襄州，心动，夜斩关而出。已去，而诏书夜至。季兴归而谓梁震曰：“不<br>听子言，几不免。”因曰：“吾行有二失；来朝一失，放还一失。且主上百战以<br>取河南，对功臣夸手抄《春秋》；又曰：‘我于手指上得天下。’其自矜伐如此。<br>而荒于游畋，政事多废，吾可无虑矣。”同光三年，封南平王。魏王继岌已破蜀，<br>得蜀金帛四十余万，自峡而下，而庄宗之难作。季兴闻京师有变，乃悉邀留蜀物，<br>而杀其使者韩珙等十余人。<br>初，唐兵伐蜀，季兴请以本道兵自取夔、忠、万、归、峡等州，乃以季兴为<br>峡路东南面招讨使，而季兴未尝出兵。魏王已破蜀，而明宗入立，季兴因请夔、<br>忠等州为属郡，唐大臣以为季兴请自取之，而兵出无功，不与。季兴屡请，虽不<br>得已而与之，而唐犹自除刺史，季兴拒而不纳。明宗乃以襄州刘训为招讨使，攻<br>之，不克，而唐别将西方邺克其夔、忠、万三州，季兴遂以荆、归、峡三州臣于<br>吴，吴册季兴秦王。天成三年冬卒，年七十一，谥曰武信。季兴子九人，长子从<br>诲立。<br>从诲字遵圣。季兴时，入梁为供奉官，累迁鞍辔库使，赐告归宁，季兴遂留<br>为马步军都指挥使、行军司马。季兴卒，吴以从诲为荆南节度使。从诲以父自绝<br>于唐，惧复见讨，乃遣使者聘于楚，楚王马殷为之请命于唐，而从诲亦遣押衙刘<br>知谦奉表自归，进赎罪银三千两，明宗纳之。长兴元年正月，拜从诲节度使，追<br>封季兴楚王，谥曰武信。三年，封从诲渤海王。应顺元年，封南平王。<br>从诲为人明敏，多权诈。晋高祖遣翰林学士陶穀为从诲生辰国信使，从诲宴<br>穀望沙楼，大陈战舰于楼下，谓穀曰：“吴、蜀不宾久矣，愿修武备，习水战，<br>以待师期。”穀还，具道其语，晋高祖大喜，复遣使赐以甲马百匹。襄州安从进<br>反，结从诲为援，从诲外为拒绝，阴与之通。晋师致讨，从诲遣将李端以舟师为<br>应，从进诛，从诲求郢州为属郡，高祖不许。<br>契丹灭晋，汉高祖起太原，从诲遣人间道奉表劝进，且言汉得天下，愿乞郢<br>州为属，汉高祖阳诺之。高祖入汴，从诲遣使朝贡，因求郢州，高祖不与。从诲<br>怒，发兵攻郢州，为刺史尹实所败。汉遣国子祭酒田敏使于楚，假道荆南，从诲<br>问敏中国虚实，以为契丹之后，兵食皆殚，意欲以诮敏，敏为言：“杜重威悉以<br>晋戈甲降虏，虏置之镇州，未尝以北，而晋兵皆汉有也。”从诲不悦。敏以印本<br>《五经》遗从诲，从诲谢曰：“予之所识，不过《孝经》十八章尔。”敏曰：<br>“至德要道，于此足矣。”敏因诵《诸侯章》曰：“在上不骄，高而不危，制节<br>谨度，满而不溢。”从诲以为讥己，即以大卮罚敏。<br>荆南地狭兵弱，介于吴、楚，为小国。自吴称帝，而南汉、闽、楚皆奉梁正<br>朔，岁时贡奉，皆假道荆南。季兴、从诲常邀留其使者，掠取其物，而诸道以书<br>责诮，或发兵加讨，即复还之而无愧。其后南汉与闽、蜀皆称帝，从诲所向称臣，<br>盖利其赐予。俚俗语谓夺攘苟得无愧耻者为赖子，犹言无赖也，故诸国皆目为<br>“高赖子”。<br>从诲自求郢州不得，遂自绝于汉。逾年，复通朝贡。乾祐元年十月卒，年五<br>十八，赠尚书令，谥曰文献。子保融立。从诲十五子，长曰保勋，次保正，保融<br>第三子也，不知其得立之因。<br>保融字德长。从诲时，为节度副使，兼峡州刺史。从诲卒，拜节度使。广顺<br>元年，封渤海郡王。显德元年，进封南平王。世宗征淮，保融遣指挥使魏璘率兵<br>三千，出夏口以为应。又遣客将刘扶奉笺南唐，劝其内附。李景称臣，世宗得保<br>融所与笺，大喜，赐以绢百匹。荆南自后唐以来，常数岁一贡京师，而中间两绝。<br>及世宗时，无岁不贡矣。保融以谓器械金帛，皆土地常产，不足以效诚节，乃遣<br>其弟保绅来朝，世宗益嘉之。<br>初，季兴之镇，梁以兵五千为牙兵，衣食皆给于梁。至明宗时，岁给以盐万<br>三千石，后不复给。及世宗平淮，故命泰州给之。<br>保融性迂缓，无材能，而事无大小，皆委其弟保勖。其从叔从义谋为乱，为<br>其徒高知训所告，徙之松滋而杀之。宋兴，保融惧，一岁之间三入贡。建隆元年，<br>以疾卒，年四十一，赠太尉，谥曰贞懿。弟保勖立。<br>保勖字省躬，从诲第十子也。保融卒，拜节度使。三年，保勖疾，谓其将梁<br>延嗣曰：“我疾遂不起，兄弟孰可付之后事者？”延嗣曰：“公不念贞懿王乎？<br>先王寝疾，以军府付公，今先王子继冲长矣。”保勖曰：“子言是也。”即以继<br>冲判内外兵马。十一月，保勖卒，年三十九，赠侍中。保融之子继冲立。<br>继冲字成和。保勖卒，拜节度使。湖南周行逢卒，子保权立，其将张文表作<br>乱，建隆四年，太祖命慕容延钊等讨之。延钊假道荆南，约以兵过城外。继冲大<br>将李景威曰：“兵尚权谲，城外之约，不可信也。宜严兵以待之。”判官孙光宪<br>叱之曰：“汝峡江一民尔，安识成败！且中国自周世宗时，已有混一天下之志，<br>况圣宋受命，真主出邪！王师岂易当也！”因劝继冲去斥候，封府库以待，继冲<br>以为然。景威出而叹曰：“吾言不用，大事去矣，何用生为！”因扼吭而死。延<br>钊军至，继冲出逆于郊，而前锋遽入其城。继冲亟归，见旌旗甲马，布列衢巷，<br>大惧，即诣延钊纳牌印，太祖优诏复命继冲为节度使。<br>乾德元年，有事于南郊，继冲上书愿陪祠。九月，具文告三庙，率其将吏宗<br>族五百余人朝于京师，拜武宁军节度使以卒。光宪拜黄州刺史，其后事具国史。<br>（季兴兴灭年世甚明，诸书皆同，盖自梁开平元年镇荆南，至皇朝乾德元年<br>国除，凡五十七年。）<br><hr>
