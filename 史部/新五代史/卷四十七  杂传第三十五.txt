<h4>《史部·新五代史·卷四十七  杂传第三十五》<b class="x">作者：欧阳修</b></h4>
<br>○赵在礼<br>赵在礼，字干臣，涿州人也。少事刘仁恭为军校，仁恭遣佐其子守文袭取沧<br>州，其后守文为其弟守光所杀，在礼乃奔于晋。庄宗时，为效节指挥使，将魏兵<br>戍瓦桥关。还至贝州，军士皇甫晖作乱，推其将杨仁晟为首，仁晟不从，杀之；<br>又推一小校，小校不从，又杀之；乃携二首诣在礼。在礼闻乱，衣不及带，方逾<br>垣而走，晖曳其足而下之，环以白刃，示之二首，曰：“不从我者如此首！”在<br>礼从之，遂反。<br>在礼自贝州还攻魏，纵军大掠。是时，兴唐尹王正言年老病昏，闻在礼至，<br>呼吏草奏，吏已奔散，正言犹不知，方据案大怒，左右告曰：“贼已市中杀人，<br>吏民皆走，欲谁呼邪？”正言大惊曰：“吾初不知此。”即索马将去，厩吏曰：<br>“公妻子为虏矣，安得马乎？”正言惶恐，步出府门，见在礼，望而下拜，在礼<br>呼正言曰：“公何自屈之甚邪！此军士之情，非予志也。”在礼即自称兵马留后。<br>庄宗遣元行钦讨之，行钦攻魏不克，乃遣明宗代行钦。明宗至邺，军变，因<br>入城与在礼合。明宗兵反向京师，在礼留于魏。明宗即位，拜在礼义成军节度使，<br>在礼不受命，遂拜邺都留守、兴唐尹。久之，皇甫晖等皆去，在礼独在魏，患魏<br>军之骄，惧及祸，乃求徙镇横海。历镇泰宁、匡国、天平、忠武、武宁、归德、<br>晋昌，所至邸店罗列，积赀巨万。<br>晋出帝时，以在礼为北面行营马步都虞候，以击契丹，未尝有战功。在礼在<br>宋州，人尤苦之；已而罢去，宋人喜而相谓曰：“眼中拔钉，岂不乐哉！”既而<br>复受诏居职，乃籍管内，口率钱一千，自号“拔钉钱。”晋亡，契丹入汴，在礼<br>自宋驰至洛阳，遇契丹拽剌等，拜于马首，拽剌等兵共侵辱之，诛责货财，在礼<br>不胜其愤。行至郑州，闻晋大臣多为契丹所锁，中夜惶惑，解衣带就马枥自经而<br>卒，年六十二。汉高祖立，赠中书令。<br>○霍彦威<br>霍彦威，字子重，洺州曲周人也。少遭兵乱，梁将霍存掠得之，爱其俊爽，<br>养以为子。尝从存战，中矢，眇其一目。后事梁太祖，太祖亦爱之，稍迁左龙骧<br>军使、右监门卫上将军。预诛友珪，以功拜洺州刺史，迁邠宁节度使。李茂贞遣<br>梁叛将刘知俊攻邠州，彦威固守逾年，每获知俊兵，必纵还之，知俊德之，后不<br>复攻。徙镇义成，又徙天平，兼北面行营招讨使，与晋军相持河上，彦威屡败，<br>降为陕州留后。<br>庄宗灭梁，彦威自陕来朝，庄宗置酒故梁崇元殿，彦威与梁将段凝、袁象先<br>等皆在。庄宗酒酣，指彦威等举酒属明宗曰：“此皆前日之勍敌，今侍吾饮，乃<br>卿功也。”彦威等惶恐伏地请死，庄宗劳之曰：“吾与总管戏尔，卿无畏也。”<br>赐姓名曰李绍真。明年，徙镇武宁，从明宗击契丹，明宗爱其为人，甚亲厚之。<br>其后赵在礼反，彦威别讨赵太于邢州，破之，还以兵属明宗讨在礼。明宗军<br>变，从马直军吏张破败率众杀将校，纵火焚营噪呼，明宗叱之曰：“自吾为帅十<br>有馀年，何负尔辈！今贼城破在旦夕，乃尔辈立功名、取富贵之时。况尔天子亲<br>军，返效贼耶！”军士对曰：“城中之人何罪，戍卒思归而不得耳！天子不垂原<br>宥，志在巢除。且闻破魏之后，欲尽坑魏博诸军，某等初无叛心，直畏死耳！今<br>宜与城中合势，击退诸镇之兵，请天子帝河南，令公镇河北。”明宗涕泣谕之，<br>乱兵环列而呼曰：“令公不欲帝河北，则佗人有之，我辈狼虎，岂识尊卑！”彦<br>威与安重诲劝明宗许之，乃拥兵入城，与在礼合，彦威独不入。明宗入城，与在<br>礼置酒大会，而部兵在外者闻明宗反，皆溃去，独彦威所将五千人营城西北隅不<br>动。居二日，明宗复出，得彦威兵，乃之魏县，谋欲还镇州，彦威、重诲劝明宗<br>以兵南向。<br>庄宗崩，彦威从明宗入洛阳，首率群臣劝进，内外机事，皆决彦威。彦威素<br>与段凝、温韬有隙，因擅捕凝、韬下狱，将杀之，安重诲曰：“凝、韬之恶，天<br>下所知，然主上方平内难，以恩信示人，岂公报仇之时？”彦威乃止。明宗即位，<br>乃赦凝、韬，放归田里，已而卒赐死。<br>彦威徙镇平卢。朱守殷反，伏诛，彦威遣使者驰骑献两箭为贺，明宗赐两箭<br>以报之。夷狄之法，起兵令众，以传箭为号令，然非下得施于上也。明宗本出夷<br>狄，而彦威武人，君臣皆不知礼，动多此类。然彦威客有淳于晏者，登州人也，<br>少举明经及第，遭世乱，依彦威，自彦威为偏裨时已从之。彦威尝战败脱身走，<br>麾下兵无从者，独晏徒步以一剑从之榛棘间以免。彦威高其义，所历方镇，常辟<br>以自从，至其家事无大小，皆决于晏，彦威以故得少过失。当时诸镇辟召寮属，<br>皆以晏为法。<br>天成三年冬，彦威卒于镇。是时，明宗方猎于近郊，青州驰骑奏彦威卒，明<br>宗涕泣还宫，辍朝，仍终其月不举乐，赠彦威太师，谥曰忠武。<br>○房知温<br>房知温，字伯玉，兖州瑕丘人也。少以勇力为赤甲都官健，后隶魏州马斗军，<br>稍迁亲随军指挥使。庄宗取魏博，得知温，赐姓李氏，名曰绍英，以为澶州刺史，<br>历曹、贝二州刺史，戍瓦桥关。明宗自魏反兵南向，知温首驰赴之。天成元年，<br>拜泰宁军节度使。明年，为北面招讨使，屯于卢台。明宗遣乌震往代知温还镇，<br>其戍卒效节军将龙晊等攻震杀之。效节，魏州军也。魏州自罗绍威诛衙军，杨<br>师厚为节度使，复置银枪效节军。当梁末帝时，师厚几为梁患。师厚卒，以贺德<br>伦代之。末帝患魏军强难制，与赵岩等谋分相、魏为两镇，魏军由此作乱，劫德<br>伦叛梁而降晋，梁遂失河北。庄宗自得魏兵，与梁战河上，数有功，许其军以灭<br>梁而厚赏。及梁亡，魏军虽数赐与，而骄纵无厌，常怀怨望；皇甫晖之乱，劫赵<br>在礼入魏，皆此军也。明宗入立，在礼镇天雄军，以魏军素骄，常惧祸，不遑居，<br>阴遣人诉于明宗，求解去。明宗乃以皇子从荣代在礼，而遣魏效节九指挥北戍卢<br>台。军发之日，不给兵甲，惟以长竿系旗帜以表队伍，军士颇自疑惑。明年，明<br>宗遣乌震代知温戍，而知温意尤不乐。卢台戍军夹水东西为两寨，震初至，与知<br>温会东寨，方博，效节军乱，噪于门外，知温即乘马而出。乱军击杀震，执辔留<br>知温，知温绐曰：“骑兵皆在西寨，今独步军，恐无能为也。”知温即跃马登舟<br>渡河入西寨，以骑军尽杀乱者。明宗下诏，悉诛其家属于魏州，凡九指挥三千馀<br>家数万口，驱至漳水上杀之，漳水为之变色。魏之骄兵，于是而尽。明宗知变自<br>知温起，释而不问，徙镇武宁，加兼侍中，历镇天平、平卢。<br>初，明宗为北面招讨使，而知温为副使，废帝时以裨将事知温甚谨，后因杯<br>酒失意。及废帝起兵凤翔，愍帝出奔，知温乘间有窥觎之意，谓其司马李冲曰：<br>“吾有钱数屋，养兵数千，因时建义，功必有成。”冲曰：“今天子孱弱，上下<br>离心，潞王兵威甚盛，事未可知，冲请怀表而西以觇之。”及冲至京师，废帝已<br>入立，冲即奉表称贺，还劝知温入朝，废帝慰劳之甚厚。知温还镇，封东平王。<br>太常上言：“策拜王公，皇帝临轩遣册。其在外者，正衙命使，而卤簿、鼓吹、<br>辂车、法物不出都城，考之故事无明文。今北平王德钧、东平王知温受封遣策，<br>请下兵部、太常、太仆，给卤簿、鼓吹、辂车、法物赴本道，礼毕还有司。”知<br>温在镇，常厚敛其民，积赀巨万，治第青州南城，出入以声妓，游嬉不恤政事。<br>天福元年卒于宫，赠太尉。<br>知温卒后，其子彦儒献其父钱三万缗、绢布三万匹、金百两、银千两、茶千<br>五百斤、丝十万两，拜沂州刺史。其将吏分其馀赀者，皆为富家云。<br>○王晏球<br>王晏球，字莹之，洛阳人也。少遇乱，为盗所掠，汴州富人杜氏得之，养以<br>为子，冒姓杜氏。梁太祖镇宣武，选富家子之材武者置之帐下，号“厅子都”。<br>晏球为人倜傥有大节，为厅子都指挥使。太祖即位，为右千牛卫将军。友珪立，<br>龙骧戍卒反，自怀州趣京师，遣晏球击败之于河阳，以功迁龙骧第一指挥使。<br>末帝即位，迁龙骧四军指挥使。梁遣捉生军将李霸将千人戍杨刘，霸夜作乱，<br>自水门入，纵火大噪，以长竿缚布沃油，仰烧建国门。晏球闻乱，不俟命，率龙<br>骧五百骑击之，贼势稍却。末帝登楼见之，呼曰：“此非吾龙骧军邪！”晏球奏<br>曰：“乱者，李霸一部尔，陛下严守宫城，而责臣破贼。”迟明尽杀之，以功拜<br>澶州刺史。<br>梁、晋军河上，以晏球为行营马步军都指挥使。庄宗入汴，晏球以兵追之，<br>行至封丘，闻末帝已崩，即解甲降唐，庄宗赐姓名曰李绍虔，拜齐州防御使，戍<br>瓦桥关。明宗兵变，自邺而南，遣人招晏球，晏球从至洛阳，拜归德军节度使。<br>定州王都反，以晏球为招讨使，与宣徽南院使张延朗等讨之。都遣人北招契丹，<br>契丹遣秃馁将万骑救都。晏球闻秃馁等兵且来，留张延朗屯新乐，自逆于望都。<br>而契丹从他道入定州，与都出不意击延朗军，延朗大败，收馀兵会晏球趋曲阳，<br>都乘胜追之。晏球先至水次，方坐胡床指麾，而都众掩至，晏球与左右十馀人连<br>矢射之，都众稍却，而后军亦至。晏球立高冈，号令诸将皆橐弓矢、用短兵，回<br>顾者斩。符彦卿以左军攻其左，高行珪以右军攻其右，中军骑士抱马项驰入都军，<br>都遂大败，自曲阳至定州，横尸弃甲六十馀里。都与秃馁入城，不敢复出。契丹<br>又遣惕隐以七千骑益都，晏球遇之唐河，追击至满城，斩首二千级，获马千匹。<br>契丹自中国多故，强于北方，北方诸夷无大小皆畏伏，而中国之兵遭契丹者，未<br>尝少得志。自晏球击败秃馁，又走惕隐，其馀众奔溃投村落，村落之人以锄耰白<br>梃所在击杀之，无复遗类。惕隐与数十骑走至幽州西，为赵德钧擒送京师。明宗<br>下诏责诮契丹。契丹后数遣使至中国，求归惕隐等，辞甚卑逊，辄斩其使以绝之。<br>于是时，中国之威几于大震，而契丹少衰伏矣，自晏球始也。<br>晏球攻定州，久不克，明宗数遣人促其破贼，晏球以谓未可急攻。其偏将朱<br>弘昭、张虔钊等宣言曰：“晏球怯耳！”乃驱兵以进，兵果败，杀伤三千馀人，<br>由是诸将不敢复言攻。晏球乃休养士卒，食其三州之赋，悉以俸禄所入具牛酒，<br>日与诸将高会。久之，都城中食尽，先出其民万馀人，数与秃馁谋决围以走，不<br>果，都将马让能以城降，都自焚死。<br>晏球为将有机略，善抚士卒。其击秃馁，既因败以为功，而诸将皆欲乘胜取<br>都，晏球返，独不动，卒以持久弊之。自天成三年四月都反，明年二月始克之，<br>军中未尝戮一人。以破都功，拜天平军节度使。又徙平卢，累官至兼中书令。是<br>岁卒，年六十二，赠太尉。<br>○安重霸<br>安重霸，云州人也，初与明宗俱事晋王。重霸得罪奔于梁，又奔于蜀。重霸<br>为人狡谲多智，善事人。蜀王建以为亲将。王衍立，少年，宦者王承休用事，重<br>霸深结承休以自托。梁末，蜀取李茂贞秦、成、阶三州，重霸劝承休求镇秦州，<br>衍以承休为节度使，重霸为其副使。重霸与承休多取秦州花木献衍，请衍东游。<br>唐魏王兵伐蜀，承休大恐，以问重霸，重霸曰：“剑门天下之险，虽有精兵，不<br>可过也。然公受国恩，闻难不可不赴，愿与公俱西。”承休素亲信之，以为然。<br>承休整军将发，秦人送之，帐饮城外。酒罢，承休上道，重霸立承休马前，辞曰：<br>“秦、陇不可失，愿留为公守。”承休业已上道，无如之何。唐军已破蜀，重霸<br>亦以秦、成、阶三州降唐，明宗以为阆州团练使。罢为左卫大将军。久之，以为<br>匡国军节度使。废帝时，为京兆尹、西京留守，徙镇大同，以病罢还，卒于潞州。<br>○王建立<br>王建立，辽州榆社人也。唐明宗为代州刺史，以建立为虞候将。庄宗尝遣女<br>奴之代州祭墓，女奴侵扰代人，建立捕而笞之。庄宗怒，欲杀之，明宗为庇让之<br>以免。明宗自魏反，犯京师，曹皇后、王淑妃皆在常山，建立杀常山监军并其守<br>兵，明宗家属因得无患，由是明宗益爱之。明宗即位，以为成德军节度副使，已<br>而拜节度使、检校太尉、同中书门下平章事。<br>建立与安重诲素不协，定州王都有二志，数以书通建立，约为兄弟，重诲知<br>之以为言。明宗不欲伤建立，亟召还京师。建立入见，亦多言重诲过失。明宗大<br>怒，欲亟罢重诲，群臣左右讽解之，乃止。然卒以建立为右仆射、同中书门下平<br>章事、判三司事。居岁馀，自言不识文字，愿解三司，明宗不许。久之，建立称<br>疾，明宗笑曰：“人固有诈疾而得疾者。”乃出为平卢节度使，又徙上党。建立<br>怏怏不得志，遂求解职，乃以太子少保致仕。<br>建立数请朝见，不许，乃自诣京师，阑至后楼见明宗，涕泣言己无罪，为重<br>诲所摈，明宗曰：“汝为节度使，不作好事，岂独重诲谗汝邪！”赐以茶药而遣<br>之。废帝立，复起为天平军节度使。晋高祖时，徙镇平卢。天福五年来朝，高祖<br>劳之曰：“三十年前老兄，可毋拜！”赐以肩舆入朝，给二宦者掖而升殿，宴见<br>甚渥。又徙昭义，赐以玉斧、蜀马。累封韩王。建立好杀人，其晚节始惑浮图法，<br>戒杀生，所至人稍安之。卒年七十，赠尚书令。<br>子守恩，以荫补，稍迁诸卫将军。建立已卒，家于潞，守恩自京师得告归，<br>而契丹灭晋。昭义节度使张从恩与守恩姻家，乃以守恩权巡检使，以守潞州，而<br>从恩入见契丹。从恩既去，守恩因剽劫从恩家赀，以潞州降汉。汉高祖即位，以<br>守恩为昭义军节度使，徙镇静难、西京留守，加同中书门下平章事。<br>守恩性贪鄙，人甚苦之。时周太祖以枢密使将白文珂等军西平三叛，还过洛<br>阳，守恩以使相自处，肩舆出迎。太祖怒，即日以头子命文珂代守恩为留守，而<br>守恩方诣馆谒，坐于客次以俟见，而吏驰报新留守视事于府矣。守恩大惊，不知<br>所为，遂罢去，奉朝请于京师。<br>后隐帝杀史弘肇等，召群臣上殿慰谕之，群臣恐惧，无敢言者，独守恩前对<br>曰：“陛下始睡觉矣。”闻者皆缩头。显德中，为左金吾卫上将军以卒。<br>呜呼！道德仁义，所以为治，而法制纲纪，亦所以维持之也。自古乱亡之国，<br>必先坏其法制而后乱从之。乱与坏相乘，至荡然无复纲纪，则必极于大乱而后返，<br>此势之然也，五代之际是已。若文珂、守恩皆位兼将相，汉大臣也，而周太祖以<br>一枢密使头子易置之，如更戍卒。是时，太祖与汉未有间隙之端，其无君叛上之<br>志，宜未萌于心，而其所为如此者，何哉？盖其习为常事，故特发于喜怒颐指之<br>间，而文珂不敢违，守恩不得拒。太祖既处之不疑，而汉廷君臣亦置而不问，其<br>上下安然而不怪者，岂非朝廷法制纲纪坏乱相乘，其来也远，既极而至于此欤！<br>是以善为天下虑者，不敢忽于微，而常杜其渐也，可不戒哉！<br>○康福<br>康福，蔚州人也，世为军校。福以骑射事晋王为偏将。庄宗尝曰：“吾家以<br>羊马为生，福状貌类胡人而丰厚，胡宜羊马。”乃令福牧马于相州，为小马坊使，<br>逾年马大蕃滋。明宗自魏反，兵过相州，福以小坊马二千匹归命，明宗军势由是<br>益盛。明宗入立，拜飞龙使，领磁州刺史、襄州兵马都监。从刘训讨荆南，无功<br>而还。福为将无佗能，善诸戎语，明宗尝召入便殿，访以外事，福辄为蕃语以对。<br>枢密使安重诲恶之，常戒福曰：“无妄奏事，当斩汝！”福惧，求外任。<br>灵武韩洙死，第六澄立，而偏将李从宾作乱。澄表请朝廷命帅，而重诲以谓<br>灵武深入夷境，为帅者多遇害，乃拜福凉州刺史，朔方、河西军节度使。福入见<br>明宗，涕泣言为重诲所挤。明宗召重诲为福更佗镇，重诲曰：“福为刺史无功效<br>而建节旄，其敢有所择邪！”明宗怒，谓福曰：“重诲遣汝，非吾意也。吾当遣<br>兵护汝，可无忧。”乃令将军牛知柔以兵卫福。行至方渠，而羌夷果出邀福，福<br>以兵击走之。至青冈峡，遇雪，福登山望见川谷中烟火，有吐蕃数千帐，不觉福<br>至，福分其兵马三道，出其不意袭之。吐蕃大骇，弃车帐而走，杀之殆尽，获其<br>玉璞、绫锦、羊马甚众，由是威声大振。<br>福居灵武三岁，岁常丰稔，有马千驷，蕃夷畏服。言事者疑福有异志，重诲<br>亦言福必负朝廷。明宗遣人谓福曰：“我何少汝而欲负我！”福言：“受国恩深，<br>有死无二。”因乞还朝，不许。福章再上，即随而至，明宗不之罪，徙镇彰义。<br>历静难、雄武，充西面都部署。晋高祖时，徙镇河中，代还，卒于京师，赠太师，<br>谥曰武安。<br>福世本夷狄，夷狄贵沙陀，故常自言沙陀种也。福尝有疾卧阁中，寮佐入问<br>疾，见其锦衾，相顾窃戏曰：“锦衾烂兮！”福闻之，怒曰：“我沙陀种也，安<br>得谓我为奚？”闻者笑之。<br>○郭延鲁<br>郭延鲁，沁州绵上人也。父饶，以骁勇事晋，数立军功，为沁州刺史者九年，<br>为政有惠爱，州人思之。延鲁以善槊为将，累迁神武都知兵马使。朱守殷反，从<br>攻汴州，以先登功为汴州马步军都指挥使，累迁复州刺史。延鲁叹曰：“吾先君<br>为沁州者九年，民到于今思之。吾今幸得为刺史，其敢忘吾先君之志！”由是益<br>以廉平自励，民甚赖之。秩满，州人乞留，不许，皆遮道攀号。天福中，拜单州<br>刺史，卒于官。<br>当是时，刺史皆以军功拜，言事者多以为言，以谓方天下多事，民力困敝之<br>时，不宜以刺史任武夫，恃功纵下，为害不细。而延鲁父子特以善政著闻焉。<br>呜呼，五代之民其何以堪之哉！上输兵赋之急，下困剥敛之苛。自庄宗以来，<br>方镇进献之事稍作，至于晋而不可胜纪矣。其“添都”、“助国”之物，动以千<br>数计。至于来朝、奉使、买宴、赎罪，莫不出于进献。而功臣大将，不幸而死，<br>则其子孙率以家赀求刺史，其物多者得大州善地。盖自天子皆以贿赂为事矣，则<br>为其民者其何以堪之哉！于此之时，循廉之吏如延鲁之徒者，诚难得而可贵也哉！<br><hr>
