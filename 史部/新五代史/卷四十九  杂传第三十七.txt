<h4>《史部·新五代史·卷四十九  杂传第三十七》<b class="x">作者：欧阳修</b></h4>
<br>○卢文进<br>卢文进，字大用，范阳人也。为刘守光骑将。唐庄宗攻范阳，文进以先降拜<br>寿州刺史，庄宗以属其弟存矩。存矩为新州团练使，统山后八军。庄宗与刘寻阝<br>相拒于莘，召存矩会兵击寻阝。存矩募山后劲兵数千人，课民出马，民以十牛易<br>一马，山后之人皆怨，而兵又不乐南行，行至祁沟关，聚而谋为乱。文进有女幼<br>而美，存矩求之为侧室，文进以其大将不敢拒，虽与，心常歉之也，因与乱军杀<br>存矩反。攻新州，不克，攻武州，又不克，遂奔于契丹，契丹使守平州。<br>明宗即位，文进自平州率众数万归唐，明宗得之，喜甚，以为义成军节度使。<br>居岁馀，徙镇威胜，加同平章事，入为上将军，出镇昭义，徙安远。晋高祖立，<br>与契丹约为父子，文进惧不自安。天福元年冬，杀其行军司马冯知兆、副使杜重<br>贵，送款于李昪，昪遣兵迎之。文进居数镇，颇有善政，兵民爱之。其将行也，<br>从数骑，自至营中别其将士，告以避契丹之意，将士皆再拜为诀，乃南奔。昪以<br>文进为天雄统军、宣润节度使。<br>文进身长七尺，状貌伟然。自其奔契丹也，数引契丹攻掠幽、蓟之间，虏其<br>人民，教契丹以中国织纴工作无不备，契丹由此益强。同光中，契丹数以奚骑出<br>入塞上，攻掠燕、赵，人无宁岁。唐兵屯涿州，岁时馈运，自瓦桥关至幽州，严<br>兵斥候，常苦钞夺，为唐患者十馀年，皆文进为之也。及其南奔，始屈身晦迹，<br>务为恭谨，礼接文士，谦谦若不足，其所谈论，近代朝廷仪制、台阁故事而已，<br>未尝言兵。后以左卫上将军卒于金陵。<br>○李金全<br>李金全，其先出于吐浑。金全少为唐明宗厮养，以骁勇善骑射，常从明宗战<br>伐，以功为刺史。天成中，为彰义军节度使，在镇务为贪暴。罢归，献马数十匹，<br>居数日，又以献，明宗谓曰：“卿患马多邪，何进献之数也？且卿在泾州治状如<br>何，无乃以马为事乎？”金全惭不能对。徙镇横海。久之，罢为右卫上将军。<br>晋高祖时，安州屯防指挥使王晖杀节度使周瑰，高祖遣金全将骑兵千人以往，<br>下诏书招晖曰：“晖降，以为唐州刺史。”又以信箭谕安州，不戮一人，且戒金<br>全曰：“无失吾信。”金全未至，襄州安从进意晖必走江南，以精兵遮其要路。<br>晖闻金全来，果南走，为从进兵所杀。金全后至，得晖馀党数百人，皆送京师。<br>晖之乱也，大掠城中三日，金全利其所掠赀，因擒其将武克和等十馀人杀之，克<br>和呼曰：“王晖首乱，犹赐之信誓，以为刺史；我等何罪，反见杀邪？若朝廷之<br>命，何以示信？苟将军违诏而杀降，亦将不免也！”高祖不能诘。即以金全为安<br>远军节度使。<br>金全左都押衙明汉荣用事，所为不法，高祖患之，不欲因汉荣以累功臣，为<br>选廉吏贾仁沼代之，且召汉荣。汉荣教金全留己而不遣，金全客庞令图谏曰：<br>“仁沼昔事王晏球，晏球攻王都于中山，都遣善射者登城射晏球，中兜牟，仁沼<br>从后引弓，射善射者，一发而毙，晏球求其人，欲厚赏之，仁沼退而不言，此天<br>下之忠臣也。都败，晏球遣仁沼献捷于京师，凡所赐与甚厚，悉以分故人、亲戚<br>之贫者，此天下之廉士也。为人如此，岂有为人谋而不善者乎？宜纳仁沼而遣汉<br>荣。”汉荣闻之，夜使人杀令图而酖仁沼，仁沼舌坏而死。<br>天福五年夏，高祖以马全节代金全。而仁沼二子欲诣京师诉其父冤，汉荣大<br>惧，绐金全曰：“前日天子召汉荣，公违诏而不遣。仁沼之死，其二子将诉于朝。<br>今以全节代公，是召公对狱也。”金全信之，遂叛，送款于李昪。高祖发兵三万<br>授全节讨之。昪遣其将李承裕入安州，金全遂南奔，行至泌川，引颈北望，涕泣<br>而去。昪以金全为天威统军。汉隐帝时，李守贞反河中，乞兵于昪，金全为昪润<br>州节度使，与查文徽等出沐阳。昪之诸将皆锐于攻取，金全独以谓远不相及，不<br>可行，乃止。其后亦不复用，不知其所终。<br>○杨思权<br>杨思权，邠州新平人也。事梁为控鹤右第一军使。唐庄宗灭梁，以为夹马都<br>指挥使。明宗时，秦王从荣为河东节度使，以冯赟为副，思权为北京步军都指挥<br>使以佐佑之。从荣素骄，所为多不法。是时，宋王从厚为河南尹。从厚年少，谦<br>恭好礼。明宗阴遣人从容语从厚之善，以讽勉之。从荣不悦，告思权曰：“天下<br>共贤河南而非我，我将废矣，奈何？”思权曰：“公有甲士，而思权在，何患也！”<br>乃劝从荣招募死士、增利器械以为备。冯赟患之，以其事闻。明宗召思权还京师，<br>以从荣故，亦不之责也。后为右羽林都指挥使，将兵戍兴元。潞王从珂反凤翔，<br>兴元张虔钊会诸镇兵讨贼。诸镇兵围凤翔，思权攻城西，严卫指挥使尹晖攻城东，<br>破其两关城。从珂登城呼外兵，告以己非反者，其语甚哀，外兵闻者皆悲之，而<br>虔钊督战甚急，军士反兵逐虔钊，思权因呼其众曰：“潞王真吾主也！”即拥军<br>士入城降。晖闻思权已降，亦麾其军使解甲，由是诸镇之兵皆溃。思权与晖入见<br>从珂，思权前曰：“臣以赤心奉殿下，殿下事成，愿不以防御、团练使处臣。”<br>乃出一纸于怀中曰：“愿志臣姓名以为验。”从珂即书曰：“可邠宁节度使。”<br>废帝入立，拜思权静难军节度使。后为右龙武统军、左卫上将军。天福八年，卒<br>于京师，赠太傅。<br>○尹晖<br>尹晖者，魏州大名人也。从废帝入洛阳，而晋高祖来朝，与晖遇于道。晖时<br>犹为严卫指挥使，恃先降功，不为高祖屈，马上横鞭揖之，高祖怒，白废帝晖不<br>可与名藩。乃以为应州节度使。晋高祖入立，罢为右卫大将军。范延光反，以书<br>招晖，晖惧，出奔淮南，为人所杀，有子勋。<br>○王弘贽<br>王弘贽，不知其世家何人也。唐明宗时，为合阶二州刺史、右千牛卫将军、<br>卫州刺史。潞王从珂反于凤翔，拥兵东至陕。愍帝惧，夜以百馀骑出奔，至卫州<br>东七八里，遇晋高祖将朝于京师，驺呵前导者不避，愍帝遣左右叱之，对曰：<br>“成德军节度使石敬瑭也。”愍帝即下马恸哭，谓敬瑭曰：“潞王反，康义诚等<br>皆叛我，我无所依，长公主教我逆尔于路。”高祖曰：“卫州刺史王弘贽，宿将<br>也，且多知时事，请就图之。”即驰骑前见弘贽曰：“主上危迫，吾戚属也，何<br>以图全？”弘贽曰：“天子避狄，自古有之，然将相大臣从乎？”曰：“无也。”<br>“国宝、乘舆、法物从乎？”曰：“无也。”弘贽叹曰：“所谓大木将颠，非一<br>绳所维。今万乘之主，以百骑出奔，而将相大臣无一人从者，则人心去就可知也。<br>虽欲兴复，其可得乎！”即从高祖上谒于驿舍。高祖且以弘贽语白愍帝。弓箭库<br>使沙守荣、奔弘进前谓高祖曰：“主上，明宗爱子，公，爱婿也，公于此时不能<br>报国，而反问大臣、国宝所在，公亦助贼反邪？”乃抽佩刀刺高祖，高祖亲将陈<br>晖捍之，守荣与晖战死，弘进亦自刎。高祖因尽杀帝从兵，独留帝于驿而去。弘<br>贽奉帝居于州廨。弘贽有子峦，为殿直，废帝入立，遣峦持鸩与弘贽。初，愍帝<br>在卫州，弘贽令市中酒家献酒，愍帝见之，大惊，遽殒于地，久而苏，弘贽曰：<br>“此酒家也，愿献酒以慰无憀。”愍帝受之，由是日献一觞。及峦持鸩至，因使<br>酒家献之，愍帝饮而不疑，遂崩。弘贽后事晋为凤翔行军司马，以光禄卿致仕，<br>卒，赠太傅。<br>○刘审交<br>刘审交，字求益，幽州文安人也。少略知书，通于吏事，为唐兴令，补范阳<br>牙校。刘守光僣号，以审交为兵部尚书，守光败，归于太原，唐庄宗以为从事。<br>其后赵德钧镇范阳，北面转运使马绍宏辟审交判官。王晏球讨王都，以为转运供<br>军使。定州平，拜辽州刺史。复为北面转运使，改慈州刺史，以母老去官。母丧，<br>哀毁过礼，不调累年。晋高祖即位，杨光远讨范延光于魏州，审交复为供军使。<br>是时，晋高祖分户部、度支、盐铁为三使，岁馀，三司益烦弊，乃复合为一，拜<br>审交三司使。议者请检天下民田，宜得益租，审交曰：“租有定额，而天下比年<br>无闲田，民之苦乐，不可等也。”遂止不检，而民赖以不扰。迁右卫上将军、陈<br>州防御使。出视民田，见民耕器薄陋，乃取河北耕器为范，为民更铸。安从进平，<br>徙审交襄州，又徙青州，皆有善政。罢还。契丹犯京师，留萧翰而去，翰复以审<br>交为三司使。已而翰召许王从益守京师。汉高祖起义太原，从益召高行周以拒高<br>祖，行周不至。从益母王淑妃与群臣谋迎高祖，或以谓燕兵在京师者犹数千，可<br>以城守而待行周，淑妃不从，议未决。审交进曰：“余燕人也，今为燕守城，当<br>为燕谋，然事势不可为也。太妃语是。”从益乃罢不设备，遣人西迎高祖。高祖<br>至，罢审交不用。隐帝时，为汝州防御使，有能名。乾祐三年卒，年七十四。州<br>人聚哭柩前，上疏乞留葬近郊，使民得岁时祠祭。诏特赠太尉，起祠立碑。<br>○王周<br>王周，魏州人也。少以勇力从军，事唐庄宗、明宗，为裨校，以力战有功拜<br>刺史。晋天福中，从杨光远讨范延光于魏州，又从杜重威讨安重荣于镇州，皆有<br>功。历贝州、泾州节度使。泾州张彦泽为政苛虐，民多流亡，周乃更为宽恕，问<br>民疾苦，去其苛弊二十馀事，民皆复归。历迁武胜、保义、义武、成德四镇，皆<br>有善政。定州桥坏，覆民租车，周曰：“桥梁不修，刺史过也。”乃偿民粟，为<br>治其桥。杜重威降契丹，契丹兵过镇州，临城呼周使出降，周泣曰：“受晋厚恩，<br>不能死战而以城降，何面目面行见人主与士大夫乎！”乃剧饮，求刀欲自引决，<br>家人止之，迫以出降。契丹以周为武胜军节度使。汉高祖入立，徙镇武宁。卒于<br>镇，赠中书令。<br>○高行周（行珪附）<br>高行周，字尚质，妫州人也。世为怀戎戍将。父思继。思继兄弟皆以武勇雄<br>于北边，为幽州节度使李匡威戍将。匡威为其弟匡俦所篡，晋王将讨其乱，谋曰：<br>“高思继兄弟在孔领关，有兵三千，此后患也，不如遣人招之。思继为吾用，则<br>事无不成。”克用遣人招思继兄弟。燕俗重气义，思继等闻晋兵为匡威报仇，乃<br>欣然从之，为晋兵前锋。匡俦闻思继兄弟皆叛，乃弃城走。克用以刘仁恭守幽州，<br>以其兄某为先锋都指挥使，思继为中军都指挥使，弟某为后军都指挥使，高氏兄<br>弟分掌燕兵。克用临决谓仁恭曰：“思继兄弟，势倾一方，为燕患者，必高氏也，<br>宜善为防。”克用留晋兵千人为仁恭卫。而晋兵多犯法，思继等数诛杀之。克用<br>以责仁恭，仁恭以高氏为诉，由是晋尽诛思继兄弟。<br>仁恭以其兄某之子行珪为牙将，而思继子行周年十馀岁，亦收之帐下，稍长，<br>补以军职。仁恭被囚，守光立，以行珪为武州刺史。其后守光背晋，晋兵攻之。<br>守光将元行钦牧马山后，闻守光且见围，即率所牧马赴援，而麾下兵叛于道，推<br>行钦为幽州留后，行钦曰：“吾所惮者行珪也。”乃遣人之怀戎，得行珪子系之。<br>兵过武州，招行珪曰：“守光可取而代也。当从我行，不然，且杀公子。”行珪<br>谢曰：“与君俱刘公将，而忍叛之？吾当为刘氏也，尚何顾吾子耶！”行钦即以<br>兵围行珪。月馀，行珪城中食尽，召其州人告曰：“吾非不为父老守也，今刘公<br>救兵不至，奈何？可杀吾以降晋。”父老皆泣，愿以死守。是时，行周适从行珪<br>在武州，即夜缒行周驰入晋见庄宗，庄宗因遣明宗救武州。比至，行钦已解去，<br>行珪乃降晋。庄宗时，历朔忻岚三州刺史、大同军节度使。明宗入立，徙镇威胜、<br>安远。<br>行珪性贪鄙，所为多不法，副使范延策，为人刚直，数规谏之，行珪不听，<br>衔之。已而戍兵有谋叛者，行珪先觉之，因潜徙库兵于佗所。戍兵叛，趋库劫兵<br>无所得，乃溃去，行珪追而杀之。因诬奏延策同反，并其子皆见杀，天下冤之。<br>行珪卒于镇，赠太尉。<br>当行珪之降晋也，行周隶明宗帐下，初为裨将，赵德钧识之，谓明宗曰：<br>“此子貌厚而小心，佗日必大贵，宜善待之。”梁、晋军河上，庄宗遣明宗东袭<br>郓州，行周将前军，夜遇雨，军中皆欲止不进，行周曰：“此天赞我也！郓人恃<br>雨，不备吾来，宜出其不意。”即夜驰涉济，入其城，郓人方觉，遂取之。庄宗<br>灭梁，以功领端州刺史，迁绛州。明宗时，从平朱守殷，克王都，迁颍州团练使、<br>振武军节度使。历镇彰武、昭义。晋高祖时，为西京留守，徙镇天雄。安从进叛，<br>以行周为襄州行营都部署，讨平之，徙镇归德。出帝时，代景延广为侍卫亲军都<br>指挥使。是时，李彦韬、冯玉等用事，乃求归镇。契丹灭晋，留萧翰守汴，翰又<br>弃去，召唐故许王从益入汴。而汉高祖起太原，从益遣人召行周，将以拒汉，行<br>周叹曰：“衰世难辅，况儿戏乎！”乃不从。汉高祖入京师，加行周守中书令，<br>徙镇天平军，封临清王。周太祖入立，封齐王。卒，赠尚书令，追封秦王。有子<br>怀德。<br>○白再荣<br>白再荣，不知其世家何人也。少为军卒。唐、晋之间，为护圣指挥使。契丹<br>犯京师，再荣从契丹北归，至镇州，契丹留麻荅守镇州而去，晋人从者多留焉。<br>居未几，李筠、何福进等谋逐麻荅，使人召再荣，再荣迟疑不欲往，军士迫之，<br>乃往，共攻之。麻荅走，诸将以再荣名次最高，乃推为留后。再荣出于行伍，贪<br>而无谋。是时，李崧、和凝等皆随契丹留镇州，再荣以兵环其居，迫而求物，又<br>欲害崧取其赀。李穀谓曰：“公等亲被契丹之苦，忧死不暇，然逐麻荅者，乃众<br>人所为，非独公力也。今才得生路，而遽杀宰相，此契丹尚或不为，然它日至京<br>师，天子问宰相何在，何以对之？”再荣默然，乃止。而悉拘尝事麻荅者取其财，<br>镇人谓之“白麻荅”。汉高祖即位，拜再荣为留后，迁义成军节度使。罢还京师。<br>周太祖以兵入京师，军士攻再荣于第，悉取其财。已而前启曰：“士卒尝事公隶<br>麾下，一旦无礼如此，亦复何面见公乎！”乃斩之，携其首而去，家人以帛赎而<br>葬之。<br>○安叔千<br>安叔千，字胤宗，沙陀三部落人也。少善骑射，事唐庄宗，以为奉安指挥使。<br>明宗时与讨王都，拜秦州刺史。从击契丹，为先锋都指挥使，以功拜昭武军节度<br>使。历静难、横海、安国、建雄四镇。叔千状貌堂堂，而不通文字，所为鄙陋，<br>人谓之“没字碑。”晋出帝时，为左金吾卫上将军。契丹犯京师，晋百官迎见耶<br>律德光于赤冈，叔千出班夷言，德光劳曰：“是安没字否？汝在邢州，已通诚款，<br>吾今至此，当与汝一吃饭处。”叔千再拜。乃以为镇国军节度使。汉高祖入立，<br>罢归京师，自以常私附契丹，颇怀愧惧。以太子太师致仕。周太祖兵入京师，军<br>士大掠，叔千家赀已尽，而军士意其有所藏者，箠掠不已。伤重，归于洛阳，卒，<br>年七十二。<br><hr>
