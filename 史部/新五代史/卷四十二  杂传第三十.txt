<h4>《史部·新五代史·卷四十二  杂传第三十》<b class="x">作者：欧阳修</b></h4>
<br>○卢光稠谭全播<br>卢光稠、谭全播，皆南康人也。光稠状貌雄伟，无佗材能，而全播勇敢有识<br>略，然全播常奇光稠为人。唐末，群盗起南方，全播谓光稠曰：“天下汹汹，此<br>真吾等之时，无徒守此贫贱为也！”乃相与聚兵为盗。众推全播为主，全播曰：<br>“诸君徒为贼乎？而欲成功乎？若欲成功，当得良帅，卢公堂堂，真君等主也。”<br>众阳诺之，全播怒，拔剑击木三，斩之，曰：“不从令者如此木！”众惧，乃立<br>光稠为帅。<br>是时，王潮攻陷岭南，全播攻潮，取其虔、韶二州，又遣光稠弟光睦攻潮州。<br>光睦好勇而轻进，全播戒其持重，不听，度其必败，乃为奇兵伏其归路。光睦果<br>败走，潮人追之，全播以伏兵邀击，大败之，遂取潮州。是时，刘岩起南海，击<br>走光睦，以兵数万攻虔州。光稠大惧，谓全播曰：“虔、潮皆公取之，今日非公<br>不能守也。”全播曰：“吾知刘岩易与尔！”乃选精兵万人，伏山谷中，阳治战<br>地于城南，告岩战期。以老弱五千出战，战酣，伪北，岩急追之，伏兵发，岩遂<br>大败。光稠第战功，全播悉推诸将，光稠心益贤之。<br>梁初，江南、岭表悉为吴与南汉分据，而光稠独以虔、韶二州请命于京师，<br>愿通道路，输贡赋。太祖为置百胜军，以光稠为防御使、兼五岭开通使，又建镇<br>南军，以为留后。<br>开平五年，光稠病，以符印属全播，全播不受。光稠卒，全播立其子延昌而<br>事之。延昌好游猎，其将黎求闭门拒延昌，延昌见杀。求因谋杀全播，全播惧，<br>称疾不出。求乃自立，请命于梁。乾化元年，拜求防御使。求暴病死，其将李彦<br>图自立，全播益惧，遂称疾笃，杜门自绝。彦图疑之，使人觇其动静，全播应觇<br>为状以自免。彦图死，州人相率诣全播第，扣门请之，全播乃起，遣使请命于梁，<br>拜防御使。全播治虔州七年，有善政，杨隆演遣刘信攻破虔州，以全播归广陵，<br>卒年八十五。当卢氏时，刘已取韶州，及全播被执，虔州遂入于吴。<br>○雷满<br>雷满，武陵人也。为人凶悍獢勇，文身断发。唐广明中，湖南饥，盗贼起，<br>满与同里人区景思、周岳等聚诸蛮数千，猎于大泽中，乃击鲜酾酒，择坐中豪者，<br>补置伍长，号土团军，诸蛮从之，推满为帅。是时，高骈镇荆南，召满隶麾下，<br>使以蛮军击贼。骈徙淮南，满从至广陵，逃归，杀刺史崔翥，遂据朗州，请命于<br>唐。昭宗以澧、朗为武贞军，拜满节度使。<br>是时，澧阳人向瑰杀刺史吕自牧据澧州，而溪洞诸蛮宋邺昌、师益等，皆起<br>兵剽掠湖外，满亦以轻舟上下荆江，攻劫州县。杨行密攻杜洪于鄂州，荆南成汭<br>出兵救洪，汭战败，溺死于君山。满袭破荆南，不能守，焚掠殆尽而去。<br>满尝凿深池于府中，客有过者，召宴池上，指其水曰：“蛟龙水怪皆窟于此，<br>盖水府也。”酒酣，取坐上器掷池中，因裸而入，取器嬉水上，久之乃出，治衣<br>复坐，意气自若。<br>满居朗州，引沅水堑其城，上为长桥，为不可攻之计。天祐中，满卒，子彦<br>恭自立。彦恭附于杨行密，亦尝攻劫为荆、湖患。开平元年，马殷发兵攻彦恭，<br>恃堑为阻，逾年不能破。三年，彦恭奔于杨行密，马殷擒其弟彦雄等七人送于梁，<br>斩于汴市，彦恭卒于淮南，澧、朗遂入于楚。<br>○钟传<br>钟传，洪州高安人也。事州为小校，黄巢攻掠江淮，所在盗起，往往据州县。<br>传以州兵击贼，频胜，遂逐观察使，自称留后。唐以洪州为镇南军，拜传节度使。<br>江夏伶人杜洪者，亦据鄂州，杨行密屡攻之，洪颇倚传为首尾。久之，洪败死。<br>是时，危全讽、韩师德等分据抚、吉诸州，传皆不能节度，以兵攻之，稍听命，<br>独全讽不能下，乃自率兵围之。城中夜火起，诸将请急攻之，传曰：“吾闻君子<br>不迫人之危。”乃扫地祭天，向城再拜，祝曰：“全讽不降，非民之罪，愿天止<br>火。”全讽闻之，明日乃亦听命，请以女妻传子匡时。传居江西三十馀年，累拜<br>太保、中书令，封南平王。天祐三年，传卒，子匡时自称留后，请命于唐。全讽<br>曰：“听钟郎为节度使三年，吾将自为之。”已而传养子延规与匡时争立，乞兵<br>于杨渥，渥遣秦裴等攻匡时，匡时败，被执归广陵。开平三年，全讽等起兵江西，<br>谋复钟氏故地，全讽为杨隆演将周本所败，江西遂入于吴。<br>○赵匡凝<br>赵匡凝，字光仪，蔡州人也。其父德諲事秦宗权，为申州刺史。宗权反，德<br>諲攻下襄阳。梁太祖攻蔡州，宗权屡败，德諲乃以山南东道七州降。梁太祖初镇<br>宣武，尝为宗权所困，闻德諲降，大喜，表为行营副都统，河阳、保义、义昌三<br>节度行军司马。会其兵以攻蔡州，破之，德諲功多。德諲卒，子匡凝自立。是时，<br>成汭死，雷彦恭袭取荆南，匡凝遣其弟匡明逐彦恭，太祖表匡凝荆襄节度使，以<br>匡明为荆南留后。是时，唐衰，藩镇不复奉朝廷，独匡凝兄弟贡赋不绝。<br>匡凝为人气貌甚伟，性方严，喜自修饰，颇好学问，聚书数千卷，为政有威<br>惠。太祖攻兖州，朱瑾求救于晋，晋遣史俨等将兵数千救瑾，瑾败，与俨等奔于<br>淮南。晋王李克用遣人以书币假道于匡凝，以聘于杨行密，求归俨等。晋王使者<br>为梁得，太祖大怒。是时，梁已破兖、郓，遣氏叔琮、康怀英等攻匡凝，叔琮取<br>泌、随二州，怀英取邓州，匡凝惧，请盟，乃止。<br>太祖弑昭宗，将谋代唐，畏匡凝兄弟不从，遣使告之，匡凝对使者流涕答曰：<br>“受唐恩深，不敢妄有佗志。”太祖遣杨师厚攻之，太祖以兵殿汉北，匡凝战败，<br>以轻舟奔于杨行密。师厚进攻荆南，匡明奔于蜀。匡凝至广陵，行密见之，戏曰：<br>“君在镇时，轻车重马，岁输于梁，今败乃归我乎？”匡凝曰：“仆世为唐臣，<br>岁时职贡，非输贼也。今以不从贼之故，力屈归公，惟公生死之耳！”行密厚遇<br>之。其后行密死，杨渥稍不礼之。渥方宴，食青梅，匡凝顾渥曰：“勿多食，发<br>小儿热。”诸将以为慢，渥迁匡凝海陵，后为徐温所杀。匡明卒于蜀。<br><hr>
