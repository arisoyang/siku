<h4>《史部·新五代史·卷四十六  杂传第三十四》<b class="x">作者：欧阳修</b></h4>
<br>○张全义<br>张全义，字国维，濮州临濮人也。少以田家子役于县，县令数困辱之，全义<br>因亡入黄巢贼中。巢陷长安，以全义为吏部尚书、水运使。巢贼败，去事诸葛爽<br>于河阳。爽死，事其子仲方。仲方为孙儒所逐，全义与李罕之分据河阳、洛阳以<br>附于梁，二人相得甚欢。然罕之性贪暴，日以寇钞为事。全义勤俭，御军有法，<br>督民耕殖。以故，罕之常乏食，而全义常有馀。罕之仰给全义，全义不能给，二<br>人因有隙。罕之出兵攻晋、绛，全义袭取河阳，罕之奔晋，晋遣兵助罕之，围全<br>义甚急。全义乞兵于梁，梁遣牛存节、丁会等以兵万人自九鼎渡河，击败罕之于<br>沇水，晋军解去。梁以丁会守河阳，全义还为河南尹。全义德梁出己，由是尽<br>心焉。<br>是时，河南遭巢、儒兵火之后，城邑残破，户不满百，全义披荆棘，劝耕殖，<br>躬载酒食，劳民畎亩之间，筑南、北二城以居之。数年，人物完盛，民甚赖之。<br>及梁太祖劫唐昭宗东迁，缮理宫阙、府廨、仓库，皆全义之力也。全义初名言，<br>唐昭宗赐名全义。唐亡，全义事梁，又请改名，太祖赐名宗奭。太祖猜忌，晚年<br>尤甚，全义奉事益谨，卒以自免。<br>自梁与晋战河北，兵数败亡，全义辄搜卒伍铠马，月献之以补其缺。太祖兵<br>败蓚县，道病，还洛，幸全义会节园避暑，留旬日，全义妻女皆迫淫之。其子继<br>祚愤耻不自胜，欲剚刃太祖，全义止之曰：“吾为李罕之兵围河阳，啖木屑以<br>为食，惟有一马，欲杀以饷军，死在朝夕，而梁兵击之，得至今日，此恩不可忘<br>也。”继祚乃止。<br>尝有言全义于太祖者，太祖召全义，其意不测。全义妻储氏明敏有口辩，遽<br>入见，厉声曰：“宗奭，种田叟尔！守河南三十年，开荒斫土，捃拾财赋，助陛<br>下创业，今年齿衰朽，已无能为，而陛下疑之，何也？”太祖笑曰：“我无恶心，<br>妪勿多言。”全义事梁，累拜中书令，食邑至万三千户，兼领忠武陕虢郑滑河阳<br>节度使、判六军诸卫事、天下兵马副元帅，封魏王。<br>初，全义为李罕之所败，其弟全武及其家属为晋兵所得，晋王给以田宅，待<br>之甚厚，全义常阴遣人通问于太原。及梁亡，庄宗入汴，全义自洛来朝，泥首待<br>罪，庄宗劳之曰：“卿家弟侄，幸复相见。全义俯伏感涕。年老不能进趋，遣人<br>掖扶而登，宴犒尽欢，命皇子继岌、皇弟存纪等皆兄事之。全义因去梁所赐名，<br>请复其故名。而全义犹不自安，乃厚赂刘皇后以自托。<br>初，梁末帝幸洛阳，将祀天于南郊而不果，其仪仗法物犹在，全义因请幸洛<br>阳，白南郊仪物已具。庄宗大悦，加拜全义太师、尚书令。明年十一月，庄宗幸<br>洛阳，南郊而礼物不具，因改用来年二月，然不以前语责全义。以皇后故，待之<br>愈厚，数幸其第，命皇后拜全义为父，改封齐王。<br>初，庄宗灭梁，欲掘梁太祖墓，斫棺戮尸。全义以谓梁虽仇敌，今已屠灭其<br>家，足以报怨，剖棺之戮，非王者以大度示天下也。庄宗以为然，铲去墓阙而已。<br>全义监军尝得李德裕平泉醒酒石，德裕孙延古，因托全义复求之。监军忿然<br>曰：“自黄巢乱后，洛阳园宅无复能守，岂独平泉一石哉！”全义尝在巢贼中，<br>以为讥己，固大怒，奏笞杀监军者，天下冤之。其听讼，以先诉者为直，民颇以<br>为苦。<br>同光四年，赵在礼反于魏，元行钦讨贼无功，庄宗欲自将讨之，大臣皆谏以<br>为不可，因言明宗可将。是时，郭崇韬、朱友谦皆已见杀，明宗自镇州来朝，处<br>之私第，庄宗疑之，不欲遣也。群臣固请，不从；最后全义力以为言，庄宗乃从。<br>已而明宗至魏果反，全义以忧卒，年七十五，谥曰忠肃。<br>子继祚，官至上将军。晋高祖时，与张从宾反于河阳，当族诛。而宰相桑维<br>翰以其父珙尝事全义有恩，乞全活之，不许，止诛继祚及其妻子而已。<br>○朱友谦<br>朱友谦，字德光，许州人也。初名简，以卒隶渑池镇，有罪亡去，为盗石濠、<br>三乡之间，商旅行路皆苦之。久之，去，为陕州军校。陕州节度使王珙，为人严<br>酷，与其弟珂争河中，战败，其牙将李璠与友谦谋，共杀珙，附于梁，太祖表璠<br>代珙。璠立，友谦复以兵攻之，璠得逃去，梁太祖又表友谦代璠。梁兵西攻李茂<br>贞，太祖往来过陕，友谦奉事尤谨，因请曰：“仆本无功，而富贵至此，元帅之<br>力也。且幸同姓，愿更名以齿诸子。”太祖益怜之，乃更其名友谦，录以为子。<br>太祖即位，徙镇河中，累迁中书令，封冀王。<br>太祖遇弑，友珪立，加友谦侍中，友谦虽受命，而心常不平。已而友珪使召<br>友谦入觐，友谦不行，乃附于晋。友珪遣招讨使韩勍将康怀英等兵五万击友谦。<br>晋王出泽、潞以救之，遇怀英于解县，大败之，追至白迳岭，夜秉炬击之，怀英<br>又败，梁兵乃解去。友谦醉寝晋王帐中，晋王视之，顾左右曰：“冀王虽甚贵，<br>然恨其臂短耳！”<br>末帝即位，友谦复臣于梁而不绝晋也。贞明六年，友谦遣其子令德袭同州，<br>逐节度使程全晖，因求兼镇。末帝初不许，已而许之，制命未至，友谦复叛，始<br>绝梁而附晋矣。末帝遣刘寻阝等讨之，寻阝为李存审所败。晋封友谦西平王，加<br>守太尉，以其子令德为同州节度使。<br>庄宗灭梁入洛，友谦来朝，赐姓名曰李继麟，赐予巨万。明年，加守太师、<br>尚书令，赐铁券恕死罪。以其子令德为遂州节度使，令锡忠武军节度使，诸子及<br>其将校为刺史者十馀人，恩宠之盛，时无与比。是时宦官、伶人用事，多求赂于<br>友谦，友谦不能给而辞焉，宦官、伶人皆怒。唐兵伐蜀，友谦阅其精兵，命其子<br>令德将以从军。及郭崇韬见杀，伶人景进言：“唐兵初出时，友谦以为讨己，阅<br>兵自备。”又言：“与崇韬谋反。”且曰：“崇韬所以反于蜀者，以友谦为内应。<br>友谦见崇韬死，谋与存乂为郭氏报冤。”庄宗初疑其事，群伶、宦官日夜以为言。<br>友谦闻之大恐，将入朝以自明，将吏皆劝其毋行。友谦曰：“郭公有大功于国，<br>而以谗死，我不自明，谁为我言者！”乃单车入朝。景进使人诈为变书，告友谦<br>反。庄宗惑之，乃徙友谦义成军节度使，遣朱守殷夜以兵围其馆，驱友谦出徽安<br>门外，杀之，复其姓名。诏魏王继岌杀令德于遂州，王思同杀令锡于许州，夏鲁<br>奇族其家属于河中。鲁奇至其家，友谦妻张氏率其宗族二百馀口见鲁奇曰：“朱<br>氏宗族当死，愿无滥及平人。”乃别其婢仆百人，以其族百口就刑。张氏入室取<br>其铁券示鲁奇曰：“此皇帝所赐也，不知为何语！”鲁奇亦为之惭。<br>友谦死，其将史武等七人皆坐友谦族诛，天下冤之。<br>○袁象先<br>袁象先，宋州下邑人，唐南阳王恕己之后也。父敬初，梁太府卿、驸马都尉，<br>尚太祖妹，是为万安大长公主。象先以梁甥为宣武军内外马步军都指挥使，历宿、<br>洺、陈三州刺史。太祖即位，累迁左龙武统军、在京马步军都指挥使。<br>太祖遇弑，友珪立。末帝留守东都，以大事谋于赵岩，岩曰：“此事如反掌<br>耳，但得招讨杨令公一言谕禁军，则事可成。”末帝即遣人之魏州，以谋告杨师<br>厚，师厚遣裨将王舜贤至洛阳与象先谋，象先许诺。是时，龙骧军将刘重遇戍于<br>怀州，以其军作乱，友珪遣霍彦威击败于鄢陵，其馀兵奔散，捕之甚急。末帝即<br>召龙骧军在东京者告之曰：“上以重遇故，欲尽召龙骧军至洛而诛之。”乃伪为<br>友珪诏书示之，龙骧军恐惧，不知所为，因告之曰：“友珪弑父与君，天下之贼<br>也！尔能趋洛阳擒之，以其首祭先帝，则所谓转祸而为福也。”军士踊跃曰：<br>“王言是也。”末帝即驰奏，言：“龙骧军反。”象先闻之，即引禁军千人入宫<br>攻友珪，友珪死。末帝即位，拜象先镇南军节度使、同中书门下平章事、开封尹、<br>判在京马步军诸军事。贞明四年，为平卢军节度使，徙镇宣武。<br>象先为梁将，未尝有战功，徒以甥故掌亲军。及诛友珪，有功于末帝。在宋<br>州十馀年，诛敛其民，积贷千万。庄宗灭梁，象先来朝洛阳，辇其资数十万，赂<br>唐将相、伶官、宦者及刘皇后等，由是内外翕然称其为人。庄宗待之甚厚，赐姓<br>名为李绍安，改宣武军为归德军，曰：“归德之名，为卿设也。”遣之还镇。是<br>岁卒，年六十，赠太师。<br>象先二子，正辞官至刺史，泬周世宗时为横海军节度使。象先平生所积财产<br>数千万，邸舍四千间，其卒也，不以分诸子，而悉与正辞。正辞初以父任为飞龙<br>副使。唐废帝时，献钱五万缗，领衢州刺史。晋高祖入立，复献五万缗，求为真<br>刺史。拜雄州刺史，州在灵武之西，吐蕃界中。正辞惮，不欲行，复献钱数万，<br>乃得免。正辞不胜其忿，以衣带自经，其家人救之而止。出帝时，又献钱三万缗、<br>银万两，出帝怜之，欲与一内郡，未及而卒。<br>正辞积钱盈室，室中尝有声如牛，人以为妖，劝其散积以禳之。正辞曰：<br>“吾闻物之有声，求其同类尔，宜益以钱，声必止。”闻者传以为笑。<br>○朱汉宾<br>朱汉宾，字绩臣，亳州谯人也。其父元礼为军校，从梁军战，殁于清口。汉<br>宾为人有胆力，梁太祖以其父死战，怜之，以为养子。是时，梁方东攻兖、郓，<br>郓州朱瑾募其军中骁勇者，黥双雁于其颊，号“雁子都”。太祖闻之，乃更选勇<br>士数百人，号“落雁都”，以汉宾为指挥使。及汉宾贵，人犹以为“朱落雁”。<br>汉宾事梁为天威军使，历磁滑宋亳曹五州刺史、安远军节度使。庄宗灭梁，罢汉<br>宾为右龙武统军，待之颇薄。后庄宗因出游幸其第，汉宾妻有色而惠，因侍左右，<br>进酒食，奏歌舞，庄宗欢甚，留至夜漏二更而去，汉宾自此有宠。初，汉宾在梁<br>也，与朱友谦俱为太祖养子，而友谦年长，汉宾以兄事之。其后梁亡，汉宾数寓<br>书友谦，友谦不答，汉宾衔之。其后友谦见族，人皆以为汉宾有力。明宗入立，<br>以汉宾为庄宗所厚，恶之，以为右卫上将军。安重诲用事，汉宾依附之，相为婚<br>姻，由是复得为昭义军节度使。重诲死，汉宾罢为上将军，遂以太子少保致仕。<br>汉宾为将，未尝有战功，而临政能守法，好施惠，人颇爱之。清泰二年卒，年六<br>十四。晋高祖时，赠太子少傅，谥曰贞惠。<br>○段凝<br>段凝，开封人也。初名明远，后更名凝。为渑池主簿。其父事梁太祖，以事<br>坐徙。后凝弃官，亦事太祖，为军巡使。又以其妹内太祖，妹有色，后为美人。<br>凝为人憸巧，善窥迎人意，又以妹故，太祖渐亲信之，常使监诸军。为怀州刺<br>史，梁太祖北征，过怀州，凝献馈甚丰，太祖大悦。过相州，相州刺史李思安献<br>馈如常礼，比凝为薄，太祖怒，思安因以得罪死。迁凝郑州刺史，使监兵于河上。<br>李振亟请罢之，太祖曰：“凝未有罪。”振曰：“待其有罪，则社稷亡矣！”然<br>终不罢也。<br>庄宗已下魏博，与梁相距河上。梁以王彦章为招讨使，凝为副。是时，末帝<br>昏乱，小人赵岩、张汉杰等用事，凝依附岩等为奸。彦章为招讨使，三日，用奇<br>计破唐德胜南城。而凝与彦章各自上其功，岩等从中匿彦章功状，悉归其功于凝。<br>凝因纳金岩等，求代彦章，末帝惑岩等言，卒以凝为招讨使，军于王村。是时，<br>唐已下郓州，凝乃自酸枣决河东注郓，以隔绝唐军，号“护驾水”。庄宗自郓趋<br>汴，汴兵悉已属凝，京师无备，乃遣张汉伦驰驲召凝于河上，汉伦中道坠马，伤<br>不能进。已而梁亡，凝率精兵五万降唐，庄宗赐以锦袍、御马。明日，凝奏：<br>“故梁奸人赵岩、张汉杰等十馀人侮弄权柄，残害生灵，请皆族之。”凝出入唐<br>朝无隗色，见唐将相若倡优，因伶人景进纳赂刘皇后，以求恩宠。庄宗甚亲爱之，<br>赐姓名曰李绍钦，以为泰宁军节度使。居月馀，用库钱数十万，有司请责其偿，<br>庄宗释之。郭崇韬固请，以为不可，庄宗怒曰：“朕为卿所制，都不自由！”终<br>释之。<br>庄宗遣李绍宏监诸将备契丹，凝军瓦桥关，以谄事绍宏，绍宏数荐凝可大用，<br>郭崇韬每以为不可。迁武胜军节度使。赵在礼反，绍宏请以凝招讨，庄宗使凝条<br>奏方略，凝所请偏裨，皆其故党，庄宗疑之，乃止。明宗即位，勒归田里。明年，<br>长流辽州，赐死。<br>○刘玘<br>刘玘，汴州雍丘人也，世为宣武军牙将。梁太祖镇宣武，玘以军卒补队长，<br>稍以战功迁牙将，为襄州都指挥使。山南节度使王班为乱军所杀，乱军推玘为留<br>后，玘伪许之，明日飨士于庭，伏甲幕中，酒半，擒为乱者杀之。会梁遣陈晖兵<br>亦至，襄州平，以功拜复州刺史，徙亳、安二州。末帝时，为晋州观察留后，凡<br>八年，日与晋人交战。庄宗灭梁，玘来朝，庄宗劳之曰：“刘侯亡恙，尔居晋阳<br>之南鄙久矣，不早相闻，今日见访不其晚邪？”玘顿首谢罪，遣还镇，遂以为节<br>度使，徙镇安远。天成元年，以史敬镕代之，玘还京师，未至，拜武胜军节度使，<br>以疾卒于道中，赠侍中。<br>○周知裕<br>周知裕，字好问，幽州人也。为刘仁恭骑将，仁恭为其子守光所囚，知裕去<br>事守光兄守文。守光又攻杀守文，乃与张万进立守文子延祚而事之。守光又杀廷<br>祚，以其子继威代之。万进杀继威，与知裕俱奔于梁。梁太祖得知裕喜甚，为置<br>归化军，以知裕为指挥使，凡与晋战所得，及兵背晋而归梁者，皆以隶知裕。梁、<br>晋相拒河上十馀年，其摧坚陷阵，归化一军为最，然知裕位不过刺史。庄宗入汴，<br>知裕与段凝军河上，闻梁已亡，欲自杀，为宾客故人止之，乃降唐。庄宗尤宠待<br>之，诸将嫉其宠，因猎射之，知裕走以免。庄宗为杀射者，以知裕为房州刺史。<br>明宗时，历绛、淄二州刺史，迁宿州团练使、安州留后。所居皆有善政。安州近<br>淮，俗恶病者，父母有疾，置之佗室，以竹竿系饮食委之，至死不近。知裕深患<br>之，加以教道，由是稍革。罢为右神武统军。应顺中卒，赠太傅。<br>○陆思铎<br>陆思铎，澶州临黄人也。少事梁为宣武军卒，以善射知名。累迁拱辰左厢都<br>指挥使，领恩州刺史。梁、晋相拒河上，思铎镂其姓名于箭筈以射晋军，而矢中<br>庄宗马鞍，庄宗拔矢，见思铎姓名，奇之。其后灭梁，思铎谒见，庄宗出其矢以<br>示之，思铎伏地请死，庄宗慰而起之，拜龙武右厢都指挥使。晋高祖时，为陈、<br>蔡二州刺史。卒年五十四。思铎在陈州，有善政，临终戒其子曰：“陈人爱我，<br>我死则葬焉。”遂葬于陈州。<br><hr>
