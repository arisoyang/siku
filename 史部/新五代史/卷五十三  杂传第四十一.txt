<h4>《史部·新五代史·卷五十三  杂传第四十一》<b class="x">作者：欧阳修</b></h4>
<br>○杜重威<br>杜重威，朔州人也。其妻石氏，晋高祖之女弟。高祖即帝位，封石氏为公主，<br>拜重威舒州刺史，以典禁兵。从侯益攻破张从宾于汜水，以功拜潞州节度使。范<br>延光反于邺，重威从高祖攻降延光，徙领忠武，加同平章事。又徙领天平，迁侍<br>卫亲军都指挥使。<br>安重荣反，重威逆战于宗城，重荣为偃月阵，重威击之不动。重威欲少却以<br>伺之，偏将王重胤曰：“两兵方交，退者先败。”乃分兵为三，重威先以左右队<br>击其两翼，战酣，重胤以精兵击其中军，重荣将赵彦之来奔，重荣遂大败，走还<br>镇州，闭壁不敢出。重威攻破之，以功拜重威成德军节度使。<br>重威出于武卒，无行而不知将略。破镇州，悉取府库之积及重荣之赀，皆没<br>之家，高祖知而不问。及出帝与契丹绝好，契丹连岁入寇，重威闭城自守，属州<br>城邑多所屠戮。胡骑驱其人民千万过其城下，重威登城望之，未尝出救。<br>开运元年，加重威北面行营招讨使。明年，引兵攻泰州，破满城、遂城。契<br>丹已去至古北，还兵击之，重威等南走，至阳城，为虏所困，赖符彦卿、张彦泽<br>等因大风奋击，契丹大溃。诸将欲追之，重威为俚语曰：“逢贼得命，更望复子<br>乎？”乃收马驰归。<br>重威居镇州，重敛其民，户口凋敝，又惧契丹之至，乃连表乞还京师。未报，<br>亟上道，朝廷莫能止，即拜重威为邺都留守。而镇州所留私粟十馀万斛，殿中监<br>王钦祚和市军储，乃录以闻，给绢数万匹以偿之，重威大怒曰：“吾非反者，安<br>得籍没邪！”<br>三年秋，契丹高牟翰诈以瀛州降，复以重威为北面行营招讨使。是秋，天下<br>大水，霖雨六十馀日，饥殍盈路，居民拆木以供爨，剉藁席以秣马牛，重威兵行<br>泥潦中，调发供馈，远近愁苦。重威至瀛州，牟翰已弃城去，重威退屯武强。契<br>丹寇镇、定，重威西趋中渡桥，与虏夹滹沱河而军。偏将宋彦筠、王清渡水力战，<br>而重威按军不动，彦筠遂败，清战死。转运使李穀教重威以三脚木为桥，募敢死<br>士过河击贼，诸将皆以为然，独重威不许。<br>契丹遣骑兵夜并西山击栾城，断重威军后。是时，重威已有异志，而粮道隔<br>绝，乃阴遣人诣契丹请降。契丹大悦，许以中国与重威为帝，重威信以为然，乃<br>伏甲士，召诸将告以降虏。诸将愕然，以上将先降，乃皆听命。重威出降表使诸<br>将书名，乃令军士阵于栅外，军士犹喜跃以为决战，重威告以粮尽出降，军士解<br>甲大哭，声震原野。契丹赐重威赭袍，使衣以示诸军，拜重威太傅。<br>契丹犯京师，重威以晋兵屯陈桥，士卒饥冻，不胜其苦。重威出入道中，市<br>人随而诟之，重威俯首不敢仰顾。契丹据京师，率城中钱帛以赏军，将相皆不免，<br>重威当率万缗，乃诉于契丹曰：“臣以晋军十万先降，乃独不免率乎？”契丹笑<br>而免之，遣还邺都。明年，契丹北归，重威与其妻石氏诣虏帐中为别。<br>汉高祖定京师，拜重威太尉、归德军节度使，重威惧，不受命。遣高行周攻<br>之，不克，高祖乃自将攻之。遣给事中陈同以诏书召之，重威不听命，而汉兵数<br>败，围之百馀日。初，契丹留燕兵千五百人在京师，高祖自太原入，告者言其将<br>反，高祖悉诛于繁台，其亡者奔于邺。燕将张琏先以兵二千在邺，闻燕兵见杀，<br>乃劝重威固守。高祖已杀燕兵，悔之，数遣人招琏等，琏登城呼曰：“繁台之诛，<br>燕兵何罪？既无生理，请以死守！”重威食尽，屑麹而食，民多逾城出降，皆无<br>人色。重威乃遣判官王敏及其妻相次请降，高祖许之。重威素服出见高祖，高祖<br>赦重威，拜检校太师、守太傅、兼中书令。悉诛琏及重威将吏，而录其私帑，以<br>重威归京师。<br>高祖病甚，顾大臣曰：“善防重威！”高祖崩，秘不发丧，大臣乃共诛之，<br>及其子弘璋、弘璨、弘璲尸于市，市人蹴而诟之，吏不能禁，支裂蹈践，斯须<br>而尽。<br>○李守贞<br>李守贞，河阳人也。晋高祖镇河阳，以为客将，其后尝从高祖，高祖即位，<br>拜客省使。监马全节军破李金全于安州，以功拜宣徽使。<br>出帝即位，杨光远反，召契丹入寇。守贞领义成军节度使，为侍卫亲军都虞<br>候，从出帝幸澶州。麻荅以奇兵入郓州，渡马家口，栅于河东。守贞驰往破之，<br>契丹兵多溺死，获马数百匹，裨将七十馀人。徙领泰宁军节度使，以兵二万讨之。<br>光远降，其故吏宋颜悉取光远宝货、名姬、善马献之守贞，守贞德之，阴置颜麾<br>下。是时，凡出师破贼，必有德音赦其馀类。而光远党与十馀人皆亡命，捕之甚<br>急，枢密使桑维翰缓其制书，久而不下。言事者告颜匿守贞所，诏取颜杀之，守<br>贞大怒，乃与维翰有隙。<br>贼平行赏，守贞悉以黦茶染木给之，军中大怒，以帛裹之为人首，枭于木间，<br>曰：“守贞首也。”守贞以功拜同平章事，赐以光远旧第，守贞取旁官民舍大治<br>之，为京师之甲。出帝临幸，燕锡恩礼，出于诸将。<br>契丹入寇，出帝再幸澶州，杜重威为北面招讨使，守贞为都监。晋兵素骄，<br>而守贞、重威为将皆无节制，行营所至，居民豢圉一空，至于草木皆尽。其始发<br>军也，有赐赉，曰“挂甲钱”，及班师，又加赏劳，曰“卸甲钱”，出入之费，<br>常不下三十万，由此晋之公私重困。守贞与重威等攻下泰州，破满城，杀二千馀<br>人。还，为侍卫亲军都指挥使，领天平军节度使，又领归德。<br>是时，出帝遣人以书招赵延寿使归国，延寿诈言思归，愿得晋兵为应，而契<br>丹高牟翰亦诈以瀛州降，出帝以为然，命杜重威等将兵应之。初，晋大臣皆言重<br>威不忠，有怨望之心，不可用，乃用守贞。是时，重威镇魏州，守贞尝将兵往来<br>过魏，重威待之甚厚，多以戈甲金帛奉之。出帝尝谓守贞曰：“卿常以家财散士<br>卒，可谓忠于国者乎！”守贞谢曰：“皆重威与臣者。”因请与重威俱北。于是<br>卒以重威为招讨使，守贞为都监，屯于武强。契丹寇镇、定，守贞等军于中渡，<br>遂与重威降于契丹。契丹以守贞为司徒。契丹犯京师，拜守贞天平军节度使。<br>汉高祖入京师，守贞来朝，拜太保、河中节度使。高祖崩，杜重威死，守贞<br>惧，不自安，以谓汉室新造，隐帝初立，天下易以图，而门下僧总伦以方术阴干<br>守贞，为言有非常之相，守贞乃决计反。而赵思绾先以京兆反，遣人以赭黄衣遗<br>守贞，守贞大喜，以为天人皆应，乃发兵西据潼关，招诱草寇，所在窃发。汉遣<br>白文珂、常思等出军击之。已而王景崇又以凤翔反，景崇与思绾遣人推守贞为秦<br>王，守贞拜景崇等官爵。又遣人间以蜡丸书遗吴、蜀、契丹，使出兵以牵汉。<br>文珂等攻景崇、思绾等久无功，隐帝乃遣枢密使郭威率禁兵将文珂等督攻之。<br>诸将皆请先击思绾、景崇，威计未知所向。行至华州，节度使扈彦珂谓威曰：<br>“三叛连衡，以守贞为主，守贞先败，则思绾、景崇可传声而破矣。若舍近图远，<br>使守贞出兵于后，思绾、景崇拒战于前，则汉兵屈矣。”威以为然，遂先击守贞。<br>是时，冯道罢相居河阳，威初出兵，过道家问策，道曰：“君知博乎？”威<br>少无赖，好蒲博，以为道讥之，艴然而怒。道曰：“凡博者钱多则多胜，钱少则<br>多败，非其不善博，所以败者，势也。今合诸将之兵以攻一城，较其多少，胜败<br>可知。”威大悟，谋以迟久困之，乃与诸将分为三栅，栅其城三面，而阙其南，<br>发五县丁夫筑长城以连三栅。守贞出其兵坏长城，威辄补其所坏，守贞辄出争之，<br>守贞兵常失十三四，如此逾年，守贞城中兵无几，而食又尽，杀人而食。威曰：<br>“可矣。”乃为期日，督兵四面攻而破之。初，守贞召总伦问以济否，总伦曰：<br>“王当自有天下，然分野方灾，俟杀人垂尽，则王事济矣。”守贞以为然。尝会<br>将吏大饮，守贞指画虎图曰：“吾有天命者中其掌。”引弓一发中之，将吏皆拜<br>贺，守贞益以自负。城破，守贞与妻子自焚，汉军入城，于烟烬中斩其首，传送<br>京师，枭于南市，其馀党皆磔之。<br>○张彦泽<br>张彦泽，其先突厥部人也。后徙居阴山，又徙太原。彦泽为人骁悍残忍，目<br>睛黄而夜有光，顾视如猛兽。以善射为骑将，数从庄宗、明宗战伐。与晋高祖连<br>姻，高祖时，已为护圣右厢都指挥使、曹州刺史。与讨范延光，拜镇国军节度使，<br>岁中，徙镇彰义。<br>为政暴虐，常怒其子，数笞辱之。子逃至齐州，州捕送京师，高祖以归彦泽。<br>彦泽上章请杀之，其掌书记张式不肯为作章，屡谏止之。彦泽怒，引弓射式，式<br>走而免。式素为彦泽所厚，多任以事，左右小人皆素嫉之，因共谗式，且迫之曰：<br>“不速去，当及祸。”式乃出奔。彦泽遣指挥使李兴以二十骑追之，戒曰：“式<br>不肯来，当取其头以来！”式至衍州，刺史以兵援之门邠州，节度使李周留式，<br>驰骑以闻，诏流式商州。彦泽遣司马郑元昭诣阙论请，期必得式，且曰：“彦泽<br>若不得张式，患在不测。”高祖不得已，与之。彦泽得式，剖心、决口、断手足<br>而斩之。<br>高祖遣王周代彦泽，以为右武卫大将军。周奏彦泽所为不法者二十六条，并<br>述泾人残敝之状，式父铎诣阙诉冤，谏议大夫郑受益、曹国珍，尚书刑部郎中李<br>涛、张麟，员外郎麻麟、王禧伏阁上疏，论彦泽杀式之冤，皆不省。涛见高祖切<br>谏，高祖曰：“彦泽功臣，吾尝许其不死。”涛厉声曰：“彦泽罪若可容，延光<br>铁券何在！”高祖怒，起去，涛随之谏不已，高祖不得已，召式父铎、弟守贞、<br>子希范等，皆拜以官，为蠲泾州民税，免其杂役一年，下诏罪己，然彦泽止削阶、<br>降爵而已。于是国珍等复与御史中丞王易简率三院御史诣阁门连疏论之，不报。<br>出帝时，彦泽为左龙武军大将军，迁右武卫上将军，又迁右神武统军。自契<br>丹与晋战河北，彦泽在兵间，数立战功，拜彰国军节度使。与契丹战阳城，为契<br>丹所围，而军中无水，凿井辄坏，又天大风，契丹顺风扬尘奋击甚锐，军中大惧。<br>彦泽以问诸将，诸将皆曰：“今虏乘上风，而吾居其下，宜待风回乃可战。”彦<br>泽以为然。诸将皆去，偏将药元福独留，谓彦泽曰：“今军中饥渴已甚，若待风<br>回，吾属为虏矣！且逆风而战，敌人谓我必不能，所谓出其不意。”彦泽即拔拒<br>马力战，契丹奔北二十馀里，追至卫村，又大败之，契丹遁去。<br>开运三年秋，杜重威为都招讨使，李守贞兵马都监，彦泽马军都排阵使。彦<br>泽往来镇、定之间，败契丹于泰州，斩首二千级。重威、守贞攻瀛州不克，退及<br>武强，闻契丹空国入寇，惶惑不知所之，而彦泽适至，言虏可破之状，乃与重威<br>等西趋镇州。彦泽为先锋，至中渡桥，已为虏所据，彦泽犹力战争桥，烧其半，<br>虏小败却，乃夹河而寨。<br>十二月丙寅，重威、守贞叛降契丹，彦泽亦降。耶律德光犯阙，遣彦泽与傅<br>住儿以二千骑先入京师，彦泽倍道疾驱，至河，衔枚夜渡。壬申夜五鼓，自封丘<br>门斩关而入。有顷，宫中火发，出帝以剑拥后宫十馀人将赴火，为小吏薛超所持。<br>彦泽自宽仁门传德光与皇太后书入，乃灭火。大内都点检康福全宿卫宽仁门，登<br>楼觇贼，彦泽呼而下之，诸门皆启。彦泽顿兵明德楼前，遣傅住儿入传戎王宣语，<br>帝脱黄袍，素服再拜受命。使人召彦泽，彦泽谢曰：“臣无面目见陛下。”复使<br>召之，彦泽笑而不答。<br>明日，迁帝于开封府，帝与太后、皇后肩舆，宫嫔、宦者十馀人皆步从。彦<br>泽遣控鹤指挥使李筠以兵监守，内外不通。帝与太后所上德光表章，皆先示彦泽<br>乃敢遣。帝取内库帛数段，主者曰：“此非帝有也。”不与。又使求酒于李崧，<br>崧曰：“臣家有酒非敢惜，虑陛下忧躁，饮之有不测之虞，所以不敢进。”帝姑<br>乌氏公主私赂守门者，得入与帝诀，归第自经死。德光渡河，帝欲郊迎，彦泽不<br>听，遣白德光，德光报曰：“天无二日，岂有两天子相见于道路邪！”乃止。<br>初，彦泽至京师，李涛谓人曰：“吾祸至矣！与其逃于沟窦而不免，不若往<br>见之。”涛见彦泽，为俚语以自投死，彦泽笑而厚待之。<br>彦泽自以有功于契丹，昼夜酣饮自娱，出入骑从常数百人，犹题其旗帜曰<br>“赤心为主”。迫迁出帝，遂辇内库，输之私第，因纵军士大掠京师。军士逻获<br>罪人，彦泽醉不能问，瞋目视之，出三手指，军士即驱出断其腰领。皇子延煦<br>母楚国夫人丁氏有色，彦泽使人求于皇太后，太后迟疑未与，即劫取之。彦泽与<br>阁门使高勋有隙，乘醉入其家，杀数人而去。<br>耶律德光至京师，闻彦泽劫掠，怒，锁之。高勋亦自诉于德光，德光以其状<br>示百官及都人，问：“彦泽当诛否？”百官皆请不赦，而都人争投状疏其恶，乃<br>命高勋监杀之。彦泽前所杀士大夫子孙，皆縗绖杖哭，随而诟詈，以杖朴之，彦<br>泽俯首无一言。行至北市，断腕出锁，然后用刑，勋剖其心祭死者，市人争破其<br>脑，取其髓，脔其肉而食之。<br>呜呼，晋之事丑矣，而恶亦极也！其祸乱覆亡之不暇，盖必然之理尔。使重<br>威等虽不叛以降虏，亦未必不亡；然开虏之隙，自一景延广，而卒成晋祸者，此<br>三人也。视重威、彦泽之死，而晋人所以甘心者，可以知其愤疾怨怒于斯人者，<br>非一日也。至于争已戮之尸，脔其肉，剔其髓而食之，撦裂蹈践，斯须而尽，<br>何其甚哉！此自古未有也。然当是时，举晋之兵皆在北面，国之存亡，系此三人<br>之胜败，则其任可谓重矣。盖天下恶之如彼，晋方任之如此，而终以不悟，岂非<br>所谓“临乱之君，各贤其臣”者欤？<br><hr>
