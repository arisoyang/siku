<h4>《史部·新五代史·卷五十五  杂传第四十三》<b class="x">作者：欧阳修</b></h4>
<br>《传》曰：“礼义廉耻，国之四维；四维不张，国乃灭亡。”善乎，管生之<br>能言也！礼义，治人之大法；廉耻，立人之大节。盖不廉，则无所不取；不耻，<br>则无所不为。人而如此，则祸乱败亡，亦无所不至，况为大臣而无所不取，无所<br>不为，则天下其有不乱，国家其有不亡者乎！予读冯道《长乐老叙》，见其自述<br>以为荣，其可谓无廉耻者矣，则天下国家可从而知也。<br>予于五代，得全节之士三，死事之臣十有五，而怪士之被服儒者以学古自名，<br>而享人之禄、任人之国者多矣，然使忠义之节，独出于武夫战卒，岂于儒者果无<br>其人哉？岂非高节之士恶时之乱，薄其世而不肯出欤？抑君天下者不足顾，而莫<br>能致之欤？孔子以谓：“十室之邑，必有忠信。”岂虚言也哉！<br>予尝得五代时小说一篇，载王凝妻李氏事，以一妇人犹能如此，则知世固尝<br>有其人而不得见也。凝家青、齐之间，为虢州司户参军，以疾卒于官。凝家素贫，<br>一子尚幼，李氏携其子，负其遗骸以归。东过开封，止旅舍，旅舍主人见其妇人<br>独携一子而疑之，不许其宿。李氏顾天已暮，不肯去，主人牵其臂而出之。李氏<br>仰天长恸曰：“我为妇人，不能守节，而此手为人执邪？不可以一手并污吾身！”<br>即引斧自断其臂。路人见者，环聚而嗟之，或为弹指，或为之泣下。开封尹闻之，<br>白其事于朝，官为赐药封疮，厚恤李氏，而笞其主人者。呜呼，士不自爱其身而<br>忍耻以偷生者，闻李氏之风，宜少知愧哉！<br>○冯道<br>冯道，字可道，瀛州景城人也。事刘守光为参军，守光败，去事宦者张承业。<br>承业监河东军，以为巡官，以其文学荐之晋王，为河东节度掌书记。庄宗即位，<br>拜户部侍郎，充翰林学士。道为人，能自刻苦为俭约。当晋与梁夹河而军，道居<br>军中，为一茅庵，不设床席，卧一束刍而已。所得俸禄，与仆厮同器饮食，意恬<br>如也。诸将有掠得人之美女者以遗道，道不能却，置之别室，访其主而还之。其<br>解学士居父丧于景城，遇岁饥，悉出所有以赒乡里，而退耕于野，躬自负薪。有<br>荒其田不耕者与力不能耕者，道夜往，潜为之耕。其人后来愧谢，道殊不以为德。<br>服除，复召为翰林学士。行至汴州，遇赵在礼作乱，明宗自魏拥兵还，犯京师。<br>孔循劝道少留以待，道曰：“吾奉诏赴阙，岂可自留！”乃疾趋至京师。庄宗遇<br>弑，明宗即位，雅知道所为，问安重诲曰：“先帝时冯道何在？”重诲曰：“为<br>学士也。”明宗曰：“吾素知之，此真吾宰相也。”拜道端明殿学士，迁兵部侍<br>郎。岁馀，拜中书侍郎、同中书门下平章事。<br>天成、长兴之间，岁屡丰熟，中国无事。道尝戒明宗曰：“臣为河东掌书记<br>时，奉使中山，过井陉之险，惧马蹶失，不敢怠于衔辔；及至平地，谓无足虑，<br>遽跌而伤。凡蹈危者虑深而获全，居安者患生于所忽，此人情之常也。”明宗问<br>曰：“天下虽丰，百姓济否？”道曰：“谷贵饿农，谷贱伤农。”因诵文士聂夷<br>中《田家诗》，其言近而易晓。明宗顾左右录其诗，常以自诵。水运军将于临河<br>县得一玉杯，有文曰“传国宝万岁杯”，明宗甚爱之，以示道，道曰：“此前世<br>有形之宝尔，王者固有无形之宝也。”明宗问之，道曰：“仁义者，帝王之宝也。<br>故曰：‘大宝曰位，何以守位曰仁。’”明宗武君，不晓其言，道已去，召侍臣<br>讲说其义，嘉纳之。<br>道相明宗十馀年，明宗崩，相愍帝。潞王反于凤翔，愍帝出奔卫州，道率百<br>官迎潞王入，是为废帝，遂相之。废帝即位，愍帝犹在卫州，后三日，愍帝始遇<br>弑崩。已而废帝出道为同州节度使，逾年，拜司空。晋灭唐，道又事晋，晋高祖<br>拜道守司空、同中书门下平章事，加司徒，兼侍中，封鲁国公。高祖崩，道相出<br>帝，加太尉，封燕国公，罢为匡国军节度使，徙镇威胜。契丹灭晋，道又事契丹，<br>朝耶律德光于京师。德光责道事晋无状，道不能对。又问曰：“何以来朝？”对<br>曰：“无城无兵，安敢不来。”德光诮之曰：“尔是何等老子？”对曰：“无才<br>无德痴顽老子。”德光喜，以道为太傅。德光北归，从至常山。汉高祖立，乃归<br>汉，以太师奉朝请。周灭汉，道又事周，周太祖拜道太师，兼中书令。道少能矫<br>行以取称于世，及为大臣，尤务持重以镇物，事四姓十君，益以旧德自处。然当<br>世之士无贤愚皆仰道为元老，而喜为之称誉。<br>耶律德光尝问道曰：“天下百姓如何救得？”道为俳语以对曰：“此时佛出<br>救不得，惟皇帝救得。”人皆以谓契丹不夷灭中国之人者，赖道一言之善也。周<br>兵反，犯京师，隐帝已崩，太祖谓汉大臣必行推戴，及见道，道殊无意。太祖素<br>拜道，因不得已拜之，道受之如平时，太祖意少沮，知汉未可代，遂阳立湘阴公<br>赟为汉嗣，遣道迎赟于徐州。赟未至，太祖将兵北至澶州，拥兵而反，遂代汉。<br>议者谓道能沮太祖之谋而缓之，终不以晋、汉之亡责道也。然道视丧君亡国亦未<br>尝以屑意。<br>当是时，天下大乱，戎夷交侵，生民之命，急于倒悬，道方自号“长乐老”，<br>著书数百言，陈己更事四姓及契丹所得阶勋官爵以为荣。自谓：“孝于家，忠于<br>国，为子、为弟、为人臣、为师长、为夫、为父，有子、有孙。时开一卷，时饮<br>一杯，食味、别声、被色，老安于当代，老而自乐，何乐如之？”盖其自述如此。<br>道前事九君，未尝谏诤。世宗初即位，刘旻攻上党，世宗曰：“刘旻少我，<br>谓我新立而国有大丧，必不能出兵以战。且善用兵者出其不意，吾当自将击之。”<br>道乃切谏，以为不可。世宗曰：“吾见唐太宗平定天下，敌无大小皆亲征。”道<br>曰：“陛下未可比唐太宗。”世宗曰：“刘旻乌合之众，若遇我师，如山压卵。”<br>道曰：“陛下作得山定否？”世宗怒，起去，卒自将击旻，果败旻于高平。世宗<br>取淮南，定三关，威武之振自高平始。其击旻也，鄙道不以从行，以为太祖山陵<br>使。葬毕而道卒，年七十三，谥曰文懿，追封瀛王。道既卒，时人皆共称叹，以<br>谓与孔子同寿，其喜为之称誉盖如此。道有子吉。<br>○李琪（兄掞）<br>李琪，字台秀，河西敦煌人也。其兄珽，唐末举进士及第，为监察御史。丁<br>内艰，贫无以葬，乞食而后葬。珽饥卧庐中，闻者哀怜之。服除，还拜御史。荆<br>南成汭辟掌书记。吴兵围杜洪，梁太祖遣汭与马殷等救洪。汭以大舟载兵数万，<br>珽为汭谋曰：“今一舟容甲士千人，糗粮倍之，缓急不可动，若为敌人縻之，则<br>武陵、武安必为公之后患。不若以劲兵屯巴陵，壁不与战，吴兵粮尽，则围解矣。”<br>汭不听，汭果败，溺死。赵匡凝镇襄阳，又辟掌书记。太祖破匡凝，得珽，喜曰：<br>“此真书记也。”太祖即位，除考功员外郎、知制诰。珽度太祖不欲先用故吏，<br>固辞不拜，出知曹州。曹州素剧难理，前刺史十馀辈，皆坐废，珽至，以治闻。<br>迁兵部郎中、崇政院直学士。许州冯行袭病，行袭有牙兵二千，皆故蔡卒，太祖<br>惧为变。行袭为人严酷，从事魏峻切谏，行袭怒，诬以赃下狱，欲诛之。乃遣珽<br>代行袭为留后。珽至许州，止传舍，慰其将吏，行袭病甚，欲使人代受诏，珽曰：<br>“东首加朝服，礼也。”乃即卧内见行袭，道太祖语，行袭感泣，解印以授珽。<br>珽乃理峻冤，立出之，还报太祖，太祖喜曰：“珽果办吾事。”会岁饥，盗劫汴、<br>宋间，曹州尤甚，太祖复遣珽治之。珽至索贼，得大校张彦珂、珽甥李郊等，及<br>牙兵百馀人，悉诛之。召拜左谏议大夫。太祖幸河北，至内黄，顾珽曰：“何谓<br>内黄？”珽曰：“河南有外黄、下黄，故此名内黄。”太祖曰：“外黄、下黄何<br>在？”珽曰：“秦有外黄都尉，今在雍丘；下黄为北齐所废，今在陈留。”太祖<br>平生不爱儒者，闻珽语大喜。友珪立，除右散骑常侍，侍讲。袁象先讨贼，珽为<br>乱兵所杀。<br>琪少举进士、博学宏辞，累迁殿中侍御史，与其兄珽皆以文章知名。唐亡，<br>事梁太祖为翰林学士。梁兵征伐四方，所下诏书，皆琪所为，下笔辄得太祖意。<br>末帝时，为御史中丞、尚书左丞，拜同中书门下平章事，与萧顷同为宰相。顷性<br>畏慎周密，琪倜傥负气，不拘小节，二人多所异同。琪内结赵岩、张汉杰等为助，<br>以故顷言多沮。顷尝掎摭其过。琪所私吏当得试官，琪改试为守，为顷所发，末<br>帝大怒，欲窜逐之，而岩等救解，乃得罢为太子少保。<br>唐庄宗灭梁，得琪，欲以为相，而梁之旧臣多嫉忌之，乃以为太常卿。迁吏<br>部尚书。同光三年秋，天下大水，京师乏食尤甚，庄宗以朱书御札诏百僚上封事。<br>琪上书数千言，其说漫然无足取，而庄宗独称重之，遂以为国计使。方欲以为相，<br>而庄宗崩。明宗入洛阳，群臣劝进，有司具仪，用柩前即位故事。霍彦威、孔循<br>等请改国号，绝土德。明宗武君，不晓其说，问何谓改号，对曰：“庄宗受唐锡<br>姓为宗属，继昭宗以立，而号国曰唐。今唐天命已绝，宜改号以自新。”明宗疑<br>之，下其事群臣，群臣依违不决。琪议曰：“殿下宗室之贤，立功三世，今兴兵<br>向阙，以赴难为名，而欲更易统号，使先帝便为路人，则茕然梓宫，何所依往！”<br>明宗以为然，乃发丧成服，而后即位。以琪为御史中丞。<br>自唐末丧乱，朝廷之礼坏，天子未尝视朝，而入阁之制亦废。常参之官日至<br>正衙者，传闻不坐即退，独大臣奏事，日一见便殿，而侍从内诸司，日再朝而已。<br>明宗初即位，乃诏群臣，五日一随宰相入见内殿，谓之起居。琪以谓非唐故事，<br>请罢五日起居，而复朔望入阁。明宗曰：“五日起居，吾思所以数见群臣也，不<br>可罢。而朔望入阁可复。”然唐故事，天子日御殿见群臣，曰常参；朔望荐食诸<br>陵寝，有思慕之心，不能临前殿，则御便殿见群臣，曰入阁。宣政，前殿也，谓<br>之衙，衙有仗。紫宸，便殿也，谓之阁。其不御前殿而御紫宸也，乃自正衙唤仗，<br>由阁门而入，百官俟朝于衙者，因随以入见，故谓之入阁。然衙，朝也，其礼尊；<br>阁，宴见也，其事杀。自乾符已后，因乱礼阙，天子不能日见群臣而见朔望，故<br>正衙常日废仗，而朔望入阁有仗，其后习见，遂以入阁为重。至出御前殿，犹谓<br>之入阁，其后亦废，至是而复。然有司不能讲正其事。凡群臣五日一入见中兴殿，<br>便殿也，此入阁之遗制，而谓之起居，朔望一出御文明殿，前殿也，反谓之入阁，<br>琪皆不能正也。琪又建言：“入閤有待制、次对官论事，而内殿起居，一见而退，<br>欲有言者，无由自陈，非所以数见群臣之意也。”明宗乃诏起居日有言事者，许<br>出行自陈。又诏百官以次转对。<br>是时，枢密使安重诲专权用事，重诲前驱过御史台门，殿直马延误冲之，重<br>诲即台门斩延而后奏。琪为中丞，畏重诲不敢弹纠，又惧谏官论列，乃托宰相任<br>圜先白重诲而后纠，然犹依违不敢正言其事。豆卢革等罢相，住圜议欲以琪为相，<br>而孔循、郑珏沮之，乃止。迁尚书右仆射。琪以状申中书，言《开元礼》“仆射<br>上事日，中书、门下率百官送上。”中书下太常，礼院言无送上之文，而琪已落<br>新授，复举上仪，皆不可。<br>明宗讨王都，已破定州，自汴还洛，琪当率百官至上东门，而请至偃师奉迎。<br>其奏章言“败契丹之凶党，破真定之逆城”，坐误以定州为真定，罚俸一月。霍<br>彦威卒，诏琪撰神道碑文。彦威故梁将，而琪故梁相也，叙彦威在梁事不曰伪，<br>为冯道所驳。<br>琪为人重然诺，喜称人善。少以文章知名，亦以此自负。既贵，乃刻牙版为<br>金字曰“前乡贡进士李琪”，常置之坐侧。为人少持重，不知进退，故数为当时<br>所沮。以太子太傅致仕，卒，年六十。<br>○郑珏<br>郑珏，唐宰相綮之诸孙也。其父徽，为河南尹张全义判官。珏少依全义居河<br>南，举进士数不中，全义以珏属有司，乃得及第。昭宗时，为监察御史。梁太祖<br>即位，拜左补阙。梁诸大臣以全义故数荐之，累拜中书舍人、翰林学士奉旨。末<br>帝时，拜中书侍郎、同中书门下平章事。<br>唐庄宗自郓州入汴，末帝闻唐兵且至，惶恐不知所为，与李振、敬翔等相持<br>恸哭，因召珏问计安出，珏曰：“臣有一策，不知陛下能行否？”末帝问其策如<br>何，珏曰：“愿得陛下传国宝驰入唐军，以缓其行，而待救兵之至。”帝曰：<br>“事急矣，宝固不足惜，顾卿之行，能了事否？”珏俯首徐思曰：“但恐不易了。”<br>于是左右皆大笑。庄宗入汴，珏率百官迎谒道左。贬莱州司户参军，量移曹州司<br>马。张全义为言于郭崇韬，复召为太子宾客。明宗即位，欲用任圜为相，而安重<br>诲以圜新进，不欲独相之，以问枢密使孔循。循尝事梁，与珏善，因言珏故梁相，<br>性谨慎而长者，乃拜珏平章事。<br>明宗幸汴州，六军家属自洛迁汴，而明宗又欲幸邺都，军士愁怨，大臣颇以<br>为言。明宗不省，上下汹汹，转相动摇，独珏称赞，以为当行。赵凤极言于安重<br>诲，重诲惊惧，入见明宗切谏，乃诏罢其行。而珏又称赞之，以为宜罢。珏在相<br>位既碌碌无所为，又病聋，孔循罢枢密使，珏不自安，亟以疾求去职。明宗数留<br>之，珏章四上，乃拜左仆射致仕，赐郑州庄一区。卒，赠司空。<br>○李愚<br>李愚，字子晦，渤海无棣人也。愚为人谨重寡言，好学，为古文。沧州节度<br>使卢彦威以愚为安陵主簿，丁母忧解去。后游关中，刘季述幽昭宗于东内，愚以<br>书说韩建，使图兴复，其言甚壮。建不能用，乃去之洛阳。举进士、宏词，为河<br>南府参军。白马之祸，愚复去之山东，与李延光相善，延光以经术事梁末帝为侍<br>讲，数称荐愚，愚由此得召。久之，拜左拾遗、崇政院直学士。<br>衡王友谅，末帝兄也，梁大臣李振等皆拜之，独愚长揖，末帝以责愚曰：<br>“衡王朕拜之，卿独揖，可乎？”愚曰：“陛下以家人礼见之，则拜宜也。臣于<br>王无所私，岂宜妄有所屈？”坐言事忤旨，罢为邓州观察判官。<br>唐庄宗灭梁，愚朝京师，唐诸公卿素闻愚学古，重之，拜主客郎中、翰林学<br>士。魏王继岌伐蜀，辟愚都统判官。蜀道阻险，议者以谓宜缓师待变而进，招讨<br>使郭崇韬以决于愚，愚曰：“王衍荒怠，乱国之政，其人厌之。乘其仓卒，击其<br>无备，其利在速，不可缓也。”崇韬以为然，而所至迎降，遂以灭蜀。初，军行<br>至宝鸡，招讨判官陈乂称疾请留，愚厉声曰：“陈乂见利则进，知难则止。今大<br>军涉险，人心易摇，正可斩之以徇。”由是军中无敢言留者。<br>明宗即位，累迁兵部侍郎承旨。明宗祀天南郊，愚为宰相冯道、赵凤草加恩<br>制，道鄙其辞，罢为太常卿。任圜罢相，乃拜愚中书侍郎、同平章事。愚为相，<br>不治第宅，借延宾馆以居。愚有疾，明宗遣宦官视之，见其败毯敝席，四壁萧然，<br>明宗嗟叹，命以供帐物赐之。<br>潞王反，犯京师，愍帝夜出奔。明日，愚与冯道至端门，闻帝已出，而朱弘<br>昭、冯赟皆已死，愚欲至中书候太后进止，道曰：“潞王已处处张榜招安，今即<br>至矣，何可俟太后旨也？”乃相与出迎。废帝入立，罢道出镇同州，以刘昫为<br>相。昫性褊急，而愚素刚介，动辄违戾。昫与冯道姻家，愚数以此诮昫，<br>两人遂相谊诟，乃俱罢。愚守左仆射。<br>是时，兵革方兴，天下多事，而愚为相，欲依古以创理，乃请颁《唐六典》<br>示百司，使各举其职，州县贡士，作乡饮酒礼，时以其迂阔不用。愍帝即位，有<br>意于治，数召学士，问以时事，而以愚为迂，未尝有所问。废帝亦谓愚等无所事，<br>常目宰相曰：“此粥饭僧尔！”以谓饱食终日，而无所用心也。清泰二年，以疾<br>卒。<br>○卢导<br>卢导，字熙化，范阳人也。唐末举进士，为监察御史。唐亡事梁，累迁左司<br>郎中、侍御史知杂事，以病免。唐明宗时，召拜右谏议大夫，迁中书舍人。潞王<br>从珂自凤翔以兵犯京师，愍帝出奔于卫州。宰相冯道、李愚集百官于天宫寺，将<br>出迎潞王于郊，京师大恐，都人藏窜，百官久而不集，惟导与舍人张昭先至。冯<br>道请导草笺劝进，导曰：“潞王入朝，郊迎可也，若劝进之事，岂可轻议哉！”<br>道曰：“劝进其可已乎？”导曰：“今天子蒙尘于外，遽以大位劝人，若潞王守<br>节不回，以忠义见责，其将何辞以对？且上与潞王，皆太后子也，不如率百官诣<br>宫门，取太后进止。”语未终，有报曰：“潞王至矣。”京城巡检使安从进催百<br>官班迎，百官纷然而去。潞王止于正阳门外，道又促导草笺，导对如初。李愚曰：<br>“吾辈罪人，卢舍人言是也。”导终不草笺。导后事晋为吏部侍郎。天福六年卒，<br>年七十六。<br>○司空颋<br>司空颋，贝州清阳人也。唐僖宗时，举进士不中，后去为罗绍威掌书记。绍<br>威卒，入梁为太府少卿。杨师厚镇天雄，颋解官往依之。师厚卒，贺德伦代之。<br>张彦之乱，命判官王正言草奏诋斥梁君臣，正言素不能文辞，又为兵刃所迫，流<br>汗浃背，不能下笔。彦怒，推正言下榻，诟曰：“钝汉辱我！”顾书吏问谁可草<br>奏者，吏即言颋罗王时书记，乃驰骑召之。颋为乱兵劫其衣，以敝服蔽形而至，<br>见彦长揖，神气自若，挥笔成文，而言甚浅鄙，彦以其易晓，甚喜，即给以衣服<br>仆马，遂以为德伦判官。德伦以魏博降晋，晋王兼领天雄，仍以颋为判官。梁、<br>晋相距河上，常以颋权军府事。颋为郭崇韬所恶，崇韬数言其受赂。都虞候张裕<br>多过失，颋屡以法绳之。颋有侄在梁，遣家奴召之，裕擒其家奴，以谓通书于梁。<br>庄宗族杀之。<br><hr>
