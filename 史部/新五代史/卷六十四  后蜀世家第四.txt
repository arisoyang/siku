<h4>《史部·新五代史·卷六十四  后蜀世家第四》<b class="x">作者：欧阳修</b></h4>
<br>王建，字光图，许州舞阳人也。隆眉广颡，状貌伟然。少无赖，以屠牛、盗<br>驴、贩私盐为事，里人谓之“贼王八”。后为忠武军卒，稍迁队将。<br>黄巢陷长安，僖宗在蜀，忠武军将鹿晏弘以兵八千属杨复光讨贼，巢败走，<br>复光以其兵为八都，都将千人，建与晏弘皆为一都头。复光死，晏弘率八都西迎<br>僖宗于蜀，所过剽略。行至兴元，逐节度使牛丛，自称留后。僖宗即以晏弘为节<br>度使，晏弘以建等八都头皆领属州刺史。已而晏弘拥众东归，陷陈、许，建与晋<br>晖、韩建、张造、李师泰等各率一都，西奔于蜀。僖宗得之大喜，号“随驾五都”，<br>以属十军观军容使田令孜，令孜以建等为养子。僖宗还长安，使建与晋晖等将神<br>策军宿卫。<br>光启元年，河王重荣与令孜争盐池，重荣召晋兵犯京师，僖宗幸凤翔。二年<br>三月，移幸兴元，以建为清道使，负玉玺以从。行至当涂驿，李昌符焚栈道，栈<br>道几断，建控僖宗马，冒烟焰中过，宿坂下，僖宗枕建膝寝，既觉，涕泣，解御<br>衣赐之。<br>僖宗已至兴元，令孜以谓天子播越，由己致之，惧且得罪，西川节度使陈敬<br>瑄，令孜同母弟也，令孜因求为西川监军，杨复恭代为军容使。复恭出建为壁州<br>刺史，建乃招集亡命及溪洞夷落，有众八千，以攻阆州，执其刺史杨行迁。又攻<br>利州，利州刺史王珙弃城走。敬瑄患之，以问令孜，令孜曰：“王八吾儿也，以<br>一介召之，可置麾下。”乃使人招建。<br>东川顾彦朗与建有旧，建闻令孜召己，大喜，因至梓州，谓彦朗曰：“十军<br>阿父召我，我欲至成都见陈公，以求一镇。”即以其家属托彦朗，选精兵二千，<br>驰之成都。行至鹿头关，敬瑄悔召建，使人止之。建大怒，击破鹿头关，取汉州。<br>彦朗闻之，出兵助建，军于学射。敬瑄遣将句惟立逆建，建击败之，遂攻彭州。<br>敬瑄遣眉州刺史山行章将兵五万屯新繁，建又击败之，虏获万余人，横尸四十里。<br>敬瑄发兵七万益行章，与建相持濛阳、新都百余日。昭宗遣左谏议大夫李洵为两<br>川宣谕和协使，诏彦朗等罢兵。彦朗请以大臣镇蜀，因为建求旌节。文德元年六<br>月，以宰相韦昭度为西川节度使。分邛、蜀、黎、雅为永平军，拜建节度使。<br>敬瑄不受代，昭宗即命昭度将彦朗等兵讨之。昭宗以建为招讨牙内都指挥使。<br>久之，不克，建谓昭度曰：“公以数万之众，困两川之人，而师久无功，奈何？<br>且唐室多故，东方诸镇，兵接都畿，公当归相天子，静中原以固根本，此蛮夷之<br>国，不足以留公。”昭度迟疑未决，建遣军士擒昭度亲吏于军门，脔而食之，建<br>入白曰：“军士饥，须此为食尔！”昭度大恐，即留符节与建而东。昭度已去，<br>建即以兵扼剑门，两川由是阻绝。<br>山行章屯广都，建击败之，行章走眉州，以州降建。建引兵攻成都，而资、<br>简、戎、茂、嘉、邛诸州皆杀刺史降建。建攻成都甚急，田令孜登城呼建曰：<br>“老夫与公相厚，何嫌而至此！”建曰：“军容父子之恩，心何可忘！然兵讨不<br>受代者，天子命也。”令孜夜入建军，以节度观察牌印授建。明日，敬瑄开门迎<br>建。建将入城，以张勍为都虞候，戒其军士曰：“吾以张勍为虞候矣，汝等无犯<br>其令，幸勍执而见我，我尚活汝，使其杀而后白，吾亦不能诘也。”建入城，军<br>士剽略，勍杀百人而止。后建迁敬瑄于雅州，使人杀之；复以令孜为监军，既而<br>亦杀之。大顺二年十月，唐以建为检校司徒、成都尹、剑南西川节度副大使知节<br>度事、管内观察处置云南八国招抚等使。<br>东川顾彦朗卒，其弟彦晖立。唐遣宦者宗道弼赐彦晖东川旌节，绵州刺史常<br>厚执道弼以攻梓州，建遣李简、王宗涤等讨厚。自彦朗死，建欲图并东川而未有<br>以发，及李简等讨厚，戒曰：“兵已破厚，彦晖必出犒师，即与俱来，无烦吾再<br>举也。”简等击厚，败之钟阳，厚走还绵州，以唐旌节还道弼而出之。彦晖已得<br>节，辞疾不出犒军。乾宁二年，建遣王宗涤攻之。十二月，宗涤败彦晖于楸林，<br>斩其将罗璋，遂围梓州。三年五月，昭宗遣宦者袁易简诏建罢兵，建收兵还成都。<br>黔南节度使王肇以其地降于建。<br>四年，宗涤复攻东川，别遣王宗侃、宗阮等出峡，取渝、泸州。五月，建自<br>将攻东川，昭宗遣谏议大夫李洵、判官韦庄宣谕两川，诏建罢兵。建不奉诏，乃<br>责授建南州刺史，以郯王为凤翔节度使，李茂贞代建为西川节度使。茂贞拒命，<br>乃复建官爵。冬十月，建攻破梓州，彦晖自杀。彦晖将顾彦瑶顾城已危，谓诸将<br>吏曰：“事公当生死以之！”指其所佩宾铁剑曰：“事急而有叛者，当齿此剑！”<br>及城将破，彦瑶与彦晖召集将吏饮酒，遂与之俱死。建以王宗涤为东川留后，唐<br>即以宗涤为节度使，于是并有两川之地。<br>是时，凤翔李茂贞兼据梁、洋、秦、陇，数以兵侵建。天复元年，梁太祖兵<br>诛宦者，宦者韩全诲等劫天子幸凤翔，梁兵围之，茂贞闭城拒守经年，力窘，求<br>与梁和。建间遣人聘茂贞，许以出兵为援，劝其坚壁勿和。遣王宗涤将兵五万，<br>声言迎驾，以攻兴元，执其节度使李继业，而武定节度使拓拔思敬遂以其地降于<br>建，于是并有山南西道。是时，荆南成汭死，襄州赵匡凝遣其弟匡明袭据之，建<br>乘其间，攻下夔、施、忠、万四州。三年八月，唐封建蜀王。四年，唐迁都洛阳，<br>改元天祐，建与唐隔绝而不知，故仍称天复。六年，又取归州，于是并有三峡。<br>七年，梁灭唐，遣使者谕建，建拒而不纳。建因驰檄四方，会兵讨梁，四方<br>知其非诚实，皆不应。<br>是岁正月，巨人见青城山。六月，凤凰见万岁县，黄龙见嘉阳江，而诸州皆<br>言甘露、白鹿、白雀、龟、龙之瑞。秋九月己亥，建乃即皇帝位。封其诸子为王，<br>以王宗佶为中书令，韦庄为左散骑常侍判中书门下事，唐袭为枢密使，郑骞为御<br>史中丞，张格、王锴皆为翰林学士，周博雅为成都尹。蜀恃险而富，当唐之末，<br>士人多欲依建以避乱。建虽起盗贼，而为人多智诈，善待士，故其僣号，所用皆<br>唐名臣世族；庄，见素之孙；格，浚之子也。建谓左右曰：“吾为神策军将时，<br>宿卫禁中，见天子夜召学士，出入无间，恩礼亲厚如寮友，非将相可比也。”故<br>建待格等恩礼尤异，其余宋玭等百余人，并见信用。<br>武成元年正月，祀天南郊，大赦，改元，以王宗佶为太师。宗佶本姓甘氏，<br>建为忠武军卒时掠得之，养以为子，后以军功累迁武信军节度使。后建所生子元<br>懿等稍长，宗佶以养子心不自安，与郑骞等谋，求为大司马，总六军，开元帅府，<br>凡军事便宜行而后闻。建以宗佶创业功多，优容之。唐袭本以舞僮见幸于建，宗<br>佶尤易之，后为枢密使，犹名呼袭，袭虽内恨，而外奉宗佶愈谨。建闻之，怒曰：<br>“宗佶名呼我枢密使，是将反也。”宗佶求大司马，章三上，建以问袭，袭因激<br>怒建曰：“宗佶功臣，其威望可以服人心，陛下宜即与之。”建心益疑。宗佶入<br>奏事，自请不已，建叱卫士扑杀之，并赐骞死。六月，以遂王宗懿为皇太子。建<br>加尊号英武睿圣皇帝。七月，驺虞见武定。<br>二年，颁《永昌历》。广都嘉禾合穗。<br>三年八月，有龙五十见洵阳水中。十月，麟见壁州。十二月，大赦，改明年<br>为永平元年。岐王李茂贞自为梁所围，而山南入于蜀，地狭势孤，遂与建和，以<br>其子娶建女，因求山南故地。建怒，不与，以王宗侃为北路都统，宗佑、宗贺、<br>唐袭为三面招讨使以攻岐。战于青泥，宗侃败绩，退保西县，为茂贞兵所围。建<br>自将击之，岐兵败，解去，建至兴元而还。加尊号曰英武睿圣光孝皇帝。<br>二年，又加号曰英武睿圣神功文德光孝皇帝。初，田令孜之为监军也，盗唐<br>传国玺入于蜀而埋之，二月，尚食使欧阳柔治令孜故第，穿地而得之，以献。五<br>月，梁遣光禄卿卢玭来聘，推建为兄，其印文曰“大梁入蜀之印”。宰相张格<br>曰：“唐故事，奉使四夷，其印曰‘大唐入某国之印’，今梁已兄事陛下，奈何<br>卑我如夷狄？”建怒，欲杀梁使者，格曰：“此梁有司之过尔，不可以绝两国之<br>欢。”已而梁太祖崩，建遣将作监李纮吊之，遂刻其印文曰“大蜀入梁之印”。<br>剑州木连理。六月，麟见文州。十二月，黄龙见富义江。<br>三年正月，麟见永泰。五月，驺虞见壁山，有二鹿随之。秋七月，皇太子元<br>膺杀太子少保唐袭。元膺，建次子也，初名宗懿，后更名宗坦，建得铜牌子于什<br>仿，有文二十余字，建以为符谶，因取之以名诸子，故又更曰元膺。元膺为人犭<br>叚喙龋齿，多材艺，能射钱中孔，尝自抱画球掷马上，驰而射之，无不中。年十<br>七，为皇太子，判六军，创天武神机营，开永和府，置官属。建以元膺年少任重，<br>以记事戒之，令“一切学朕所为，则可以保国”。又命道士广成先生杜光庭为之<br>师。唐袭，建之嬖也，元膺易之，屡谑于朝，建惧其交恶，乃罢袭枢密使，出为<br>兴元节度使。已而袭罢归，元膺廷疏其过失，建益不悦。是月七夕，元膺召诸王<br>大臣置酒，而集王宗翰、枢密使潘峭、翰林学士毛文锡不至，元膺怒曰：“集王<br>不来，峭与文锡教之耳！”明日，元膺白建峭及文锡离间语。建怒，将罪之。元<br>膺出而袭入，建以问之，袭曰：“太子谋作乱，欲召诸将、诸王以兵锢之，然后<br>举事尔！”建疑之，袭请召营兵入卫。元膺初不为备，闻袭召兵，以为诛己，乃<br>与伶人安悉香、军将喻全殊率天武兵自卫，遣人擒峭及文锡而笞之，幽于其家；<br>召大将徐瑶、常谦率兵出拒袭，与袭战神武门，袭中流矢，坠马死。建遣王宗贺<br>以兵讨之，元膺兵败皆溃去，元膺匿跃龙池槛中。明日，出而丐食，蜀人识之，<br>以告，建遣宗翰招谕之，宗翰未至，为卫兵所杀。建乃立其幼子郑王宗衍为太子。<br>白龙见邛州江。<br>四年，荆南高季昌侵蜀巫山，遣嘉王宗寿败之于瞿唐。八月，杀黔南节度使<br>王宗训。冬，南蛮攻掠界上，建遣夔王宗范击败之于大渡河。麟见昌州。<br>五年，起寿昌殿于龙兴宫，画建像于壁；又起扶天阁，画诸功臣像。十一月，<br>大火，焚其宫室。遣王宗俦等攻岐，取其秦、凤、阶、成四州，至大散关。梁叛<br>将刘知俊在岐，于是特以其族来。<br>通正元年，遣王宗绾等率兵十二万出大散关攻岐，取陇州。八月，起文思殿，<br>以清资五品正员官购群书以实之，以内枢密使毛文锡为文思殿大学士。黄龙见大<br>昌池。十月，大赦。改明年元曰天汉，国号汉。<br>天汉元年，杀刘知俊。十二月，大赦，改明年元曰光天，复国号蜀。<br>光天元年六月，建卒，年七十二。建晚年多内宠，贤妃徐氏与妹淑妃，皆以<br>色进，专房用事，交结宦者唐文扆等干与外政。建年老昏耄，文扆判六军，事无<br>大小，皆决文扆。及建疾，以兵入宿卫，谋尽去建故将。故将闻建疾，皆不得入<br>见，久之，宗弼等排闼入，言文扆欲为变，乃杀之。建因以老将大臣多许昌故人，<br>必不为太子用，思择人未得而疾亟，乃以宦者宋光嗣为枢密使判六军而建卒。太<br>子立，去“宗”名衍。<br>衍字化源。建十一子，曰卫王宗仁，简王元膺，赵王宗纪，豳王宗辂，韩王<br>宗智，莒王宗特，信王宗杰，鲁王宗鼎，兴王宗泽，薛王宗平。而郑王宗衍最幼，<br>其母徐贤妃也，以母宠得立为皇太子，开崇贤府，置官属，后更曰天策府。衍为<br>人方颐大口，垂手过膝，顾目见耳，颇知学问，能为浮艳之辞。元膺死，建以豳<br>王宗辂貌类己，而信王宗杰于诸子最材贤，欲于两人择立之。而徐妃专宠，建老<br>昏耄，妃与宦者唐文扆教相者上言衍相最贵，又讽宰相张格赞成之，衍由是得为<br>太子。<br>建卒，衍立，谥建曰神武圣文孝德明惠皇帝，庙号高祖，陵曰永陵。建正室<br>周氏号昭圣皇后，后建数日而卒，衍因尊其母徐氏为皇太后，后妹淑妃为皇太妃。<br>太后、太妃以教令卖官，自刺史以下，每一官阙，必数人并争，而入钱多者得之；<br>通都大邑起邸店，以夺民利。<br>衍年少荒淫，委其政于宦者宋光嗣、光葆、景润澄、王承休、欧阳晃、田鲁<br>俦等；以韩昭、潘在迎、顾在珣、严旭等为狎客；起宣华苑，有重光、太清、延<br>昌、会真之殿，清和、迎仙之宫，降真、蓬莱、丹霞之亭，飞鸾之阁，瑞兽之门；<br>又作怡神亭，与诸狎客、妇人日夜酣饮其中。尝以九日宴宣华苑，嘉王宗寿以社<br>稷为言，言发泣涕。韩昭等曰：“嘉王酒悲尔！”诸狎客共以慢言谑嘲之，坐上<br>喧然。衍不能省也。<br>蜀人富而喜遨，当王氏晚年，俗竞为小帽，仅覆其顶，俯首即堕，谓之“危<br>脑帽”。衍以为不祥，禁之。而衍好戴大帽，每微服出游民间，民间以大帽识之，<br>因令国中皆戴大帽。又好裹尖巾，其状如锥。而后宫皆戴金莲花冠，衣道士服，<br>酒酣免冠，其髻髽然，更施朱粉，号“醉妆”，国中之人皆效之。尝与太后、太<br>妃游青城山，宫人衣服，皆画云霞，飘然望之若仙。衍自作《甘州曲》，述其仙<br>状，上下山谷，衍常自歌，而使宫人皆和之。衍立之明年，改元乾德。<br>乾德元年正月，祀天南郊，大赦，加尊号为圣德明孝皇帝。<br>二年冬，北巡，至于西县，旌旗戈甲，连亘百余里。其还也，自阆州浮江而<br>上，龙舟画舸，昭耀江水，所在供亿，人不堪命。<br>三年正月，还成都。<br>五年，起上清宫，塑王子晋像，尊以为圣祖至道玉宸皇帝，又塑建及衍像，<br>侍立于其左右；又于正殿塑玄元皇帝及唐诸帝，备法驾而朝之。<br>六年，以王承休为天雄节度使。天雄军，秦州也。承休以宦者得幸，为宣徽<br>使，承休妻严氏，有绝色，衍通之。是时，唐庄宗灭梁，蜀人皆惧。庄宗遣李严<br>聘蜀，衍与俱朝上清，而蜀都士庶，帘帷珠翠，夹道不绝。严见其人物富盛，而<br>衍骄淫，归乃献策伐蜀。明年，唐魏王继岌、郭崇韬伐蜀。是岁，衍改元曰咸康。<br>衍自立，岁常猎于子来山。是岁，又幸彭州阳平化、汉州三学山。以王承休妻严<br>氏故，十月，幸秦州，群臣切谏，衍不听。行至梓潼，大风发屋拔木，太史曰：<br>“此贪狼风也，当有败军杀将者。”衍不省。衍至绵谷而唐师入其境，衍惧，遽<br>还。唐师所至，州县皆迎降。衍留王宗弼守绵谷，遣王宗勋、宗俨、宗昱率兵以<br>拒唐师。宗勋等至三泉，望风退走。衍诏宗弼诛宗勋等，宗弼反与宗勋等合谋，<br>送款于唐师。衍自绵谷还成都，百官及后宫迎谒七里亭，衍杂宫人作回鹘队以入。<br>明日，御文明殿，与其群臣相对涕泣。而宗弼亦自绵谷驰归，登太玄门，收成都<br>尹韩昭、宦者宋光嗣、景润澄、欧阳晃等杀之，函首送于继岌。衍即上表乞降，<br>宗弼迁衍于天启宫。魏王继岌至成都，衍君臣面缚舆榇，出降于七里亭。<br>庄宗召衍入洛，赐衍诏曰：“固当列土而封，必不薄人于险，三辰在上，一<br>言不欺！”衍捧诏忻然就道，率其宗族及伪宰相王锴、张格、瘐传素、许寂、翰<br>林学士李旻等，及诸将佐家族数千人以东。同光四年四月，行至秦川驿，庄宗用<br>伶人景进计，遣宦者向延嗣诛其族。衍母徐氏临刑呼曰：“吾儿以一国迎降，反<br>以为戮，信义俱弃，吾知其祸不旋踵矣！”衍妾刘氏，鬒发如云而有色，行刑者<br>将免之，刘氏曰：“家国丧亡，义不受辱！”遂就死。<br>宗弼，本姓魏，名弘夫，建录为养子。建攻顾彦晖，宗弼常以建语泄之彦晖<br>者，彦晖败，建待之如初。建病且卒，宗弼守太师兼中书令、判六军，辅政。衍<br>已降，宗弼以蜀珍宝奉魏王及郭崇韬，求为西川节度使，魏王曰：“此我家物也，<br>何用献为？”居数日，为崇韬所杀。<br>宗寿，许州民家子也。建以同姓，录之为子。宗寿好学，工琴奕，为人恬退，<br>喜道家之术，事建时为镇江军节度使。衍既立，宗寿为太子太保奉朝请，以炼丹<br>养气自娱。衍为淫乱，独宗寿常切谏之，后为武信军节度使。唐师伐蜀，所在迎<br>降，魏王尝以书招之，独宗寿不降。闻衍已衔璧，大恸，从衍东迁，至岐阳，以<br>赂赂守者，得入见衍，衍泣下沾襟，曰：“早从王言，岂有今日！”衍死，宗寿<br>走渑池，闻庄宗遇弑，亡入熊耳山。天成二年，出诣京师，上书求衍宗族葬之。<br>明宗嘉其忠，以为保义军行军司马，封衍顺正公，许以诸侯礼葬之。宗寿得王氏<br>十八丧，葬之长安南三赵村。<br>呜呼，自秦、汉以来，学者多言祥瑞，虽有善辨之士，不能祛其惑也。予读<br>《蜀书》，至于龟、龙、麟、凤、驺虞之类世所谓王者之嘉瑞，莫不毕出于其国，<br>异哉！然考王氏之所以兴亡成败者，可以知之矣。或以为一王氏不足以当之，则<br>视时天下治乱，可以知之矣。<br>龙之为物也，以不见为神，以升云行天为得志。今偃然暴露其形，是不神也；<br>不上于天而下见于水中，是失职也。然其一何多欤，可以为妖矣！凤凰，鸟之远<br>人者也。昔舜治天下，政成而民悦，命夔作乐，乐声和，鸟兽闻之皆鼓舞。当是<br>之时，凤凰适至，舜之史因并记以为美，后世因以凤来为有道之应。其后凤凰数<br>至，或出于庸君缪政之时，或出于危亡大乱之际，是果为瑞哉？麟，兽之远人者<br>也。昔鲁哀公出猎，得之而不识，盖索而获之，非其自出也。故孔子书于《春秋》<br>曰“西狩获麟”者，讥之也。“西狩”，非其远也；“获麟”，恶其尽取也。狩<br>必书地，而哀公驰骋所涉地多，不可遍以名举，故书“西”以包众地，谓其举国<br>之西皆至也。麟，人罕识之兽也，以见公之穷山竭泽而尽取，至于不识之兽，皆<br>搜索而获之，故曰“讥之也”。圣人已没，而异端之说兴，乃以麟为王者之瑞，<br>而附以符命、谶纬诡怪之言。凤尝出于舜，以为瑞，犹有说也，及其后出于乱世，<br>则可以知其非瑞矣。若麟者，前有治世如尧、舜、禹、汤、文、武、周公之世，<br>未尝一出，其一出而当乱世，然则孰知其为瑞哉？龟，玄物也，污泥川泽，不可<br>胜数，其死而贵于卜官者，用适有宜尔。而《戴氏礼》以其在宫沼为王者难致之<br>瑞，《戴礼》杂出于诸家，其失亦以多矣。驺虞，吾不知其何物也。《诗》曰：<br>“吁嗟乎驺虞！”贾谊以谓驺者，文王之囿；虞，虞官也。当谊之时，其说如此，<br>然则以之为兽者，其出于近世之说乎？<br>夫破人之惑者，难与争于笃信之时，待其有所疑焉，然后从而攻之可也。麟、<br>凤、龟、龙，王者之瑞，而出于五代之际，又皆萃于蜀，此虽好为祥瑞之说者亦<br>可疑也。因其可疑者而攻之，庶几惑者有以思焉。<br>（据《前蜀书》、《运历图》、《九国志》，皆云建以唐大顺二年入成都为<br>西川节度使，天复七年九月建号，明年正月改元武成，今以为定。惟《旧五代史》<br>云“龙纪元年入成都，天祐五年建号改元”者缪也。至后唐同光三年蜀灭，则诸<br>书皆同。自大顺二年至同光三年，凡三十五年。）<br><hr>
