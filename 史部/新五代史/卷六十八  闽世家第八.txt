<h4>《史部·新五代史·卷六十八  闽世家第八》<b class="x">作者：欧阳修</b></h4>
<br>钱镠，字具美，杭州临安人也。临安里中有大木，镠幼时与群儿戏木下，镠<br>坐大石指麾群儿为队伍，号令颇有法，群儿皆惮之。及壮，无赖，不喜事生业，<br>以贩盐为盗。县录事钟起有子数人，与镠饮博，起尝禁其诸子，诸子多窃从之游。<br>豫章人有善术者，望牛斗间有王气。牛斗，钱塘分也，因游钱塘。占之在临安，<br>乃之临安，以相法隐市中，阴求其人。起与术者善，术者私谓起曰：“占君县有<br>贵人，求之市中不可得，视君之相贵矣，然不足当之。”起乃为置酒，悉召贤豪<br>为会，阴令术者遍视之，皆不足当。术者过起家，镠适从外来，见起，反走，术<br>者望见之，大惊曰：“此真贵人也！”起笑曰：“此吾旁舍钱生尔。”术者召镠<br>至，熟视之，顾起曰：“君之贵者，因此人也。”乃慰镠曰：“子骨法非常，愿<br>自爱。”因与起诀曰：“吾求其人者，非有所欲也，直欲质吾术尔。”明日乃去。<br>起始纵其子等与镠游，时时贷其穷乏。<br>镠善射与槊，稍通图纬诸书。唐乾符二年，浙西裨将王郢作乱，石鉴镇将董<br>昌募乡兵讨贼，表镠偏将，击郢破之。是时，黄巢众已数千，攻掠浙东，至临安，<br>镠曰：“今镇兵少而贼兵多，难以力御，宜出奇兵邀之。”乃与劲卒二十人伏山<br>谷中，巢先锋度险皆单骑，镠伏弩射杀其将，巢兵乱，镠引劲卒蹂之，斩首数百<br>级。镠曰：“此可一用尔，大众至何可敌邪！”乃引兵趋八百里，八百里，地名<br>也，告道旁媪曰：“后有问者，告曰：‘临安兵屯八百里矣。’”巢众至，闻媪<br>语，不知其地名，曰：“向十余卒不可敌，况八百里乎！”遂急引兵过。都统高<br>骈闻巢不敢犯临安，壮之，召董昌与镠俱至广陵。久之，骈无讨贼意，昌等不见<br>用，辞还，骈表昌杭州刺史。是时，天下已乱，昌乃团诸县兵为八都，以镠为都<br>指挥使，成及为靖江都将。<br>中和二年，越州观察使刘汉宏与昌有隙，汉宏遣其弟汉宥、都虞候辛约，屯<br>兵西陵。镠率八都兵渡江，窃取军号，斫其营，营中惊扰，因焚之，汉宥等皆走。<br>汉宏复遣将黄珪、何肃屯诸暨、萧山，镠皆攻破之。与汉宏遇，战，大败之，杀<br>何肃、辛约。汉宏易服持脍刀以遁，追者及之，汉宏曰：“我宰夫也。”举刀示<br>之，乃免。<br>四年，僖宗遣中使焦居璠为杭、越通和使，诏昌及汉宏罢兵，皆不奉诏。汉<br>宏遣其将朱褒、韩公玫、施坚实等以舟兵屯望海。镠出平水，成及夜率奇兵破褒<br>等于曹娥埭，进屯丰山，施坚实等降，遂攻破越州。汉宏走台州，台州刺史执汉<br>宏送于镠，斩于会稽，族其家。镠乃奏昌代汉宠，而自居杭州。<br>光启三年，拜镠左卫大将军、杭州刺史，昌越州观察使。是岁，毕师铎囚高<br>骈，淮南大乱，六合镇将徐约攻取苏州。润州牙将刘浩逐其帅周宝，宝奔常州，<br>浩推度支催勘官薛朗为帅。镠遣都将成及、杜棱等攻常州，取周宝以归，镠具军<br>礼郊迎，馆宝于樟亭，宝病卒。棱等进攻润州，逐刘浩，执薛朗，剖其心以祭宝。<br>然后遣其弟钅求攻徐约，约败走入海，追杀之。<br>昭宗拜镠杭州防御使。是时，杨行密、孙儒争淮南，与镠战苏、常间。久之，<br>儒为行密所杀，行密据淮南，取润州，镠亦取苏、常。唐升越州威胜军，以董昌<br>为节度使，封陇西郡王；杭州武胜军，拜镠都团练使，以成及为副使。及字弘济，<br>与镠同事攻讨，谋多出于及，而镠以女妻及子仁琇。镠乃以杜棱、阮结、顾全<br>武等为将校，沈崧、皮光业、林鼎、罗隐为宾客。<br>景福二年，拜镠镇海军节度使、润州刺史。乾宁元年，加同中书门下平章事。<br>二年，越州董昌反。昌素愚，不能决事，临民讼，以骰子掷之，而胜者为直。妖<br>人应智王温、巫韩媪等，以妖言惑昌，献鸟兽为符瑞。牙将倪德儒谓昌曰：“曩<br>时谣言有罗平鸟主越人祸福，民间多图其形祷祠之，视王书名与图类。”因出图<br>以示昌。昌大悦，乃自称皇帝，国号罗平，改元顺天。分其兵为两军，中军衣黄，<br>外军衣白，铭其衣曰“归义”。副使黄竭切戒昌以为不可，昌大怒，使人斩竭，<br>持其首至，骂曰：“此贼负我好圣，明时三公不肯作，乃自求死邪！”投之圊中。<br>昌乃以书告镠，镠以昌反状闻。<br>昭宗下诏削昌官爵，封镠彭城郡王，浙江东道招讨使。镠曰：“董氏于吾有<br>恩，不可遽伐。”以兵三万屯迎恩门，遣其客沈滂谕昌使改过。昌以钱二百万犒<br>军，执应智等送军中，自请待罪，镠乃还兵。昌复拒命，遣其将陈郁、崔温等屯<br>香严、石侯，乞兵于杨行密，行密遣安仁义救昌。镠遣顾全武攻昌，斩崔温。昌<br>所用诸将徐珣、汤臼、袁邠皆庸人，不知兵，遇全武辄败。昌兄子真，骁勇善战，<br>全武等攻之，逾年不能克。真与其裨将刺羽有隙，羽谮之，昌杀真，兵乃败。全<br>武执昌归杭州，行至西小江，昌顾左右曰：“吾与钱公俱起乡里，吾尝为大将，<br>今何面复见之乎！”左右相对泣下，因瞋目大呼，投水死。<br>昭宗以宰相王溥镇越州，溥请授镠，乃改威胜军为镇东军，拜镠镇海、镇东<br>军节度使、加检校太尉、中书令，赐铁券，恕九死。镠如越州受命，还治钱塘，<br>号越州为“东府”。光化元年，移镇海军于杭州，加镠检校太师，改镠乡里曰广<br>义乡勋贵里，镠素所居营曰衣锦营。婺州刺史王坛叛附于淮南，杨行密遣其将康<br>儒应坛，因攻睦州。镠遣其弟钅求败儒于轩渚，坛奔宣州。昭宗诏镠图形凌烟阁，<br>升衣锦营为衣锦城，石鉴山曰衣锦山，大官山曰功臣山。镠游衣锦城，宴故老，<br>山林皆覆以锦，号其幼所尝戏大木曰“衣锦将军”。<br>天复二年，封镠越王。镠巡衣锦城，武勇右都指挥使徐绾与左都指挥使许再<br>思叛，焚掠城郭，攻内城，镠子传瑛及其将马绰、陈为等闭门拒之。镠归，至北<br>郭门不得入。成及代镠与绾战，斩首百余级，绾屯龙兴寺。镠微服逾城而入，遣<br>马绰、王荣、杜建徽等分屯诸门，使顾全武备东府，全武曰：“东府不足虑，可<br>虑者淮南尔，绾急，必召淮兵至，患不细矣。杨公大丈夫，今以难告，必能闵我。”<br>镠以为然。全武曰：“独行，事必不济，请择诸公子可行者。”镠曰：“吾尝欲<br>以元鳷婚杨氏。”乃使随全武如广陵。绾果召田頵于宣州。全武等至广陵，行密<br>以女妻元鳷，亟召頵还。頵取镠钱百万，质镠子元瓘而归。<br>天祐元年，封镠吴王，镠建功臣堂，立碑纪功，列宾佐将校名氏于碑阴者五<br>百人。四年，升衣锦城为安国衣锦军。<br>梁太祖即位，封镠吴越王兼淮南节度使。客有劝镠拒梁命者，镠笑曰：“吾<br>岂失为孙仲谋邪！”遂受之。太祖尝问吴越进奏吏曰：“钱镠平生有所好乎？”<br>吏曰：“好玉带、名马。”太祖笑曰：“真英雄也。”乃以玉带一匣、打球御马<br>十匹赐之。江西危全讽等为杨渥所败，信州危仔倡奔于镠，镠恶其姓，改曰元。<br>开平二年，加镠守中书令，改临安县为安国县，广义乡为衣锦乡。三年，加守太<br>保。<br>杨渥将周本、陈章围苏州，镠遣其弟锯、镖救之。淮兵为水栅环城，以铜铃<br>系网沈水中，断潜行者。水军卒司马福，多智而善水行，乃先以巨竹触网，淮人<br>闻铃声遂举网，福乃过，入城中，其出也亦然。乃取其军号，内外夹攻，号令相<br>应，淮人以为神，遂大败之，本等走，擒其将闾丘直、何明等。<br>四年，镠游衣锦军，作《还乡歌》曰：“三节还乡兮挂锦衣，父老远来相追<br>随。牛斗无孛人无欺，吴越一王驷马归。”乾化元年，加镠守尚书令，兼淮南、<br>宣润等道四面行营都统。立生祠于衣锦军。镠弟镖居湖州，擅杀戍将潘长，惧罪<br>奔于淮南。二年，梁郢王友珪立，册尊镠尚父。末帝贞明三年，加镠天下兵马都<br>元帅，开府置官属。四年，杨隆演取虔州，镠始由海路入贡京师。龙德元年，赐<br>镠诏书不名。<br>唐庄宗入洛，镠遣使贡献，求玉册。庄宗下其议于有司，群臣皆以谓非天子<br>不得用玉册，郭崇韬尤为不可，既而许之，乃赐镠玉册金印。镠因以镇海等军节<br>度授其子元瓘，自称吴越国王，更名所居曰宫殿、府曰朝，官属皆称臣，起玉册、<br>金券、诏书三楼于衣锦军，遣使册新罗、渤海王，海中诸国，皆封拜其君长。<br>明宗即位，安重诲用事，镠致书重诲，书辞嫚，重诲大怒。是时，供奉官乌<br>昭遇、韩玫使吴越，既还，玫诬昭遇称臣舞蹈，重诲乃奏削镠王爵、元帅、尚父，<br>以太师致仕。元瓘等遣人以绢表间道自陈。安重诲死，明宗乃复镠官爵。长兴三<br>年，镠卒，年八十一，谥曰武肃。子元瓘立。<br>元瓘字明宝，少为质于田頵。頵叛于吴，杨行密会越兵攻之，頵每战败归，<br>即欲杀元瓘，頵母尝蔽护之。后頵将出，语左右曰：“今日不胜，必斩钱郎。”<br>是日頵战死，元瓘得归。<br>镠卧病，召诸大将告之曰：“吾子皆愚懦，不足任后事，吾死，公等自择之。”<br>诸将泣下，皆曰：“元瓘从王征伐最有功，诸子莫及，请立之。”镠乃出管钥数<br>箧，召元瓘与之曰：“诸将许尔矣。”镠卒，元瓘立，袭封吴越国王，玉册、金<br>印，皆如镠故事。<br>王延政自立于建州，闽中大乱，元瓘遣其将仰诠、薛万忠等攻之，逾年，大<br>败而归。元瓘亦善抚将士，好儒学，善为诗，使其国相沈崧置择能院，选吴中文<br>士录用之。然性尤奢僣，好治宫室。天福六年，杭州大火，烧其宫室迨尽，元瓘<br>避之，火辄随发。元瓘大惧，因病狂。是岁卒，年五十五，谥曰文穆。子佐立。<br>佐字祐，立时年十三，诸将皆少佐，佐初优容之，诸将稍不法，佐乃黜其大<br>将章德安于明州、李文庆于睦州，杀内都监杜昭达、统军使阚璠，由是国中皆畏<br>恐。<br>王延义、延政兄弟相攻，卓俨明、朱文进、李仁达等自相篡杀，连兵不解者<br>数年。仁达附于李景，已而又叛，景兵攻之，仁达求救于佐。佐召诸将计事，诸<br>将皆不欲行，佐奋然曰：“吾为元帅，而不能举兵邪？诸将吾家素畜养，独不肯<br>以身先我乎？有异吾议者斩！”乃遣其统军使张筠、赵承泰等率兵三万，水陆赴<br>之。遣将誓军，号令齐整。筠等大败景兵，俘馘万计，获其将杨业、蔡遇等，遂<br>取福州而还，由是诸将皆服。<br>佐立七年，袭封吴越国王，玉册、金印，皆如元瓘。开运四年，佐卒，年二<br>十，谥曰忠献。弟俶立。<br>俶字文德。佐卒，弟倧以次立。初，元瓘质于宣州，以胡进思、戴惲等自<br>随，元瓘立，用进思等为大将。佐既年少，进思以旧将自待，甚见尊礼，及倧<br>立，颇卑侮之，进思不能平。倧大阅兵于碧波亭，方第赏，进思前谏以赏太厚，<br>倧怒掷笔水中曰：“以物与军士，吾岂私之，何见咎也！”进思大惧。岁除，<br>画工献《钟馗击鬼图》，倧以诗题图上，进思见之大悟，知倧将杀己。是夕<br>拥卫兵废倧，囚于义和院，迎俶立之，迁倧于东府。俶历汉、周，袭封吴越<br>国王，赐玉册、金印。<br>世宗征淮南，诏俶攻常、宣二州以牵李景，俶治国中兵以待。景闻周师将大<br>举，乃遣使安抚，境上皆戒严。苏州候吏陈满不知景使，以谓朝廷已克诸州，遣<br>使安抚矣，亟言于俶，请举兵以应。俶相国吴程遽调兵以出，相国元德昭以为王<br>师必未渡淮，与程争于俶前，不可夺。程等攻常州，果为景将柴克宏所败，程裨<br>将邵可迁力战，可迁子死马前，犹战不顾，程等仅以身免。周师渡淮，俶乃尽括<br>国中丁民益兵，使邵可迁等以战船四百艘、水军万七千人至于通州以会期。<br>吴越自唐末有国，而杨行密、李昪据有江淮。吴越贡赋，朝廷遣使，皆由登、<br>莱泛海，岁常飘溺其使。显德四年，诏遣左谏议大夫尹日就、吏部郎中崔颂等使<br>于俶，世宗谕之曰：“朕此行决平江北，卿等还当陆来也。”五年，王师征淮，<br>正月克静海军，而日就等果陆还。世宗已平淮南，遣使赐俶兵甲旗帜、橐驼羊马。<br>钱氏兼有两浙几百年，其人比诸国号为怯弱，而俗喜淫侈，偷生工巧，自镠<br>世常重敛其民以事奢僣，下至鸡鱼卵鷇，必家至而日取。每笞一人以责其负，则<br>诸案史各持其簿列于廷；凡一簿所负，唱其多少，量为笞数，以次唱而笞之，少<br>者犹积数十，多者至笞百余，人尤不胜其苦。又多掠得岭海商贾宝货。当五代时，<br>常贡奉中国不绝。及世宗平淮南，宋兴，荆、楚诸国相次归命，俶势益孤，始倾<br>其国以事贡献。太祖皇帝时，俶尝来朝，厚礼遣还国，俶喜，益以器服珍奇为献，<br>不可胜数。太祖曰：“此吾帑中物尔，何用献为！”太平兴国三年，诏俶来朝，<br>俶举族归于京师，国除。其后事具国史。<br>呜呼！天人之际，为难言也。非徒自古术者好奇而幸中，至于英豪草窃亦多<br>自托于妖祥，岂其欺惑愚众，有以用之欤？盖其兴也，非有功德渐积之勤，而黥<br>髡盗贩，倔起于王侯，而人亦乐为之传欤？考钱氏之始终，非有德泽施其一方，<br>百年之际，虐用其人甚矣，其动于气象者，岂非其孽欤？是时四海分裂，不胜其<br>暴，又岂皆然欤？是皆无所得而推欤？术者之言，不中者多，而中者少，而人特<br>喜道其中者欤？<br>（镠世兴灭，诸书皆同，盖自唐乾宁二年为镇海、镇东军节度使，兼有两浙，<br>至皇朝太平兴国三年国除，凡八十四年。）<br><hr>
