<h4>《史部·新五代史·卷三十六  义儿传第二十四》<b class="x">作者：欧阳修</b></h4>
<br>甚哉，白马之祸，悲夫，可为流涕者矣！然士之生死，岂其一身之事哉？初，<br>唐天祐三年，梁王欲以嬖吏张廷范为太常卿，唐宰相裴枢以谓太常卿唐常以清流<br>为之，廷范乃梁客将，不可。梁王由此大怒，曰：“吾常语裴枢纯厚不陷浮薄，<br>今亦为此邪！”是岁四月，彗出西北，扫文昌、轩辕、天市，宰相柳璨希梁王旨，<br>归其谴于大臣，于是左仆射裴枢、独孤损、右仆射崔远、守太保致仕赵崇、兵部<br>侍郎王赞、工部尚书王溥、吏部尚书陆扆皆以无罪贬，同日赐死于白马驿。凡搢<br>绅之士与唐而不与梁者，皆诬以朋党，坐贬死者数百人，而朝廷为之一空。<br>明年三月，唐哀帝逊位于梁，遣中书侍郎、同中书门下平章事张文蔚为册礼<br>使，礼部尚书苏循为副；中书侍郎、同中书门下平章事杨涉为押传国宝使，翰林<br>学士、中书舍人张策为副；御史大夫薛贻矩为押金宝使，尚书左丞赵光逢为副。<br>四月甲子，文蔚等自上源驿奉册宝，乘辂车，导以金吾仗卫、太常卤簿，朝梁于<br>金祥殿。王衮冕南面，臣文蔚、臣循奉册升殿，进读已，臣涉、臣策奉传国玺，<br>臣贻矩、臣光逢奉金宝，以次升，进读已，降，率文武百官北面舞蹈再拜贺。<br>夫一太常卿与社稷孰为重？使枢等不死，尚惜一卿，其肯以国与人乎？虽枢<br>等之力未必能存唐，然必不亡唐而独存也。呜呼！唐之亡也，贤人君子既与之共<br>尽，其馀在者皆庸懦不肖、倾险狯猾、趋利卖国之徒也。不然，安能蒙耻忍辱于<br>梁庭如此哉！作《唐六臣传》。<br>○张文蔚<br>张文蔚，字右华，河间人也。初以文行知名，举进士及第。唐昭宗时，为翰<br>林学士承旨。是时，天子微弱，制度已隳，文蔚居翰林，制诏四方，独守大体。<br>昭宗迁洛，拜中书侍郎、同中书门下平章事。柳璨杀裴枢等七人，蔓引朝士，辄<br>加诛杀，缙绅相视以目，皆不自保，文蔚力讲解之，朝士多赖以全活。梁太祖立，<br>仍以文蔚为相，梁初制度皆文蔚所裁定。文蔚居家亦孝悌。开平二年，太祖北巡，<br>留文蔚西都，以暴疾卒，赠右仆射。<br>○杨涉<br>杨涉，祖收，唐懿宗时宰相；父严，官至兵部侍郎。涉举进士，昭宗时为吏<br>部尚书。哀帝即位，拜中书侍郎、同中书门下平章事。涉，唐名家，世守礼法，<br>而性特谨厚，不幸遭唐之乱，拜相之日，与家人相对泣下，顾谓其子凝式曰：<br>“吾不能脱此网罗，祸将至矣，必累尔等。”唐亡，事梁为门下侍郎、同中书门<br>下平章事，在位三年，俯首无所施为，罢为左仆射，知贡举，后数年卒。<br>子凝式，有文词，善笔札，历事梁、唐、晋、汉、周，常以心疾致仕，居于<br>洛阳，官至太子太保。<br>○张策<br>张策，字少逸，河西敦煌人也。父同，为唐容管经略使。策少聪悟好学，通<br>章句。父同，居洛阳敦化里，浚井得古鼎，铭曰：“魏黄初元年春二月，匠吉千。”<br>同以为奇，策时年十三，居同侧，启曰：“汉建安二十五年，曹公薨，改元延康。<br>是岁十月，文帝受禅，又改黄初，是黄初元年无二月也，铭何谬邪？”同大惊异<br>之。策少好浮图之说，乃落发为僧，居长安慈恩寺。黄巢犯长安，策乃返初服，<br>奉父母以避乱，居田里十馀年。召拜广文馆博士。邠州王行瑜辟观察支使。晋王<br>李克用攻行瑜，策与婢肩舆其母东归，行积雪中，行者怜之。梁太祖兼四镇，辟<br>郑、滑支使，以母丧解职。服除，入唐为膳部员外郎。华州韩建辟判官，建徙许<br>州，以为掌书记，建遣策聘于太祖，太祖见而喜曰：“张夫子至矣。”遂留以为<br>掌书记，荐之于朝，累拜中书舍人、翰林学士。太祖即位，迁工部侍郎奉旨。开<br>平二年，拜刑部侍郎、同中书门下平章事，迁中书侍郎。以风恙罢为刑部尚书，<br>致仕，卒于洛阳。<br>○赵光逢<br>赵光逢，字延吉，父隐，唐左仆射。光逢在唐以文行知名，时人称其方直温<br>润，谓之“玉界尺。”昭宗时为翰林学士承旨、御史中丞，以世乱弃官，居洛阳，<br>杜门绝人事者五六年。柳璨为相，与光逢有旧恩，起光逢为吏部侍郎、太常卿。<br>唐亡，事梁为中书侍郎、同中书门下平章事，累迁左仆射，以太子太保致仕。末<br>帝即位，起为司空、同中书门下平章事，复以司徒致仕。唐天成中，即其家拜太<br>保，封齐国公，卒，赠太傅。<br>○薛贻矩<br>薛贻矩，字熙用，河东闻喜人也，仕唐为兵部侍郎、翰林学士承旨。昭宗自<br>岐还长安，大诛宦者，贻矩时为中尉韩全诲等作画像赞，坐左迁。贻矩乃自结于<br>梁太祖，太祖言之于朝，拜吏部尚书，迁御史大夫。天祐三年，太祖自长芦还军，<br>哀帝遣贻矩来劳，贻矩以臣礼见，太祖揖之升阶，贻矩曰：“殿下功德及人，三<br>灵改卜，皇帝方行舜、禹之事，臣安敢违？”乃称臣拜舞，太祖侧身以避之。贻<br>矩还，遂趣哀帝逊位。太祖即位，拜贻矩中书侍郎、同中书门下平章事，累拜司<br>空。贻矩为梁相五年，卒，赠侍中。<br>○苏循（杜晓附）<br>苏循，不知何许人也。为人巧佞，阿谀无廉耻，惟利是趋。事唐为礼部尚书。<br>是时，梁太祖已弑昭宗，立哀帝，唐之旧臣皆愤惋切齿，或俯首畏祸，或去不仕，<br>而循特附会梁以希进用。梁兵攻杨行密，大败于珝河，太祖躁忿，急于禅代，欲<br>邀唐九锡，群臣莫敢当其议，独循倡言：“梁王功德，天命所归，宜即受禅。”<br>明年，梁太祖即位，循为册礼副使。<br>循有子楷，乾宁中举进士及第，昭宗遣学士陆扆覆落之，楷常惭恨。及昭宗<br>遇弑，唐政出于梁，楷为起居郎，与柳璨、张廷范等相结，因谓廷范曰：“夫谥<br>者，所以易名而贵信也。前有司谥先帝曰‘昭’，名实不称，公为太常卿，予史<br>官也，不可以不言。”乃上疏驳议。而廷范本梁客将，尝求太常卿不得者，廷范<br>亦以此怨唐，因下楷疏廷范，廷范议曰：“臣闻执事坚固之谓恭，乱而不损之谓<br>灵，武而不遂之谓庄，在国逢难之谓闵，因事有功之谓襄，请改谥昭宗皇帝曰恭<br>灵庄闵皇帝，庙号襄宗。”<br>梁太祖已即位，置酒玄德殿，顾群臣自陈德薄不足以当天命，皆诸公推戴之<br>力。唐之旧臣杨涉、张文蔚等皆惭惧俯伏不能对，独循与张祎、薛贻矩盛称梁王<br>功德，所以顺天应人者。循父子皆自以附会梁得所托，旦夕引首，希见进用，敬<br>翔尤恶之，谓太祖曰：“梁室新造，宜得端士以厚风俗，循父子皆无行，不可立<br>于新朝。”于是父子皆勒归田里，乃依朱友谦于河中。其后，友谦叛梁降晋，晋<br>王将即帝位，求唐故臣在者，以备百官之阙，友谦遣循至魏州。是时梁未灭，晋<br>诸将相多不欲晋王即位。晋王之意虽锐，将相大臣未有赞成其议者。循始至魏州，<br>望州廨听事即拜，谓之“拜殿”。及入谒，蹈舞呼万岁而称臣，晋王大悦。明日<br>又献“画日笔”三十管，晋王益喜，因以循为节度副使。已而病卒。庄宗即位，<br>赠左仆射。<br>楷，同光中为尚书员外郎。明宗即位，大臣欲理其驳谥之罪，以忧死。<br>当唐之亡也，又有杜晓者，字明远。祖审权，父让能，皆为唐相。昭宗时，<br>王行瑜、李茂贞兵犯京师，昭宗杀让能于临皋以自解。晓以父死无罪，居丧哀毁；<br>服除，布衣幅巾，自废十馀年。崔胤判盐铁，辟巡官，除畿县尉，直昭文馆，皆<br>不起。崔远判户部，又辟巡官，或谓晓曰：“嵇康死，子绍自废不出仕，山涛以<br>物理责之，乃仕。吾子忍令杜氏岁时铺席祭其先人同匹庶乎？”晓乃为之起。累<br>迁膳部郎中、翰林学士。梁太祖即位，迁工部侍郎奉旨。开平二年，拜中书侍郎、<br>同中书门下平章事。友珪立，迁礼部尚书、集贤殿大学士。袁象先等讨贼，兵大<br>掠，晓为乱兵所杀，赠右仆射。<br>呜呼！始为朋党之论者谁欤？甚乎作俑者也，真可谓不仁之人哉！予尝至繁<br>城，读《魏受禅碑》，见汉之群臣称魏功德，而大书深刻，自列其姓名，以夸耀<br>于世。又读《梁实录》，见文蔚等所为如此，未尝不为之流涕也。夫以国予人而<br>自夸耀，及遂相之，此非小人，孰能为也？汉、唐之末，举其朝皆小人也，而其<br>君子者何在哉！当汉之亡也，先以朋党禁锢天下贤人君子，而立其朝者，皆小人<br>也，然后汉从而亡。及唐之亡也，又先以朋党尽杀朝廷之士，而其馀存者，皆庸<br>懦不肖倾险之人也，然后唐从而亡。夫欲空人之国而去其君子者，必进朋党之说；<br>欲孤人主之势而蔽其耳目者，必进朋党之说；欲夺国而与人者，必进朋党之说。<br>夫为君子者，故尝寡过，小人欲加之罪，则有可诬者，有不可诬者，不能遍及也。<br>至欲举天下之善，求其类而尽去之，惟指以为朋党耳。故其亲戚故旧，谓之朋党<br>可也；交游执友，谓之朋党可也；宦学相同，谓之朋党可也；门生故吏，谓之朋<br>党可也。是数者，皆其类也，皆善人也。故曰：欲空人之国而去其君子者，惟以<br>朋党罪之，则无免者矣。夫善善之相乐，以其类同，此自然之理也。故闻善者必<br>相称誉，称誉则谓之朋党，得善者必相荐引，荐引则谓之朋党，使人闻善不敢称<br>誉，人主之耳不闻有善于下矣，见善不敢荐引，则人主之目不得见善人矣。善人<br>日远，而小人日进，则为人主者，伥伥然谁与之图治安之计哉？故曰：欲孤人主<br>之势而蔽其耳目者，必用朋党之说也。一君子存，群小人虽众，必有所忌，而有<br>所不敢为，惟空国而无君子，然后小人得肆志于无所不为，则汉魏、唐梁之际是<br>也。故曰：可夺国而予人者，由其国无君子，空国而无君子，由以朋党而去之也。<br>呜呼，朋党之说，人主可不察哉！《传》曰“一言可以丧邦”者，其是之谓与！<br>可不鉴哉！可不戒哉！<br><hr>
