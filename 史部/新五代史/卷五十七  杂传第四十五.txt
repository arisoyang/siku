<h4>《史部·新五代史·卷五十七  杂传第四十五》<b class="x">作者：欧阳修</b></h4>
<br>○和凝<br>和凝，字成绩，郓州须昌人也。其九世祖逢尧为唐监察御史，其后世遂不复<br>宦学。凝父矩，性嗜酒，不拘小节，然独好礼文士，每倾赀以交之，以故凝得与<br>之游。而凝幼聪敏，形神秀发。举进士，梁义成军节度使贺瑰辟为从事。瑰与唐<br>庄宗战于胡柳，瑰战败，脱身走，独凝随之，反顾见凝，麾之使去。凝曰：“丈<br>夫当为知己死，吾恨未得死所尔，岂可去也！”已而一骑追瑰几及，凝叱之不止，<br>即引弓射杀之，瑰由此得免。瑰归，戒其诸子曰：“和生，志义之士也，后必富<br>贵，尔其谨事之！”因妻之以女。天成中，拜殿中侍御史，累迁主客员外郎，知<br>制诰，翰林学士，知贡举。是时，进士浮薄，喜为喧哗以动主司。主司每放榜，<br>则围之以棘，闭省门，绝人出入以为常。凝彻棘开门，而士皆肃然无哗，所取皆<br>一时之秀，称为得人。晋初，拜端明殿学士，兼判度支，为翰林学士承旨。高祖<br>数召之，问以时事，凝所对皆称旨。天福五年，拜中书侍郎、同中书门下平章事。<br>高祖将幸邺，而襄州安从进反迹已见。凝曰：“陛下幸邺，从进必因此时反，<br>则将奈何？”高祖曰：“卿将何以待之？”凝曰：“先人者，所以夺人也。请为<br>宣敕十馀通，授之郑王，有急则命将击之。”高祖以为然。是时，郑王为开封尹，<br>留不从幸，乃授以宣敕。高祖至邺，从进果反，郑王即以宣敕命骑将李建崇、焦<br>继勋等讨之。从进谓高祖方幸邺，不意晋兵之速也，行至花山，遇建崇等兵，以<br>为神，遂败走。出帝即位，加右仆射，岁馀，罢平章事，迁左仆射。汉高祖时，<br>拜太子太傅，封鲁国公。显德二年卒，年五十八，赠侍中。<br>凝好饰车服，为文章以多为富，有集百馀卷，尝自镂板以行于世，识者多非<br>之。然性乐善，好称道后进之士。唐故事，知贡举者所放进士，以己及第时名次<br>为重。凝举进士及第时第五，后知举，选范质为第五。后质位至宰相，封鲁国公，<br>官至太子太傅，皆与凝同，当时以为荣焉。<br>○赵莹<br>赵莹，字玄辉，华州华阴人也。为人纯厚，美风仪。事梁将康延孝为从事。<br>晋高祖为保义军节度使，以莹掌书记，自是徙镇常以莹从。高祖将起兵太原，以<br>问诸将吏，将吏或赞成之，莹独惧形于色，劝高祖毋反。高祖虽不用其言，心甚<br>爱之。高祖即位，拜翰林学士承旨、户部侍郎、同中书门下平章事。累拜中书令。<br>出为晋昌军节度使、开封尹。是时，出帝童昏，冯玉、李彦韬等用事，与桑维翰<br>争权，乃共谮去之，以莹柔而易制，故复引以为相。契丹灭晋，莹从出帝北徙虏<br>中，莹事兀欲为太子太保。周太祖时，与契丹通好，遣尚书左丞田敏使于契丹，<br>遇莹于幽州，莹见敏悲不自胜。莹子易则、易从。当其徙而北也，与易从俱，而<br>易则留事汉，官至刑部郎中。后莹病将卒，告于契丹，愿以尸还中国，契丹许之。<br>及卒，遣易从护其丧南归。太祖怜之，赠莹太傅，葬于华阴。<br>○冯玉<br>冯玉，字璟臣，定州人也。少举进士不中。冯赟为河东节度使，辟为推官。<br>入拜监察御史，累迁礼部郎中，为盐铁判官。晋出帝纳玉姊为后，玉以后戚知制<br>诰，拜中书舍人。玉不知书，而与殷鹏同为舍人，制诰常遣鹏代作。顷之，玉出<br>为颍州团练使，拜端明殿学士、户部侍郎，迁枢密使、中书侍郎、同中书门下平<br>章事。是时，出帝童昏，冯皇后用事，军国大务，一决于玉。玉尝有疾在告，自<br>刺史已上，宰相不敢除授，以俟玉决。玉除中书舍人卢价为工部侍郎，桑维翰以<br>价资望浅为不可，由是与维翰有隙，维翰由此罢相。玉为相，四方贿，积赀巨万。<br>契丹灭晋，张彦泽先以兵入京师，兵士争先入玉家，其赀一夕而尽。明日见彦泽，<br>犹谄笑，自言愿得持晋玉玺献契丹，以冀恩奖。彦泽不纳。出帝之北，玉从入契<br>丹，契丹以为太子太保。周广顺三年，其子杰自契丹逃归，玉惧，以忧卒。<br>○卢质<br>卢质，字子徵，河南人也。父望，唐司勋郎中。质幼聪惠，善属文。事唐为<br>秘书郎，丁母忧，解职。后去游太原，晋王以为河东节度掌书记。质与张承业等<br>定议立庄宗为嗣。庄宗将即位，以质为大礼使，拜行台礼部尚书。庄宗即位，欲<br>以质为相。质性疏逸，不欲任责，因固辞不受。拜太原尹、北京留守，迁户部尚<br>书、翰林学士。从平梁，权判租庸，迁兵部尚书，后为学士承旨，仍赐“论思匡<br>佐功臣”。天成元年，拜匡国军节度使。三年，拜兵部尚书，判太常卿事。历镇<br>河阳、横海。<br>初，梁已篡唐，封哀帝为济阴王，既而酖杀之，瘗于曹州。同光三年，庄<br>宗将议改葬，而曹太后崩，乃止。因其故垅，稍广其封，以时荐飨而已。质乃建<br>议立庙追谥，谥曰昭宣光烈孝皇帝，庙号景宗。天成四年八月戍申，明宗御文明<br>殿，遣质奉册立庙于曹州。而议者以谓辉王不幸为贼臣所立，而昭宗、何皇后皆<br>为梁所弑，遂以亡国，而“昭宣光烈”非所宜称，且立庙称宗而不入太庙，皆非<br>是。共以此非质，大臣亦知其不可，乃奏去庙号。<br>秦王从荣坐谋反诛，质以右仆射权知河南府事。废帝反凤翔，愍帝发兵诛之，<br>竭帑藏以厚赏，而兵至凤翔皆叛降。废帝悉将而东，事成许以重赏，而军士皆过<br>望。废帝入立，有司献籍数甚少，废帝暴怒。自诸镇至刺史，皆进钱帛助国用，<br>犹不足，三司使王玫请率民财以佐用。乃使质与玫等共议配率，而贫富不均，怨<br>讼并起，囚系满狱。六七日间，所得不满十万。废帝患之，乃命质等借民屋课五<br>月，由是民大咨怨。晋高祖入立，质以疾分司西京，拜太子太保。卒，年七十六，<br>赠太子太师，谥曰文忠。<br>○吕琦<br>吕琦，字辉山，幽州安次人也。父兖，为横海军节度判官。节度使刘守文与<br>其弟守光以兵相攻，守文败死，其吏民立其子延祚而事之，以兖为谋主。已而延<br>祚又为守光所败，兖见杀。守光怒兖，并族其家。琦年十五，见执，将就刑，兖<br>故客赵玉绐其监者曰：“此吾弟也。”监者信之，纵琦去。玉与琦得俱走，琦足<br>弱不能行，玉负之而行，逾数百里，变姓名，乞食于道，以免。<br>琦为人美风仪，重节概，少丧其家，游学汾、晋之间。唐庄宗镇太原，以为<br>代州军事推官。后为横海赵德钧节度推官，入为殿中侍御史。明宗时，为驾部员<br>外郎，兼侍御史知杂事。河阳主藏吏盗所监物，下军巡狱，狱吏尹训纳赂反其狱，<br>其冤家诉于朝，下御史台按验，得训赃状，奏摄训赴台。训为安重诲所庇，不与，<br>琦请不已，训惧自杀，狱乃辨，蒙活者甚众。岁馀，迁礼部郎中、史馆修撰。<br>长兴中，废帝失守河中，罢居清化坊，与琦同巷，琦数往过之。后废帝入立，<br>待琦甚厚，拜知制诰、给事中、枢密院直学士、端明殿学士。是时，晋高祖镇河<br>东，有二志，废帝患之，琦与李崧俱备顾问，多所裨画。琦言：“太原之患，必<br>引契丹为助，不如先事制之。”自明宗时王都反定州，契丹遣秃馁、荝剌等助都，<br>而为赵德钧、王晏球所败，秃馁见杀，荝剌等皆送京师。其后契丹数遣使者求荝<br>剌等，其辞甚卑恭，明宗辄斩其使者不报。而东丹王又亡入中国，契丹由此数欲<br>求和。琦因言：“方今之势，不如与契丹通和，如汉故事，岁给金帛，妻之以女，<br>使强藩大镇顾外无所引援，可弭其乱心。”崧以琦语语三司使张延朗，延朗欣然<br>曰：“苟能纾国患，岁费县官十数万缗，责吾取足可也！”因共建其事。废帝大<br>喜，佗日以琦等语问枢密直学士薛文遇，文遇大以为非，因诵戎昱“社稷依明主，<br>安危托妇人”之诗，以诮琦等。废帝大怒，急召崧、琦等问和戎计如何。琦等察<br>帝色怒，亟曰：“臣等为国计，非与契丹求利于中国也。”帝即发怒曰：“卿等<br>佐朕欲致太平而若是邪？朕一女尚幼，欲弃之夷狄，金帛所以养士而捍国也，又<br>输以资虏，可乎？”崧等惶恐拜谢，拜无数，琦足力乏不能拜而先止。帝曰：<br>“吕琦强项，肯以人主视我邪！”琦曰：“臣素病羸，拜多而乏，容臣少息。”<br>顷之喘定，奏曰：“陛下以臣等言非，罪之可也，虽拜何益？”帝意稍解，曰：<br>“勿拜。”赐酒一卮而遣之，其议遂寝。因迁琦御史中丞，居数月，复为端明殿<br>学士。其后晋高祖起太原，果引契丹为助，遂以亡唐。琦事晋为秘书监，累迁兵<br>部侍郎。天福八年卒。<br>赵玉仕至职方员外郎，琦事之如父，玉疾，亲尝药扶侍，及卒，为其家主办<br>丧葬。玉子文度幼孤，琦教以学，如己子，后举进士及第云。琦有子馀庆、端。<br>○薛融<br>薛融，汾州平遥人也。少以儒学知名，唐明宗时为右补阙，直弘文馆。晋高<br>祖镇太原，融为观察判官。高祖徙郓，欲据太原拒命，延见宾佐，问以可否，而<br>坐中或赞成之，或恐惧不敢言，融独从容对曰：“融本儒生尔，军旅之事，未尝<br>学也，进退存亡之理，岂易言哉！”高祖不之责也。高祖入立，拜吏部郎中，兼<br>侍御史知杂事。累拜左谏议大夫，迁中书舍人。融曰：“文辞非臣所长也。”遂<br>辞不拜。时诏修洛阳大内，融上疏切谏，高祖褒纳其言，即诏罢其役。迁御史中<br>丞，改尚书右丞，分司西京。卒，年六十。<br>○何泽<br>何泽，广州人也。父鼎，唐末为容管经略使。泽少好学，长于歌诗。举进士，<br>为洛阳令。唐庄宗好畋猎，数践民田，泽乃潜身伏草间伺庄宗，当马谏曰：“陛<br>下未能一天下以休兵，而暴敛疲民以给军食。今田将熟，奈何恣畋游以害多稼？<br>使民何以出租贼，吏以何督民耕？陛下不听臣言，愿赐臣死于马前，使后世知陛<br>下之过。”庄宗大笑，为之止猎。拜仓部郎中。明宗时，数上书言事。明宗幸汴<br>州，又欲幸邺，而人情不便，大臣屡言不听；泽伏閤切谏，明宗嘉之，拜吏部郎<br>中、史馆修撰。泽外虽直言，而内实邪佞，尝于内殿起居，班退，独留，以笏叩<br>颡，北望而呼曰：“明主，明主！”闻者皆哂之。<br>五代之际，民苦于兵，往往因亲疾以割股，或既丧而割乳庐墓，以规免州县<br>赋役。户部岁给蠲符，不可胜数，而课州县出纸，号为“蠲纸”。泽上书言其敝，<br>明宗下诏悉废户部蠲纸。<br>泽与宰相赵凤有旧，数私于凤，求为给谏。凤薄其为人，以为太常少卿。敕<br>未出而泽先知之，即称新官上章自诉。章下中书，凤等言：“泽未拜命而称新官，<br>轻侮朝廷，请坐以法。”乃以太仆少卿致仕，居于河阳。泽时年已七十，尚希仕<br>进，即遣婢宜子诣匦上章言事，请立秦王为皇太子。秦王素骄，多不轨，遂成其<br>祸，由泽而始。晋高祖入立，召为太常少卿，以疾卒于家。<br>○王权<br>王权，字秀山，太原人也。唐左仆射起之曾孙。父荛，官至右司郎中。权举<br>进士，为右补阙。唐亡，事梁为职方员外郎、知制诰、翰林学士，累迁御史中丞。<br>唐庄宗灭梁，贬权随州司马。起为右庶子，累迁户部尚书。晋高祖时为兵部尚书。<br>是时，高祖以父事契丹，权当奉使，叹曰：“我虽不才，安能稽颡于穹庐乎？”<br>因辞不行，坐是停任。逾年以太子少傅致仕。卒，年七十入，赠左仆射。<br>○史圭<br>史圭，常山石邑人也。为人明敏好学。为宁晋、乐寿县令，有善政，县人立<br>碑以颂之。郭崇韬镇成德，辟为从事。明宗时，为尚书郎。安重诲为枢密使，荐<br>圭直学士。故事，直学士职虽清，而承领文书，参掌庶务，与判官无异。重诲素<br>不知书，倚圭以备顾问，始白许圭升殿侍立。枢密直学士升殿自圭始。改尚书右<br>丞，判吏部铨事。重诲败死，圭出为贝州刺史。罢归常山，闭门绝人事，出入闾<br>里乘辎軿车。晋高祖立，召拜刑部侍郎、盐铁副使，迁吏部侍郎，分知铨事，有<br>能名。以疾罢，卒于常山。<br>○龙敏<br>龙敏，字欲讷，幽州永清人也。少仕州，摄参军。刘守光乱，敏避之沧州，<br>遂客于梁，久不调。敏素善冯道，道为唐庄宗从事，乃潜往依之。监军张承业谓<br>道曰：“闻子有客，可与俱来。”道以敏见承业，承业辟敏监军巡官，使掌奏记。<br>庄宗即位，召拜司门员外郎。敏父咸式，年七十馀，而其祖父年九十馀，皆在邺，<br>敏乃求为兴唐尹，事祖、父以孝闻。丁母忧，去职。赵在礼反，逼敏起视事。明<br>宗即位，在礼镇沧州，敏乃复得居丧。服除，累拜兵部侍郎。冯赟留守北京，辟<br>敏副留守。赟入为枢密使，敏拜吏部侍郎。是时，晋高祖起太原，乞兵契丹。唐<br>废帝在怀州，赵德钧父子有异志，张敬达屯于晋安，势甚危急。废帝问计从臣，<br>敏曰：“晋所恃者契丹也。东丹王失国之君，今在京师，若以兵送东丹自幽州而<br>入西楼，契丹且有内顾之忧，何暇助晋？晋失契丹，大事去矣。”又谓李懿曰：<br>“敏，燕人也，能知德钧。德钧为将，守城婴堑，笃励健儿而已。使其当大敌，<br>奋不顾身，非其能也。况有异志乎？今闻驾前之马，犹有五千，愿得壮者千匹，<br>健兵千人，与勇将郎万金，自平遥沿山冒虏中而趋官砦，且战且行，得其半达，<br>则事济矣！”懿为言之废帝，废帝莫能用。然人皆壮其大言。历晋为太常卿，使<br>于吴越。是时，使吴越者，见吴越王皆下拜，敏独揖之。还，迁工部侍郎。乾祐<br>元年，疡发于首卒，赠右仆射。<br><hr>
