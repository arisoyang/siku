<h4>《史部·新唐书·卷二百一十  列传第一百三十五》<b class="x">作者：欧阳修、宋祁等</b></h4>
<br>◎藩镇魏博<br>安、史乱天下，至肃宗大难略平，君臣皆幸安，故瓜分河北地，付授叛将，<br>护养孽萌，以成祸根。乱人乘之，遂擅署吏，以赋税自私，不朝献于廷。效战国，<br>肱髀相依，以土地传子孙，胁百姓，加锯其颈，利怵逆污，遂使其人自视犹羌狄<br>然。一寇死，一贼生，讫唐亡百馀年，卒不为王土。<br>当其盛时，蔡附齐连，内裂河南地，为合从以抗天子。杜牧至以“山东，王<br>不得，不王；霸不得，不霸；贼得之，故天下不安”。又曰：<br>厥今天下何如哉？干戈朽，斧钺钝，含引混贷，照育逆孽，殆为故常。而执<br>事大人曾不历算周思，以为宿谋，方且嵬岸抑扬，自以为广大繁昌莫己若也。呜<br>呼！其不知乎，其俟蹇顿颠倾而后为之支计乎？且天下几里，列郡几所，自河以<br>北，蟠城数百，角奔为寇，伺吾人憔悴，天时不利，则将与其朋伍骇乱吾民于掌<br>股之上。今者及吾之壮，不图擒取，乃偷处恬逸，以为后世子孙背胁疽根，此复<br>何也？<br>议者曰：倔强之徒，吾以良将劲兵为衔策，高位美爵充饱其肠，安而不桡，<br>外而不拘，犹豢虎狼而不拂其心，则忿气不萌，此大历、贞元所以守邦也。何必<br>疾战焚煎吾民，然后为快也？<br>愚曰：大历、贞元之间，有城数十，千百卒夫，则朝廷贷以法，故于是阔视<br>大言，自树一家，破制削法，角为尊奢。天子不问，有司不呵；王侯通爵，越禄<br>受之；觐聘不来，几杖扶之；逆息虏胤，皇子嫔之。地益广，兵益强，僣拟益甚，<br>侈心益昌。土田名器，分划大尽，而贼夫贪心，未及畔岸，淫名越号，走兵四略，<br>以饱其志。赵、魏、燕、齐，同日而起，梁、蔡、吴、蜀，蹑而和之，其馀混澒<br>轩嚣，欲相效者，往往而是。运遭孝武，前英后杰，夕思朝议，故能大者诛鉏，<br>小者惠来。大抵生人油然多欲，欲而不得则怒，怒则争乱随之。是以教笞于家，<br>刑罚于国，征伐于天下，裁其欲而塞其争也。大历、贞元之间反此，提区区之有，<br>而塞无涯之争，是以首尾指支，几不能相运掉也。凡今者不知非此，而反用以为<br>经，将见为盗者非止于河北而已。呜呼！大历、贞元守邦之术，永戒之哉！<br>魏博传五世，至田弘正入朝，十年复乱，更四姓，传十世，有州七。成德更<br>二姓，传五世，至王承元入朝明年，王廷氵奏反，传六世，有州四。卢龙更三姓，<br>传五世，至刘总入朝，六月，朱克融反，传十二世，有州九。淄青传五世而灭，<br>有州十二。沧景传三世，至程权入朝，十六年而李全略有之，至其子同捷而灭，<br>有州四。宣武传四世而灭，有州四。彰义传三世而灭，有州三。泽潞传三世而灭，<br>有州五。虽然，迹其由来，事有因藉，地之轻重，视人谋臧否欤！今取擅兴若世<br>嗣者，为《藩镇传》。若田弘正、张孝忠等，暴忠纳诚，以屏王室，自如别传云。<br>田承嗣，字承嗣，平州卢龙人。世事卢龙军，以豪侠闻。隶安禄山麾下，破<br>奚、契丹，累功至武卫将军。禄山反，与张忠志为贼前驱，陷河、洛。尝大雪，<br>禄山按行诸屯，至其营，若无人，已而擐甲列卒，阅所籍，不缺一人，禄山异其<br>能，使守颍川。<br>郭子仪平东都，承嗣以郡降，俄而复叛。安庆绪奔邺，承嗣自颍川来，与蔡<br>希德、武令榔合兵六万，庆绪复振，抗王师。岁馀，史思明乱，承嗣又为贼导，<br>及朝义败，与共保莫州。仆固瑒追北，承嗣急，乃诈朝义使自求救幽州。承嗣守<br>莫，因执贼妻息降于瑒，厚以金帛反间瑒将士。瑒虑下生变，即约降。承嗣诈疾<br>不出，瑒欲驰入取之，承嗣列千刀为备，瑒不得志，承嗣重赂之以免。乃与张忠<br>志、李怀仙、薛嵩皆诣仆固怀恩谢，愿备行间。朝廷以二贼继乱，州县残析，数<br>大赦，凡为贼诖误，一切不问。当是时，怀恩功高，亦恐贼平则任不重，因建白<br>承嗣等分帅河北，赐铁券，誓不死。拜承嗣莫州刺史，三迁至贝博沧瀛等州节度<br>使，检校太尉。<br>承嗣沈猜阴贼，不习礼义。既得志，即计户口，重赋敛，历兵缮甲，使老弱<br>耕，壮者在军，不数年，有众十万。又择趫秀强力者万人，号牙兵，自署置官吏，<br>图版税入，皆私有之。又求兼宰相，代宗以寇乱甫平，多所含宥，因就加同中书<br>门下平章事，封雁门郡王，宠其军曰天雄，以魏州为大都督府，即授长史，诏子<br>华尚永乐公主，冀结其心。而性著凶诡，愈不逊。<br>大历八年，相卫薛嵩死，弟萼求假节，牙将裴志清逐萼，萼以众归承嗣。而<br>帝自用李承昭为相州刺史，未至，承嗣使人訹吏士反，阳言救，实袭取之。帝<br>遣使者谕罢兵，承嗣不奉诏，遣将卢子期取洺州，杨光朝取卫州，胁刺史薛雄乱，<br>不从，屠其家，悉四州兵财以归，擅置守宰。逼使者行礠、相，遣刘浑从之，<br>阴使从子悦讽诸将诣使者剺面请承嗣为帅，使人不敢诘，于是厚赏请己者。帝乃<br>下诏贬承嗣永州刺史，许一子从，悦及诸子皆逐恶地。诏河东节度使薛兼训、成<br>德李宝臣、幽州朱滔、昭义李承昭、淄青李正己、淮西李忠臣、永平李勉、汴宋<br>田神玉等兵六万掎角进，若承嗣不承命，听在所讨执，以军法从事。其下霍荣国<br>以礠降。李正己攻拔德州，李忠臣攻卫，筑偃月壁河上。承嗣列将往往携阻，<br>杀数十人乃定。帝又遣御史大夫李涵督诸节度并力。承嗣遣裴志清等攻冀州，志<br>清以兵附成德，承嗣悉众围之，为宝臣所逐，火辎重，归于贝，计益穷，不知所<br>出，遣其下郝光朝奉表请委身北阙下。又使悦与卢子期将万人攻礠州，屯东山。<br>宣慰使韩朝彩等固守，兼训以万骑屯西山，成德、幽州各遣兵救礠。时承昭以<br>神策射生继进，入河东垒。诸军进讨，数有功，颇赏，天子使中人多出御服、良<br>马、黄白金万计劳赉，使人供帐高会。诸军少懈，而正己、宝臣二军会枣强，更<br>相见。会正己军辄引去，忠臣乃弃月垒，济河屯阳武。承昭使成德、幽州兵循东<br>山袭子期军，自闭壁以骄贼。子期分步骑万人环承昭壁，以兵四千乘高望麾而进。<br>河东将刘文英、辛忠臣等决战，而成德、幽州兵绕出子期后，于是围解。更阵高<br>原，诸将与承昭夹攻，大战临水，贼败，尸旁午数里，斩九千级、马千匹，执子<br>期及将士二千三百，旗纛器甲鼓角二十万。诸军乘胜进，距礠十里，暮而舍。<br>承昭举燧，朝彩出锐兵鼓噪薄魏营，斩首五百，悦惊，率馀兵夜走，尽弃旗幕铠<br>仗五千乘。成德将王武俊以子期归宝臣，宝臣方攻洺州，因以示城下，降之，复<br>徇瀛州，瀛州亦降。得兵万人，粟二十万石，献子期京师，斩之。<br>天子遣中人劳宝臣，不为礼，宝臣乃贰，反攻朱滔，与承嗣和，承嗣与之沧<br>州。正己又请天子许承嗣入朝。十一年，帝遣谏议大夫杜亚持节至魏受其降，许<br>阖门还京师，赦魏博所管与更始。承嗣逗留不至。其秋，复略滑州，败李勉兵。<br>会李灵耀以汴州叛，诏忠臣、勉、河阳马燧合讨。灵耀求救于魏，承嗣使悦将兵<br>三万赴之，败勉将杜如江、正己将尹伯良，死者殆半，乘胜屯汴北郛，与灵耀合。<br>燧、忠臣逆击，破之，悦脱身遁，斩获数万。灵耀东走，欲归承嗣，为如江所禽，<br>并魏将常准献京师。明年，承嗣上书请罪，有诏复官爵，子弟皆仍故官，复赐铁<br>券。<br>承嗣盗有贝、搏、魏、卫、相、礠、洺七州，而未尝北面天子。凡再兴师，<br>会国威中夺，穷而复纵，故承嗣得肆奸无怖忌。十四年死，年七十五，赠太保。<br>悦，蚤孤，母更嫁平卢戍卒，悦随母转侧淄、青间。承嗣得魏，访获之，年<br>十三，拜伏有礼，承嗣异之，委以号令，裁处皆与承嗣意合。及长，剽悍善斗冠<br>军中，贼忍狙诈，外饬行义，轻财重施，以钩美誉，人皆附之。承嗣爱其才，将<br>死，顾诸子弱，乃命悦知节度事，令诸子佐之。帝因诏悦自中军兵马使、府左司<br>马擢留后，俄检校工部尚书，为节度使。<br>悦始招致贤才，开馆宇，礼天下士，外示恭顺，阴济其奸。帝晚年尤宽弛，<br>悦所奏请无不从。德宗立，不假借方镇，诸将稍惕息。会黜陟使洪经纶至河北，<br>闻悦养士七万，辄下符罢其四万归田亩。悦即奉命，因大集将士，以好言激之曰：<br>“而等籍军中久，仰缣廪养父母妻子，今罢去，何恃而生？”众大哭。悦乃悉出<br>家赀给之，各令还部，自此，魏人德悦。<br>及刘晏死，藩帅益惧，又传言帝且东封泰山，李勉遂城汴州；而李正己惧，<br>率兵万人屯曹州，乃遣人说悦同叛。悦因与梁崇义等阻兵连和，以王侑、扈趯、<br>许士则为腹心；邢曹俊、孟希祐、李长春、符璘、康愔为爪牙。建中二年，镇州<br>李惟岳、淄青李纳求袭节度，不许，悦为请，不答，遂合谋同叛。会于邵、令狐<br>峘等表汰浮图，悦乃诈其军曰：“有诏阅军之老疾疲弱者。”繇是举军咨怨。<br>悦与纳会濮阳，纳分兵佐悦。<br>会幽州朱滔等奉诏讨惟岳，悦乃遣孟希祐以兵五千助惟岳；别遣康愔以兵八<br>千攻邢州；杨朝光以兵五千壁卢疃，绝昭义饷道。悦自将兵数万继进，又使朝光<br>攻临洺将张伾。伾固守，食且尽，赏赐不足，乃饰爱女示众曰：“库廪竭矣，<br>愿以此女代赏。”士感泣，请死战，大破悦军。有诏河东马燧、河阳李芃与昭义<br>军救伾。三节度次狗、明二山间，未进。伾急，以纸为风鸢，高百馀丈，过<br>悦营上，悦使善射者射之，不能及。燧营噪迎之，得书言“三日不解，临洺士且<br>为悦食。”燧乃自壶关鼓而东，破卢疃，战双冈，禽贼大将卢子昌而杀朝光，悦<br>遁保洹水。<br>于是曹俊为贝州刺史，乃承嗣时旧将，果而谋。悦未得志，召问计安出，对<br>曰：“兵法，十则攻，今公以逆干顺，势不敌也。宜留兵万人屯崞阝口，以遏西<br>师，则举河北二十四州，惟公所命。今攻临洺，粮竭卒老，不见其可。”悦所昵<br>扈趯、孟希祐等皆訾短之，故悦不听其言。燧等距悦军三十里，筑垒相望。悦与<br>纳合兵三万，阵洹水。燧引神策将李晟夹攻悦，悦大败，死伤二万计，引壮骑数<br>十夜奔魏，其将李长春拒关不内，以须官军。而三帅顿不进。明日，悦得入，杀<br>长春，持佩刀立军门，流涕曰：“悦藉伯父馀业，与君等同休戚。今败亡及此，<br>不敢图全。然悦久稽天诛者，特以淄青、恒冀子弟不得承袭，既弗能报，乃至用<br>兵，使士民涂炭。悦正缘母老不能自刭，愿公等斩悦首以取富贵，无庸俱死。”<br>乃自投于地。众怜，皆抱持之曰：“今士马之众，尚可一战，事脱不济，死生以<br>之。”悦收泪曰：“诸公不以悦丧败，誓同存亡，纵身先地下，敢忘厚意乎？”<br>乃断发为誓，将士亦断发，约为兄弟；乃率富民大家财及府库所有，大行赐与。<br>而李再春及其子瑶以博州降，悦从兄昂以洺州降，燧等受之、悦皆族昂等家。悦<br>自视兵械乏，众单耗，惧，不知所出，复召曹俊与之谋。曹俊为整军完垒以振士<br>气，群心复坚，后十馀日，燧等始进薄城下。<br>未几，王武俊杀惟岳，而深州降朱滔，滔分兵守之。天子授武俊恒州刺史，<br>以康日知为深、赵二州观察使。武俊恨赏薄，滔怨不得深州，悦知二将可间，乃<br>昽路使王侑、许士则说滔曰：“司徒奉诏讨贼，不十日，拔束鹿，下深州，惟岳<br>势蹙，故王大夫能得逆首。闻出幽州日，有诏破惟岳得其地即隶麾下，今乃以深<br>州与康日知，是朝廷不信于公也。且上英武独断，有秦皇、汉武风，将诛豪桀，<br>扫除河朔，不使父子相袭。又功臣刘晏等皆旋踵破灭，杀梁崇义，诛其口三百馀，<br>血丹汉江。今日破魏，则取燕、赵如牵辕下马耳。夫魏博全则燕、赵安，鄙州尚<br>书必以死报德。且合从连衡，救灾恤患，不朽之业也，尚书愿上贝州以广汤沐，<br>使侑等奉簿最孔目，司徒朝至魏则夕入贝，惟孰计之。”滔心素欲得贝，即大喜，<br>使侑先还告师期。<br>先是，诏武俊出恒冀粟三十万赐滔，使还幽州，以突骑五百助燧军。武俊惧<br>悦破，将起师北伐，不肯归粟、马。滔因使王郅说武俊曰：“天子以君善战，天<br>下无前，故分散粟、马以弱君军。今若举魏博，则王师北向，漳、滏势危。诚能<br>连营南旆，解田悦于倒县，大夫之利也，岂特粟不出窖，马不离厩，又有排危之<br>义，声满天下。大夫亲断逆首，血蔑衅衣袖，日知不出赵城，何功于国，而<br>坐兼二州。河北士以不得深州为大夫耻。”武俊既得深，亦喜，即日使使报滔。<br>于是滔率兵二万屯宁晋，武俊以兵万五千会之。悦恃救至，使康愔督兵与王<br>师战御河上，大败，弃甲走城。悦怒，闭门不内，蹈藉死堑中者甚众。其夏，滔、<br>武俊军至，悦具牛酒迎犒。燧等营魏河西，武俊、滔、悦壁河东，起楼橹营中，<br>两军相持，自秋汔冬。燧遣晟以兵三千，自邢、赵与张孝忠合攻涿、莫二州，以<br>绝幽、蓟路。<br>悦重德滔，欲推为盟主而臣之。滔不敢当，乃更议如七国故事。悦国号魏，<br>僣称魏王，以府为大名府，署子为府留后；以扈趯为留守，许士则为司武，曾穆<br>司文，裴抗司礼，封演司刑，并为侍郎；刘士素为内史舍人，张瑜、孙光佐为给<br>事中，邢曹俊、孟希祐为左右仆射，田晁、高缅为征西节度使，蔡济、薛有伦为<br>虎牙将军，高崇节知军前兵马，夏侯<赤真>为兵马使。晁以兵数千助李纳守郓。<br>明年夏，滔屯河间，留大将马寔以兵万人戍魏。会朱泚乱，帝出奉天，燧还太原，<br>武俊等皆罢，悦饯之，厚遗武俊、寔，官属皆有赠。<br>兴元元年，滔自将兵欲南度河助泚，使王郅见悦计事曰：“顷大王在重围，<br>孤与赵刻日赴王难以全魏、贝。今秦帝已据关中，孤以步骑十万与回纥趋东都相<br>应接，王能从孤济河，合势以取大梁，孤得西收巩、陕，与秦兵会，天下可定也。<br>则王与赵王永无南虑，为唇齿之国，幸速计之。”是时，悦闻天子已赦罪，复官<br>爵，心不欲行，重遽绝滔，阳遣薛有伦报滔如约。滔大喜，复使舍人李琯申固所<br>言，悦犹豫，许士则谏曰：“冀王勇决权略，一世之雄也，杀怀仙，屠希彩，<br>訹兄使如京师而夺之权，有恩者诛，同谋者覆，彼心腹渠可量哉？今大王之亲<br>不加泚，勇不加怀仙、希彩也，而念恩不已，拘挛匹夫义，出且见禽。彼得魏博，<br>北联幽蓟，南入梁、郑而与泚合，其理然也。大王不如伪许出迎，遣州县具牛酒，<br>至则以事自解，不可顾恩取祸也。”悦然之。先是，武俊阴约悦背滔，使相望。<br>及闻滔要悦西，使田秀驰说悦曰：’闻大王欲从滔度河，为泚掎角，非也。方泚<br>未盗京师时，滔为列国，且自高，如得东都，与泚连祸，兵多势张，返制于竖于<br>乎？今日天子复官赦罪，乃王臣，岂舍天子而北面滔、泚耶！愿大王闭垒不出，<br>武俊须昭义军出，为王讨之。”悦因秀还，具道其谋，而遣曾穆报滔。滔喜，自<br>河间悉师而南，逾贝州，次清河，使人报悦，悦不至。进屯永济，使王郅等督之<br>曰：“王约出馆陶与大王会，乃济河。”悦良久曰：“始约从王，今举军持悦曰：<br>‘魏比困侵掠，供拟屈竭。’以悦日拊循，犹恐人且携间，一日去城邑，朝出夕<br>变，且何归？不然，悦不敢背约。今遣孟希祐悉兵五千助王。”因使其属裴抗、<br>卢南史报命。滔怒骂曰：“逆虏前日求救，许我贝州，我不取；尊我为天子，我<br>与同为王；教我远来而不出。是贼不击，尚何诛？”乃囚抗等，使马寔取数县，<br>已而释抗还之，悦兵不敢出，遂围贝州。滔取武城，通德、棣，供军馈，尽囚诸<br>县官吏，唯清阳不下，滔围之。寔拔清平，杀五百人，俘男女赀财去。<br>于是李抱真、武俊约出兵救魏。会有诏拜悦检校尚书右仆射，封济阳郡王，<br>而给事中孔巢父持节宣劳。始悦阻兵凡四年，狂愎少谋，亟战数北，死者什八，<br>士苦之，且厌兵。既巢父至，莫不欣然。悦与巢父张饮，门阶皆彻卫。至夜分，<br>从弟绪与族人私语曰：“仆射妄起兵，几赤吾族。以金帛厚天下，而不至兄弟。”<br>或谏止之，绪怒，杀谏者，乃与左右逾垣入。悦方醉，寝酣。绪挺刃升堂，二弟<br>谏止，绪斩之，因手刺悦，并杀基母妻。悦死，年三十四。比明，以悦命召许士<br>则、蔡济计事，至则杀之。刘忠信者，悦常使防督绪直寝门，绪呼曰：“忠信刺<br>仆射，与扈趯反。”众执之，语曰：“无之。”支已殊绝。<br>绪字绪，承嗣第六子。悦待诸弟无所间，使绪主牙军，而凶险多过，尝笞勖<br>之。悦于饮食衣服，俭啬有节，绪常苦不足，颇怨望，故作难。悦既死，惧众不<br>附，以其徒数百将出奔，邢曹俊率众追还。绪乃下令军中曰：“我先王子，能立<br>我者赏。”众乃共推绪为留后，归罪扈趯，斩其首以徇。复杀悦亲信薛有伦等数<br>十人，因巢父遣使者听命天子。滔闻悦死，以兵五千合寔军，进攻魏州。寔濒王<br>莽河壁，南距河，东抵博州，杀略甚众。使人入魏招绪降。绪新篡，而寔围且急，<br>乃遣使以好言见滔，滔许与盟。曾穆劝绪绝滔，而绪部分亦定，乃乘城战，武俊、<br>抱真各脩好如悦时。诏即拜绪节度使。寔围魏凡三月，滔败走。<br>贞元元年，以嘉诚公主降绪，拜驸马都尉。李希烈平，以功赐一子八品官。<br>绪猜忌，杀兄弟姑妹凡数人。兄朝，仕李纳为齐州刺史。或言纳将入之魏以代绪，<br>绪厚赂纳，且召朝，朝以死请不行，乃送之京师，过滑，绪将篡取之，贾耽以兵<br>援接，乃免。<br>累迁检校尚书左仆射、常山郡王，又徙王雁门，实封五百户，加同中书门下<br>平章事。暴疾死，年三十三，赠司空。少子季安嗣。<br>季安字夔。母微贱，公主命为己子，宠冠诸兄。数岁，为左卫胄曹参军、节<br>度副使。绪死时，年十五，匿丧观变，军中推为留后，因授节度使。除丧，加检<br>校尚书右仆射，进位检校司空，俄同中书门下平章事。季安畏主之严，颇循礼法。<br>及主薨，始自恣，击鞠从禽，酣嗜欲，军中事率意轻重，官属进谏皆不纳。<br>会诏中尉吐突承璀以神策兵讨王承宗，季安谋曰：“王师不跨河二十五年，<br>今越魏伐赵，赵诚虏，魏亦虏矣，奈何？”或请以五千骑决除君忧。季安曰：“<br>善，沮军者斩！”时幽州刘济将谭忠适使魏，闻之，入见季安曰：“往年王师取<br>蜀取吴，算不失一，是宰相谋也。今伐赵，不使耆臣宿将而付中臣，不起天下甲<br>而出秦甲，君知谁为之谋？此上自为谋，以夸服臣下。若师未叩赵，而先碎于魏，<br>是上之谋不及下，且能不耻！既耻且怒，必任智画，仗猛将，再举涉河。鉴前之<br>败，必不越魏诛赵；校罪轻重，必不先赵后魏。是上不上，下不下，当魏而来也。”<br>季安曰：“计安出？”忠曰：“王师入魏，君厚犒之。悉甲伐赵，而阴遗赵书<br>曰：‘魏若伐赵，为卖友；魏若与赵，为反君。卖友反君，魏不忍受。执事能弛<br>陴鄣，遗一城，魏得持之献捷天子以为符，此使魏北得以奉赵，西得以为臣，不<br>世之利也。’赵不拒君，则魏安矣。”季安然之，遣大将率兵会王师伐承宗，粮<br>饷自办，取堂阳以报，加太子太保。<br>有丘绛者，父时宾佐，与同府侯臧争权，季安怒，斥为下县尉，俄召还，先<br>坎道左，既至，生瘗之。忍酷无忌惮，大抵如此，死年三十二，赠太尉。<br>妻元谊女，召诸将立其子怀谏，最幼，不能事，政决于私奴蒋士则，数易置<br>诸将，军中怒，取田兴为留后，所谓田弘正者，以怀谏归第，杀士则等十馀人。<br>季安既葬，送怀谏京师，授右监门卫将军，宠锡蕃渥。绪弟缙、华显于朝。<br>缙字云长，贞元十年入朝，授左骁卫将军，封扶风郡公。元和中，拜夏绥银<br>节度使。始开元时，置宥州，扼寇路，久而废，缙复城之。王师伐蔡，缙上橐它<br>牛马助军。吐蕃寇丰州，缙设伏邀其归，俘斩过当。入为左卫大将军，李听代之。<br>听劾缙盗没军粮四万斛，强取羌人羊马，故吐蕃得乘隙。贬衡王傅。俄而吐蕃又<br>攻盐州，贬房州司马。长庆初，终左领军卫将军。华，太常少卿，尚永乐、新都<br>二公主。<br>田氏自承嗣至怀谏，四世，凡四十九年。<br>史宪诚，其先奚也，内徙灵武，为建康人。三世署魏博将，祖及父爵皆为王。<br>宪诚始以趫敢从父军，田弘正讨李师道，将先锋兵四千济河，拔城栅，师踵进，<br>乘胜逐北，傅郓堞。师道传首，以功兼御史中丞。<br>长庆二年，田布之自杀也，军乱且嚣。时宪诚为中军兵马使，颇言河朔旧事<br>以摇其众，众乃逼还府，擅总军务。穆宗以朱克融、王廷氵奏方盗幽、镇，未有<br>以制，即以节度使授之。宪诚外诧王命，而阴结幽、镇，依以自固。时李騕方乱，<br>私与交通，数助请旄节，城马头，具舟黎阳，示将济师者。会天子遣司门郎中韦<br>文恪宣慰，宪诚见使者礼倨，言辞悖慢。俄闻斩騕，更恭谨谓文恪曰：“我本奚，<br>如狗也，唯知识主，虽日加箠不忍离。”其谲狯类此。进检校司空。<br>与李全略为婚家，大和中，其子同捷反，潜以粮饷资之。文宗申约，使者相<br>望，因进同中书门下平章事。宪诚使大将至京师侦事，作谩言自大，宰相韦处厚<br>折其诈，遣去。宪诚惧，出兵从王师讨之，复遣大将丌志沼率师二万攻德州。时<br>王廷氵奏援同捷，阴诱志沼以利。志沼反，屯永济，兵锐甚，诸镇共御之。宪诚<br>告急，天子诏义武李听进讨。于是志沼与廷氵奏合兵劫贝州，为听所败，奔廷<br>氵奏。沧景平，宪诚不自安，请纳地，进检校司徒兼侍中，徙河中，封千乘郡公，<br>以李听代。<br>初，宪诚将以族行，惧魏军之留，问策于弟宪忠，宪忠教分相、卫，请置帅，<br>因以弱魏。复请诏听引军声图志沼而假道清河，帝从之。宪诚因欲倚听公去魏，<br>及听次清河，魏人惊，宪忠曰：“彼假道取贼，吾军无负朝廷，何惧为？”乃稍<br>安。然魏素聚兵清河，听至，悉出其甲，将入魏，魏军闻之惧，明日尽甲而出。<br>听按军馆陶不进。众谓宪诚卖己，曰：“绐我以沽恩耶？”夜攻杀之，并监军史<br>良佐，推何进滔为帅以请，诏赠宪诚太尉，实大和三年。宪诚起，凡七年，死。<br>何进滔，灵武人，世为本军校。少客魏，委质军中，事田弘正。弘正攻王承<br>宗，夜以兵压镇州。承宗使健将以铁冒面，引精骑千馀驰魏壁。进滔率猛士逐之，<br>几获，镇人大惧。从讨李师道，以功兼侍御史。宪诚死，军中传謼曰：“得何<br>公事之，军安矣！”进滔下令曰：“公等既迫我，当听吾令。”众唯唯。“孰杀<br>前使及监军者，疏出之。”凡斩九十馀人，释胁从者。素服临哭，将吏皆入吊。<br>诏拜留后，俄进授节度使。居魏十馀年，民安之。进累检校司徒、同中书门下平<br>章事。开成五年死，赠太傅，谥曰定。<br>子重顺袭。武宗诏河阳李执方、沧州刘约谕朝京师，或割地自效，不听命。<br>时帝新即位，重起兵，乃授福王绾节度大使，以重顺自副，赐名弘敬。帝讨刘稹，<br>加东面诏讨使。弘敬倚稹相唇齿，无深入意，诏因称其事母孝，在军久，宜亟战。<br>弘敬亦自如。及王宰逾乾河攻泽州，天子虑稹起山东兵，命弘敬掎角塞其道，不<br>奉诏。王元逵克邢州，攻上党，弘敬不得已，乃出师。未几，宰统陈许兵假道收<br>磁州，弘敬惧，乃进战，拔平恩，诏检校尚书左仆射。泽潞平，加同中书门下平<br>章事。懿宗初，兼中书令，封楚国公。咸通七年死，赠太师。<br>子全暤袭，明年，拜节度使。平庞勋，以功迁检校司空、同中书门下平章<br>事。母丧，纳所赐节，愿行丧，诏不许。全暤年少好杀戮，下有小罪，鲜纵贳，<br>人人危惧。后军中相传晙减粮帛，众遂叛，全暤单骑遁，众推韩君雄以总军事，<br>而杀全暤，实咸通十一年。诏赠太保。<br>自进滔至全暤，凡三世，四十二年。<br>懿宗更以普王为大使，擢君雄留后。君雄，魏州人。不五月，进副大使，三<br>迁检校司空。僖宗即位，进同中书门下平章事，赐名允中。死年六十一，赠太尉。<br>子简，袭留后。俄授节度使，进累检校太尉、同中书门下平章事，封魏郡王。<br>帝在蜀，天下乱，简恃强完，欲拓地，觊望非常。时诸葛爽为黄巢守河阳，简攻<br>之，爽走，即戍以兵，以略邢、洺而归。东攻郓，郓将曹存实出战，败死，其将<br>朱宣率众以守，久不下，爽乘其隙，复取河阳。简还攻之，爽迎击新乡，简大败，<br>乐彦禛以一军先还，简奔归，疽发背死。彦祯代之。再世，凡十二年。<br>彦祯者，亦魏人。简时，历博州刺史，下河阳有功，迁澶州。魏人立之，诏<br>检校工部尚书，领留后，进节度使，累加检校尚书左仆射、同中书门下平章事。<br>彦祯喜儒术，引公乘亿、李山甫皆在幕府。嗣襄王煴之乱，彦祯使山甫往见<br>镇州王镕，欲合幽、邢、沧诸镇同盟拒贼，镕厚谢，卒不克。彦祯见王室微，颇<br>骄满不轨，大兴其众，城魏周八十里，一月毕，人怨其残。子从训，资凶悖，劫<br>王铎，取其家，魏人不直。又聚亡命五百人，号“子将”，出入卧内，军中藉藉<br>恶之。从训惧，易服奔近县，彦祯即以为六州指挥使、相州刺史，辇兵械泉布，<br>迹接于道，军中益贰。彦祯常梦解佩带覆而行，既寤，曰：“此神告我，下将有<br>背乎？”已而军乱，果囚彦祯，迫为桑门，寻杀之，推大将赵文<王弁>总留后。<br>从训求救于朱全忠，全忠为起师，次内黄。从训自相州以军三万傅城，文<br><王弁>不敢出，众惧，杀之，更推罗弘信帅军。弘信出战，从训败，裒馀众壁洹水，<br>弘信遣将程公佐击斩之，枭首军门，实文德元年。彦祯起，凡七年。<br>罗弘信，字德孚，魏州贵乡人。善骑射，状貌雄伟。为裨将，主马牧。魏有<br>巫告弘信曰：“白头老人使谢君，君当有是地。”弘信曰：“神欲危我耶？”文<br><王弁>死，众曰：“孰愿主吾军者？”弘信辄曰：“神命我矣！”众环视，以为宜，<br>遂立之。诏擢知留后，再迁节度使，加检校司空、同中书门下平章事、豫章郡公。<br>朱全忠讨黄巢，饷粟三万斛、马二百匹。秦宗权乱，复诏弘信以粟二万斛助<br>军，未输，检校工部尚书雷邺来责粟，弘信素胁于牙军，擅杀邺。全忠以檄谯让，<br>弘信不敢报。大顺初，全忠讨太原李克用，遣将赵昌嗣见弘信假粮马；又议屯邢、<br>洺，假道相、卫，弘信不纳。全忠使丁会、庞师古、葛从周、霍存等引万骑度河，<br>弘信壁内黄，凡五战皆败，禽大将马武等，乃厚币求和。方全忠图河北，欲结纳<br>弘信，乃还兵。<br>全忠攻兖郓，朱宣求援于克用，遣李存信率兵救之，请道屯莘，其下侵魏刍<br>牧，弘信不平。克用欲合镇、定兵营河曲，搤魏、滑路，弘信驰告全忠，请禁<br>游舸，绝往来。久之，魏人不至，全忠疑其绐，自将至滑州。弘信来告曰：“魏<br>人未动者，正欲缓图之。”全忠遂屯曹。太原将李瑭救宣，复壁莘，弘信厌其暴，<br>而瑭沟垒自固。全忠遣使谓曰：“晋人志并河朔，师还，为公忧之。”弘信乃攻<br>瑭，告全忠师期，全忠将趋滑为援，次封丘，而弘信已破瑭。克用怒，以兵掠魏<br>博。全忠将侯言屯洹水，克用兵数求战，言不敢出，全忠以葛从周代将。从周为<br>暗窦，每克用兵至，辄出精卒薄战，必捷。克用逾洹西北挑战，从周大破之，禽<br>其子落落，乃引去。然侵魏不已，大战白龙潭，弘信败，克用追薄魏门而还。弘<br>信乃乞师全忠，全忠遣将壁洹水救魏。克用游兵剽相、魏，民死十九，弘信不堪<br>其偪。光化元年，如全忠告亟。全忠复遣葛从周将兵追蹑，拔洺州，执其刺史邢<br>行恭；复攻邢，马师素自拔走；遂围礠州，袁奉韬自杀。不五日，取三州，斩<br>首二万级，禽其将百馀人，自是克用兵不出。<br>始全忠亟讨兖郓，惧弘信贰，故岁时赂遗良厚。弘信每有馈答，全忠引其使<br>北面拜受，兄事之，弘信以为厚己，故推心焉。<br>进累检校太师，守侍中，徙临清郡王。光化元年死，年六十三，赠太师，追<br>封北平王，谥曰庄肃。子绍威袭。<br>绍威字端己。少有英气，性精悍，吏事明办。既领留后，昭宗即诏嗣父节度，<br>加累检校太尉，号“忠勤宣力致圣功臣”。幽州刘仁恭引兵攻镇、冀，遂掠魏，<br>绍威告急于全忠，全忠自将与仁恭战内黄，日中，大破之，斩首三万级。葛从周<br>方守邢，亦败其众于魏县。仁恭以众十万陷贝州，全忠使李思安屯内黄，从周悉<br>军入魏。仁恭攻魏，从周以五百骑出斗，谓门者曰：“前有强敌，不可易。”命<br>阖扉。士死战，执仁恭将二人。仁恭使别将攻内黄，为思安所败。从周乘胜破八<br>壁，追北至临清。仁恭乃还沧州，与李克用图魏。绍威与全忠连兵伐沧州，从周<br>攻拔德州，进薄浮阳。仁恭以兵至，监军蒋玄晖请须其入壁，食尽可取。从周曰：<br>“兵在机，机在上将，岂监军所知！”逆战老鸦堤，破之，斩首五万，获其将百<br>馀人。又战唐昌范桥，六遇辄胜。仁恭约和，乃还。绍威德全忠，故奉事愈固。<br>全忠迁帝洛阳，命诸镇治宫阙，而绍威营太庙，加侍中，封邺王。<br>魏牙军，起田承嗣募军中子弟为之，父子世袭，姻党盘互，悍骄不顾法令，<br>宪诚等皆所立，有不慊，辄害之无噍类。厚给禀，姑息不能制。时语曰：“长安<br>天子，魏府牙军。”谓其势强也。绍威惩曩祸，虽外示优假，而内不堪。俄而小<br>校李公佺作乱，不克，奔沧州。绍威乃决策屠翦，遣杨利言与全忠谋。全忠乃遣<br>苻道昭将兵合魏军二万攻沧州，求公佺，又遣李思安助战，魏军不之疑。绍威子，<br>全忠婿也，会女卒，使马嗣勋来助葬，选长直千人纳盟器，实甲以入。全忠自滑<br>济河，声言督沧景行营。绍威欲出迎，假锐兵以入，军中劝毋出而止。绍威遣人<br>潜入库，断纮解甲，注夜，将奴客数百与嗣勋攻之，军趋库得兵，不可战，因夷<br>灭凡八千族，闉市为空。平明，全忠亦至，闻事定，驰入军。魏兵在行者闻变，<br>于是史仁遇保高唐，李重霸屯宗县，分据贝、澶、卫等六州。仁遇自称魏博留后，<br>全忠解沧州兵以攻高唐，仁遇引众走，为游骑所获，支解之，进拔博、澶二州。<br>李重霸走，俄斩其首，相、卫皆降。<br>绍威虽除其偪，然势弱，为全忠牵制，比州刺史矣，内悒悒悔恨。全忠兵在<br>沧州，绍威主馈輓，自邺至长芦五百里，不绝于道。全忠还，绍威建元帅行府，<br>极土木壮丽，全忠大悦。绍威间说曰：“邠、岐、太原皆狂谲，以复唐室为言。<br>王宜自取神器，专天下之望。”全忠归，乃受禅。<br>绍威多聚书，至万卷。江东罗隐工为诗，绍威厚币结之，通谱系昭穆，因目<br>己所为诗为“偷江东集”云。<br>赞曰：田承嗣几禽矣，李宝臣怒承倩而释魏。建中之际，三将军持锐躏血，<br>功无成者。四叛连势，兵结难作，天子不能守宗庙。传及弘正，去污入朝，数年<br>复乱，唐终不得魏。与夫竖刁乱齐，孰为轻重？<br><hr>
