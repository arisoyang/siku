<h4>《史部·新唐书·卷二百三  列传第一百二十八》<b class="x">作者：欧阳修、宋祁等</b></h4>
<br>◎文艺下<br>李华（翰观）孟浩然（王昌龄崔颢）刘太真邵说于邵崔元翰<br>于公異李益卢纶欧阳詹（秬）李贺吴武陵李商隐薛逢李频<br>吴融<br>李华，字遐叔，赵州赞皇人。曾祖太冲，名冠宗族间，乡人语曰：“太冲无<br>兄。”太宗时，擢祠部郎中。<br>华少旷达，外若坦荡，内谨重，尚然许，每慕汲黯为人。累中进士、宏辞科。<br>天宝十一载，迁监察御史。宰相杨国忠支娅所在横猾，华出使，劾按不桡，州县<br>肃然。为权幸见疾，徙右补阙。安禄山反，上诛守之策，皆留不服。<br>玄宗入蜀，百官解窜，华母在邺，欲间行辇母以逃，为盗所得，伪署凤阁舍<br>人。贼平，贬杭州司户参军。华自伤践危乱，不能完节，又不能安亲，欲终养而<br>母亡，遂屏居江南。上元中，以左补阙、司封员外郎召之。华喟然曰：“乌有隳<br>节危亲，欲荷天子宠乎？”称疾不拜。李岘领选江南，表置幕府，擢检校吏部员<br>外郎。苦风痹，去官，客隐山阳，勒子弟力农，安于穷槁。晚事浮图法，不甚著<br>书，惟天下士大夫家传、墓版及州县碑颂，时时赍金帛往请，乃强为应。大历初，<br>卒。<br>初，华作《含元殿赋》成，以示萧颖士，颖士曰：“《景福》之上，《灵光》<br>之下。”华文辞绵丽，少宏杰气，颖士健爽自肆，时谓不及颖士，而华自疑过之。<br>因著《吊古战场文》，极思研搉，已成，污为故书，杂置梵书之庋。它日，与<br>颖士读之，称工，华问：“今谁可及？”颖士曰：“君加精思，便能至矣。”华<br>愕然而服。<br>华爱奖士类，名随以重，若独孤及、韩云卿、韩会、李纾、柳识、崔祐甫、<br>皇甫冉、谢良弼、朱巨川，后至执政显官。华触祸衔悔，及为元德秀、权皋铭、<br>《四皓赞》，称道深婉，读者怜其志。<br>宗子翰，从子观，皆有名。<br>翰擢进士第，调卫尉。天宝末，房琯、韦陟俱荐为史官，宰相不肯拟。翰所<br>善张巡死节睢阳，人媢其功，以为降贼，肃宗未及知。翰传巡功状，表上之，<br>曰：<br>臣闻圣主褒死难之士，养死事之孤，或亲推轜车，或追建邑封，厚死以慰<br>生，抚存以答亡，君不遗于臣，臣亦不背其君也。自逆胡构乱，据雒阳，引幽、<br>朔以吞河南，故御史中丞、赠扬州大都督张巡，忠谊奋发，率乌合，守雍丘，溃<br>贼心腹。及鲁炅弃甲宛、叶，哥舒翰败绩潼关，贼送盗神器，鸱峙二京，南临汉、<br>江，西逼岐、雍，群帅列城，望风出奔，巡守孤城不为却。贼欲绕出巡后以扰江<br>淮，巡退军睢阳，扼东南咽领。自春讫冬，大战数十，小战数百，以弱制强，出<br>奇无穷，杀馘凶丑凡十余万，贼不敢越睢阳取江淮，江淮以完，巡之力也。城孤<br>粮尽，外救不至，犹奋羸起病，摧锋陷坚，三军啖肤而食，知死不叛。城陷见执，<br>卒无桡词，慢叱凶徒，精贯白日，虽古忠烈无以加焉。<br>议者罪巡以食人，愚巡以守死，臣窃痛之。夫忠者，臣之教；恕者，法之情。<br>巡握节而死，非亏教也；析骸以爨，非本情也。《春秋》以功覆过，《书》赦过<br>宥刑，在《易》遏恶扬善，为国者录用弃瑕。今者乃欲议巡之罪，是废教绌节，<br>不以功掩过，不以刑恕情，善可遏，恶可扬，瑕录而用弃，非所以奖人伦，明劝<br>戒也。且禄山背德，大臣将相比肩从贼，巡官不朝，宴不坐，无一伍之士，一节<br>之权，徒奋身死节，以动义旅，不谓忠乎？以数千卒横挫贼锋，若无巡则无睢阳，<br>无睢阳则无江淮。有如贼因江淮之资，兵广而财积，根结盘据，西向以拒，虽终<br>歼灭，其旷日持久必矣。今陕、鄢一战，犬羊骇北，王师震其西，巡扼其东，此<br>天使巡举江淮以待陛下，师至而巡死，不谓功乎？古者列国侵伐，犹分灾救患，<br>诸将同受国恩，奉辞伐罪，巡固守亦待外援，援不至而食尽，食尽而及人，则巡<br>之情可求矣。假巡守城之初，已计食人，损数百众以全天下，臣尚谓功过相掩，<br>况非素志乎？夫子制《春秋》，明褒贬，齐桓公将封禅，略不书；晋文公召王河<br>阳，书而讳之。巡苍黄之罪，轻于僣禅；兴复之功，重于纠合。<br>今巡子亚夫虽得官，不免饥寒，江淮既巡所保，户口充完，宜割百户俾食其<br>子。且强死为厉，有所归则不为灾。巡身首分裂，将士骸骼不掩，宜于睢阳相择<br>高原，起大冢，招魂而葬，旌善之义也。臣少与巡游，哀巡死难，不睹休明，唯<br>令名其荣禄也。若不时纪录，日月浸悠，或掩而不传，或传而不实，巡生死不遇，<br>诚可悲悼。谨撰传一篇，昧死上，傥得列于史官，死骨不朽。<br>帝繇是感悟，而巡大节白于世，义士多之。<br>翰累迁左补阙、翰林学士。大历中，病免，客阳翟，卒。<br>翰为文精密而思迟，常从令皇甫曾求音乐，思涸则奏之，神逸乃属文。族弟<br>纾，自有传。<br>观，字元宾。贞元中，举进士、宏辞，连中，授太子校书郎。卒，年二十九。<br>观属文，不袭沿前人，时谓与韩愈相上下。及观少夭，而愈后文益工，议者以观<br>文未极，愈老不休，故卒擅名。陆希声以为“观尚辞，故辞胜理；愈尚质，故理<br>胜辞。虽愈穷老，终不能加观之辞；观后愈死，亦不能逮愈之质”云。<br>孟浩然，字浩然，襄州襄阳人。少好节义，喜振人患难，隐鹿门山。年四十，<br>乃游京师。尝于太学赋诗，一座嗟伏，无敢抗。张九龄、王维雅称道之。维私邀<br>入内署，俄而玄宗至，浩然匿床下，维以实对，帝喜曰：“朕闻其人而未见也，<br>何惧而匿？”诏浩然出。帝问其诗，浩然再拜，自诵所为，至“不才明主弃”之<br>句，帝曰：“卿不求仕，而朕未尝弃卿，奈何诬我？”因放还。采访使韩朝宗约<br>浩然偕至京师，欲荐诸朝。会故人至，剧饮欢甚，或曰：“君与韩公有期。”浩<br>然叱曰：“业已饮，遑恤他！”卒不赴。朝宗怒，辞行，浩然不悔也。张九龄为<br>荆州，辟置于府，府罢。开元末，病疽背卒。<br>后樊泽为节度使，时浩然墓庳坏，符载以笺叩泽曰：“故处士孟浩然，文质<br>杰美，殒落岁久，门裔陵迟，丘陇颓没，永怀若人，行路慨然。前公欲更筑大墓，<br>阖州搢绅，闻风竦动。而今外迫军旅，内劳宾客，牵耗岁时，或有未遑。诚令好<br>事者乘而有之，负公夙志矣。”泽乃更为刻碑凤林山南，封宠其墓。<br>初，王维过郢州，画浩然像于刺史亭，因曰浩然亭。咸通中，刺史郑諴谓贤<br>者名不可斥，更署曰孟亭。<br>开元、天宝间，同知名者王昌龄、崔颢，皆位不显。<br>昌龄，字少伯，江宁人。第进士，补秘书郎。又中宏辞，迁汜水尉。不护细<br>行，贬龙标尉。以世乱还乡里，为刺史闾丘晓所杀。张镐按军河南，兵大集，晓<br>最后期，将戮之，辞曰：“有亲，乞贷余命。”镐曰：“王昌龄之亲，欲与谁养？”<br>晓默然。<br>昌龄工诗，绪密而思清，时谓王江宁云。<br>崔颢者，亦擢进士第，有文无行。好蒱博，嗜酒。娶妻惟择美者，俄又弃之，<br>凡四五娶。终司勋员外郎。初，李邕闻其名，虚舍邀之，颢至献诗，首章曰：“<br>十五嫁王昌。”邕叱曰：“小儿无礼！”不与接而去。<br>刘太真，宣州人。善属文，师兰陵萧颖士。举高第进士。淮南陈少游表为掌<br>书记，尝以少游拟桓、文，为义士所訾。兴元初，为河东宣慰赈给使，累迁刑部<br>侍郎。德宗以天下平，贞元四年九月，诏群臣宴曲江，自为诗，敕宰相择文人赓<br>和。李泌等请群臣皆和，帝自第之，以太真、李纾等为上，鲍防、于邵等次之，<br>张濛等为下。与择者四十一人，惟泌、李晟、马燧三宰相无所差次。迁礼部，掌<br>贡士，多取大臣贵近子弟，坐贬信州刺史，卒。<br>邵说，相州安阳人。已擢进士第，未调，陷史思明。逮朝义败，归郭子仪，<br>子仪爱其才，留幕府。迁累长安令、秘书少监。大历末，上言：“天道三十年一<br>小变，六十年一大变。禄山、思明之难，出入二纪，多难渐平，向之乱，今将变<br>而之治。宜建徽号，承天意。而方谒郊庙、大赦各一，诚恐云雨之施未普，郁结<br>之气未除。愿因此时修享献、款郊庙、褒有德、录贤人，与天下更始，振灾益寿<br>之术也。”不听。<br>德宗立，擢吏部侍郎。说因自陈：“家本儒，先祖长白山人贞一，以武后革<br>命，终身不肯仕。先臣殿中侍御史琼之，逮事玄宗。臣十六即孤，长育母手，天<br>宝中始仕。会丧，客河北，禄山乱，丧纪当终，臣不褫衰绖又再期，惧终不免，<br>阴走洺、魏。庆绪遁保西城，搜胁儒者为己用，以兵迫臣，遂陷丑逆。俄而史思<br>明顺附，欲间道归北阙下，肃宗拜臣左金吾卫骑曹参军，许留思明所。会乌承恩<br>事，路绝，不得归。朝义之败，欲固守河阳，臣知回纥利野战，阴劝其行，以破<br>贼计。朝义已走，臣西归献状，先帝诏翰林索臣所上言，与王伷偕召。先帝谓诚<br>节白著，故擢伷侍御史，臣为殿中侍御史，使者宣旨制诏尽言其状，则畴昔本末，<br>先帝知之。今又擢以不次，虽自天断，尚恐受谤舆人，伤陛下之明。今吏员未乏<br>而调者多，益以功优，准平格以判留，人去者十七，彼且鼓谗说以投疑于上，此<br>臣所大惧也。”因荐户部郎中萧定、司农卿庾准自代，不许。<br>说在职以才显，或言且执政，金吾将军裴儆谓柳载曰：“说事贼为剧官，掌<br>其兵，大小百战，掠名家子为奴婢不可计，得宥死而无厚颜，乃崇第产，附贵幸。<br>欲以相邦，其能久乎！”建中三年逐严郢，说与郢善，微讽朱泚讼其冤，为草<br>奏，贬归州刺史，卒。<br>于邵，字相门，其先自代来，为京兆万年人。天宝末，第进士，以书判超绝，<br>补崇文校书郎。繇比部郎中为道州刺史，未行，徙巴州。会岁饥，部獠乱，薄城<br>下。邵励兵拒战，且遣使谕晓，獠丐降，邵儒服出，贼见皆拜，即引去。节度使<br>李抱玉以闻，迁梓州，辞疾不拜，授兵部郎中。崔宁帅蜀，表为度支副使。俄以<br>谏议大夫知制诰，进礼部侍郎，朝有大典册，必出其手。为三司使，治薛邕狱，<br>失德宗旨，贬桂州长史。复为太子宾客，与宰相陆贽不平，出杭州刺史。久疾求<br>千，贬衢州别驾，徙江州。卒，年八十一。<br>邵孝悌有行，晚涂益修絜。樊泽始兴贤良，邵望见，曰：“将相材也。”崔<br>元翰举进士，年五十矣，邵以其文擢异等，曰：“后当司诏令。”已而皆然。独<br>孤授举博学宏辞，吏部考当乙，邵覆之，置甲科，人咨其公。<br>崔元翰，名鹏，以字行。父良佐，与齐国公日用从昆弟也。擢明经甲科，补<br>湖城主簿，以母丧，遂平仕。治诗、易、书、春秋，撰演范、忘象、浑天等论数<br>十篇。隐共北白鹿山之阳。卒，门人共谥曰贞文孝父。<br>元翰举进士、博学宏辞、贤良方正，皆异等。义成李勉表在幕府，马燧更表<br>为太原掌书记。召拜礼部员外郎。窦参秉政，引知制诰。其训辞温厚，有典诰风。<br>然性刚褊，不能取容於时，孤特自恃。掌诰凡再期，不迁，罢为比部郎中，时已<br>七十馀，卒。<br>其好学老不倦，用思精致，驰骋班固、蔡邕间以自名家。怨陆贽、李充，乃<br>附裴延龄，延龄表钩校京兆妄费，持吏甚急，而充等自无过，讫不能传致以罪云。<br>于公┆，苏州吴人。进士擢第，李晟表为招讨府掌书记。朱泚平，露布於德<br>宗曰：“臣既肃清宫禁，祇奉寝园，钟虡不移，庙貌如故。”帝览泣下，曰：<br>“谁为之辞？”或以公┆对，帝咨叹一再。始，公┆与陆贽故有隙，时贽在翰林，<br>闻不喜。世多言公┆不能事后母，既仕不归省。及贽当政，乃奏其状，诏赐孝经，<br>罢归田里。卢迈坐举非其人，夺俸两月。时中书舍人高郢，尝荐御史元敦义，及<br>公┆被谴，郢亦劾敦义无美行，诏免敦义官。公┆繇是不自振而卒。<br>李益，故宰相揆族子，於诗尤所长。贞元末，名与宗人贺相埒。每一篇成，<br>乐工争以赂求取之，被声歌，供奉天子。至征人、早行等篇，天下皆施之图绘。<br>少痴而忌克，防闲妻妾苛严，世谓妒为“李益疾”。同辈行稍稍进显，益独<br>不调，郁郁去。游燕，刘济辟置幕府，进为营田副使。尝与济诗，语怨望。宪宗<br>雅知名，召为秘书少监、集贤殿学士。自负才，凌藉士，众不能堪，谏官因暴幽<br>州时怨望语，诏降秩。俄复旧官，累迁右散骑常侍。大和初，以礼部尚书致仕，<br>卒。<br>时又有太子庶子李益同在朝，故世言“文章李益”以辨云。<br>卢纶，字允言，河中蒲人。避天宝乱，客鄱阳。大历初，数举进士不入第。<br>元载取纶文以进，补阌乡尉。累迁监察御史，辄称疾去。坐与王缙善，久不调。<br>浑瑊镇河中，辟元帅判官，累迁检校户部郎中。尝朝京师，是时，舅韦渠牟得幸<br>德宗，久不调。浑瑊镇河中，辟元帅判官，累迁检校户部郎中。尝朝京师，是时，<br>舅韦渠牟得幸德宗，表其才，召见禁中，帝有所作，辄使赓和。┆日问渠牟：“<br>卢纶、李益何在？”答曰：“纶从浑瑊在河中。”驿召之，会卒。<br>纶与吉中孚、韩翃、钱起、司空曙、苗发、崔峒、耿泽、夏侯审、李端皆能<br>诗齐名，号“大历十才子”。宪宗诏中书舍人张仲素访集遗文。文宗尤爱其诗，<br>问宰相：“纶文章几何？亦有子否？”李德裕对：“纶四子：简能、简辞、弘止、<br>简求，皆擢进士第，在台阁。”帝遣中人悉索家笥，得诗五百篇以闻。<br>中孚，鄱阳人。官户部侍郎。<br>翃，字君平，南阳人。侯希逸表佐淄青幕府，府罢，十年不出。李勉在宣武，<br>复辟之。俄以驾部郎中知制诰。时有两韩翃，其一为刺史，宰相请孰与，德宗曰：<br>“与诗人韩翃。”终中书舍人。<br>起，吴兴人。天宝中举进士，与郎士元齐名，诗语曰：“前有沈、宋，后有<br>钱、郎。”终考功郎中。<br>曙，字文初，广平人。从韦皋於剑南，终虞部郎中。<br>发，晋卿子，终都官员外郎。峒终右补阙，湋右拾遗，审侍御史。<br>端，赵州人。始，郭暧尚昇平公主，主贤明有才思，尤招纳士，故端等多从<br>暧游。暧尝进官，大集客，端赋诗最工，钱起曰：“素为之，请赋起姓。”端立<br>献一章，又工于前，客乃服，主赐帛百。后移疾江南，终杭州司马。<br>欧阳詹，字行周，泉州晋江人。其先皆为本州州佐、县令。闽越地肥衍，有<br>山泉禽鱼，虽能通文书吏事，不肯北宦。及常衮罢宰相为观察使，始择县乡秀民<br>能文辞者，与为宾主钧礼，观游飨集必与，里人矜耀，故其俗稍相劝仁。初，詹<br>与罗山甫同隐潘湖，往见衮，衮奇之。辞归，泛舟饮饯。举进士，与韩愈、李观、<br>李绛、崔群、王涯、冯宿、庾承宣聊第，皆天下选，时称“龙虎榜”。闽人第进<br>士，自詹始。<br>詹事父母孝，与朋友信义。其文章切深，回复明辩。与愈友善。詹先为国子<br>监四门助教，率其徒伏阙下，举愈博士。卒，年四十馀。崔群哭之甚，愈为詹哀<br>辞，自书以遗群。初，徐晦举进士不中，詹数称之，明年高第，仕为福建观察使。<br>语及詹，必流涕。<br>从子秬，字降之，亦工为文。陆洿自右拾遗除司勋郎中，弃官隐吴中，诏召<br>之，既在道，秬遗书让出处之遽，洿不至，还。秬名益闻。<br>开成中，擢进士第，而里人萧本妄言与贞献太后近属，恩宠赫然，秬耻之。<br>会泽潞刘从谏表秬在幕府，秬为辩质本之伪，本终得罪。其子稹拒命，秬方休假<br>还家，稹表斥损时政，或言秬为之，诏流崖州，赐死。临刑，色不桡，为书遍谢<br>故人，自志墓，人皆怜之。<br>李贺字长吉，系出郑王后。七岁能辞章，韩愈、皇甫湜始闻未信，过其家，<br>使贺赋诗，援笔辄就如素构，自目曰高轩过，二人大惊，自是有名。为人纤瘦，<br>通眉，长指爪，能疾书。每旦日出，骑弱马，从小奚奴，背古锦囊，遇所得，书<br>投囊中。未始先立题然后为诗，如它人牵合程课者。及暮归，足成之。非大醉、<br>吊丧日率如此。遇亦不甚省。母使婢探囊中，见所书多，即怒曰：“是儿要呕出<br>心乃已耳。”以父名晋肃，不肯举进士，愈为作讳辨，然卒亦不就举。<br>辞尚奇诡，所得皆惊迈，绝去翰墨畦迳，当时无能效者。乐府数十篇，云韶<br>诸工皆合之弦管。为协律郎，卒，年二十七。与游者权璩、杨敬之、王恭元，每<br>撰著，时为所取去。贺亦早世，故其诗歌世传者鲜焉。<br>吴武陵，信州人。元和初，擢进士第。淮西吴少阳闻其才，遣客郑平邀之，<br>将待以宾友，武陵不答。俄而少阳子元济叛，武陵遗以书，自称东吴王孙，曰：<br>夫势有不必得，事有不必疑，徒取暴逆之名，而殄物败俗，不可谓智；一日<br>亡破，平生亲爱连头就戮，不可谓仁；支属繁衍，因缘磨灭，先魂伤馁，不可谓<br>孝；数百里之内，拘若槛穽，常疑死於左右手，低回姑息，不可谓明。且三皇以<br>来，数千万载，何有勃理乱常而能自毕者哉？贞元时，德宗以函容御天下，河北<br>诸镇专地不臣，朝廷资以爵号，桀黠者自谓得计，以反为利，於是杨惠琳、刘辟、<br>李锜、卢从使等又乱。皇帝即位，赫然命偏师讨之，尽伏其辜，所谓时也。<br>日者，张太尉厌垣捍之勤，谢易、定为国老，田尚书知虑绝俗，又以魏博来<br>归，幽、檀、沧、景皆为信臣，然而与足下者，独齐、赵耳。夫齐安可为恃哉？<br>徐厌其首，染薄其翼，魏斮其胫，滑针其腹，淮南承其冲，分兵不足相救，全举<br>则曹、鲁、东平非其有也。彼何苦而自弃哉？若赵则固竖子耳。前日，主上以泽<br>潞为之导，既斥从史，姑赦罪，复爵禄之，天下之人欲讨者十八，无何，残丞相<br>御史，朝廷以足下故，未加斧钺也。然则中山搏藁城之险，太原乘井陉之隘，燕<br>徇乐寿，邢扼临城，清河绝其南，弓高断其北，孤雏腐鼠，求责不暇，又曷以救<br>人哉？二镇不敢动亦明矣，足下何待而穷处邪？<br>昔仆之师裴道明尝言：“唐家二百载有中兴主，当其时，佷傲者尽灭，河、<br>湟之地复矣。”今天子英武任贤，同符太宗，宽仁厚物，有玄宗之度，罚无贷罪，<br>赏无遗功。诸侯豢齐、赵以稔其衅，群帅筑室砺兵，进窥房、蔡，屯田继漕，前<br>锋扼喉，后阵抚背，左排右掖，其几何而不踣邪？<br>足下勿谓部曲勿我欺，人心与足下一也。足下反天子，人亦欲反足下。易地<br>而论，则婴凶横之命，不若奉大君官守矣。枕戈持矛，死不得地，不若坐兼爵命<br>而保胤嗣矣。足下苟能挺知几之烈，莫若发一介，籍士马土疆，归之有司。上以<br>覆载之仁，必保纳足下，涤垢洗瑕，以倡四海，将校官属不失宠且贵。何哉？为<br>国者不以纤恶盖大善也。且贰而伐，服而舍，宠荣可厚，骨肉可保，何独不为哉？<br>三州至狭也，万国至广也，力不相侔，判然可知。假使官军百败，而行阵未<br>尝乏，足下一败则成禽矣。夫一壮士不能当十夫者，以其左右前后咸敌也，矧以<br>一卒欲当百人哉！昏迷不返，诸侯之师集城下，环垒刳堑，灌以流潦，主将怨携，<br>士卒崩离，田儋、吕兴发於肘腋。尸不得裹，宗不得祀，臣仆以为诫，子孙所不<br>祖，生为暗复之人，没为幽忧之鬼，何其痛哉！<br>会裴度东讨，而韩愈为司马，武陵劝愈为度谋：“取中官常所不快者为监军，<br>归素所快者於内，为吾地以倾诸侯，出帛百万以给士大夫，则孰不为丞相之人？<br>然后分三大将环贼而屯，明斥候，牛酒高会，潜以实期授濒蔡诸将，而以三期给<br>贼，令辩士持尺画劫元济及将士约降，彼无所窜谋矣。”时度部分已定，故不见<br>用。元济未破数月，武陵自硖石望东南，气如旗鼓矛盾，皆颠倒横斜。少选，黄<br>白气出西北，盘蜿相交。武陵告愈曰：“今西北王师所在，气黄白，喜象也。败<br>气为贼，日直木，举其盈数，不阅六十日，贼必亡。夫天见其祥，宜脩事应之。<br>且洄曲守将急缓不可使，吴城贼将赵晔诈而轻，若以兵诱之，伏以待，一举可夺<br>其城，则右臂断矣。”武陵之奇谲类如此。<br>长庆初，窦易直以户部侍郎判度支，表武陵主监北边。易直以不职，薄其遇。<br>会表置和籴贮备使，择郎中为之。武陵谏曰：“今缘边膏壤，鞠为榛杞，父母<br>妻子不相活。前在朔方，度支米价四十，而无逾月积，皆先取商人，而后求牒还<br>都受钱。脱有寇薄城，不三旬便当饿死，何所取财而云和籴哉？天下不治，病权<br>不归有司也。监铁、度支一户部郎事，今三分其务，吏万员，财赋日蹙。西北边<br>院官，皆御史、员外郎为之。始命若责可信，今又加使权其务，是御史、员外久<br>於事，返不可信也。今更旬月，又将以郎中之为不可信。即更时岁，明公之为，<br>亦又不可信。上下相阻，一国交疑，谁为可信者？况一使之建，胥徒走卒殆百辈，<br>督责腾呼，数千里为不宁。诚欲边隅完实，独募浮民，徙罪人，发沃土，何必加<br>使而增吏也？”易直不纳。<br>久之，入为太学博士。大和初，礼部侍郎崔郾试进士东都，公卿咸祖道长乐，<br>武陵最后至，谓郾曰：“君方为天子求奇材，敢献所益。”因出袖中书搢笏，郾<br>读之，乃杜牧所赋阿房宫，辞既警拔，而武陵音吐鸿畅，坐客大惊。武陵请曰：<br>“牧方试有司，请以第一人处之。”郾谢已得其人。至第五，郾未对，武陵勃然<br>曰：“不尔，宜以赋见还。”郾曰：“如教。”牧果┆等。后出为韶州刺史，以<br>贼贬潘州司户参军，卒。<br>初，柳宗元谪永州，而武陵亦坐事流永州，宗元贤其人。及为柳州刺史，武<br>陵北还，大为裴度器遇。每言宗元无子，说度曰：“西原蛮未平，柳州与贼犬牙，<br>宜用武人以代宗元，使得优游江湖。”又遗工部侍郎孟简书曰：“古称一世三十<br>年，子厚之斥十二年，殆半世矣。霆砰电射，天怒也，不能终朝。圣人在上，安<br>有毕世而怒人臣邪？且程、刘、二韩皆已拔拭，或处大州剧职，独子厚与猿鸟为<br>伍，诚恐务露所婴，则柳氏无后矣。”度未及用，而宗元死。始，李愬节度唐、<br>邓，武陵荐李景俭、王湘健智沈敏，可表以自副，时号知人。<br>李商隐字义山，怀州河内人。或言英国公世勣之裔孙。令狐楚帅河阳，奇其<br>文，使与诸子游。楚徙天平、宣武，皆表署巡官，岁具资装使随计。开成二年，<br>高锴知贡举，令狐綯雅善锴，奖誉甚力，故擢进士第。调弘农尉，以活狱忤观察<br>使孙简，将罢去，会姚合代简，谕使还官。又试拔萃，中选。<br>王茂元镇河阳，爱其才，表掌书记，以子妻之，得侍御史。茂元善李德裕，<br>而牛、李党人蚩谪商隐，以为诡薄无行，共排笮之。茂元死，来游京师，久不调，<br>更依桂管观察使郑亚府为判官。亚谪循州，商隐从之，凡三年乃归。亚亦德裕所<br>善，綯以为忘家恩，放利偷合，谢不通。京兆尹卢弘止表为府参军，典笺奏。綯<br>当国，商隐归穷自解，綯憾不置。弘止镇徐州，表为掌书记。久之，还朝，复干<br>綯，乃补太学博士。柳仲郢节度剑南东川，辟判官，检校工部员外郎。府罢，客<br>荥阳，卒。<br>商隐初为文瑰迈奇古，及在令狐楚府，楚本工章奏，因授其学。商隐俪偶长<br>短，而繁缛遇之。时温庭筠、段成式俱用是相夸，号“三十六体”。<br>薛逢字陶臣，蒲州河东人。会昌初，擢进士第。崔铉镇河中，表在幕府。铉<br>复宰相，引为万年尉。直弘文馆。历侍御史、尚书郎。持论鲠切，以谋略高自标<br>显。<br>初，与彭城刘瑑交，瑑文辞出逢数人下，常易之。瑑稍亲近，逢不得<br>意，遂相忿恨。会瑑当国，有荐逢知制诰者，瑑猥言：“先朝以两省官给事、<br>舍人先治州县，乃得除，逢未试州。”执不可。乃出为巴州刺史。而杨收、王铎<br>同牒署第，收辅政，逢有诗微辞讥讪，收衔之，复斥蓬、绵二州刺史。收罢，以<br>太常少卿召还，历给事中。铎为宰相，逢又以诗訾铎，铎怒，中外亦鄙逢褊慠，<br>故不见齿。迁秘书监，卒。<br>子廷珪，进士及第。大顺初，以司勋员外郎知制诰，迁中书舍人。从昭宗次<br>华州，引拜左散骑常侍，称疾免，客成都。光化中，复为舍人，累尚书左丞。朱<br>全忠兼四镇，廷珪以官告使至汴，客将先见，讽其拜，廷珪佯不晓，曰：“吾何<br>德，敢受令公拜乎？”及见，卒不肯加礼。<br>李频字德新，睦州寿昌人。少秀悟，逮长，庐西山，多所记览。其属辞，於<br>诗尤长。与里人方千善。给事中姚合名为诗，土多归重，频走千里丐其品，合大<br>加奖挹，以女妻之。<br>大中八年，擢进士第，调秘书郎，为南陵主簿。判入等，再迁武功令。於是<br>畿民多籍神策军，吏以其横，类假借，不敢绳以法。频至，有神策士尚君庆，逋<br>赋六年不送，睅然出入闾里。频密擿比伍与竞，君庆叩县廷质，频即械送狱，<br>尽条宿恶，请於尹杀之，督所负无少贷。豪猾大惊，屏息奉法，县大治。有六门<br>堰者，廞废百五十年，方岁饥，频发官廥庸民浚渠，按故道厮水溉田，穀以大稔。<br>懿宗嘉之，赐绯衣、银鱼。俄擢侍御史，守法不阿徇，迁累都官员外郎。表丐建<br>州刺史。既至，以礼法治下，更布条教。时朝政乱，盗兴，相椎夺，而建赖频以<br>安。卒官下，丧归，父老相与扶柩，葬永乐州，为立庙梨山，岁祠之。天下乱，<br>盗发其冢，寿昌人随加封掩云。<br>吴融字子华，越州山阴人。祖翥，有名大中时，观察府召以署吏，不应，帅<br>高其概，言诸朝，赐号文简先生。<br>融学自力，富辞调。龙纪初，及进士第。韦昭度讨蜀，表掌书记，迁累侍御<br>史。坐累去官，流浪荆南，依成汭。久之，召为左补阙，以礼部郎中为翰林学士，<br>拜中书舍人。昭宗反正，御南阙，群臣称贺，融最先至。于时左右欢骇，帝有指<br>授，叠十许稿，融跪作诏，少选成，语当意详，帝咨赏良厚。进户部侍郎。凤翔<br>劫迁，融不克从，去客阌乡。俄召还翰林，迁承旨，卒官。<br><hr>
