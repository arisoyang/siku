<h4>《史部·新唐书·卷二百一十三  列传第一百三十八》<b class="x">作者：欧阳修、宋祁等</b></h4>
<br>◎藩镇淄青横海<br>李正己，高丽人。为营州副将，从侯希逸入青州，希逸母即其姑，故荐为折<br>冲都尉。宝应中，以军候从讨史朝义。时回纥恃功横，诸军莫敢抗。正己欲以气<br>折之，与大酋角逐，众土皆墙立观，约曰：“后者批之。”既逐而先，正己批其<br>颊，回纥矢液流离，众军哄然笑。酋大惭，自是沮惮不敢暴。希逸以为兵马使，<br>沈毅得众心，然阴忌之，因事解其职。军中皆言不当废，寻逐希逸出之，有诏代<br>为节度使。本名怀玉，至是赐今名，遂有淄、青、齐、海、登、莱、沂、密、德、<br>棣十州，与田承嗣、薛嵩、李宝臣、梁崇义辅牙相倚。嵩死，李灵耀反，诸道攻<br>之，共披其地。正己复取曹、濮、徐、兖、郓，凡十有五州。市渤海名马，岁不<br>绝，赋繇均约，号最强大。政令严酷，在所不敢偶语，威震邻境。历检校司空，<br>加同中书门下平章事，以司徒兼太子太保，封饶阳郡王。请附属籍，许之。因徙<br>治郓，以子纳及腹心将守诸州。<br>建中初，闻城汴州，乃约田悦、梁崇义、李惟岳偕叛。自屯济阴，陈兵按习，<br>益师徐州以扼江、淮。天子于是改运道，檄天下兵为守备，河南骚然。会发疽死，<br>年四十九。兴元初，纳顺命，诏赠太尉。<br>纳，少时为奉礼郎，将兵防秋。代宗召见，擢殿中丞，赐金紫。入朝，擢兼<br>侍御史。正己署为淄、青二州刺史，又为行军司马，濮、徐、兖、沂、海留后，<br>进御史大夫。<br>正己死，秘丧不发，以兵会田悦于濮阳。马燧方击悦，纳使大将卫俊救之，<br>为燧所破略尽，收洹水。德宗诏诸军合讨，其从父洧以徐州归，大将李士真以德<br>州、李长卿以棣州送款，纳恚洧背己，且徐险集，悉兵攻洧。帝命宣武、刘玄佐<br>督诸军进援，大破其兵。纳还濮阳，玄佐进围之，残其郛。纳登陴见玄佐，泣且<br>悔，遣判官房说与子弟质京师，因玄佐谢罪。时中人宋凤朝以纳穷，欲立功，建<br>不可赦，帝乃械说等禁中。纳于是还郓，与悦、李希烈、朱滔、王武俊连和，自<br>称齐王，置百官。<br>兴元初，帝下诏罪己，纳复归命，授检校工部尚书，复平卢帅节，赐铁券，<br>又同中书门下平章事，封陇西郡王。希烈围陈州，纳会诸军破之城下，加检校司<br>空，实封五百户，进检校司徒。死年三十四，赠太傅。子师古、师道。<br>师古，以荫累署青州刺史。纳死，军中请嗣帅，诏起为右金吾卫大将军、本<br>军节度使。初，棣州有蛤<虫朵>盐池，岁产盐数十万斛。李长卿以州入朱滔，独蛤<br><虫朵>为纳所据以专利。后德、棣入王武俊，纳乃筑垒德州南，跨河以守蛤<虫朵>，<br>谓之三汊，通魏博以交田绪，盗掠德州，武俊患之。师古殆袭，武俊易其弱，且<br>纳时将无在，乃率兵取蛤<虫朵>、三汊。师古使赵镐拒战，武俊子士清兵先济滴河，<br>会营中火起，士大噪不敢前。德宗遣使者谕武俊罢兵。师古亦隳三汊听命。<br>尝怒其僚独孤造，使奏事京师，遣大将王济缢杀之。贞元末，与杜佑、李栾<br>皆得封妾媵以国为夫人，进同中书门下平章事。<br>德宗崩，哀使未至，义成节度使李元素腾遗诏示之。师古幸国丧，欲攻掠州<br>县，即集将士告：“元素伪作遗诏，岂欲反邪？不可不讨！”执使者，名讨元素，<br>勒兵出次，闻顺宗立，乃罢。累加检校司徒、兼侍中。元和初卒，赠太傅。<br>师道，异母弟也。师古尝曰：“是不更民间疾苦，要令知衣食所从。”乃署<br>知密州。师古病，召亲近高沐、李公度等曰：“即我不讳，欲以谁嗣？”二人未<br>对。师古曰：“岂以人情属师道邪？彼不服戎，以技自尚，虑覆吾宗，公等审计<br>之。”及死，沐、公度与家奴卒立之，而请于朝。于是制书久不下，师道谋裒兵<br>守境，沐争止，更上书奉两税，守盐法，请吏朝廷。宰相杜黄裳欲桡削其权，而<br>宪宗方诛刘辟，未皇东讨，故命建王审领节度大使，而以师道知留后。岁中，加<br>检校工部尚书，为副大使。自正己以来，虽外奉王命，而啸引亡叛，有得罪于朝<br>者厚纳之。以严法持下，凡所付遣，必质其妻子；有谋顺者，类夷其家。以故能<br>胁污士众，传三世云。<br>帝讨蔡，诏兴诸道兵而不及郓，师道选卒二千抵寿春，阳言为王师助，实欲<br>援蔡也。亡命少年为师道计曰：“河阴者，江、淮委输，河南，帝都，请烧河阴<br>敖库，募洛壮士劫宫阙，即朝廷救腹心疾，此解蔡一奇也。”师道乃遣客烧河阴<br>漕院钱三十万缗，米数万斛，仓百馀区。又有说师道曰：“上虽志讨蔡，谋皆出<br>宰相，而武元衡得君，愿为袁盎事，后宰相必惧，请罢兵，是不用师，蔡围解矣。”<br>乃使人杀元衡，伤裴度。<br>初，师道置邸东都，多买田伊阙、陆浑间，以舍山棚，遣将訾嘉珍、门察部<br>分之，嵩山浮屠圆静为之谋。元和十年，大飨士邸中，椎牛酾酒，既衷甲矣，其<br>徒白官发之。留守吕元膺以兵掩邸，贼突出，转略畿部，入山中数月，夺山棚所<br>市，山棚怒，道官军袭击，尽杀之。圆静者，年八十馀，尝为史思明将，骁悍绝<br>伦。既执，力士椎其胫，不能折，骂曰：“竖子，折人脚且不能，乃曰健儿！”<br>因自置其足折之。且死，叹曰：“败吾事，不得见洛城流血！”于时，留守、防<br>御将、都亭驿史数十人，皆阴受师道署职，使为诇察，故无知者。及穷治，嘉<br>珍、察乃害武元衡者。盐铁使王播又得嘉珍所藏弓材五千，并断建陵戟四十七。<br>始，师道欲知元济虚实，使刘晏平间道走淮西。元济日与宴，厚结欢。晏平<br>归，以为元济暴师数万，而晏然居内，与妻妾戏博，必败之道也。师道本倚蔡为<br>重，闻之怒，乃以它事杀晏平。及闻李光颜拔凌云栅，始大惧，遣使归顺，帝重<br>分兵支两寇，故命给事中柳公绰慰抚之，加检校司空。<br>蔡平，又遣比部员外郎张宿讽令割地质子。宿谓曰：“公今归国为宗姓，以<br>尊卑论之，上叔父矣，不屈一也；以十二州事三百馀州天子，北面称藩，不屈二<br>也；以五十年传爵，臣二百年天子，不屈三也。今反状己暴，上犹许内省，宜遣<br>子入宿卫，割地以赎罪。”师道乃纳三州，遣子弘方入侍。宿既还，师道中悔，<br>召诸将议，皆曰：“蔡数州，战三四年乃克，公今十二州，何所虞？”大将崔承<br>度独进曰：“公初不示诸将腹心，而今委以兵，此皆嗜利者，朝廷以一浆十饼诱<br>之去矣。”师道恚，遣承度诣京师，戒候吏时其还斩之。承度待命客省，不敢还。<br>帝以其负约，用左散骑常侍李逊喻旨。既至，师道严兵以见，逊让曰：“前已约，<br>而今背之，何也？愿得要言奏天子。”师道许之，然懦暗不自决。私奴婢媪争言：<br>“先司徒土地，奈何一旦割之？今不献三州，不过战耳，即不胜，割地未晚。”<br>师道乃上书，以军不协为解。帝怒，下诏削其官，诏诸军进讨。武宁节度使李愿<br>使将王智兴破其众，斩二千级，获马牛四千，略地至平阴。横海节度使郑权战福<br>城，斩五百级。武宁将李祐战鱼台，败之。宣武节度使韩弘拔考城。淮南节度使<br>李夷简命李听趋海州，下沭汤、朐山，进戍东海。魏博节度使田弘正身将兵自阳<br>刘济河，拒郓四十里而营，再接战，破三万众，禽三千人。陈许节度使李光颜攻<br>濮阳，收斗门、杜庄二屯。弘正又战东阿，残其众五万。师道每闻败，辄悸成疾，<br>及李祐取金乡，左右莫敢白。<br>初，遣大将刘悟屯阳谷，当魏博军，疑其逗留，悟惧不免，引兵反攻城。师<br>道晨起闻之，白其嫂裴曰：“悟兵反，将求为民，守坟墓。”即与弘方匿溷间，<br>兵就禽之。师道请见悟，不许，复请送京师，悟使谓曰：“司空今为囚，何面目<br>见天子！”犹俯仰祈哀，弘方曰：“不若速死！”乃并斩之，传首京师。弃其尸，<br>无敢收视者，有士英秀为殡城左。马皛至，以士礼更葬。<br>初，师古见刘悟，曰：“后必贵，然败吾家者此人也。”田弘正之度河也，<br>禽其将夏侯澄等四十七人，有诏悉赦之，给缯絮，还隶魏博、义成军，父母在欲<br>还者优遣，贼皆感慰相告，由是悟得行其谋。师道首传弘正营，召澄验之，澄舐<br>目中尘，号绝良久。悟素与师道妻魏乱，妄言郑公征之裔，不死，没入掖廷，它<br>宗属悉远徙。悟独表师古子明安为朗州司户参军。亲将王承庆，承宗弟也，师道<br>以兄女妻之，潜约左右，欲因肄兵执师道，会悟入，出奔徐州，归朝。<br>程日华，定州安喜人，始名华，德宗以其有功，益曰日华。父元皓为安禄山<br>帐下，伪署定州刺史，故日华籍本军，为张孝忠牙将。沧，故成德部州也，孝忠<br>绝李惟岳，德宗以沧畀义武。前刺史李固烈与惟岳姻属，即牢守。孝忠令日华往<br>喻之，固烈请还恒州。既治装，悉帑以行，军中怒曰：“马瘠，士饥死，刺史不<br>弃豪发血阝吾急，今刮地以去，吾等何望？”遂共杀固烈，屠其家。日华惊匿床<br>下，将士迎出之曰：“暴吾军者已死，何畏而亡？”共逼领州。孝忠亦以日华宽<br>厚，遂假以刺史。<br>朱滔叛，兵屯河间，以故沧、定道阻不相闻。滔及王武俊皆招日华，不纳，<br>即攻之。日华乘城自固。参军事李宇谋曰：“城久围，府兵不为援。今州十县濒<br>海，有鱼盐利自给，此军本号横海，将军能绝易定归天子，自为一州，蜺甲训兵，<br>利则出，无利则守，可亢盗喉襟。君能用仆计，请至京师为天子言之。”日华谓<br>然，乃遣宇西，帝果大喜，拜御史中丞、沧州刺史，复置横海军，即以为使，时<br>建中三年也。拜检校工部尚书。诏沧岁馈义武钱十二万缗，粮数万斛，以宇为判<br>官。<br>武俊欲得沧，遣人说日华归己，日华绐曰：“敝邑为贼攻，力屈则下之。愿<br>假骑二百以抗贼，贼退，请以地授公。”武俊喜，归之马，日华留马谢其使。武<br>俊大怒，与滔方睦，惧有怨，乃止。久之，武俊归命，日华乃还马，以珍币厚谢，<br>复结好，武俊亦释然。贞元二年卒，赠兵部尚书。<br>子怀直擅知留事，帝以日华故，即拜权知沧州刺史。宇入朝，愿析东光、景<br>城二县置景州，且请刺史。河朔刺史不廷授几三十年，帝嘉其忠，以徐申为景州<br>刺史。升横海军为节度，擢怀直为留后。明年，为节度使。九年来朝，宠遇加等，<br>进检校尚书右仆射，赐大第、宫女。<br>怀直荒田猎，出辄数日不返，帐下程怀信乘众怒，闭门不纳。怀信，其从昆<br>也。于是怀直入朝，帝不之罪，更以虔王为节度使，擢怀信留后，以怀直兼右龙<br>武军统军。明年，怀信为节度矣。十六年，怀直卒，赠扬州大都督。后五年，怀<br>信死，子权袭领军务，诏授留后。元和元年，拜节度使，累进检校兵部尚书，封<br>邢国公。六年入朝，宪宗宠礼遣还镇，加检校尚书右仆射。权始名执恭，尝梦沧<br>诸门悉署“权”字，乃改名以应之。及淮西平，惕不安，丐入朝。至京师，固辞<br>军政，乃诏华州刺史郑权代之。后以检校司空为邠宁节度使。卒，赠司徒，宗族<br>奉朝请宿卫者三十馀人。<br>李全略，李王氏，名日简，事王武俊为偏裨。承宗时，虐用其军，故入朝，<br>授代州刺史。田弘正遇害，穆宗以全略故镇州将，召问所欲言，全略多陈利害，<br>冀合帝意，且请尽死力以报，遂授德州刺史。是时，杜叔良兵败博野，故以全略<br>为横海军节度、沧德棣州观察使，赐今姓名。未几，贡钱千万，使子同捷入朝。<br>既还，即奏同捷为沧州长史，押中军兵马。帝不得已，可其请。全略阴规传久计，<br>选材武，以所私结士心。棣州刺史王稷善抚众，而家富于财，全略内忌，以计杀<br>之，族其家。未几死，同捷领留后事，重赂邻藩，求领父节，敬宗持久诏不下。<br>俄而文宗立，同捷以帝新嗣位，必大开贷示四方，乃遣弟同志、同巽入朝，而使<br>其属崔长奉表请命，有诏拜兖海节度使，以乌重胤代之。同捷计穷，矫言军中留<br>己。于是，王智兴请以全军出讨，魏博史宪诚令大将传手诏入于军，同捷不受，<br>德、棣民多奔入郓。乃下诏削官爵，命重胤率郓、齐兵进讨。宪诚、智兴及汴滑<br>李听、平卢康志睦、易定张璠、幽州李载义以兵傅境。同捷自以与成德有旧，乃<br>倾玉帛子女市河北三镇驩。载义不许，绝其交，执使者并所遣奴婢四十七献诸朝。<br>王廷氵奏本窥横海，欲乘其隙取之，引军来援。智兴攻棣州，火谯门，引水灌城，<br>凡七月，其将张叔连降。始，刺史栾濛以同捷叛，密上变，事泄，为所害，赠工<br>部尚书。智兴进围沧州。<br>是时，帝绝王廷氵奏朝贡，且讨之，兵须伙繁，调发不时，始置供军粮料使，<br>以济两河，诸将又多张俘首以冒赏。自重胤卒后，李寰、传良弼不终事，更以左<br>金吾卫大将军李祐代，而智兴将李君谋以轻兵绝河，夜残无棣，降饶安壁五千兵。<br>明年，祐拔无棣、平原。有诏行营坚壁务农，非被袭，勿决战。而祐兵已薄德州，<br>帝遣谏议大夫柏耆宣慰。祐攻拔德州，馀卒奔廷氵奏。同捷益急，乞降，祐疑其<br>诈。耆引兵直入城，取同捷及家属驰西。祐入沧州，耆至将陵，斩同捷，使其下<br>传首京师。诏贷四州一年租赋，赦同捷母并妻息，徙湖南。流崔长商州。同巽等<br>以异母贷死，得随母流所云。<br><hr>
