<h4>《史部·新唐书·卷二百五  列传第一百三十》<b class="x">作者：欧阳修、宋祁等</b></h4>
<br>◎列女<br>李德武妻裴淑英杨庆妻王房玄龄妻卢独孤师仁姆王兰英杨三安妻李<br>樊会仁母敬卫孝女无忌郑义宗妻卢刘寂妻夏侯碎金於敏直妻张楚王<br>灵龟妃上官杨绍宗妻王贾孝女李氏妻王阿足攀彦琛妻魏李母汴女李<br>崔绘妻卢贤贞节妇李符凤妻玉英高叡妻秦王琳妻韦卢惟清妻徐饶娥<br>窦伯女仲女卢甫妻李邹待征妻薄金节妇高愍女杨烈妇贾直言妻董<br>李孝女妙法李湍妻董昌龄丹杨王孝女和子段居贞妻谢杨含妻萧韦<br>雍妻萧衡方厚妻程郑孝女李廷节妻崔殷保晦妻封绚窦烈妇李拯妻卢<br>山阳女赵周迪妻朱延寿妻王<br>女子之行，於亲也孝，妇也节，母也义而慈，止矣。中古以前，书所载后、<br>妃、夫人事，天下化之。后彤史职废，妇训、姆则不及於家，故贤女可纪者千载<br>间寥寥相望。唐兴，风化陶淬且数百年，而闻家令姓窈窕淑女，至临大难，守礼<br>节，白刃不能移，与哲人烈士争不朽名，寒如霜雪，亦可贵矣。今采获尤显行者<br>著之篇，以绪正父父、子子、夫夫、妇妇之懿云。<br>李德武妻裴，字淑英，安邑公矩之女，以孝闻乡党。德武在隋，坐事徙岭南，<br>时嫁方逾岁，矩表离婚。德武谓裴曰：“我方贬，无还理，君必俪它族，於此长<br>决矣。”答曰：“夫，天也，可背乎？愿死无它。”欲割耳誓，保姆持不许。夫<br>姻媦，岁时塑望裴致礼惟谨。居不御薰泽。读《列女传》，见述不更嫁者，谓<br>人曰：“不践二廷，妇人之常，何异而载之书？”后十年，德武未还，矩决嫁之，<br>断发不食，矩知不能夺，听之。德武更娶汆朱氏，遇赦还，中道闻其完节，乃遣<br>后妻，为夫妇如初。<br>杨庆妻王者，世充足之女。庆以河间王子为郇王，守荥阳，陷於世充，故世<br>充妻之，用为管州刺史。太宗攻洛阳，庆谋与王归唐，谢曰：“郑以我奉箕帚者，<br>缀公之心，今负恩背义，自为身谋，可若何？至长安，则公家婢耳，愿送我还东<br>都。”庆不听，王谓左右曰：“唐胜则郑灭，郑安则吾夫死，若是，生何益？”<br>乃饮药死。庆入朝，官宜州刺史。<br>房玄龄妻卢，失其世。玄龄微时，病且死，诿曰：“吾病革，君年少，不可<br>寡居，善事后人。”卢泣人帐中，剔一目示玄龄，明无它。会玄龄良愈，礼之终<br>身。<br>王兰英者，独狐师仁之姆。师仁父武都谋归唐，王世充杀之。师仁始三岁，<br>免死禁锢，兰英请髡钳得保养，许之。时丧乱，饿死者藉藉，游丐道路以食师仁，<br>身啖土饮水。后诈为采新，窃师仁归京师。高祖嘉其义，诏封兰英永寿乡君。<br>杨三安妻李，京兆高陵人。舅姑亡，三安又死，子幼，孤窭，画田夜纺，凡<br>三年，葬舅姑及夫兄弟凡七丧，远近嗟涕。太宗闻而异之，赐帛三百段，遣州县<br>存问，免其徭役。<br>樊会仁母敬，蒲州河东人，字象子。笄而生会仁。夫死，事舅姑祥顺。家以<br>其少，俗嫁之，潜约婚於里人，至期，阳为母病，使归视。敬至，知见绍，乃外<br>为不知者，私谓会仁曰：“吾孀处不死者，以母老儿幼，今舅将夺吾志，汝云何？”<br>会仁泣，敬曰：“儿毋啼！”乃伺隙遁去，家追及半道，以死自守，乃罢。会仁<br>未冠卒，时敬母又终，既葬，谓所亲曰：“母死子亡，何生为！”不食数日死，<br>闻者怜之。<br>卫孝女，绛州夏人，字无忌。父为乡人卫长则所杀，无忌甫六岁，无兄弟，<br>母改嫁。逮长，志报父仇。会从父大延客，长则在坐，无忌抵以甓，杀之。诣吏<br>称父冤已报，请就刑。巡察使褚遂良以闻，太宗免其罪，给驿徙雍州，赐田宅。<br>州县以礼嫁之。<br>郑义宗妻卢者，范阳士族也。涉书史，事舅姑恭顺。夜有盗持兵劫其家，人<br>皆匿窜，惟姑不能去，卢冒刃立姑侧，为贼捽捶几死。贼去，人问何为不惧，答<br>曰：“人所以异鸟兽者，以其有仁义也。今怜里急难尚相赴，况姑可委弃邪？若<br>百有一危，我不得独生。”姑曰：“岁寒然后知松柏后凋，吾乃今见妇之心。”<br>刘寂妻夏侯，滑州胙城人，字碎金。父长云为盐城丞，丧明。时刘已生二女<br>矣，求与刘绝，归侍父疾。又事后母以孝称。五年父亡，毁不胜丧，被发徙跣，<br>身负土作冢，庐其左，寒不绵、日一食者三年。诏赐物二十段、粟十石，表异门<br>闾。后其女居母丧，亦如母行，官又赐粟帛，表其门。<br>於敏直妻张者，皖城公俭女也。生三岁，每父母病，已能昼夜省侍，颜色如<br>成人。及长，愈恭顺仁孝。俭病笃，闻之，号泣几绝。俭死，一恸遂卒。高宗懿<br>其行，赐物百段，以状属史官。<br>楚王灵龟妃上官者，下邽士族也。灵龟出继哀王后，而舅姑在，妃朝夕侍奉，<br>谨甚，凡珍美，非经献不先尝。灵龟卒，将葬，前妃无近族，议者欲不举，妃曰：<br>“逝者有知，魂可无托乎？”乃备礼合葬。闻者嘉叹。丧除，兄弟共谕：“妃少，<br>又无子，可不有行。”泣曰：“丈夫以义，妇人以节，我未能殉沟壑，尚可御妆<br>泽、祭他胙乎？”将自劓刵，众遂不敢强。<br>杨绍宗妻王，华州华阴人。在褓而母亡，继母鞠爱。父征辽殁，继母又卒，<br>王年十五，乃举二母柩而立父象，招魂以葬，庐墓左。永徽中，诏：“杨氏妇在<br>隋时，父殁辽西，能招魂克葬。至祖父母茔隧，亲服板筑，哀感行路。”因赐物<br>段并粟，以阙表门。<br>贾孝女，濮州鄄城人。年十五，父为族人玄基所杀。孝女弟强仁尚幼，孝女<br>不肯嫁，躲抚育之。强仁能自树立，教伺玄基杀之，取其心告父墓。强仁诣县言<br>状，有司论死。孝女诣阙请代弟死，高宗闵叹，诏并免之，内徙洛阳。<br>李氏妻王阿足，深州鹿城人。早孤，无兄弟。归李氏数岁，夫死无子，以嫠<br>姊高年无供养，乃不忍嫁。画耕夜织，能办生事，馀二十年，姊乃亡，葬送如礼。<br>乡人服其义，争遣女妻往师其风训。寿终於家。<br>樊彦琛妻魏者，扬州人。彦琛病，魏曰：“公病且笃，不忍公独死。”彦琛<br>曰：“死生，常道也。幸养诸孤使成立，相从而死，非吾取也。”彦琛卒，值徐<br>敬业难，陷兵中。闻其知音，令鼓筝，魏曰：“夫亡不死，而逼我管弦，祸由我<br>发。”引刀斩其指。军伍欲强妻之，固拒不从，乃妨拟颈曰：“从我者不死。”<br>魏厉声曰：“狗盗，乃欲辱人，速死，吾志也！”乃见害，闻者伤之。<br>李畲母者，失其氏。有渊识。畲为监察御史，得禀米，量之三斛而赢，问於<br>史，曰：“御史米，不概也。”又问车庸有几，曰：“御史不偿也。”母怒，敕<br>归馀米，偿其庸，因切责畲。畲劾仓官，自言状，诸御史闻之，有惭色。<br>汴女李者，年八岁父亡，殡於堂十年，朝夕临。及笄，母欲嫁之。断发，丐<br>终养。居母丧，哀号过人，自庀葬具，州里送葬千馀人。庐於墓，蓬头，跣而负<br>土，以完园茔，莳松数百。武后时，按察使薛季昶表之，诏树阙门闾。<br>崔绘妻卢者，鸾台侍郎献之女。献有美名。绘丧，卢年少，家欲嫁之，卢称<br>疾不许。女兄适工部侍郎李思冲，早亡。思冲方显重，表求继室，诏许，家内外<br>姻皆然可。思冲归币三百舆，卢不可，曰：“吾岂再辱於人乎？宁没身为婢。”<br>是夕，出自窦，粪秽蔑面，还崔舍，断发自誓。思冲以闻，武后不夺也，诏为浮<br>屠尼以终。<br>坚贞节妇李者，年十七，嫁为郑廉妻。未逾年，廉死，常布衣蔬食。夜忽梦<br>男子求为妻，初不许，后数数梦之。李自疑容貌未衰丑所召也，即截发，麻衣，<br>不薰饰，垢面尘肤，自是不复梦。刺史白大威钦其操，号坚贞节妇，表旌门阙，<br>名所居曰节妇里。<br>符凤妻某氏，字玉英，尤姝美。凤以罪徙儋州，至南海，为獠贼所杀，胁玉<br>英私之，对曰：“一妇人不足事众男子，请推一长者。”贼然之。乃请更衣，有<br>顷，盛服立於舟，骂曰：“受贼辱，不如死！”自沉於海。<br>高叡妻秦。叡为赵州刺史，为默啜所攻。州陷，叡仰药不死，至默啜所，示<br>以窦带异袍，曰：“降我，赐尔官；不降，且死。”叡视秦，秦曰：“君受天子<br>恩，当以死报，贼一品官安足荣？”自是皆瞑目不语。默啜知不可屈，乃杀之。<br>王琳妻韦者，士族也。琳为眉州司功参军，俗僣侈盛饰，韦不知有簪珥。训<br>二子坚、冰有法，后皆名闻。琳卒时，韦年二十五，家欲强嫁之，韦固拒，至不<br>听音乐，处一室，或终日不食。卒年七十五，著《女训》行於世。<br>卢惟清妻徐，淄州人，世客陈留。惟清仕历校书郎。徐女兄之夫李宜得以罪<br>斥，惟清坐僚姻，贬播川尉。徐还乡里，粝食，斥铅膏，采絺不御。会大赦，徐<br>间关迎惟清，至荆州，闻惟清死，二髯奴将劫徐归下江，徐知之，数其罪，奴不<br>敢逼，劫其赀去。徐倍道行至播川，足茧流血，得惟清户，以丧还，阅岁至洛阳。<br>既葬，以无子，终服还陈留。汴州刺史齐瀚高其节，颂而诗之。<br>饶娥字琼真，饶州乐平人。生小家，勤织纴，颇自修整。父勣，渔於江，遇<br>风涛，舟覆，尸不出。娥年十四，哭水上，不食三日死。俄大震电，水虫多死，<br>父尸浮出，乡人异之，归赗具礼，葬父及娥鄱水之阴。县令魏仲光碣其墓。建中<br>初，黜陟使郑淑则表旌其闾，河东柳宗元为立碑云。<br>窦伯女、仲女，京兆奉天人。永泰中，遇贼行剽，二女自匿山谷，贼迹而得<br>之，将逼以私。行临大谷，伯曰：“我岂受污於贼！”乃自投下，贼大骇。俄而<br>仲亦跃而坠。京兆尹第五琦表其烈行，诏旌门闾，免其家徭役，官为庀葬。<br>卢甫妻李，秦州成纪人。父澜，永泰初为蕲令。梁、宋兵兴，澜谕降剧贼数<br>千人。刺史曹升袭贼，败之。贼疑澜卖己，执澜及其弟渤，兄弟争相代死，李见<br>父被殷，亦请代父，遂皆遇害。<br>又有王泛妻裴者，亦俘贼中，欲污之，骂曰：“吾，衣冠子，岂爱生受污邪！”<br>贼临以兵，骂不止，乃支解焉。<br>宣慰使李季卿闻状，诏赠李者昌县君、裴河东县君，澜、渤并赠官。<br>邹待征妻薄者，从侍征官江阴。袁晁乱，薄为贼所掠，将污之，不从。语家<br>媪使报待征曰：“我义不辱。”即死於水。贼去，得其尸。义声动江南，闻人李<br>华作《哀节妇赋》。<br>金节妇者，安南贼帅陶齐亮之母也。常以忠义诲齐亮，顽不受，遂绝之。自<br>田而食，纺而衣，州里矜法焉。大历初，诏赐两丁侍养，本道使四时存问终身。<br>高愍女名妹妹，父彦昭事李正己。及纳拒命，质其妻子，使守濮阳。建中二<br>年，挈城归河南都统刘玄佐，纳屠其家。时女七岁，母李怜其幼，请免死为婢，<br>许之。女不肯，曰：“母兄绵不免，何赖而生？”母兄将被刑，遍拜四方。女问<br>故，答曰：“神可祈也。”女曰：“我家以忠义诛，神尚何知而拜之！”问父在<br>所，西向哭，再拜就死。德宗骇叹，诏太常谥曰愍。诸儒争为之诔。<br>彦昭从玄佐救宁陵，复汴州，累功授颍州刺史。朝廷录其忠，居州二十年不<br>徙，卒赠陕州都督。<br>杨烈妇者，李侃妻也。建中末，李希烈陷汴，谋袭陈州。侃为项城令，希烈<br>分兵数千略定诸县，侃以城小贼锐，欲逃去，妇曰：“寇至当守，力不足，则死<br>焉。君而逃，尚谁守？”侃曰：“兵少财乏，若何？”妇曰：“县不守，则地贼<br>地也，仓廪府库皆其积也，百姓皆其战士也於国家何有？请重赏募死士，尚可济。”<br>侃乃召吏民入廷中曰：“令诚若主也，然满岁则去，非如吏民生此土也，坟墓<br>存焉，宜相与死守，忍失身北面奉贼乎？”众泣，许诺。乃徇曰：“以瓦石击贼<br>者，赏千钱；以刀矢杀贼者，万钱。”得数百人。侃率以乘城，妇身自衅以享众。<br>报贼曰：“项城父老义不下贼，得吾城不足为威，宜亟去；徒失利，无益也。”<br>贼大笑。侃中流矢，还家，妇责曰：“君不在，人谁肯固？死於外，犹愈於状也。”<br>侃遽登城。会贼将中矢死，遂引去，县卒完。诏迁侃太平令。<br>先是万岁通天初，契丹寇平州，邹保英为刺史，城且陷，妻奚率家僮女丁乘<br>城，不下贼，诏封诚节夫人。默啜攻飞狐，县令古玄应妻高能固守，虏引去，诏<br>封徇忠县君。史思明之叛，卫州女子侯、滑州女子唐、青州女子王，相与歃血赴<br>行营讨贼，滑濮节度使许叔冀表其忠，皆补果毅。虽敢决不忘於国，然不如杨烈<br>妇慨慷知君臣大义云。<br>贾直言妻董。直言坐事，贬岭南，以妻少，乃诀曰：“生死不可期，吾去，<br>可亟嫁，无须也。”董不答，引绳束发，封以帛，使直言署，曰：“非君手不解。”<br>直言贬二十年乃还，署帛宛然。及汤沐，发堕无馀。<br>李孝女者，名妙法，瀛州博野人。安禄山乱，被劫徙它州。闻父亡，欲间道<br>奔丧，一子不忍去，割一乳留以行。既至，父已葬，号踊请开父墓以视，宗族不<br>许。复持刀刺心，乃为开。见棺，舌去尘，发治拭之。结庐墓左，手植松柏，有<br>异鸟至。后，母病，或不食饮，女终日未尝视匕箸，及亡，刺血书於母臂而葬，<br>庐墓终身。<br>李湍妻某氏。湍籍吴元济军，元和中，自拔归鸟重胤，妻为贼缚而脔食之，<br>将死，犹号湍曰：“善事鸟仆射！”观者叹泣。重胤请以其事属史官，诏可。<br>董昌龄母杨，世居蔡。昌龄更事吴少阳，至元济时，为吴房令。母常密戒曰：<br>“逆顺成败，儿可图之。”昌龄未决，徒郾城，杨复曰：“逆贼欺天，神所不福。<br>当逆降，无以我累。儿为忠臣，吾死不慊。”会王师逼郾城，昌龄乃降。宪宗喜，<br>即拜郾城令兼监察御史，昌龄谢曰：“母之训也，臣何能！”帝嗟叹。元济囚杨，<br>欲杀者屡矣。蔡平而母在，陈许节度李逊表之，封北平郡太君。<br>王孝女，徐州人，字和子。元和中，父兄皆防秋屯泾州，叶蕃寇边，并战死。<br>和子年十七，单身被发徒跣蓑裳抵泾屯，日丐贷，护二丧还，葬於乡，植松柏，<br>翦发坏容，庐墓所。节度使王智兴白状，诏旌其门。<br>段居贞妻谢，字小娥，洪州豫章人。居贞本历阳侠少年，重气决，娶岁馀，<br>与谢父同贾江湖上，并为盗所杀。小娥赴江流，伤脑折足，人救以免。转侧丐食<br>至上元，梦父及夫告所杀主名，离析其文为十二言，持问内外姻，莫能晓。陇西<br>李公佐隐占得其意，曰：“杀若父者必申兰，若天必申春，试以是求之。”小娥<br>泣谢。诸申，乃名盗亡命者也。小娥诡服为男子，与佣保杂。物色岁馀，得兰於<br>江州，春於独树浦。兰与春，从兄弟也。小娥托佣兰家，日以谨信自效，兰浸倚<br>之，虽包苴无不委。小娥见所盗段、谢服用故在，益知所梦不疑。出入二箕，伺<br>其便。它日兰尽集群偷酾酒，兰与春醉，卧庐。小娥闭户，拔佩刀斩兰首，因大<br>呼捕贼。乡人墙救，禽春，得赃千万，其党数十。小娥悉疏其人上之官，皆抵死，<br>乃始自言状。刺史张锡嘉其烈，白观察使，使不为请。还豫章，人争聘之，不许。<br>祝发事浮屠道，垢衣粝饭终身。<br>杨含妻萧，父历，为抚州长史，以官卒，母亦亡。萧年十六，与谓皆韶淑，<br>毁貌，载二丧还乡里，贫不能给舟庸，次宣州战鸟山，舟子委柩去。萧结庐水滨，<br>与婢穿圹纳棺成坟，莳松柏，朝夕临，有驯鸟、缟兔、菌芝之祥。长老等为立舍，<br>岁时进粟缣。丧满不释蓑，人高其行。或请昏，女曰：“我弱不能北还，君诚为<br>我致二柩葬故里，请事君子。”於是，含以高安尉罢归，聘之，且请如素。萧以<br>亲未葬，许其载，辞其采。已葬，乃释服而归杨云。<br>韦雍妻萧。张弘靖镇幽州也，表雍在幕府。朱克融乱，雍被劫。萧闻难，与<br>雍皆出，左右格之，不退。雍临刃，萧呼曰：“我苟生无益，愿今日死君前。”<br>刑者断其臂，乃杀雍。萧意象晏然，观者哀叹。是夕死。大和中，杨志诚表其烈，<br>诏赠兰陵县君。<br>雍字和叔，擢进士第。<br>衡方厚妻程。大和中，方厚为邕州录事参军。招讨使董昌龄治无状，方厚数<br>争事，昌龄怒，将执付吏，辞以疾，不免，即以死告，卧棺中。昌龄知之，使阖<br>棺甚牢。方厚闭久，以爪攫棺，爪尽乃绝。程惧并死，不敢哭。昌龄恬不疑，厚<br>遣其丧。程徒行至阙下，叩右银台门，自刵陈冤，下御史鞫治有实，昌龄乃得<br>罪。文宗诏封程武昌县君，赐一子九品正官员。<br>郑孝女，兖州瑕丘人。父神佐，为官兵，战死庆州。时母已亡，又无兄弟，<br>女时年二十四，即翦发毁服，身护丧还乡里，与母合葬。庐墓下，手树松柏成林。<br>初，许适牙兵李玄庆，至是，谢不嫁。大中中，兖州节度使萧俶状於朝，有诏旌<br>表其闾。<br>李廷节妻崔。乾符中，廷节为郏城尉。王仙芝攻汝州，廷节被执。贼见崔妹<br>美，将妻之，诟曰：“我，士人妻，死亡有命，柰何受贼污？”贼怒，刳其心食<br>之。<br>殷保晦妻封，敖孙也，名绚，字景文。能文章、草隶。保晦历校书郎。黄巢<br>入长安，共匿兰陵里。明日，保晦逃。贼悦封色，欲取之，固拒。贼诱说万词，<br>不答。贼怒，勃然曰：“从则生，不然，正膏我剑！”封骂曰：“我，公卿子，<br>守正而死，犹生也，终不辱逆贼手！”遂遇害。保晦归，左右曰：“夫人死矣！”<br>保晦号而绝。<br>窦烈妇者，河南人，朝邑令华某妻。初，同州军乱，逐节度使李瑭走河中，<br>令匿望仙里，不知所舍乃仇家也。夜半盗入，捽令首，欲杀之，窦泣蔽捍，苦持<br>贼袂，至中刀不解，令得脱走不死，贼亦去。京兆闻之，归酒帛医药，几死而愈。<br>李拯妻卢者，美姿，能属文。拯字昌时，咸通末擢进士，迁累考功郎中。黄<br>巢乱，避地平阳，僖宗召为翰林学士。帝出宝鸡，陷於嗣襄王煴。煴败，拯死，<br>卢伏尸哭。王行瑜兵逼之，不从，胁以刃，断一臂死。<br>山阳女赵者，父盗盐，当论死，女诣官诉曰：“迫饥而盗，救死尔，情有可<br>原，能原之邪？否则请俱死。”有司义之，许减父死。女曰：“身今为官所赐，<br>愿毁服依浮屠法以报。”节截耳自信，侍父疾，卒不嫁。<br>周迪妻某氏。迪善贾，往来广陵。会毕师铎乱，人相掠卖以食。迪饥将绝，<br>妻曰：“今欲归，不两全。君亲在，不可并死，愿见卖以济君行。”迪不忍，妻<br>固与诣肆，售得数千钱以奉。迪至城门，守者谁何，疑其绐，与迪至肆问状，见<br>妻首已在枅矣。迪里馀体归葬之。<br>朱延寿妻王者，当杨行密时，延寿事行密为寿州刺史，恶行密不臣，与宁国<br>节度使田頵谋绝之以归唐。事泄，行密以计召延寿，欲与扬州，延寿信之。将行，<br>王曰：“今若得扬州，成宿志，具兴衰在时，非系家也，然愿日一介为验。”许<br>之。及为行密所杀，介不至，王曰：“事败矣。”即部家仆，授兵器。方阖扉而<br>捕骑至，遂出私帑施民，发百燎焚牙居，呼天曰：“我誓不为仇人辱！”赴火死。<br><hr>
