<h4>《史部·新唐书·卷二百一十六上  列传第一百四十一上》<b class="x">作者：欧阳修、宋祁等</b></h4>
<br>◎吐蕃上<br>吐蕃本西羌属，盖百有五十种，散处河、湟、江、岷间，有发羌、唐旄等，<br>然未始与中国通。居析支水西。祖曰鹘提勃悉野，健武多智，稍并诸羌，据其地。<br>蕃、发声近，故其子孙曰吐蕃，而姓勃窣野。或曰南凉秃发利鹿孤之后。二子，<br>曰樊尼，曰傉檀。傉檀嗣，为乞佛炽盘所灭。樊尼挈残部臣沮渠蒙逊，以为<br>临松太守。蒙逊灭，樊尼率兵西济河，逾积石，遂抚有群羌云。<br>其俗谓强雄曰赞，丈夫曰普，故号君长曰赞普，赞普妻曰末蒙。其官有大相<br>曰论茝，副相曰论茝扈莽，各一人，亦号大论、小论；都护一人，曰悉编掣逋；<br>又有内大相曰曩论掣逋，亦曰论莽热，副相曰曩论觅零逋，小相曰曩论充，各一<br>人；又有整事大相曰喻寒波掣逋，副整事曰喻寒觅零逋，小整事曰喻寒波充：皆<br>任国事，总号曰尚论掣逋突瞿。地直京师西八千里，距鄯善五百里，胜兵数十万。<br>国多霆、电、风、雹，积雪，盛夏如中国春时，山谷常冰。地有寒疠，中人辄痞<br>促而不害。其赞普居跋布川，或逻娑川，有城郭庐舍不肯处，联毳帐以居，号大<br>拂庐，容数百人。其卫候严，而牙甚隘。部人处小拂庐，多老寿至百余岁者。衣<br>率毡韦，以赭涂面为好。妇人辫发而萦之。其器屈木而韦底，或毡为般，凝面为<br>碗，实羹酪并食之，手捧酒浆以饮。其官之章饰，最上瑟瑟，金次之，金涂银又<br>次之，银次之，最下至铜止，差大小，缀臂前以辨贵贱。屋皆平上，高至数丈。<br>其稼有小麦、青稞麦、荞麦、<imgheight=32width=32border=0src=/bzk/B17G.bmp>豆。其兽，牦牛、名马、犬、羊、彘，天鼠之<br>皮可为裘，独峰驼日驰千里。其宝，金、银、锡、铜。其死，葬为冢，塈涂之。其<br>吏治，无文字，结绳齿木为约。其刑，虽小罪必抉目，或刖、劓，以皮为鞭抶<br>之，从喜怒，无常算。其狱，窟地深数丈，内囚于中，二三岁乃出。其宴大宾客，<br>必驱耗牛，使客自射，乃敢馈。其俗，重鬼右巫，事羱羝为大神。喜浮屠法，<br>习咒诅，国之政事，必以桑门参决。多佩弓刀。饮酒不得及乱。妇人无及政。<br>贵壮贱弱，母拜子，子倨父，出入前少而后老。重兵死，以累世战没为甲门，败<br>懦者垂狐尾于首示辱，不得列于人。拜必手据地为犬号，再揖身止。居父母丧，<br>断发、黛面、墨衣，既葬而吉。其举兵，以七寸金箭为契。百里一驿，有急兵，<br>驿人臆前加银鹘，甚急，鹘益多。告寇举烽。其畜牧，逐水草无常所。其铠胃精<br>良，衣之周身，窍两目，劲弓利刃不能甚伤。其兵法严，而师无馈粮，以卤获为<br>资。每战，前队尽死，后队乃进。其四时，以麦熟为岁首。其戏，棋、六博。其<br>乐，吹螺、击鼓。其君臣自为友，五六人曰共命。君死，皆自杀以殉，所服玩乘<br>马皆瘗，起大屋冢颠，树众木为祠所。赞普与其臣岁一小盟，用羊、犬、猴为牲；<br>三岁一大盟，夜肴诸坛，用人、马、牛、闾为牲。凡牲必折足裂肠陈于前，使巫<br>告神曰：“渝盟者有如牲。”<br>其后有君长曰瘕悉董摩，董摩生佗土度，佗土生揭利失若，揭利生勃弄若，<br>勃弄生讵素若，讵素生论赞索，论赞生弃宗弄赞，亦名弃苏农，亦号弗夜氏。其<br>为人慷慨才雄，常驱野马、犛牛，驰刺之以为乐，西域诸国共臣之。<br>太宗贞观八年，始遣使者来朝，帝遣行人冯德遐下书临抚。弄赞闻突厥、吐<br>谷浑并得尚公主，乃遣使赍币求昏，帝不许。使者还，妄语曰：“天子遇我厚，<br>几得公主，会吐谷浑王入朝，遂不许，殆有以间我乎？”弄赞怒，率羊同共击吐<br>谷浑，吐谷浑不能亢，走青海之阴，尽取其赀畜。又攻党项、白兰羌，破之。勒<br>兵二十万入寇松州，命使者贡金甲，且言迎公主，谓左右曰：“公主不至，我且<br>深入。”都督韩威轻出觇贼，反为所败，属羌大扰，皆叛以应贼。乃诏吏部尚书<br>侯君集为行军大总管，出当弥道，右领军大将军执失思力出白兰道，右武卫大将<br>军牛进达出阔水道，右领军将军刘兰出洮河道，并为行军总管，率步骑五万进讨。<br>进达自松州夜鏖其营，斩首千级。<br>初东寇也，连岁不解，其大臣请返国，不听，自杀者八人。至是弄赞始惧，<br>引而去，以使者来谢罪，固请昏，许之。遣大论薛禄东赞献黄金五千两，它宝称<br>是，以为聘。<br>十五年，妻以宗女文成公主，诏江夏王道宗持节护送，筑馆河源王之国。弄<br>赞率兵次柏海亲迎，见道宗，执婿礼恭甚，见中国服饰之美，缩缩愧沮。归国，<br>自以其先未有昏帝女者，乃为公主筑一城以夸后世，遂立宫室以居。公主恶国人<br>赭面，弄赞下令国中禁之。自褫毡罽，袭纨绡，为华风。遣诸豪子弟入国学，习<br>《诗》、《书》。又请儒者典书疏。<br>帝伐辽还，使禄东赞上书曰：“陛下平定四方，日月所照，并臣治之。高丽<br>恃远，弗率于礼，天子自将度辽，隳城陷阵，指日凯旋，虽雁飞于天，无是之速。<br>夫鹅犹雁也，臣谨冶黄金为鹅以献。”其高七尺，中实酒三斛。二十二年，右卫<br>率府长史王玄策使西域，为中天竺所钞，弄赞发精兵从玄策讨破之，来献俘。<br>高宗即位，擢驸马都尉、西海郡王。弄赞以书诒长孙无忌曰：“天子初即位，<br>下有不忠者，愿勒兵赴国共讨之。”并献金琲十五种以荐昭陵。进封賨王，赐饷<br>蕃渥。又请蚕种、酒人与碾硙等诸工，诏许。永徽初，死，遣使者吊祠。无子，<br>立其孙，幼不事，故禄东赞相其国。<br>显庆三年，献金盎、金颇罗等，复请昏。未几，吐谷浑内附，禄东赞怨忿，<br>率锐兵击之，而吐谷浑大臣素和贵奔吐蕃，槊以虚实，故吐蕃能破其国。慕容诺<br>曷钵与弘化公主引残落走凉州，诏凉州都督郑仁泰为青海道行军大总管，率将军<br>独孤卿云等屯凉、鄯，左武候大将军苏定方为安集大使，为诸将节度，以定其乱。<br>吐蕃使论仲琮入朝，表吐谷浑罪，帝遣使者谯让，乃使来请与吐谷浑平憾，求赤<br>水地牧马，不许。会禄东赞死。<br>东赞不知书而性明毅，用兵有节制，吐蕃倚之，遂为强国。始入朝，占对合<br>旨，太宗擢拜右卫大将军，以琅邪公主外孙妻之。禄东赞自言：“先臣为聘妇，<br>不敢奉诏。且赞普未谒公主，陪臣敢辞！”帝异其言，然欲怀以恩，不听也。有<br>子曰钦陵、曰赞婆、曰悉多于、曰勃论。禄东赞死，而兄弟并当国。自是岁入边，<br>尽破有诸羌羁縻十二州。<br>总章中，议徙吐谷浑部于凉州旁南山。帝刈吐蕃之入，召宰相姜恪阎立本、<br>将军契苾何力等议先击吐蕃。立本曰：“民饥未可以师。”何力曰：“吐蕃介在<br>西极，臣恐师到，兽窜山伏，捕讨无所得，至春复侵吐谷浑。臣请勿救，使疑吾<br>力困而骄之，一举可灭也。”恪曰：“不然，吐谷浑方衰，吐蕃负胜，以衰气拒<br>胜兵，战必不亢，不救则灭。臣谓王师亟助之，使国幸存，后且徐图可也。”议<br>不决，亦不克徙。<br>咸亨元年，入残羁縻十八州，率于阗取龟兹拨换城，于是安西四镇并废。诏<br>右威卫大将军薛仁贵为逻娑道行军大总管，左卫员外大将军阿史那道真、左卫将<br>军郭待封自副，出讨吐蕃，并护吐谷浑还国。师凡十余万，至大非川，为钦陵所<br>拒，王师败绩，遂灭吐谷浑而尽有其地。诏司戎太常伯、同东西台三品姜恪为凉<br>州道行军大总管出讨，会恪卒，班师。<br>吐蕃遣大臣仲琮入朝。仲琮少游太学，颇知书。帝召见问曰：“赞普孰与其<br>祖贤？”对曰：“勇果善断不逮也，然勤以治国，下无敢欺，令主也。且吐蕃居<br>寒露之野，物产寡薄，乌海之阴，盛夏积雪，暑毼冬裘。随水草以牧，寒则城处，<br>施庐帐。器用不当中国万分一。但上下一力，议事自下，因人所利而行，是能久<br>而强也。”帝曰：“吐谷浑与吐蕃本甥舅国，素和贵叛其主，吐蕃任之，夺其土<br>地。薛仁贵等往定慕容氏，又伏击之，而寇我凉州，何邪？”仲琮顿首曰：“臣<br>奉命来献，它非所闻。”帝韪其答。然以仲琮非用事臣，故杀其礼。<br>上元二年，遣大臣论吐浑弥来请和，且求与吐谷浑脩好，帝不听。明年，攻<br>鄯、廓、河、芳四州，杀略吏及马牛万计。乃诏周王显为洮州道行军元帅，率工<br>部尚书刘审礼等十二总管，以相王轮为凉州道行军元帅，率左卫大将军契苾何力、<br>鸿胪卿萧嗣业等军讨之。二王不克行。吐蕃进攻叠州，破密恭、丹岭二县，又攻<br>扶州，败守将。乃高选尚书左仆射刘仁轨为洮河镇守使，久之，无功。<br>吐蕃与西突厥连兵攻安西，复命中书令李敬玄为洮河道行军大总管、西河镇<br>抚大使、鄯州都督，代仁轨。下诏募猛士，毋限籍役痕负，帝自临遣。又敕益州<br>长史李孝逸、巂州都督拓王奉益发剑南、山南士。先战龙支，吐蕃败。敬玄率刘<br>审礼击吐蕃青海上，审礼战没。敬玄顿承风岭，碍险不得纵，吐蕃压王师屯，左<br>领军将军黑齿常之率死士五百，夜斧其营，虏惊，自相轥藉而死者甚众，乃引<br>去。敬玄仅脱。<br>帝既儒仁无远略，见诸将数败，乃博咨近臣，求所以御之之术。帝曰：“朕<br>未始擐甲履军，往者灭高丽、百济，比岁用师，中国骚然，朕至今悔之。今吐蕃<br>内侵，盍为我谋？”中书舍人刘祎之等具对，须家给人足可击也。或言贼险黠不<br>可与和，或言营田严守便。惟中书侍郎薛元超谓：“纵敌生患，不如料兵击之。”<br>帝顾黄门侍郎来恒曰：“自李勣亡，遂无善将。”恒即言：“向洮河兵足以制敌，<br>但诸将不用命，故无功。”帝殊不悟，因罢议。<br>仪凤四年，赞普死，子器弩悉弄立，钦陵复擅政，使大臣来告丧，帝遣使者<br>往会葬。明年，赞婆、素和贵率兵三万攻河源，屯良非川，敬玄与战湟川，败绩。<br>左武卫将军黑齿常之以精骑三千夜捣其营，赞婆惧，引去。遂擢常之为河源军经<br>略大使。乃严烽逻，开屯田，虏谋稍折。<br>初，剑南度茂州之西筑安戎城，以迮其鄙。俄为生羌导虏取之以守，因并西<br>洱河诸蛮，尽臣羊同、党项诸羌。其地东与松、茂、巂接，南极婆罗门，西取四<br>镇，北抵突厥，幅圆余万里，汉、魏诸戎所无也。<br>永隆元年，文成公主薨，遣使者吊祠，又归我陈行焉之丧。初，行焉使虏，<br>论钦陵欲拜己，临以兵，不为屈，留之十年。及是丧还，赠睦州刺史。赞婆复入<br>良非川，常之击走之。<br>武后时，与蛮夷同朝贺。永昌元年，诏文昌右相韦待价为安息道大总管，安<br>西大都护阎温古副之，以讨吐蕃，兵逗留，坐死、徙。明年，复诏文昌右相岑长<br>倩为武威道行军大总管讨之，兵半道罢。<br>又明年，大首领曷苏率贵川部与党项种三十万降，后以右玉钤卫将军张玄遇<br>为安抚使，率兵二万迎之，次大度水，吐蕃禽曷苏去。而它酋昝插又率羌、蛮八<br>千自来，玄遇即其部置叶州，用昝插为刺史，刻石大度山以纪功。<br>是岁，又诏右鹰扬卫将军王孝杰为武威道行军总管，率西州都督唐休璟、左<br>武卫大将军阿史那忠节击吐蕃，大破其众，复取四镇，更置安西都护府于龟兹，<br>以兵镇守。议者请废四镇勿有也，右史崔融献议曰：“戎狄为中国患尚矣，五帝、<br>三王所不臣。汉以百万众困平城，其后武帝赫然发愤，甘心四夷，张骞始通西域，<br>列四郡，据两关，断匈奴右臂，稍稍度河、湟，筑令居，以绝南羌。于是鄣候亭<br>燧出长城数千里，倾府库，殚士马，行人使者岁月不绝，至作皮币，算缗法，税<br>舟车，榷酒酤。夫岂不怀，为长久计然也！匈奴于是孤特远窜，遂开西域，置使<br>者领护。光武中兴，皆复内属，至于延光，三绝三通。太宗文皇帝践汉旧迹，并<br>南山抵葱岭，剖裂府镇，烟火相望，吐蕃不敢内侮。高宗时，有司无状，弃四镇<br>不能有，而吐蕃遂张，入焉耆之西，长鼓右驱，逾高昌，历车师，钞常乐，绝莫<br>贺延碛，以临敦煌。今孝杰一举而取四镇，还先帝旧封，若又弃之，是自毁成<br>功而破完策也。夫四镇无守，胡兵必临西域，西域震则威憺南羌，南羌连衡，<br>河西必危。且莫贺延碛袤二千里，无水草，若北接虏，唐兵不可度而北，则伊西、<br>北庭、安西诸蕃悉亡。”议乃格。<br>于是首领勃论赞与突厥伪可汗阿史那俀子南侵，与孝杰战冷泉，败走。碎<br>叶镇守使韩思忠破泥熟没斯城。证圣元年，钦陵、赞婆攻滥洮，孝杰以肃边道大<br>总管战素罗汗山，虏败还。又攻凉州，杀都督。遣使者请和，约罢四镇兵，求分<br>十姓地。武后诏通泉尉郭元振往使，道与钦陵遇。元振曰：“东赞事朝廷，誓好<br>无穷，今猥自绝，岁扰边，父通之，子绝之，孝乎？父事之，子叛之，忠乎？”<br>钦陵曰：“然！然天子许和，得罢二国戍，使十姓突厥、四镇各建君长，俾其国<br>自守若何？”元振曰：“唐以十姓、四镇抚西土，为列国主，道非有它，且诸部<br>与吐蕃异，久为唐编人矣。”钦陵曰：“使者意我规削诸部为唐边患邪？我若贪<br>土地财赋，彼青海、湟川近矣，今舍不争何哉？突厥诸部碛漠广莽，去中国远甚，<br>安有争地万里外邪？且四夷唐皆臣并之，虽海外地际，靡不磨灭，吐蕃适独在者，<br>徒以兄弟小心，得相保耳。十姓五咄陆近安西，于吐蕃远，俟斤距我裁一碛，骑<br>士腾突，不易旬至，是以为忧也。乌海、黄河，关源阻奥，多疠毒，唐必不能入；<br>则弱甲孱将易以为蕃患，故我欲得之，非规诸部也。甘、凉距积石道二千里，其<br>广不数百，狭才百里，我若出张掖、玉门，使大国春不耕，秋不获，不五六年，<br>可断其右。今弃不为，亦无虞于我矣。青海之役，黄仁素约和，边守不戒，崔知<br>辩径俟斤掠我牛羊万计，是以求之。”使使者固请，元振固言不可许，后从之。<br>钦陵专国久，常居中制事，诸弟皆领方面兵，而赞婆专东境几三十年，为边<br>患。兄弟皆才略沈雄，众惮之。器弩悉弄既长，欲自得国，渐不平，乃与大臣论<br>岩等图去之。钦陵方提兵居外，赞普托言猎，即勒兵执其亲党二千余人杀之，发<br>使者召钦陵、赞婆，钦陵不受命，赞普自讨之。未战，钦陵兵溃，乃自杀，左右<br>殉而死者百余人。<br>赞婆以所部及兄子莽布支等款塞，遣羽林飞骑迎劳，擢赞婆特进、辅国大将<br>军、归德郡王，莽布支左羽林大将军、安国公，皆赐铁券，礼尉良厚。赞婆即领<br>部兵戍河源，死，赠安西大都护。又遣左肃政台御史大夫魏元忠为陇右诸军大总<br>管，率陇右诸军大使唐休璟出讨。方虏攻凉州，休璟击之，斩首二千级。于是论<br>弥萨来朝请和。赞普自将万骑攻悉州，都督陈大慈四战皆克。明年，乃献马、黄<br>金求昏。而虏南属帐皆叛，赞普自讨，死于军。诸子争立，国人立弃隶蹜赞为<br>赞普，始七岁，使者来告丧，且求盟。又使大臣悉董热固求昏，未报。会监察御<br>史李知古建讨姚州蛮，削吐蕃向导，诏发剑南募士击之。蛮酋以情输虏，杀知古，<br>尸以祭天，进攻蜀汉。诏灵武监军右台御史唐九征为姚巂道讨击使，率兵击之。<br>虏以铁縆梁漾、氵鼻二水，通西洱蛮，筑城戍之。九征毁縆夷城，建铁柱于滇池<br>以勒功。<br>中宗景龙二年，还其昏使。或言彼来逆公主，且习闻华言，宜勿遣，帝以中<br>国当以信结夷狄，不许。明年，吐蕃更遣使者纳贡，祖母可敦又遣宗俄请昏。帝<br>以雍王守礼女为金城公主妻之，吐蕃遣尚赞咄名悉腊等逆公主。帝念主幼，赐锦<br>缯别数万，杂伎诸工悉从，给龟兹乐。诏左卫大将军杨矩持节送。帝为幸始平，<br>帐饮，引群臣及虏使者宴，酒所帝悲涕嘘欷，为赦始平县，罪死皆免，赐民繇赋<br>一年，改县为金城，乡曰凤池，里曰怆别。公主至吐蕃，自筑城以居。拜矩鄯州<br>都督。吐蕃外虽和而阴衔怒，即厚饷矩，请河西九曲为公主汤沐，矩表与其地。<br>九曲者，水甘草良，宜畜牧，近与唐接。自是虏益张雄，易入寇。<br>玄宗开元二年，其相坌达延上书宰相，请载盟文，定境于河源，丐左散骑常<br>侍解琬涖盟。帝令姚崇等报书，命琬持神龙誓往。吐蕃亦遣尚钦藏、御史名悉<br>腊献载辞。未及定，坌达延将兵十万寇临洮，入攻兰、渭，掠监马。杨矩惧，自<br>杀。有诏薛讷为陇右防御使，与王晙等并力击。帝怒，下诏自将讨之。会晙等战<br>武阶，斩首万七千，获马羊无虑二十万。又战长子，丰安军使王海宾战死。乘之，<br>虏大败，众奔突不能去，相枕藉死，洮水为不流。帝乃罢行。诏紫微舍人倪若水<br>临按军实战功，且吊祭战亡士，敕州县并瘗吐蕃露胔。<br>宰相建言：“吐蕃本以河为境，以公主故，乃桥河筑城，置独山、九曲二军，<br>距积石二百里。今既负约，请毁桥，复守河如约。”诏可。遣左骁卫郎将尉迟瑰<br>使吐蕃，慰安公主。然小小入犯边无闲岁，于是郭知运、王君相继节度陇右、<br>河西，一以捍之。吐蕃遣宗俄因子到洮水祭战死士，且请和。然恃盛强，求与天<br>子敌国，语悖傲。使者至临洮，诏不内。金城公主上书求听脩好，且言赞普君臣<br>欲与天子共署誓刻。吐蕃又遣使者上书言：“孝和皇帝尝赐盟，是时唐宰相豆卢<br>钦望、魏元忠、李峤、纪处讷等凡二十二人及吐蕃君臣同誓。孝和皇帝崩，太上<br>皇嗣位，脩睦如旧。然唐宰相在誓刻者皆殁，今宰相不及前约，故须再盟。比使<br>论乞力等前后七辈往，未蒙开许，且张玄表、李知古将兵侵暴甥国，故违誓而战。<br>今舅许湔贷前恶，归于大和，甥既坚定，然不重盟为未信，要待新誓也。甥自总<br>国事，不牵于下，欲使百姓久安。舅虽及和，而意不专，于言何益？”又言：<br>“舅责乞力徐集兵，且兵以新故相代，非集也。往者疆埸自白水皆为闲壤，昨郭<br>将军屯兵而城之，故甥亦城。假令二国和，以迎送；有如不通，因以守境。又疑<br>与突厥骨咄禄善者，旧与通聘，即日舅甥如初，不与交矣。因奉宝瓶、杯以献。”<br>帝谓昔已和亲，有成言，寻前盟可矣，不许复誓。礼其使而遣，且厚赐赞普，自<br>是岁朝贡不犯边。<br>十年，攻小勃律国，其王没谨忙诒书北庭节度使张孝嵩曰：“勃律，唐西门。<br>失之，则西方诸国皆墯吐蕃，都护图之。”孝嵩听许，遣疏勒副使张思礼以步骑<br>四千昼夜驰，与谨忙兵夹击吐蕃，死者数万，多取铠仗、马羊，复九城故地。始<br>勃律王来朝，父事帝。还国，置绥远军以捍吐蕃，故岁常战。吐蕃每曰：“我非<br>利若国，我假道攻四镇尔。”及是，累岁不出兵。<br>于是陇右节度使王君请深入取偿。十二年，破吐蕃，献俘。后二年，悉诺<br>逻兵入大斗拔谷，遂攻甘州，火乡聚。王君勒兵避其锐，不战。会大雪，吐蕃<br>皲冻如积，乃逾积石军趋西道以归。君豫遣谍出塞，烧野草皆尽，悉诺逻顿大<br>非川，无所牧，马死过半。君率秦州都督张景顺约赍穷蹑，出青海西，方冰合，<br>师乘而度。于时虏已逾大非山，留辎重疲弱滨海，君纵兵俘以旋。时中书令张<br>说以吐蕃出入数十年，胜负略相当，甘、凉、河、鄯之人奉调发困甚，愿听其和。<br>帝方宠君，不听。未几，悉诺逻恭禄、烛龙莽布支入陷瓜州，毁其城，执刺史<br>田元献及君父，遂攻玉门军，围常乐，不能拔，回寇安西，副都护赵颐贞击却<br>之。会君为回纥所杀，功不遂。帝乃用萧嵩为河西节度使，左金吾将军张守珪<br>瓜州刺史，复城之。嵩纵反间，杀悉诺逻恭禄。明年，大将悉末朗攻瓜州，守珪<br>击走之；鄯州都督张志亮又战青海西，破大莫门城，焚橐它桥；陇右节度使杜宾<br>客以强弩四千射虏，破之祁连城下，斩副将一，上级五千首。虏败，恸而走山。<br>又明年，守珪率伊、沙等州兵破虏大同军；又信安王祎出陇西，拔石堡城，即之<br>置振武军，献俘于庙。帝以书赐将军裴旻曰：“敢有掩战功不及赏者，士自陈，<br>将吏皆斩。战有逗留，举队如军法。能禽其王者，授大将军。”于是士益奋。<br>吐蕃令曩骨委书塞下，言：“论莽热、论泣热皆万人将，以赞普命，谢都督<br>刺史：二国有舅甥好，昨弥不弄羌、党项交构二国，故失欢，此不听，唐亦不应<br>听。”都督遣腹心吏与曩骨还议盟事。曩骨，犹千牛官也。于是忠王友皇甫惟明<br>并言约和便。帝曰：“赞普向上书悖慢，朕必灭之，毋议和！”惟明曰：“昔赞<br>普幼，是必边将好功之人为之，以激怒陛下。且二国交恶必兴师，师兴则隐盗财<br>利，诈功级，希陛下过赏以甘心焉。今河西、陇右赀耗力穷，陛下幸诏金城公主<br>许赞普约，以纾边患，息民之上策也。”帝采其言，敕惟明及中人张元方往聘，<br>以书赐公主。惟明见赞普言天子意，赞普大喜，因悉出贞观以来书诏示惟明，厚<br>馈献。使名悉腊随使者入朝，奉表言：“甥，先帝舅显亲也。曩为张玄表、李知<br>古交斗，遂成大衅。甥以文成、金城公主，敢失礼乎？特以冲幼，枉为边将谗乱。<br>如蒙澄亮，死且万足，千万岁不敢先负盟。”且献怪宝。使者至，帝御前殿，列<br>羽林仗内之。悉腊略通华文，既宴与语，礼甚厚，赐紫服、金鱼。悉腊受服辞鱼，<br>曰：“国无是，不敢当。”帝遣御史大夫崔琳报聘。<br>吐蕃又请交马于赤岭，互市于甘松岭。宰相裴光庭曰：“甘松中国阻，不如<br>许赤岭。”乃听以赤岭为界，表以大碑，刻约其上。又请《五经》，敕秘书写赐，<br>并遣工部尚书李暠往聘，赐物万计。吐蕃遣使谢，且言：“唐、吐蕃皆大国，今<br>约和为久长计，恐边吏有妄意者，请以使人对相晓敕，令昭然具知。”帝又令金<br>吾将军李佺监赤岭树碑，诏张守珪与将军李行祎、吐蕃使者莽布支分谕剑南、河<br>西州县曰：“自今二国和好，无相侵暴。”乃使悉诺渤海纳贡，并以币器遍遗执<br>政。明年，上宝器数百具，制冶诡殊，诏置提象门示群臣。<br>其后吐蕃西击勃律，勃律告急，帝谕令罢兵，不听，卒残其国。于是崔希逸<br>为河西节度使，镇凉州，故时疆畔皆树壁守捉，希逸谓虏戍将乞力徐曰：“两国<br>约好，而守备不废，云何？请皆罢，以便人。”乞力徐曰：“公忠诚，无不可，<br>恐朝廷未皆信，脱掩吾不备，其可悔？”希逸固邀，乃许。即共刑白犬盟，而后<br>悉彻障壁，虏畜牧被野。<br>明年，傔史孙诲奏事，妄言“虏无备，可取也”。帝采之，诏内竖赵惠琮<br>共往按状。小人欲徼幸，至凉州，因共矫诏，诏希逸发兵袭破吐蕃青海上，斩获<br>不赀，乞力徐遁走。吐蕃恚，不朝。二十六年，大入河西，希逸拒破之。鄯州都<br>督杜希望又拔新城，更号威戎军。希逸顾失信，悒悒怅恨，召拜河南尹。既而与<br>惠琮俱见犬崇，疑而死，诲亦及它诛。<br>萧炅代为河西节度留后，杜希望陇右节度留后，王昱剑南节度使，分道经略，<br>碎赤岭碑。希望发鄯州兵夺虏河桥，并河筑盐泉城，号镇西军，破吐蕃兵三万。<br>昱以剑南兵入攻安戎城，筑二少垒左右之，兵次蓬婆岭，输剑南粟饷军。吐蕃悉<br>锐来救，昱大败，少垒皆没，士死凡数万。昱贪妄，非将选，故败，贬死高要。<br>明年，吐蕃攻白草、安人军，诏临洮、朔方分援。虏绝临洮道，白水军使高柬于<br>拒守，虏引去。炅遣将追尾，有云出军上，白兔舞，大破吐蕃。昱之败，以张宥<br>代节度剑南，以章仇兼琼为益州司马。宥，文吏，不知兵，委事兼琼。兼琼因得<br>入奏，天子果其议，拔兼琼代宥节度。兼琼谍诱吐蕃安戎城主为应，导官军入，<br>尽杀虏戍，以监察御史许远守之。吐蕃围安戎，绝水泉，会石裂泉涌，虏惊引去。<br>复攻维州，不得志。诏乃改安戎曰平戎云。<br>是岁，金城公主薨。明年，为发哀，吐蕃使者朝，因请和，不许。虏乃悉众<br>四十万攻承风堡，抵河源军，西入长宁桥、安仁军，浑崖烽骑将臧希液以锐兵五<br>千破之。吐蕃又袭廓州，败一县，屠吏人。攻振武军石堡城，盖嘉运不能守。<br>天宝元年，陇右节度使皇甫惟明破虏大岭军；战青海，破莽布支，斩首三万<br>级。明年，破洪济城，战石堡，不克，副将诸葛誗死之。又明年，惟明破虏，<br>献俘京师。帝以哥舒翰节度陇右，翰攻拔石堡，更号神武军。又禽其相兀论样郭。<br>十载，安西节度使高仙芝俘大酋以献。是时，吐蕃与蛮阁罗凤联兵攻泸南，<br>剑南节度使杨国忠方以奸罔上，自言：“破蛮众六万于云南，拔故洪州等三城，<br>献俘口。”哥舒翰破洪济、大莫门诸城，收九曲故地，列郡县，实天宝十二载。<br>于是置神策军于临洮西、浇河郡于积石西、及宛秀军以实河曲。后二年，苏毗子<br>悉诺逻来降，封怀义王，赐李氏。苏毗，强部也。是岁，赞普乞黎苏笼腊赞死，<br>子挲悉笼腊赞嗣，遣使者脩好，诏京兆少尹崔光远持节赍册吊祠。还而安禄山乱，<br>哥舒翰悉河、陇兵东守潼关，而诸将各以所镇兵讨难，始号行营，边候空虚，故<br>吐蕃得乘隙暴掠。<br>至德初，取巂州及威武等诸城，入屯石堡。其明年，使使来请讨贼且脩好。<br>肃宗遣给事中南巨川报聘。然岁内侵，取廓、霸、岷等州及河源、莫门军。使数<br>来请和，帝虽审其谲，姑务纾患，乃诏宰相郭子仪、萧华、裴遵庆等与盟。<br>宝应元年，陷临洮，取秦、成、渭等州。明年，使散骑常侍李之芳、太子左<br>庶子崔伦往聘，吐蕃留不遣。破西山合水城。明年，入大震关，取兰、河、鄯、<br>洮等州，于是陇右地尽亡。进围泾州，入之，降刺史高晖。又破邠州，入奉天，<br>副元帅郭子仪御之。吐蕃以吐谷浑、党项兵二十万东略武功，渭北行营将吕日将<br>战盩厔西，破之。又战终南，日将走。代宗幸陕，子仪退趋商州。高晖导虏入长<br>安，立广武王承宏为帝，改元，擅作赦令，署官吏。衣冠皆南奔荆、襄，或逋栖<br>山谷，乱兵因相攘钞，道路梗闭。光禄卿殷仲卿率千人壁蓝田，选二百骑度浐，<br>或绐虏曰：“郭令公军且来！”吐蕃大震。会少将王甫与恶少年伐鼓噪苑中，虏<br>惊，夜引去。子仪入长安，高晖东奔至潼关，守将李日越杀之。吐蕃留京师十五<br>日乃走，天子还京。<br>吐蕃退围凤翔，节度使孙志直拒守，镇西节度使马璘以千骑战却之，吐蕃屯<br>原、会、成、渭间，自如也。是岁，南入松、维、保等州及云山新笼城。明年，<br>还使人李之芳等。剑南严武破吐蕃南鄙兵七万，拔当狗城。会仆固怀恩反，自灵<br>武遣其将范志诚、任敷合吐蕃、吐谷浑兵攻邠州，白孝德、郭晞婴垒守，乃入居<br>奉天西。子仪入奉天，按军不战。郭晞以锐士夜捣其营，斩首数千级，夺马五百，<br>取四将，吐蕃引去。是时严武拔盐川，又战西山，取其众八万。虏围凉州，河西<br>节度使杨志烈不能守，跳保甘州，而凉州亡。<br>永泰元年，吐蕃请和，诏宰相元载、杜鸿渐与虏使者同盟。怀恩不得志，导<br>虏与回纥、党项羌、浑、奴刺犯边，吐蕃大酋尚结息、赞摩、尚悉东赞等众二十<br>万至醴泉、奉天，邠将白孝德不能亢，任敷以兵略凤翔、盩厔，于是京师戒严。<br>朔方兵马使浑日时、孙守亮屯奉天，诏子仪以河中兵屯泾阳，李忠臣屯东渭桥，<br>李光进屯云阳，马璘、郝廷玉屯便桥，骆奉先、李日越屯盩厔，李抱玉屯凤翔，<br>周智光屯同州，杜冕屯坊州，天子自率六军屯于苑。吐蕃逼奉天，日进以单骑驰<br>之，士二百踵进，左右击刺，射皆应弦仆，虏大惊辟易。日进挟虏一将跃出，举<br>军望而噪，士还，无一矢著身者。明日，虏薄城，日进发机石劲弩，故兵多死。<br>凡三日，虏敛军入壁，日进知虏曲折，即夜斫其营，斩千余级，生禽五百。又战<br>马嵬，凡七日，破贼万人，斩首五千，获马、橐它、帜械甚众。帝欲自讨贼，下<br>诏大搜马，京师始置团练，都人震扰，凿垣亡去者十八，诏中人户都门，不能止。<br>吐蕃游骑四百略武功，镇西节度使马璘使健士五十击之，歼，士气益奋。虏徙营<br>九嵕之阴，掠醴泉居人数万，焚室庐，田皆赤地。周智光与虏战澄城，破之。<br>吐蕃至邠北，复与回纥合，还攻奉天，抵马嵬。任敷以兵五千掠白水，残同州。<br>于是城中渭桥、鄠以屯兵。<br>会怀恩死，虏谋无主，遂与回纥争长。回纥怒，诣子仪请击吐蕃自效，子仪<br>许之，使白元光合兵攻吐蕃于灵台西，大破之，降仆固名臣，帝乃班师。<br><hr>
