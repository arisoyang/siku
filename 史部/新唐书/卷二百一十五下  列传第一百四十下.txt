<h4>《史部·新唐书·卷二百一十五下  列传第一百四十下》<b class="x">作者：欧阳修、宋祁等</b></h4>
<br>◎突厥下<br>毗伽可汗默棘连，本谓“小杀”者，性仁友，自以立非己功，让于阙特勒，<br>特勒不敢受，遂嗣位，实开元四年。以特勒为左贤王，专制其兵。初，默啜死，<br>阙特勒尽杀其用事臣，惟暾欲谷者以女婆匐为默棘连可敦，独免，废归其部。后<br>突骑施苏禄自为可汗，突厥部种多贰，默棘连乃召暾欲谷与谋国，年七十余，众<br>尊畏之。俄而夹跌思太等自河曲归之。始，降户之南也，单于副都护张知运尽<br>敛其兵，戎人怨怒；及姜晦为巡边使，遮诉禁弓矢无以射猎为生，晦悉还之。乃<br>共击张知运，禽之，将送突厥；朔方行军总管薛讷、将军郭知运追之，众溃，释<br>知运去。思太等分为二队北走，王晙又破其左队。<br>默棘连既得降胡，欲南盗塞，暾欲谷曰：“不可，天子英武，人和岁丰，未<br>有间，且我兵新集，不可动也。”默棘连又欲城所都，起佛、老庙，暾欲谷曰：<br>“突厥众不敌唐百分一，所能与抗者，随水草射猎，居处无常，习于武事，强则<br>进取，弱则遁伏，唐兵虽多，无所用也。若城而居，战一败，必为彼禽。且佛、<br>老教人仁弱，非武强术。”默棘连当其策，即遣使者请和。帝以不情，答而不许。<br>俄下诏伐之，乃以拔悉蜜右骁卫大将军金山道总管处木昆执米啜、坚昆都督右武<br>卫大将军骨笃禄毗伽可汗、契丹都督李失活、奚都督李大酺、突厥默啜子左贤王<br>墨特勒、左威卫将军右贤王阿史那毗伽特勒、燕山郡王火拔石失毕等蕃汉士悉发，<br>凡三十万，以御史大夫、朔方道大总管王晙统之，期八年秋并集稽落水上，使拔<br>悉蜜、奚、契丹分道掩其牙，捕默棘连。默棘连大恐，暾欲谷曰：“拔悉蜜在北<br>庭，与二蕃相距远，必不合。晙与张嘉贞有隙，必相执异，亦必不能来。即皆能<br>来，我当前三日悉众北徙，彼粮竭自去。拔悉蜜轻而好利，当先至，击之可取也。”<br>俄而拔悉蜜果引众逼突厥牙，知晙等不至，乃引却，突厥欲击之，暾欲谷曰：<br>“兵千里远出，士殊死斗，锋不可当也。不如蹑之，邀近而取之。”距北庭二百<br>里，乃分兵由它道袭拔其城，即急击拔悉蜜，众走趋北庭，无所归，悉禽之。还<br>出赤亭，掠凉州，都督杨敬述使官属卢公利、元澄等勒兵讨捕，暾欲谷曰：“敬<br>述若城守，当与和。如兵出，吾且决战，必有功。”澄令于军曰：“裸臂持满外<br>注。”会大寒裂肤，士手不能张弓矢，由是大败，元澄走，敬述坐以白衣检校凉<br>州事，突厥遂大振，尽有默啜余众。<br>明年，固乞和，请父事天子，许之。又连岁遣使献方物求婚。是时天子东巡<br>泰山，中书令张说谋益屯以备突厥，兵部郎中裴光庭曰：“封禅以告成功，若复<br>调发，不可谓成功者。”说曰：“突厥虽请和，难以信结也。且其可汗仁而爱人，<br>下为之用，阙特勒善战，暾欲谷沈雄，愈老而智，李靖、世勣流也，三虏方协，<br>知我举国东巡，有如乘间，何以御之？”光庭即请以使召其大臣入卫，乃遣鸿胪<br>卿袁振往谕帝意。默棘连置酒与可敦、阙特勒、暾欲谷坐帐中，谓振曰：“吐蕃，<br>犬出也，唐与为昏；奚、契丹，我奴而役也，亦尚主；独突厥前后请，不许，云<br>何？”振曰：“可汗，天子子也，子而昏，可乎？”默棘连曰：“不然，二蕃皆<br>赐姓，而得尚主，何不可云？且公主亦非帝女，我不敢有所择，但屡请不得，为<br>诸国笑。”振许为请，默棘连遣大臣阿史德颉利发入献，遂从封禅。有诏四夷诸<br>酋皆入仗佩弓矢，会兔起帝马前，帝一发毙之，颉利发奉兔顿首贺曰：“陛下神<br>武超绝，若天上则臣不知，人间无有也。”诏问：“饥欲食乎？”对曰：“仰观<br>弧矢之威，使十日不食犹为饱。”因令仗内驰射。扈封毕，厚宴赐遣之，然卒不<br>许和亲。<br>自是比年遣大臣入朝，吐蕃以书约与连和钞边，默棘连不敢从，封上其书，<br>天子嘉之，引使者梅录啜宴紫宸殿，诏朔方西受降城许互市，岁赐帛数十万。十<br>九年，阙特勒死，使金吾将军张去逸、都官郎中吕向奉玺诏吊祭，帝为刻辞于碑，<br>仍立庙像，四垣图战阵状，诏高手工六人往，绘写精肖，其国以为未尝有，默棘<br>连视之，必悲梗。<br>默棘连请昏既勤，帝许可，于是遣哥解栗必来谢，请昏期。俄为梅录啜所毒，<br>忍死杀梅录啜，夷其种，乃卒。帝为发哀，诏宗正卿李佺吊祭，因立庙，诏史官<br>李融文其碑。国人共立其子为伊然可汗。<br>伊然可汗立八年，卒。凡遣使三入朝。其弟嗣立，是为苾星伽骨咄禄可汗，<br>使右金吾卫将军李质持册为登利可汗。明年，遣使伊难如朝正月，献方物，曰“<br>礼天可汗如礼天，今新岁献月，愿以万寿献天子”云。可汗幼，其母婆匐与小臣<br>饫斯达干乱，遂预政，诸部不协。登利从父分掌东西兵，号左右杀，士之精劲皆<br>属。可汗与母诱斩西杀，夺其兵，左杀惧，即攻登利可汗，杀之。<br>左杀者，判阙特勒也，遂立毗伽可汗子，俄为骨咄叶护所杀，立其弟，旋又<br>杀之，叶护乃自为可汗。天宝初，其大部回纥、葛逻禄、拔悉蜜并起攻叶护，杀<br>之，尊拔悉蜜之长为颉跌伊施可汗，于是回纥、葛逻禄自为左右叶护，亦遣使者<br>来告。国人奉判阙特勒子为乌苏米施可汗，以其子葛腊哆为西杀。帝使使者谕令<br>内附，乌苏不听，其下不与，拔悉蜜等三部共攻乌苏米施，米施遁亡。其西叶护<br>阿布思及葛腊哆率五千帐降，以葛腊哆为怀恩王。<br>三载，拔悉蜜等杀乌苏米施，传首京师，献太庙。其弟白眉特勒鹘陇匐立，<br>是为白眉可汗。于是突厥大乱，国人推拔悉蜜酋为可汗，诏朔方节度使王忠嗣以<br>兵乘其乱，抵萨河内山，击其左阿波达干十一部，破之，独其右未下，而回纥、<br>葛逻禄杀拔悉蜜可汗，奉回纥骨力裴罗定其国，是为骨咄禄毗伽阙可汗。明年，<br>杀白眉可汗，传首献。毗伽可汗妻骨咄禄婆匐可敦率众自归，天子御花萼楼宴群<br>臣，赋诗美其事，封可敦为宾国夫人，岁给粉直二十万。<br>始突厥国于后魏大统时，至是灭。后或朝贡，皆旧部九姓云，其地尽入回纥。<br>始其族分国于西者，曰西突厥。<br>西突厥，其先讷都陆之孙吐务，号大叶护。长子曰土门伊利可汗，次子曰室<br>点蜜，亦曰瑟帝米。瑟帝米之子曰达头可汗，亦曰步迦可汗。始与东突厥分乌孙<br>故地有之，东即突厥，西雷翥海，南疏勒，北瀚海，直京师北七千里，由焉耆西<br>北七日行得南庭，北八日行得北庭，与都陆、弩失毕、歌逻禄、处月、处蜜、伊<br>吾诸种杂。其风俗大抵突厥也，言语少异。<br>初，东突厥木杆可汗死，舍其子大逻便，而立弟佗钵可汗。佗钵死，先令戒<br>其子庵罗必立大逻便，国人以其母贱，不肯立，而卒立庵罗。庵罗后以让木杆兄<br>子摄图，是为沙钵略可汗。而大逻便别为阿波可汗，自臣所部，沙钵略袭击之，<br>杀其母，阿波西走达头。当是时，达头为西面可汗，即授阿波兵十万，使与东突<br>厥战。而阿波竟为沙钵略所禽。及启民可汗时，达头可汗岁以兵相加，而隋常助<br>启民，故达头败奔吐谷浑。<br>始，阿波既禽，国人立鞅素特勒子，是为泥利可汗。达头之奔，泥利亦败，<br>及死，其子达漫立，是为泥橛处罗可汗，政苛察多忌。大业中，从炀帝征高丽，<br>赐号曷萨那可汗，妻以宗女，留其弟阙达度设畜牧于会宁郡，即自称阙可汗。江<br>都乱，曷萨那从宇文化及至黎阳，遁归长安，高祖降榻与共坐，封归义王，以大<br>珠献帝，帝不受，曰：“朕所重者王之赤心，是无用也。”阙可汗有马三，武德<br>元年内属，赐号吐乌过拔阙可汗，与李轨连和。隋西戎使者曹琼据甘州诱之，俄<br>与琼合，共击轨，兵不胜，走达斗拔谷，与吐谷浑相辅车，为轨所灭。<br>初，曷萨那朝隋，国人皆不欲，既被留不遣，乃共立达头孙，号射匮可汗，<br>建廷龟兹北之三弥山，玉门以西诸国多役属，与东突厥亢。射匮死，其弟统叶护<br>嗣，是为统叶护可汗。<br>统叶护可汗勇而有谋，战辄胜，因并铁勒，下波斯、罽宾，控弦数十万，徙<br>廷石国北之千泉，遂霸西域诸国，悉授以颉利发，而命一吐屯监统，以督赋入。<br>明年，射匮使使来，以曷萨那有世憾，请杀之，帝不许。群臣曰：“存一人，失<br>一国，后且为患。”秦王曰：“不然，人来归我，我杀之不祥。”帝又不听。宴<br>禁中，酒酣，至中书省，纵使者戕之，不宣也。射匮亦连年系贡条支巨卵、师子<br>革等，帝厚申抚结，约与并力讨东突厥。统叶护可汗请期，颉利大惧，乃与和，<br>约毋相伐也。统叶护可汗来请昏，帝与群臣谋：“西突厥去我远，缓急不可杖，<br>可与昏乎？”封德彝曰：“计今之便，莫若远交而近攻，请听昏以怖北狄，待我<br>既定，而后图之。”帝乃许昏，诏高平王道立至其国，统叶护可汗喜，遣真珠统<br>俟斤与道立还，献万钉宝钿金带、马五千匹以藉约。会东突厥岁犯边，西道梗涩，<br>又颉利遣谓曰：“若迎唐公主，必假我道，我且留之。”统叶护可汗病之，未克<br>昏。方负其强，不以恩结下，众怨，多叛去，其诸父莫贺咄杀之，帝欲赍玉帛焚<br>祭其国，会乱，不果至。<br>莫贺咄立，是为屈利俟毗可汗，遣使者来献。俟毗可汗初分统突厥为小可汗，<br>既称大可汗，国人不附。弩失毕部自推泥孰莫贺设为可汗，泥孰辞不受。会统叶<br>护可汗子咥力特勒避莫贺咄乱，亡在康居，泥孰迎立之，为乙毗钵罗肆叶护可汗，<br>与俟毗可汗分王其国，挐斗不解，各遣使朝献。太宗追怜曷萨那死非罪，为赠上<br>柱国，具礼以葬。贞观四年，俟毗可汗请昏，不许，诏曰：“突厥方乱，君臣未<br>定，何遽昏为？各敕其部毋相侵。”由是西域诸国悉叛之，国大虚耗，众悉附肆<br>叶护可汗，虽俟毗之部亦稍稍去，共以兵击俟毗，俟毗走保金山，为泥孰所杀，<br>奉肆叶护为大可汗。<br>肆叶护已立，即北讨铁勒、薛延陀，为延陀所败。性猜愎，狭于统下。小可<br>汗乙利者，于国最有功，肆叶护听谗，种夷之，众皆沮骇。又忌泥孰，阴图杀之，<br>泥孰亡入焉耆。未几，没卑达干与弩失毕部诸豪谋执废肆叶护，叶护轻骑走康居，<br>忧死。国人迎泥孰于焉耆，立之，是为咄陆可汗。可汗父莫贺设，本隶统叶护者，<br>武德时来朝，太宗与之盟，约为昆弟。死而泥孰代之，或曰伽那设。既立，遣使<br>诣阙，不敢当可汗号。帝诏鸿胪少卿刘善因持节册号吞阿娄拔利邲咄陆可汗，<br>赐鼓纛，段彩巨万。泥孰遣使谢。它日，太上皇宴使者两仪殿，谓长孙无忌曰：<br>“今蛮夷率服，古亦有乎？”无忌上千万岁寿，太上皇喜，以酒属帝，帝顿首谢，<br>亦奉觞上太上皇寿。<br>咄陆可汗死，弟同俄设立，是为沙钵罗咥利失可汗，赠三遣使奉方物，遂请<br>昏，帝慰而不俞。可汗分其国为十部，部以一人统之，人授一箭，号十设，亦曰<br>十箭。为左、右：右五咄陆部，置五大啜，居碎叶东；右五弩失毕部，置五大俟<br>斤，居碎叶西。其下称一箭曰一部落，号十姓部落云。然不为众悦赖，其部统吐<br>屯以兵袭之，咥利失率左右战，统吐屯不胜去。咥利失与其弟步利设奔焉耆。阿<br>悉吉阙俟斤与统吐屯召国人谋立欲谷设为大可汗，以咥利失为小可汗。会统吐屯<br>被杀，欲谷设又为其俟斤所破，咥利失乃复得故地。后西部卒自立欲谷设为乙毗<br>咄陆可汗，而与咥利失交战，杀伤不可计，乃因伊列河约诸部：河以西受令于咄<br>陆，其东咥利失主之。自是西突厥又分二国矣。<br>咄陆可汗建廷镞曷山西，谓之“北庭”，驳马、结骨诸国悉附臣之，阴与咥<br>利失部吐屯俟列发以兵攻咥利失。咥利失援穷，奔拔汗那而死。国人立其子，是<br>为乙屈利失乙毗可汗，逾年死。弩失毕大酋迎伽那设之子毕贺咄叶护立之，是为<br>乙毗沙钵罗叶护可汗。太宗诏左领军将军张大师持节册命，赐鼓纛，建庭虽合水<br>北，谓之“南庭”，东薄伊列河，龟兹、鄯善、且末、吐火罗、焉耆、石、史、<br>何、穆、康等国皆隶属。是时咄陆兵浸浸盛，与沙钵罗叶护数交战。会二可汗使<br>者皆来，帝敕以敦睦，令各罢兵，咄陆不肯听，遣石国吐屯攻叶护可汗，杀之，<br>并其国。弩失毕不服，叛去。咄陆又击吐火罗，取之，乃入寇伊州。安西都护郭<br>孝恪以轻骑二千，自乌骨狙击，败之。咄陆以处月、处蜜兵围天山而不克，孝恪<br>追北，拔处月俟斤之城，抵遏索山，斩千余级，降处蜜部而归。咄陆可汗性很傲，<br>留使者元孝友等不遣，妄曰：“我闻唐天子才武，我今讨康居，尔视我与天子等<br>否？”遂与共攻康居，道米国，即袭破之，系虏其人，取赀口不以与下，其将泥<br>孰啜怒，夺取之，咄陆斩以徇。泥孰啜之将胡禄屋举兵袭咄陆可汗，多杀士，国<br>大乱，将归保吐火罗，大臣劝其返国，不从，率众去，度叶水，及石国，左右亡<br>去略尽，乃保可贺敦城。自轻出招叛亡，阿悉吉阙俟斤逆击之，咄陆败，袭取白<br>水胡城以居。弩失毕不欲咄陆为可汗，遣使者至阙下，请所立。帝遣通事舍人温<br>无隐持玺诏与国大臣择突厥可汗子孙贤者授之，乃立乙屈利失乙毗可汗之子，是<br>为乙毗射匮可汗。<br>乙毗射匮既立，改馆使者，悉还之长安，使弩失毕将兵攻白水胡城。咄陆勒<br>兵自城出，鸣鼓角薄斗，弩失毕不能军，杀获甚多。咄陆因其胜招徕旧部，皆曰：<br>“战千人，存一人，我犹不从也。”咄陆自知众怨，乃走吐火罗。乙毗射匮遣使<br>贡方物，且请昏，帝令割龟兹、于阗、疏勒、朱俱波、葱岭五国为聘礼，不克昏。<br>于是阿史那贺鲁反，尽得可汗部落。<br>贺鲁者，室点蜜可汗五世孙，曳步利设射匮特勒劫越子也。始，阿史那步真<br>来归国，咄陆可汗以贺鲁为叶护，代步真，居多逻斯川，直西州北千五百里，统<br>处月、处蜜、姑苏、歌逻禄、弩失毕五姓之众。咄陆之走吐火罗也，乙毗射匮以<br>兵迫逐，贺鲁无常居，部多散亡。有执舍地、处木昆、婆鼻三种者，以贺鲁无罪，<br>往请可汗，可汗怒，欲诛执舍地等，三种乃举所部数千帐，与贺鲁皆内属，帝优<br>抚之。会讨龟兹，请先驰为向导，诏授昆丘道行军总管，宴嘉寿殿，厚赐予，解<br>衣衣之。擢累左骁卫将军、瑶池都督，处其部于庭州莫贺城，密招携散，庐幕益<br>众。<br>方帝崩，即谋取西、庭二州，刺史骆弘义以闻，高宗遣通事舍人乔宝明驰抚，<br>因令贺鲁遣子咥运入宿卫。咥运中悔，劫于势，不得去，拜右骁卫中郎将。帝遣<br>还，咥运即劝贺鲁引而西，取咄陆可汗故地，建牙于千泉，自号沙钵罗可汗，遂<br>统咄陆、弩失毕十姓。咄陆有五啜，曰处木昆律啜、胡禄屋阙啜、摄舍提暾啜、<br>突骑施贺逻施啜、鼠尼施处半啜。弩失毕有五俟斤，曰阿悉结阙俟斤、哥舒阙俟<br>斤、拔塞干暾沙钵俟斤、阿悉结泥孰俟斤、哥舒处半俟斤。而胡禄屋阙，贺鲁婿<br>也。阿悉结阙俟斤最盛强，胜兵至数十万。以咥运为莫贺咄叶护。遂寇庭州，败<br>数县，杀掠数千人去。诏左武卫大将军梁建方、右骁卫大将军契苾何力为弓月道<br>行军总管，右骁卫将军高德逸、右武卫将军萨孤吴仁副之，发府兵三万，合回纥<br>骑五万击之。骆弘义献计曰：“安中国以信，驭夷狄以权，理有变通也。贺鲁保<br>一城，方寒积雪，谓唐兵必不来，宜乘此一举灭之。迁延及春，且生变，纵不率<br>连诸国，必远迹遁去。且兵本诛贺鲁，而处蜜、处木昆等亦各欲自免，若留不进，<br>彼与贺鲁复合矣。今虽严冬风劲，兵苦皲堕，又不可久留费边粮，使贼得坚党附、<br>赊死期也。请宽处月、处蜜等罪，专诛贺鲁，除祸务本，不可先治枝叶也。愿发<br>射脾、处月、处蜜、契苾等兵，赍一月食，急趋之，大军住凭洛水上为之景助，<br>此驱戎狄攻豺狼也。且戎人藉唐兵为羽翼，今胡骑出前，唐兵蹑后，贺鲁穷矣。”<br>天子然其奏，诏弘义佐建方等经略之。处月朱邪孤注者，引兵附贼，据牢山，建<br>方等攻之，众溃，追行五百里，斩孤注，上首九千级，虏其帅六十，不如弘义所<br>计。<br>永徽四年，罢瑶池都督府，即处月置金满州，又遣左屯卫大将军程知节为葱<br>山道行军大总管，率诸将进讨。是岁，咄陆可汗死，其子真珠叶护请讨贺鲁自效，<br>为贺鲁所拒，不得前。明年，知节击歌逻禄、处月，斩千级，收马万计。副将周<br>智度击处木昆城，拔之，斩馘三万。前军苏定方击贺鲁别帐鼠尼施于鹰娑川，斩<br>首虏获马甚众，贼弃铠仗弥野。会副总管王文度不肯战，降怛笃城，取其财，屠<br>之，知节不能制。<br>显庆初，擢定方伊丽道行军大总管，率燕然都护任雅相、副都护萧嗣业、左<br>骁卫大将军瀚海都督回纥婆闰等穷讨。诏右屯卫大将军阿史那弥射、左屯卫大将<br>军阿史那步真为流沙道安抚大使，分出金山道，俟斤嫩独禄等万余帐迎降。定方<br>以精骑至曳咥河西，击处木昆，破之。贺鲁举十姓兵十万骑来拒，定方以万人当<br>之，虏见兵少，以骑绕唐军。定方令步卒据原，欑槊外注，自以骑阵于北。贺<br>鲁先击原上军，三犯，军不动。定方纵骑乘之，虏大溃，追奔数十里，俘斩三万<br>人，杀其大酋都搭达干等二百人。明日蹑北，五弩失毕皆降。五咄陆闻贺鲁败，<br>趋南道降步真。定方命嗣业、婆闰趋邪罗斯川追虏，任雅相提降兵踵后。会大雪，<br>军中请须霁，定方曰：“今雰晦风冽，虏谓我不能师，掩其不虞可也，缓则远矣，<br>省日兼功，上策也。”于是昼夜进，收所过人畜，至双河，与弥射、步真会，军<br>饱气张，距贺鲁牙二百里，阵而行，抵金牙山。贺鲁众适猎，定方兵纵破其牙，<br>俘数万人，获鼓纛器械，贺鲁跳度伊丽水。嗣业次千泉，弥射至伊丽，处月、处<br>蜜诸部皆下。次双河，贺鲁先以步失达干据栅战，弥射攻之，溃，定方追贺鲁至<br>碎叶水，尽夺其众。贺鲁、咥运将奔鼠耨设，至石国苏咄城，马不进，众饥，赍<br>宝入城，且市马，城主伊达干迎之，既入，拘送石国。会弥射子元爽与嗣业兵<br>至，取之。乃悉散诸部兵，开道置驿，收露胔，问人疾苦，贺鲁所掠悉还之民，<br>西域平。贺鲁谓嗣业曰：“我，亡虏也，先帝厚我，我则背之，今天降怒罚，尚<br>何道？且闻汉法杀人必都市，我愿就死昭陵，谢罪于先帝也。”帝曰：“先帝赐<br>贺鲁二千帐主之，今罪人既得，献昭陵其可乎？”许敬宗曰：“古者，军凯还则<br>饮至于庙。若诸侯，献馘天子，未闻献于陵。然陛下奉园寝与宗庙等，可行不<br>疑。”于是执而献昭陵，赦不诛。<br>贺鲁已灭，裂其地为州县，以处诸部。木昆部为匐延都督府，突骑施索葛莫<br>贺部为嗢鹿都督府，突骑施阿利施部为絜山都督府，胡禄屋阙部为盐泊都督府，<br>摄舍提暾部为双河都督府，鼠尼施处半部为鹰娑都督府，又置昆陵、濛池二都护<br>府以统之。其所役属诸国皆置州，西尽波斯，并隶安西都护府。以阿史那弥射为<br>兴昔亡可汗，兼骠骑大将军、昆陵都护，领五咄陆部，阿史那步真为继往绝可汗，<br>兼骠骑大将军、濛池都护，领五弩失毕部，各赐帛十万，以光禄卿卢承庆持册命<br>之。贺鲁死，诏葬颉利冢旁，纪其概于石。<br>阿史那弥射，亦室点蜜可汗五世孙，世为莫贺咄叶护。贞观中，遣使者持节<br>立弥射为奚利邲咄陆可汗，赐鼓纛。族兄步真谋杀弥射，欲自立，弥射不能国，<br>即举所部处月、处蜜等入朝，拜右监门卫大将军。而步真遂自为咄陆叶护，众不<br>厌，去之，亦与族人来朝，拜左屯卫大将军。弥射从帝征高丽有功，封平壤县伯，<br>迁右武卫大将军。及平贺鲁，乃与步真皆为可汗，得补所部刺史以下。是岁，弥<br>射击真珠叶护于双河，斩之，杀阙啜二人。<br>弥射、步真无绥御材，下多怨，于是思结都曼率疏勒、朱俱波、喝槃陀三国<br>叛，击破于阗，诏左骁卫大将军苏定方讨之，都曼兵保马头川。五年，定方傅其<br>城，击降之。龙朔二年，弥射、步真以兵从海道总管苏海政讨龟兹，步真怨弥<br>射，且欲并其部，乃诬以谋反。海政不能察，即集军吏计议先发诛之，因称诏发<br>所赍赐可汗首领，弥射以麾下至，悉收斩之。其部鼠尼施、拔塞干叛走，海政追<br>平之。步真死干封时。<br>咸亨二年，以西突厥部酋阿史那都支为左骁卫大将军兼匐延都督，以安辑其<br>众。仪凤中，都支自号十姓可汗，与吐蕃连和，寇安西，诏吏部侍郎裴行俭讨之。<br>行俭请毋发兵，可以计取。即诏行俭册送波斯王子，并安抚大食，若道两蕃者。<br>都支果不疑，率子弟止谒，遂禽之，召执诸部渠长，降别帅李遮匐以归，调露元<br>年也。西姓自是益衰，其后二部人日离散。遂擢弥射子元庆为左玉钤卫将军，步<br>真子步利设斛瑟罗为右玉钤卫将军，尽袭父所领及可汗号。元庆累拜镇国大将军、<br>行左威卫大将军。武后擅命，率诸蕃长请赐睿宗氏曰武，更号斛瑟罗曰竭忠事主<br>可汗。长寿中，元庆坐谒皇嗣，为来俊臣所诬，要斩，流其子献于振州。<br>其明年，西突厥部立阿史那俀子为可汗，与吐蕃寇，武威道大总管王孝杰<br>与战冷泉、大领谷，破之；碎叶镇守使韩思忠又破泥熟俟斤及突厥施质汗、胡禄<br>等，因拔吐蕃泥熟没斯城。圣历二年，以斛瑟罗为左卫大将军兼平西军大总管，<br>令抚镇国人。是时乌质勒兵张甚，斛瑟罗不敢归，与其部人六七万内迁，死长安，<br>擢子怀道为右武卫将军。<br>长安中，以阿史那献为右骁卫大将军，袭兴昔亡可汗、安抚招慰十姓大使、<br>北庭大都护。四年，以怀道为十姓可汗兼濛池都护。未几，擢献碛西节度使。十<br>姓部落都担叛，献击斩之，传首阙下，收碎叶以西帐落三万内属，玺书嘉慰。葛<br>逻禄、胡屋、鼠尼施三姓已内属，为默啜侵掠，以献为定远道大总管，与北庭都<br>护汤嘉惠等掎角。于是突骑施阴幸边隙，故献乞益师，身入朝，玄宗不许。诏左<br>武卫中郎将王惠持节安慰。方册拜突骑施都督车鼻施啜苏禄为顺国公，而突骑施<br>已围拨换、大石城，将取四镇。会嘉惠拜安西副大都护，即发三姓葛逻禄兵与献<br>共击之。帝将诏王惠与相经略，宰相臣璟、臣颋曰：“突骑施叛，葛逻禄攻之，<br>此夷狄自相残，非朝廷出也。大者伤，小者灭，皆我之利。方王惠往抚慰，不可<br>参以兵事。”乃止。献终以娑葛强狠不能制，亦归死长安。<br>突骑施吐火仙之败，始以怀道子昕为十姓可汗、开府仪同三司、濛池都护，<br>册其妻凉国夫人李为交河公主，遣兵护送。昕至碎叶西俱兰城，为突骑施莫贺达<br>干所杀，交河公主与其子忠孝亡归，授左领军卫员外将军，西突厥遂亡。<br>突骑施乌质勒，西突厥别部也。自贺鲁破灭，二部可汗皆先入侍，虏无的君。<br>乌质勒隶斛瑟罗，为莫贺达干。斛瑟罗政残，众不悦，而乌质勒能抚下，有威信，<br>诸胡顺附，帐落浸盛，乃置二十都督，督兵各七千，屯碎叶西北。稍攻得碎叶，<br>即徙其牙居之，谓碎叶川为大牙，弓月城、伊丽水为小牙，其地东邻北突厥，西<br>诸胡，东直西、庭州，尽并斛瑟罗地。<br>圣历二年，遣子遮弩来朝，武后厚加慰抚。神龙中，封怀德郡王。是岁，乌<br>质勒死，其子嗢鹿州都督娑葛为左骁卫大将军，袭封爵。是时胜兵三十万，诏十<br>姓可汗阿史那怀道持节册命，赐宫人四。景龙中，遣使者入谢，中宗为御前殿，<br>列万骑羽林二仗，引见劳赐。俄与其将厥啜忠节交怨，兵相加暴。娑葛讼忠节罪，<br>请内之京师。忠节以千金赂宰相宗楚客等，愿无入朝，请导吐蕃击娑葛以报。楚<br>客方专国，即以御史中丞冯嘉宾持节经制。嘉宾与忠节书疏反复，娑葛逻得之，<br>遂杀嘉宾，使弟遮弩率兵盗塞。安西都护牛师奖与战火烧城，师奖败，死之，表<br>索楚客头以徇。大都护郭元振表娑葛状直，当见赦，诏许，西土遂定。<br>既而与遮弩分治其部，遮弩恨众少，叛归默啜，请为乡导反攻其兄。默啜留<br>遮弩，自以兵二万击娑葛，禽之。默啜归语遮弩曰：“汝兄弟不相协，能尽心事<br>我乎？”两杀之。<br>突骑施别种车鼻施啜苏禄者，裒拾余众，自为可汗。苏禄善抚循其下，部种<br>稍合，众至二十万，于是复雄西域。开元五年，始来朝，授右武卫大将军、突骑<br>施都督，却所献不受。以武卫中郎将王惠持节拜苏禄左羽林大将军、顺国公，赐<br>锦袍、钿带、鱼袋七事，为金方道经略大使。然诡猾，不纯臣于唐，天子羁系之，<br>进号忠顺可汗。其后阅一二岁，使者纳贽，帝以阿史那怀道女为交河公主妻之。<br>是岁，突骑施鬻马于安西，使者致公主教于都护杜暹，暹怒曰：“阿史那女敢宣<br>教邪？”笞其使，不报。苏禄怒，阴结吐蕃举兵掠四镇，围安西城。暹方入当国，<br>而赵颐贞代为都护，乘城久之，出战又败。苏禄略人畜，发囷贮，徐闻暹已宰相，<br>乃引去；即遣首领叶支阿布思来朝，玄宗召见，飨之。会东突厥使者亦来，与争<br>长曰：“突骑施国小，且突厥臣，不宜居上。”苏禄使者曰：“宴乃为我，不可<br>下。”遂设东西幄，而苏禄使者西席，乃克宴。<br>始，苏禄爱治其人，性勤约，每战有所得，尽以予下，故诸族附悦之，为尽<br>力，又交通吐蕃、突厥，二国皆以女妻之，遂立三国女并为可敦，以数子为叶护。<br>费日广而无素储，晚年愁窭不聊，故卤获稍留不分，下始贰矣；又病风，一支挛，<br>不事事。于是大首领莫贺达干、都摩支二部方盛，而种人自谓娑葛后者为“黄姓”，<br>苏禄部为“黑姓”，更相猜雠。<br>俄而莫贺达干、都摩支夜攻苏禄，杀之。都摩支又背达干立苏禄子吐火仙骨<br>啜为可汗，居碎叶城，引黑姓可汗尔微特勒保怛逻斯城，共击达干。帝使碛西节<br>度使盖嘉运和抚突骑施、拔汗那西方诸国。莫贺达干与嘉运率石王莫贺咄吐屯、<br>史王斯谨提共击苏禄子，破之碎叶城。吐火仙弃旗走，禽之，并其弟叶护顿阿波。<br>疏勒镇守使夫蒙灵詧挟锐兵与拔汗那王掩怛逻斯城，斩黑姓可汗与其弟拨斯，入<br>曳建城，收交河公主及苏禄可敦、尔微可敦而还，又料西国散亡数万人，悉与拔<br>汗那王。诸国皆降。处木昆匐延阙律啜等诸部皆上书谢曰：“生于荒裔，国乱王<br>薨，更相攻屠。赖天子遣嘉运将兵诛暴拯危，愿得稽首圣颜，以部落附安西，永<br>为外臣。”许之。明年，擢阙律啜为右骁卫大将军，册石王为顺义王，加拜史王<br>为特进，显醻其功。嘉运俘吐火仙骨啜献太庙，天子赦以为左金吾卫员外大将<br>军、脩义王，顿阿波为右武卫员外将军。以阿史那怀道子昕为十姓可汗，领突骑<br>施所部，莫贺达干怒曰：“平苏禄，我功也。今立昕，谓何？”即诱诸落叛。诏<br>嘉运招谕，乃率妻子及纛官首领降，遂命统其众。后数年，复以昕为可汗，遣兵<br>护送。昕至俱阑城，为莫贺咄所杀。莫贺咄自为可汗，安西节度使夫蒙灵詧诛斩<br>之，以大纛官都摩支阙颉斤为三姓叶护。<br>天宝元年，突骑施部更以黑姓伊里底蜜施骨咄禄毗伽为可汗，数通使贡。十<br>二载，黑姓部立登里伊罗蜜施为可汗，亦赐诏册。<br>至德后，突骑施衰，黄、黑姓皆立可汗相攻，中国方多故，不暇治也。乾元<br>中，黑姓可汗阿多裴罗犹能遣使者入朝。大历后，葛逻禄盛，徙居碎叶川，二姓<br>微，至臣役于葛禄，斛瑟罗余部附回鹘。及其破灭，有特厖勒居焉耆城，称叶护，<br>余部保金莎领，众至二十万。<br>赞曰：隋季世，虚内以攻外，生者罢道路，死者暴原野，天下盗贼共攻而亡<br>之。当此时，四夷侵，中国微，而突厥最强，控弦者号百万，华人之失职不逞皆<br>往从之，槊之谋，导之入边，故颉利自以为强大古无有也。高祖初即位，与和，<br>因数出军助讨贼，故诡臣之，赠予不可计。虏见利而动，又与贼连和，杀掠吏民，<br>于是扫国入寇，薄渭桥，骑壒蒙京师。太宗身勒兵，显责而阴间之，戎始内阻。<br>不三年，缚颉利献北阙下，霆扫风除，其国遂墟。自《诗》、《书》以来，伐暴<br>取乱，蔑如帝神且速也，秦汉比之，陋矣。然帝数暴师不告劳，料敌无遁情，善<br>任将，必其功，盖黄帝之兵也。而突厥乃以失德抗有道，浸衰当始兴，虽运之盛<br>衰属于天，而其亡信有由矣！<br><hr>
