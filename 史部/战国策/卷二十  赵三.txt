<h4>《史部·战国策·卷二十  赵三》<b class="x">作者：刘向</b></h4>
<br>○赵惠文王三十年<br>赵惠文王三十年，相都平君田单问赵奢曰：“吾非不说将军之兵法也，所以<br>不服者独将军之用众。用众者，使民不得耕作，粮食輓赁不可给也。此坐而自<br>破之道也，非单之所为也。单闻之，帝王之兵所用者不过三万而天下服矣。今将<br>军必负十万、二十万之众乃用之，此单之所不服也。”<br>马服曰：“君非徒不达于兵也，又不明其时势。夫吴干之剑，肉试则断牛马，<br>金试则截盘匜；薄之柱上而击之则折为三，质之石上而击之则碎为百。今以三万之<br>众而应强国之兵，是薄柱击石之类也。且夫吴干之剑材难，夫毋脊之厚而锋不入，<br>无脾之薄而刃不断兼有是两者，无钓、罕、镡蒙须之便，操其刃而刺，则未入而手<br>断。君无十馀、二十万之众，而为此钓、罕、镡蒙须之便，而徒以三万行于天下，<br>君焉能乎？且古者四海之内分为万国，城虽大无过三百丈者，人虽众无过三千家<br>者，而以集兵三万距，此奚难哉！今取古之为万国者分以为战国七，能具数十万<br>之兵，旷日持久数岁，即君之齐已。齐以二十万之众攻荆，五年乃罢；赵以二十<br>万之众攻中山，五年乃归。今者齐、韩卫相方而国围攻焉，岂有敢曰我其以三万<br>救是者乎哉？今千丈之城、万家之邑相望也，而索以三万之众围千丈之城，不存<br>其一角，而野战不足用也，君将以此何之？”都平君喟然太息曰：“单不至也！”<br>○赵使机郝之秦<br>赵使机郝之秦，请相魏冉。宋突谓机郝曰：“秦不听，楼缓必怨公。公不若<br>阴辞楼子曰：‘请无急秦王。’秦王见之相魏冉之不急也，且不听公言也。是事<br>而不成，魏冉固德公矣。”<br>○齐破燕赵欲存之<br>齐破燕，赵欲存之。乐毅谓赵王曰：“今无约而攻齐，齐必雠赵。不如请以<br>河东易燕地于齐。赵有河北，齐有河东，燕、赵必不争矣。是二国亲也。以河东<br>之地强齐，以燕以赵辅之，天下憎之，必皆事王以伐齐。是因天下以破齐也。”<br>王曰：“善。”乃以河东易齐，楚、魏憎之，令淖滑、惠施之赵，请伐齐而存燕。<br>○秦攻赵蔺离石祁拔<br>秦攻赵，蔺、离石、祁拔。赵以公子郚为质于秦，而请内焦、黎、牛狐之<br>城，以易蔺、离石、祁于赵。赵背秦，不予焦、黎、牛狐。秦王怒，令公子缯请<br>地。赵王乃令郑朱对曰：“夫蔺、离石、祁之地，旷远于赵而近于大国，有先王<br>之明与先臣之力，故能有之。今寡人不逮，其社稷之不能恤，安能收恤蔺、离、<br>石祁乎？寡人有不令之臣，实为此事也，非寡人之所敢知。”卒倍秦。<br>秦王大怒，令卫胡易伐赵，攻於与。赵奢将救之。魏令公子咎以锐师居安邑<br>以挟秦。秦败于於与，反攻魏几廉颇救几，大败秦师。<br>○富丁欲以赵合齐魏<br>富丁欲以赵合齐、魏，楼缓欲以赵合秦、楚。富丁恐主父之听楼缓而合秦、<br>楚也，司马浅为富丁谓主父曰：“不如以顺齐。今我不顺齐伐秦，秦、楚必合而<br>攻韩、魏。韩，魏告急于齐，齐不欲伐秦，必以赵为辞，则伐秦者赵也，韩、魏<br>必怨赵。齐之兵不西，韩必听秦违齐，违齐而亲，兵必归于赵矣。今我顺而齐不<br>西，韩、魏必绝齐，绝齐则皆事我。且我顺齐，齐无而西。日者楼缓坐魏三月，<br>不能散齐、魏之交。今我顺而齐、魏果西，是罢齐敝秦也，赵必为天下重国。”<br>主父曰：“我与三国攻秦，是俱敝也。”曰：“不然。我约三国而告之秦以未构<br>中山也。三国欲伐秦之果也，必听我，欲和我。中山听之，是我以王因饶中山而<br>取地也；中山不听，三国必绝之，是中山孤也。三国不能和我，虽少出兵可也。<br>我分兵而孤乐中山，中山必亡。我已亡中山，而以余兵与三国攻秦，是我一举而<br>两取地于秦、中山也。”<br>○魏因富丁且合于秦<br>魏因富丁且合于秦，赵恐，请效地于魏而听薛公。教子欬谓李兑曰：“赵畏<br>横之合也，故欲效地于魏而听薛公。公不如令主父以地资周最，而请相之于魏。<br>周最以天下辱秦者也，今相魏，魏、秦必虚矣。齐、魏虽劲，无秦不能伤赵。魏<br>王听，是轻齐也。秦、魏虽劲，无齐不能得赵。此利于赵而便于周最也。”<br>○魏使人因平原君请从于赵<br>魏使人因平原君请从于赵，三言之，赵王不听。出遇虞卿，曰：“为入必语<br>从。”虞卿入，王曰：“今者平原君为魏请从，寡人不听，其于子何如？”虞卿<br>曰：“魏过矣。”王曰：“然，故寡人不听。”虞卿曰：“王亦过矣。”王曰：<br>“何也？”曰：“凡强弱之举事，强受其利，弱受其害。今魏求从而王不听，是<br>魏求害而王辞利也。臣故曰：魏过，王亦过矣。”<br>○平原君请冯忌<br>平原君请冯忌曰：“吾欲北伐上党，出兵攻燕，何如？”冯忌对曰：“不可。<br>夫以秦将武安君公孙起乘七胜之威，而与马服之子战于长平之下，大败赵师，因<br>以其余兵围邯郸之城。赵以亡败之余众，收破军之敝守，而秦罢于邯郸之下，赵<br>守而不可拔者，以攻难而守者易也。今赵非有七克之威也，而燕非有长平之祸也。<br>今七败之祸未复，而欲以罢赵攻强燕，是使弱赵为强秦之所以攻，而使强燕为弱<br>赵之所以守。而强秦以休兵承赵之敝，此乃强吴之所以亡而弱越之所以霸。故臣<br>未见燕之可攻也。”平原君曰：“善哉！”<br>○平原君谓平阳君<br>平原君谓平阳君曰：“公子牟游于秦，且东而辞应侯。应侯曰：‘公子将行<br>矣，独无以教之乎！’曰：‘且微君之命命之也，臣固且有效于君。夫贵不与富<br>期而富至，富不与粱肉期而粱肉至，粱肉不与骄奢期而骄奢至，骄奢不与死亡期<br>而死亡至。累世以前，坐此者多矣。’应侯曰：‘公子之所以教之者厚矣。’仆<br>得闻此，不忘于心。愿君之亦勿忘也。”平阳君曰：“敬诺。”<br>○秦攻赵于长平<br>秦攻赵于长平，大破之，引兵而归。因使索六城于赵而讲。赵计未定。楼缓<br>新从秦来，赵王与楼缓计之曰：“与秦城何如不与何如？”楼缓辞让曰：“此非<br>人臣之所能知也。”王曰：“虽然，试言公之私。”楼缓曰：“王亦闻夫公甫文<br>伯母乎？公甫文伯官于鲁，病死。妇人为之自杀于福中者二八。其母闻之，不肯<br>哭也。相室曰：“焉有子死而不哭者乎？’其母曰：‘孔子，贤人也，逐于鲁，<br>是人不随。今死，而妇人为死者十六人，若是者，其于长者薄而于妇人厚。’故<br>从母言之，之为贤母也；从妇言之，必不免为妒妇也。故其言一也，言者异则人<br>心变矣。今臣新从秦来，而言勿与则非计也，言与之则恐王以臣之为秦也，故不<br>敢对。使臣得为王计之，不如予之。”王曰：“诺。”<br>虞卿闻之，入见王，王以楼缓言告之。虞卿曰：“此饰说也。”秦即解邯郸<br>之围，而赵王入朝使赵郝约事于秦割六县而讲。王曰：“何谓也？”虞卿曰：<br>“秦之攻赵也倦而归乎？王以其力尚能进，爱王而不攻乎？”王曰：“秦之攻我<br>也不遗余力矣，必以倦而归也。”虞卿曰：“秦以其力攻其所不能取，倦而归。<br>王又以其力之所不能攻以资之，是助秦自攻也。来年秦复攻王，王无以救矣。”<br>王又以虞卿之言告楼缓。楼缓曰：“虞卿能尽知秦力之所至乎？诚知秦力之<br>不至此，弹丸之地犹不予也，令秦来年复攻王，得无割其内而媾乎？”王曰：<br>“诚听子割矣，子能必来年秦之不复攻我乎？”楼缓对曰：“此非臣之所敢任也。<br>昔者三晋之交于秦，相善也。今秦释韩、魏而独攻王，王之所以事秦必不如韩、<br>魏也。今臣为足下解负亲之攻，启关通敝，齐交韩、魏。至来年而王独不取于秦，<br>王之所以事秦者必在韩、魏之后也。此非臣之所敢任也。”<br>王以楼缓之言告虞卿。曰：“楼缓言不媾，来年秦复攻王，得无更割其内而<br>媾？今媾，楼缓又不能必秦之不复攻也，虽割何益？来年复攻，又割其力之所不<br>能取而媾也，此自尽之术也，不如无媾。秦虽善攻，不能取六城；赵虽不能守，<br>而不至失六城。秦倦而归，兵必罢。我以五城收天下以攻罢秦，是我失之于天下<br>而取偿于秦也，吾国尚利。孰与坐而割地自弱以强秦？今楼缓曰：‘秦善韩、魏<br>而攻赵者，必王之事秦不如韩、魏也。’是使王岁以六城事秦也，即坐而地尽矣。<br>来年秦复求割地，王将予之乎？不与，则是弃前贵而挑秦祸也；与之，则无地而<br>给之。语曰：‘强者善攻而弱者不能自守。’今坐而听秦，秦兵不敝而多得地，<br>是强秦而弱赵也。以益愈强之秦而割愈弱之赵，其计固不止矣。且秦虎狼之国也，<br>无礼义之心，其求无已而王之地有尽。以有尽之地给无已之求，其势必无赵矣。<br>故曰：此饰说也。王必勿与。”王曰：“诺。”<br>楼缓闻之，入见于王，王又以虞卿言告之。楼缓曰：“不然，虞卿得其一，<br>未知其二也。夫秦、赵构难而天下皆说，何也？曰‘我将因强而乘弱’。今赵兵<br>困于秦，天下之贺战者则必尽在于秦矣。故不若亟割地求和以疑天下，慰秦心。<br>不然，天下将因秦之怒，秦赵之敝而瓜分之。赵且亡，何秦之图？王以此断之，<br>勿复计也。”<br>虞卿闻之，又入见王曰：“危矣，楼子之为秦也！夫赵兵困于秦，又割地为<br>和，是愈疑天下而何慰秦心哉！是不亦大示天下弱乎？且臣曰勿予者，非固勿予<br>而已也。秦索六城于王，五以五城赂齐。齐，秦之深雠也，得王五城，并力而西<br>击秦也，齐之听王，不待辞之毕也。是王失于齐而取偿于秦，一举结三国之亲，<br>而与秦易道也。”赵王曰：“善。”因发虞卿东见齐王，与之谋秦。虞卿未反，<br>秦之使者已在赵矣。楼缓闻之，逃去。<br>○秦攻赵平原君使人请救于魏<br>秦攻赵，平原君使人请救于魏。信陵君发兵至邯郸城下，秦兵罢。虞卿为平<br>原君请益地，谓赵王曰：“夫不斗一卒，不顿一戟，而解二国患者平原君之力也。<br>用人之力而忘人之功，不可。”赵王曰：“善。”将益之地。公孙龙闻之，见平<br>原君曰：“君无覆军杀将之功而封以东武城。赵国豪杰之士多在君之右，而君为<br>相国者以亲故。夫君封以东武城不让无功，佩赵国相印不辞无能，一解国患欲求<br>益地，是亲戚受封而国人计功也。为君计者，不如勿受便。”平原君曰：“谨受<br>令。”乃不受封。<br>○秦赵战于长平<br>秦、赵战于长平，赵不胜，亡一都尉。赵王召楼昌与虞卿曰：“军战不胜，<br>尉复死，寡人使卷甲而趍之，何如？”楼昌曰：“无益也，不如发重使而为媾。”<br>虞卿曰：“夫言媾者，以为不媾者军必破，而制媾者在秦。且王之论秦也，欲破<br>王之军乎？其不邪？”王曰：“秦不遗余力矣，必且破赵军。”虞卿曰：“王聊<br>听臣，发使出重宝以附楚、魏。楚、魏欲得王之重宝，必入吾使。赵使入楚、魏，<br>秦必疑天下合从也，且必恐。如此则媾乃可为也。”<br>赵王不听，与平阳君为媾，发郑朱入秦，秦内之。赵王召虞卿曰：“寡人使<br>平阳君媾秦，秦已内郑朱矣，子以为奚如？”虞请曰：“王必不得媾，军必破矣，<br>天下之贺战胜者皆在秦矣。郑朱，赵之贵人也，而入于秦，秦王与应侯必显重以<br>示天下。楚、魏以赵为媾，必不救王。秦知天下不救王，则媾不可得成也。”赵<br>卒不得媾，军果大败。王入秦，秦留赵王而后许之媾。<br>○秦围赵之邯郸<br>秦围赵之邯郸。魏安厘王使将军晋鄙救赵，畏秦，止于荡阴，不进。魏使客<br>将军新垣衍间入邯郸，因平原君谓赵王曰：“秦所以急围赵者，前与齐湣王争强<br>为帝，已而复归帝，以齐故。今齐湣王已益弱。方今唯秦雄天下，此非必贪邯郸，<br>其意欲求为帝。赵诚发使尊秦昭王为帝，秦必喜，罢兵去。”平原君犹豫未能有<br>所决。<br>此时鲁仲连适游赵，会秦围赵，闻魏将欲令赵尊秦为帝，乃见平原君曰：<br>“事将奈何矣？”平原君曰：“胜也何敢言事！百万之众折于外，今又内围邯郸<br>而不能去。魏王使将军辛垣衍令赵帝秦，今其人在是，胜也何敢言事？”鲁连曰：<br>“始吾以君为天下之贤公子也，吾乃今然后知君非天下之贤公子也。梁客辛垣衍<br>安在？吾请为君责而归之”平原君曰：“胜请召而见之于先生。”平原君遂见辛<br>垣衍曰：“东国有鲁连先生，其人在此，胜请为绍介而见之于将军。”辛垣衍曰：<br>“吾闻鲁连先生，齐国之高士也。衍，人臣也，使事有职，吾不愿见鲁连先生也。”<br>平原君曰：“胜已泄之矣。”辛垣衍许诺。<br>鲁连见辛垣衍而无言。辛垣衍曰：“吾视居北围城之中者，皆有求于平原君<br>者也。今吾视先生之玉貌，非有求平原君者，曷为久居此围城之中而不去也？”<br>鲁连曰：“世以鲍焦无从容而死者，皆非也。今众人不知，则为一身。彼秦者，<br>弃礼义而上首功之国也，权使其士，虏使其民；彼则肆然而为帝，过而遂正于天<br>下，则连有赴东海而死矣，吾不忍为之民也！所为见将军者，欲以助赵也。”辛<br>垣衍曰：“先生助赵奈何？”鲁连曰：“吾将使梁及燕助之，齐、楚则固助之矣。”<br>辛垣衍曰：“燕则吾请以从矣。若乃梁，则吾乃梁人也，先生恶能使梁助之耶？”<br>鲁连曰：“梁未睹秦称帝之害故也，使梁睹秦称帝之害，则必助赵矣。”辛垣衍<br>曰：“秦称帝之害将奈何？”鲁仲连曰：“昔齐威王尝为仁义矣，率天下诸侯而<br>朝周。周贫且微，诸侯莫朝，而齐独朝之。居岁余，周烈王崩，诸侯皆吊，齐后<br>往。周怒，赴于齐曰：‘天崩地坼，天子下席，东藩之臣田婴齐后至，则斮之。’<br>威王勃然怒曰：‘叱嗟，而母婢也。’卒为天下笑。故生则朝周，死则叱之，诚<br>不忍其求也。彼天子固然，其无足怪。”辛垣衍曰：“先生独未见夫仆乎？十人<br>而从一人者，宁力不胜智不若耶？畏之也。”鲁仲连曰：“然梁之比于秦若仆耶？”<br>辛垣衍曰：“然。”鲁仲连曰：“然吾将使秦王烹醢梁王。”辛垣衍怏然不悦曰：<br>“嘻，亦太甚矣，先生之言也！先生又恶能使秦烹醢梁王？”鲁仲连曰：“固也，<br>待吾言之。昔者，鬼侯之、鄂侯、文王，纣之三公也。鬼侯有子而好，故入之于<br>纣，纣以为恶，醢鬼侯。鄂侯争之急，辩之疾，故脯鄂侯。文王闻之，喟然而叹，<br>故拘之于牖里之车百日，而欲舍之死。曷为与人俱称帝王，卒就脯醢之地也？齐<br>闵王将之鲁，夷维子执策而从，谓鲁人曰：‘子将何以待吾君？’鲁人曰：‘吾<br>将以十太牢待子之君。’维子曰：‘子安取礼而来待吾君？彼吾君子，天子也。<br>天子巡狩，诸侯辟舍，纳于筦键，摄衽抱几，视膳于堂下，天子已食，退而听朝<br>也。’鲁人投其籥，不果纳。不得入于鲁。将之薛，假途于邹。当是时，邹君死，<br>闵王欲入吊。夷维子谓邹之孤曰：‘天子吊，主人必将倍殡柩，设北面于南方，<br>然后天子南面吊也。’邹之群臣曰：‘必若此，吾将伏剑而死。’故不敢入于邹。<br>邹、鲁之臣，生则不得事养，死则不得饭含，然且欲行天子之礼于邹、鲁之臣，<br>不果纳。今秦万乘之国，梁亦万乘之国，俱据万乘之国，交有称王之名，赌其一<br>战而胜，欲从而帝之，是使三晋之大臣不如邹、鲁之仆妾也。且秦无已而帝，则<br>且变易诸侯之大臣。彼将夺其所谓不肖而予其所谓贤，夺其所憎而与其所爱；彼<br>又将使其子女谗妾为诸侯妃姬处梁之宫，梁王安得晏然而已乎？而将军又何以得<br>故宠乎？”于是，辛垣衍起，再拜谢曰：“始以先生为庸人，吾乃今日而知先生<br>为天下之士也。吾请去，不敢复言帝秦。”<br>秦将闻之，为却军五十里。适会魏公子无忌夺晋鄙军以救赵击秦，秦军引而<br>去。于是平原君欲封鲁仲连。鲁仲连辞让者三，终不肯受。平原乃置酒，酒酣，<br>起，前，以千金为鲁连寿。鲁连笑曰：“所贵于天下之士者，为人排患、释难、<br>解纷乱而无所取也。即有所取者，是商贾之人也，仲连不忍为也。”遂辞平原君<br>而去，终身不复见。<br>○说张相国<br>说张相国曰：“君安能少赵人而令赵人多君？君安能憎赵人而令赵人爱君乎？<br>夫胶漆至黏也，而不能合远；鸿毛至轻也，而不能自举。夫飘于清风则横行四海。<br>故事有简而功成者，因也。今赵万乘之强国也，前漳、滏，右常山，左河间，北<br>有代，带甲百万，尝抑强齐，四十余年而秦不能得所欲。由是观之，赵之于天下<br>也不轻。今君易万乘之强赵，而慕思不可得之小梁，臣窃为君不取也。”君曰：<br>“善。”自是之后，众人广坐之中，未尝不言赵人之长者也，未尝不言赵俗之善<br>者也。<br>○郑同北见赵王<br>郑同北见赵王。赵王曰。”子南方之传士也，何以教之？”郑同曰：“臣南<br>方草鄙之人也，何足问？虽然，王致之于前，安敢不对乎？臣少之时，亲尝教以<br>兵。”赵王曰：“寡人不好兵。”郑同因抚手仰天而笑之曰：“兵固天下之狙喜<br>也，臣故意大王不好也。臣亦尝以兵说魏昭王，昭亦曰：‘寡人不喜。’臣曰：<br>‘王之行能如许由乎？许由无天下之累，故不受也。今王既受先王之传，欲宗庙<br>之安、壤地不削、社稷之血食乎？’王曰：‘然。’‘今有人操随侯之珠，持丘<br>之环，万今之财，时宿于野，内无孟贲之威、荆庆之断，外无弓弩之御，不出宿<br>夕，人必危之矣。今有强贪之国临王之境，索王之地，告以理则不可，说以义则<br>不听。王非战国守圉之具，其将何以当之？王若无兵，邻国得志矣。’”赵王曰：<br>“寡人请奉教。”<br>○建信君贵于赵<br>建信君贵于赵。公子魏牟过赵，赵王迎之，顾反至坐，前有尺帛，且令工以<br>为冠。工见客来也，因辟。赵王曰：“公子乃驱后车，幸以临寡人，愿闻所以为<br>天下。”魏牟曰：“王能重王之国若此尺帛，则王之国大治矣。”赵王不说，形<br>于颜色，曰：“先生不知寡人不肖，使奉社稷，岂敢轻国若此？”魏牟曰：“王<br>无怒，请为王说之。曰：“王有此尺帛，何不令前郎中以为冠？”王曰：“郎中<br>不知为冠。”魏牟曰：“为冠而败之，奚亏于王之国？而王必待工而后乃使之。<br>今为天下之工，或非也，社稷为虚戾，先王不血食，而王不以予工，乃与幼艾。<br>且王之先帝驾犀首而骖马服，以与秦角逐。秦当时适其锋。今王憧憧乃辇建信以<br>与强秦角逐，臣恐秦折王之椅也。”<br>○卫灵公近雍疸弥子瑕<br>卫灵公近雍疸、弥子瑕。二人者专君之势以蔽左右。复途侦谓君曰：“昔日<br>臣梦见君。”君曰：“子何梦？”曰：“梦见灶君。”君忿然作色曰：“吾闻梦<br>见入君者梦见日。今子曰梦见灶君而言君也，有说则可，无说则死。”对曰：<br>“日，并烛天下者也，一物不能蔽也。若灶则不然，前之人炀，则后之人无从见<br>也。今臣疑人有炀于君者也，是以梦见灶君。”君曰：“善。”于是因废雍疸、<br>弥子瑕而立司空狗。<br>○或谓建信君<br>或谓建信：“君之所以事王者色也，葺之所以事王者知也。色老而衰，知老<br>而多。以日多之知而逐衰恶之色，君必困矣。”建信君曰：“奈何？”曰：“并<br>骥而走者五里而罢，乘骥而御之不倦而取道多。君令葺乘独断之车御独断之势以<br>居邯郸，令之内治国事外刺诸侯，则葺之事有不言者矣。君因言王而重责之，葺<br>之轴今折矣。”建信君再拜受命，入言于王，厚任葺以事能重责之，未期年而葺<br>亡走矣。<br>○苦成常谓建信君<br>苦成常谓建信君曰：“天下合从而独以赵恶秦，何也？魏杀吕遗而天下交之，<br>今收河间，于是与杀吕遗何以异？君唯释虚伪疾，文信犹且知之也。从而有功乎，<br>何患不得收河间？从而无功乎，收河间何益也？”<br>○希写见建信君<br>希写见建信君。建信君曰：“文信侯之于仆也甚无礼。秦使人来仕，仆官之<br>丞相，爵五大夫。文信侯之于仆也，甚矣其无礼也。”希写曰：“臣以为今世用<br>事者不如商贾。”建信君悖然曰：“足下卑用事者而高商贾乎？”曰：“不然。<br>夫良商不与人争买卖之贾而谨司时。时贱而买，虽贵已贱矣；时贵而卖，虽贱已<br>贵矣。昔者文王之拘于牖里而武王羁于玉门，卒断纣之头而县于太白者，是武王<br>之功也。今君不能与文信侯相伉以权，而责文信侯少礼，臣窃为君不取也。”<br>○魏魀谓建信君<br>魏魀谓建信君曰：“人有置系蹄者而得虎。虎怒，决蹯而去。虎之情非<br>不爱其蹯也，然而不以环寸之蹯害七轼之躯者，权也。今有国，非直七尺躯也，<br>而君之身于王非环寸之蹯也。愿公之熟图之也。”<br>○秦攻赵鼓铎之音闻于北堂<br>秦攻赵，鼓铎之音闻于北堂。希卑曰：“夫秦之攻赵不宜急如此。此召兵也，<br>必有大臣欲衡者耳。王欲知其人，旦日赞群臣而访之，先言横者，则其人也。”<br>建信君果先言横。<br>○齐人李伯见孝成王<br>齐人李伯见孝成王。成王说之，以为代郡守。而居无几何，人告之反。孝成<br>王方馈，不堕食。无几何，告者复至，孝成王不应。已乃使使者言：“齐举兵击<br>燕，恐其以击燕为名而以兵袭赵，故发兵自备。今燕、齐已合，臣请要其敝而地<br>可多割。”自是之后，为孝成王从事于外者，无自疑于中者。<br><hr>
