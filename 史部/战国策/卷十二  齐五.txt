<h4>《史部·战国策·卷十二  齐五》<b class="x">作者：刘向</b></h4>
<br>○苏秦说齐闵王<br>苏秦说齐闵王曰：“臣闻用兵而喜先天下者忧，约结而喜主怨者孤。夫后起<br>者藉也，而远怨者时也。是以圣人从事，必藉于权而务兴于时。夫权藉者万物之<br>率也，而时势者百事之长也。故无权籍，倍时势，而能事成者寡矣。“今虽干将<br>莫邪，非得人力，则不能割刿矣；坚箭利金，不得弦机之利，则不能远杀矣。矢<br>非不銛，而剑非不利也，何则？权藉不在焉。何以知其然也？昔者，赵氏袭卫，<br>车舍，人不休，傅卫国，城割平，卫八门土，而二门堕矣，此亡国之形也。卫君<br>跣行，告溯于魏。魏王身被甲底剑，挑赵索战。邯郸之中骛，河山之间乱。卫得<br>是藉也，亦收馀甲而北面，残刚平，堕中牟之郭。卫非强于赵也，譬之卫矢而魏<br>弦机也，藉力魏而有河东之地。赵氏惧，楚人救赵而伐魏，战于州西，出梁门，<br>军舍林中，马饮于大河。赵得是藉也，亦袭魏之河北，烧棘沟，坠黄城。故刚平<br>之残也，中牟之堕也，黄城之坠也，棘沟之烧也，此皆非赵、魏之欲也。然二国<br>劝行之者何也？卫明于时、权之藉也。今世之为国者不然矣：兵弱而好敌强，国<br>罢而好众怨，事败而好鞠之，兵弱而憎下人也，地狭而好敌大，事败而好长诈。<br>行此六者而求伯，则远矣。<br>“臣闻，善为国者，顺民之意，而料兵之能，然后从于天下。故约不为人主<br>怨，伐不为人挫强。如此，则兵不费，权不轻，地可广，欲可成也。昔者，齐之<br>与韩、魏伐燕秦、楚也，战非甚疾也，分地又非多韩、魏也，然而天下独归咎于<br>齐者何也？以其为韩、魏主怨也。且天下遍用兵矣：齐、燕战，而赵氏兼中山，<br>秦、楚战韩、魏不休，而宋、越专用其兵。此十国者皆以相敌为意，而独举心于<br>齐者何也？约而好主怨，伐而好挫强也。<br>“且夫强大之祸，常以王人为意也；夫弱小之殃，常以谋人为利也。是以大<br>国危，小国灭也。大国之计，莫若后起而重伐不义。夫后起之籍与多而兵劲，则<br>事以众强適罢寡也，兵必立也。事不塞天下之心，则利必附矣。大国行此，则名<br>号不攘而至，伯、王不为而立矣。小国之情，莫如仅静而寡信诸侯。仅静，则四<br>邻不反；寡信诸侯，则天下不卖。外不卖，内不反，则摈祸；朽腐而不用，币帛<br>矫蠹而不服矣。小国道此，则不祠而福矣，不贷而见足矣。故曰：‘祖仁者王，<br>立义者伯，用兵穷者亡。’何以知其然也？昔吴王夫差以强大为天下先，强袭郢<br>而栖越，身从诸侯之君，而卒身死国亡，为天下戮者何也？此夫差平居而谋王，<br>强大而喜先天下之祸也。昔者，莱、莒好谋，陈、蔡好诈，莒恃越而灭，蔡恃晋<br>而亡。此皆内长诈，外信诸侯之殃也。由此观之，则强、弱、大、小之祸可见于<br>前事矣。<br>“语曰：‘麒骥之衰也，驽马先之；孟贲之倦也，女子胜之。’夫驽马、女<br>子，筋骨力劲，非贤于骐骥、孟贲也。何则？后起之藉也。今天下之相与也，不<br>并灭，有而案兵而后起，寄怨而诛不直，微用兵而寄于义，则王天下可跼足而须<br>也。明于诸侯之故，察于地形之理者，不约亲、不相质而固，不趋而疾，众事而<br>不反，交割而不相憎，俱强而加以亲。何则？形同忧而兵趋利也。何以知其然也？<br>昔者，齐、燕战于桓之曲，燕不胜，十万之众尽。胡人袭燕楼烦数县，取其牛马。<br>夫胡之与齐，非素亲也，而用兵又非约质而谋燕也，然而甚于相趋者何也？何则<br>形同忧而兵趋利也。由此观之，约于同形则利长，后起则诸侯可趋役也。<br>“故明主察相诚欲以伯、王也为志，则战攻非所先。战者，国之残也，而都<br>县之费也。残费已先，而能从诸侯者寡矣。彼战者之为残也，士闻战则输私财而<br>富军市，输饮食而待死士，令折辕而炊之，杀牛而觞士，则是路君之道也。中人<br>祷祝，君翳酿，通都、小县、置设、有市之邑，莫不止事而奉王，则此虚中之计<br>也。夫战之明日，尸死扶伤，虽若有功也，军出费，中哭泣，则伤主心矣。死者<br>破家而葬，夷伤者空财而共药，完者内酺而华乐，故其费与死伤者均。故民之所<br>费也，十年之田而不偿也。军之所出，矛戟折，镮弦绝，伤弩，破车，罢马，亡<br>矢之大半。甲兵之具，官之所私出也，士大夫之所匿，厮养士之所窃，十年之田<br>而不偿也。天下有此再费者，而能从诸侯寡矣。攻城之费：百姓理襜蔽，举冲橹，<br>家杂总，身窟穴中罢于刀金，而士困于土功，将不释甲，期数而能拔城者为亟耳。<br>上倦于教，士断于兵，故三下城而能胜敌者寡矣。故曰：‘彼战攻者，非所先也。’<br>何以知其然也？昔智伯瑶攻范、中行氏，杀其君，灭其国，又西围晋阳，吞兼二<br>国，而忧一主，此用兵之盛也。然而智伯卒身死国亡，为天下笑者，何谓也？兵<br>先战攻而灭二子患也。日者，中山悉起而迎燕、赵，南张于长子，败赵氏；北战<br>于中山，克燕军，杀其将。夫中山千乘之国也，而敌万乘之国二，再战北胜，此<br>用兵之上节也。然而国遂亡，君臣于齐者，何也？不啬于战攻之患也。由此观之，<br>则战攻之败，可见于前事。<br>“今世之所谓善用兵者，终战比胜，而守不可拔，天下称为善，一国得而保<br>之，则非国之利也。臣闻战大胜者，其士多死而兵益弱；守而不可拔者，其百姓<br>罢而城郭露。夫士死于外，民残于内，而城郭露于境，则非王之乐也。今夫鹄的<br>非咎罪于人也，便弓引弩而射之，中者则善，不中则愧，少、长、贵、贱则同心<br>于贯之者，何也？恶其示人以难也。今穷战比胜，而守必不拔，则是非徒示人以<br>难也，又且害人者也，然则天下仇之必矣。夫罢士露国，而多与天下为仇，则明<br>君不居也；素用强兵而弱之，则察相不事。彼明君察相者，则五兵不动而诸侯从，<br>辞让而重赂至矣。故明君之攻战也，甲兵不出于军而敌国胜，冲橹不施而边城降，<br>士民不知而王业至矣。彼明君之从事也，用财少，旷日远而为利长者。故曰：<br>‘兵后起则诸侯可趋役也。’<br>“臣之所闻，攻战之道，非师者，虽有百万之军，比之堂上；虽有阖闾、吴<br>起之将，禽之户内；千丈之城，拔之尊俎之间；百尺之冲，折之衽席之上。故钟<br>鼓竽瑟之音不绝，地可广而欲可成；和乐、倡优、侏儒之笑不之，诸侯可同日而<br>致也。故名配天地不为尊，利制海内不为厚。故夫善为王业者，在劳天下而自佚，<br>乱天下而自安。诸侯无成谋，则其国无宿忧也，何以知其然？佚治在我，劳乱在<br>天下，则王之道也。锐兵来则拒之，患至则趋之，使诸侯无成谋，则其国无宿忧<br>矣。何以知其然矣？昔者，魏王拥土千里，带甲三十六万，其强而拔邯郸，西围<br>定阳，又从十二诸侯朝天子，以西谋秦。秦王恐之，寝不安席，食不甘味。令于<br>境内，尽堞中为战具，竟为守备，为死士，置将，以待魏氏。卫鞅谋于秦王曰：<br>‘夫魏氏其功大，而令行于天下，有十二诸侯而朝天子，其与必众，故以一秦而<br>敌大魏，恐不如。王何不使臣见魏王，则臣请必北魏矣。’秦王许诺。卫鞅见魏<br>王曰：‘大王之功大矣，令行于天下矣。今大王之所从十二诸侯，非宋、卫也，<br>则邹、鲁、陈、蔡，此固大王之所以鞭箠使也，不足以王天下。大王不若北取燕，<br>东伐齐，则赵必从矣；西取秦，南伐楚，则韩必从矣。大王有伐齐、楚心，而从<br>天下之志，则王业见矣。大王不如先行王服，然后图齐、楚。’魏王说于卫鞅之<br>言也，故身广公宫，制丹衣，柱建九斿，从七星之旟。此天子之位也，而魏王处<br>之。于是齐、楚怒，诸侯奔齐，齐人伐魏，杀其太子，覆其十万之军。魏王大恐，<br>跣行按兵于国，而东次于齐，然后天下乃舍之。当是时，秦王垂拱受西河之外，<br>而不以德魏王。故曰卫鞅之始与秦王计也，谋约不下席，言于尊俎之间谋成于堂<br>上，而魏将以禽于齐矣；冲橹未施，而西河之外入于秦矣。此臣之所谓比之堂上，<br>禽将户内：拔城于尊俎之间，折冲席上者也。”<br><hr>
