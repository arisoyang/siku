<h4>《史部·战国策·卷五  秦三》<b class="x">作者：刘向</b></h4>
<br>○薛公为魏谓魏冉<br>薛公为魏谓魏冉曰：“文闻秦王欲以吕礼收齐以济天下，君必轻矣。齐、秦<br>相聚，以临三晋，礼必并相之，是君收齐以重吕礼也。齐免于天下之兵，其仇君<br>必深。君不如劝秦王令弊邑卒攻齐之事，齐破，文请以所得封君。齐破晋强，秦<br>王畏晋之强也，必重君以取晋。齐予晋弊邑，而不能支秦，晋必重君以事秦。是<br>君破齐以为功，操晋以为重也。破齐定封，而秦、晋皆重君；若齐不破，吕礼复<br>用，子必大穷矣。”<br>○秦客卿造谓穰侯<br>秦客卿造谓穰侯曰：“秦封君以陶，藉君天下数年矣。攻齐之事成，陶为万<br>乘，长小国，率以朝天子，天下必听，五伯之事也；攻齐不成，陶为邻恤，而莫<br>之据也。故攻齐之于陶也，存亡之机也。<br>君欲成之，何不使人谓燕相国曰：‘圣人不能为时，时至而弗失。舜虽贤，<br>不遇尧也不得为天子。汤、武虽贤，不当桀、纣不王。故以舜、汤、武之贤，不<br>遭时不得帝王。令攻齐，此君之大时也已。因天下之力，伐仇国之齐，报惠王之<br>耻，成昭王之功，除万世之害，此燕之长利，而君之大名也。《书》云：“树德<br>莫若滋，除害莫如尽。”吴不亡越，越故亡吴；齐不亡燕，燕故亡齐。齐亡于燕，<br>吴亡于越，此除疾不尽也。以非此时也成君之功，除君之害，秦卒有他事而从齐，<br>齐、赵合，其仇君必深矣。挟君之仇以诛于燕，后虽悔之，不可得也矣。君悉燕<br>兵而疾僣之，天下之从君也，若报父子之仇。诚能亡齐，封君于河南，为万乘，<br>达途于中国，南与陶为邻，世世无患。愿君之专志于攻齐，而无他虑也。’”<br>○魏谓魏冉<br>魏谓魏冉曰：“公闻东方之语乎？”曰：“弗闻也。”曰：“辛张阳毋泽说<br>魏王、薛公、公叔也，曰：‘臣战载主契国以与王约，必无患矣。若有败之者，<br>臣请挈领。然而臣有患也。夫楚王之以其臣请挈领然而臣有患也。夫楚王之以其<br>国依冉也，而事臣之主，此臣之甚患也。’今公东而因言于楚，是令张仪之言为<br>禹，而务败公之事也。公不如反公国，德楚而观薛公之为公也；观三国之所求于<br>秦而不能得者，请以号三国以自信也；观张仪与泽之所不能得于薛公者也，而公<br>请之。以自重也。”<br>○谓魏冉曰和不成<br>谓魏冉曰：“和不成，兵必出。白起者且复将。战胜，必穷公；不胜，必事<br>赵。从公，公又轻。公不若毋多则疾到。”<br>○谓穰侯<br>谓穰侯曰：“为君虑封，若于除。宋罪重，齐怒须，残伐乱宋德强齐，定身<br>封。此亦百世之时也已。”<br>○谓魏冉曰楚破秦<br>谓魏冉曰：“楚破，秦不能与齐县衡矣。秦三世积节于韩、魏，而齐之德新<br>加与。齐秦交争，韩、魏东听，则秦伐矣。齐有东国之地方千里。楚苞九夷又方<br>千里，南有符离之塞，北有甘鱼之口，权县宋、卫，宋、卫乃当阿、甄耳。利有<br>千里者二，富擅越隶，秦乌能与齐县衡？韩、魏支分方城膏腴之地以薄郑，兵休<br>复起，足以伤秦，不必待齐。”<br>○五国罢成睾<br>五国罢成睾，秦王欲为成阳君求相韩、魏，韩、魏弗听。秦太后为魏冉谓秦<br>王曰：“成阳君以王之故，穷而居于齐，今王见其达收之，亦能翕其心乎？”王<br>曰：“未也。”太后曰：“穷而不收，达而报之，恐不为王用。且收成阳君，失<br>韩、魏之道也。”<br>○范子因王稽入秦<br>范子因王稽入秦，献书昭王曰：“臣闻明主莅正，有功者不得不赏，有能者<br>不得不官；劳大者其禄厚，功多者其爵尊；能治众者其官大，故不能者不敢当其<br>职焉，能者亦不得蔽隐。使以臣之言为可，则行而益利其道；若将弗行，则久留<br>臣无为也。<br>语曰：‘人主赏所爱而罚所恶；明主则不然，赏必加于有功，刑必断于有罪。’<br>今臣之胸不足以当椹质，要不足以待斧钺，岂敢以疑事尝试于王乎？虽以臣为贱<br>而轻辱臣，独不重任臣者后无反覆于王前耶？<br>“臣闻周有砥厄，宋有结绿，梁有悬黎，楚有和璞，此四宝者，工之所失也，<br>而为天下名器。然则圣王之所弃者，独不足以厚国家乎？臣闻善厚家者，取之于<br>国；善厚国者，取之于诸侯。天下有明主，则诸侯不得擅厚矣。是何故也？为其<br>凋荣也。良医知病人之死生，圣主明于成败之事，利则行之，害则舍之，疑则少<br>尝之，虽尧、舜、禹、汤复生，弗能攻已。<br>“语之至者，臣不敢载之于书；其浅者又不足听也。意者臣愚而不阖于王心<br>耶？已其言臣者将贱而不足听耶？非若是也，则臣之志，愿少赐游观之间，望见<br>足下而入之。”“书上，秦王说之，因谢王稽说，使人持车召之。<br>○范睢至秦<br>范睢至秦，王庭迎。谓范睢曰：“寡人宜以身受令久矣，今者义渠之事急，<br>寡人日自请太后；今义渠之事已，寡人乃得以身受命。躬窃闵然不敏。”敬执宾<br>主之礼，范睢辞让。是日见范睢，见者无不变色易容者。<br>秦王屏左右，宫中虚无人。秦王跪而请曰：“先生何以幸教寡人？”范睢曰：<br>“唯唯。”有间，秦王复请。范睢曰：“唯唯。”若是者三。秦王跽曰：“先生<br>不幸教寡人乎？”范睢谢曰：“非敢然也。臣闻始时吕尚之遇文王也，身为渔父，<br>而钓于渭阳之滨耳，若是者交疏也。已，一说而立为太师，载与俱归者，其言深<br>也。故文王果收功于吕尚，卒擅天下，而身立为帝王。即使文王疏吕望而弗与深<br>言，是周无天子之德，而文、武无与成其王也。今臣羁旅之臣也，交疏于王，而<br>所愿陈者皆匡君之事，处人骨肉之间，愿以陈臣之陋忠，而未知王心也，所以王<br>三问而不对者是也。臣非有所畏而不敢言也，知今日言之于前，而明日伏诛于后。<br>然臣弗敢畏也。大王信行臣之言，死不足以为臣患，亡不足以为臣忧，漆身而为<br>厉，被发而为狂，不足以为臣耻。五帝之圣而死，三王之仁而死，五伯之贤而死，<br>乌获之力而死，奔、育之勇焉而死。死者，人之所必不免也，处必然之势。可以<br>少有补于秦，此臣之所大愿也，臣何患乎？伍子胥橐载而出昭关，夜行而昼伏，<br>至于蓤水，无以饵其口，坐行蒲服，乞食于吴市，卒兴吴国，阖庐为霸。使<br>臣得进谋如伍子胥，加之以幽囚，终身不复见，是臣说之行也，臣何忧乎？箕子、<br>接舆漆身而为厉，被发而为狂，无益于殷、楚。使臣得同行于箕子、接舆，漆身<br>可以补所贤之主，是臣之大荣也，臣又何耻乎？臣之所恐者，独恐臣死之后，天<br>下见臣尽忠而身蹶也，是以杜口裹足莫肯即秦耳。足下上畏太后之严，下惑奸臣<br>之态，居深宫之中，不离保傅之手；终身闇惑，无与照奸，大者宗庙灭覆，小者<br>身以孤危。此臣之所恐耳。若夫穷辱之事、死亡之患，臣弗敢畏也。臣死而秦治，<br>贤于生也。”秦王跽曰：“先生是何言也！夫秦国僻远，寡人愚不肖，先生乃幸<br>至此，此天以寡人慁先生，而存先王之庙也。寡人得受命于先生，此天所以幸先<br>王而不弃其孤也，先生奈何而言若此？事无大小，上及太后，下至大臣，愿先生<br>悉以教寡人，无疑寡人也。”范睢再拜，秦王亦再拜。<br>范睢曰：“大王之国，北有甘泉、谷口，南带泾、渭，右陇、蜀，左关、阪，<br>战车千乘，奋击百万，以秦卒之勇，车骑之多，以当诸侯，譬若驰韩卢而逐蹇兔<br>也，霸王之业可致。今反闭而不敢窥兵于山东者，是穰侯为国谋不忠，而大王之<br>计有所失也。”王曰：“愿闻所失计。”睢曰：“大王越韩、魏而攻强齐，非计<br>也。少出师则不足以伤齐，多之则害于秦。臣意王之计，欲少出师，而悉韩、魏<br>之兵则不义矣。今见与国之不可亲，越人之国而攻，可乎？疏于计矣。昔者齐人<br>伐楚，战胜，破军杀将，再辟地千里，肤寸之地无得者，岂齐之欲地哉？形弗能<br>有也。诸侯见齐之罢露，君臣之不亲，举兵而伐之，主辱军破，为天下笑。所以<br>然者，以其伐楚而肥韩、魏也。此所谓‘藉贼兵而赍盗食’也。王不如远交而近<br>攻，得寸则王之寸，得尺亦王之尺也。今舍此而远攻，不亦缪乎？且昔者，中山<br>之地方五百里，赵独擅之，功成、名立、利附，则天下莫能害。今韩、魏中国之<br>处，而天下之枢也。王若欲霸，必亲中国而以为天下枢，以威楚、赵。赵强则楚<br>附，楚强则赵附，楚、赵附则齐必惧，惧，必卑辞重弊以事秦，齐附，而韩、魏<br>可虚也。”王曰：“寡人欲亲魏；魏多变之国也，寡人不能亲。请问亲魏奈何？”<br>范睢曰：“卑辞重币以事之；不可，削地而赂之；不可，举兵而伐之。”于是举<br>兵而攻邢丘，邢丘拔，而魏请附。<br>曰：“秦、韩之地形，相错如绣。秦之有韩，若木之有蠹，人之病心腹。天<br>下有变，为秦害者，莫大于韩，王不如收韩。”王曰：“寡人欲收韩，不听，为<br>之奈何？”范睢曰：“举兵而攻荥阳，则成睾之路不通；北斩太行之道，则上党<br>之兵不下。一举而攻荥阳则其国断而为三。魏、韩见必亡，焉得不听？韩听，而<br>霸事可成也。”王曰：“善。”<br>○范睢曰臣居山东<br>范睢曰：“臣居山东，闻齐之内有田单，不闻其王；闻秦之有太后、穰侯、<br>泾阳、华阳，不闻其有王。夫擅国之谓王，能专利害之谓王，制杀生之威之谓王。<br>今太后擅行不顾，穰侯出使不报，泾阳、华阳击断无讳。四贵备而国不危者，未<br>之有也。为此四者下，下乃所谓无王已。然则权焉得不倾，而令焉得从王出乎？<br>“臣闻善为国者，内固其威，而外重其权。穰侯使者操王之重，决裂诸侯，<br>剖符于天下，征敌伐国，莫敢不听；战胜攻取，则利归于陶，国弊御于诸侯；战<br>败则怨结于百姓，而祸归社稷。《诗》曰：‘木实繁者披其枝，披其枝者伤其心，<br>大其都者危其国，尊其臣者卑其主。’淖齿管齐之权，缩闵王之筋，县之庙梁，<br>宿昔而死。李兑用赵，减食主父，百日而饿死。今秦太后、穰侯用事，高陵、泾<br>阳佐之，卒无秦王。此亦淖齿、李兑之类已。臣今见王独立于庙朝矣。且臣将恐<br>后世之有秦国者非王之子孙也。”<br>秦王惧，于是乃废太后，逐穰侯，出高陵，走泾阳于关外。昭王谓范睢曰：<br>“昔者齐公得管仲，时以为仲父，今吾得子，亦以为父。”<br>○应侯谓昭王<br>应侯谓昭王曰：“亦闻恒思有神丛与？恒思有悍少年，请与丛博，曰：‘吾<br>胜丛，丛籍我神三日；不胜丛，丛困我。’乃左手为丛投，右手自为投。胜丛。<br>丛籍其神三日丛往求之，遂弗归。五日而丛枯，七日而丛亡。今国者王之丛，势<br>者王之神，籍人以此，得无危乎？臣未尝闻指大于臂，臂大于股。若有此，则病<br>必甚矣。百人舆瓢而趋，不如一人持而走疾。百人诚舆瓢，瓢必裂。今秦国，华<br>阳用之，穰侯用之，太后用之，王亦用之。不称瓢为器则已已，称瓢为器，国必<br>裂矣。<br>“臣闻之也，‘木实繁者枝必披，枝之披者伤其心，都大者危其国，臣强者<br>危其主。’其令邑中自斗食以上，至尉、内史及王左右，有非相国之人者乎？国<br>无事则已，国有事臣必闻见王独立于庭也。臣窃为王恐，恐万世之后有国者非王<br>之子孙也。<br>“臣闻古之善为政也，其威内扶，其辅外布，四治政不乱不逆，使者直道而<br>行，不敢为非。今太后使者分裂诸侯。而符布天下，操大国之势，强征兵，伐诸<br>侯。战胜攻取，利尽归于陶，国之币帛竭入太后之家，竟内之利，分移华阳。古<br>之所谓危主灭国之道必从此起。三贵竭国以自安，然则令何得从王出，权何得毋<br>分？是我王果处三分之一也。”<br>○秦攻韩围陉<br>秦攻韩围陉，范睢谓秦昭王曰：“有攻人者，有攻地者。穰侯十攻魏而不得<br>伤者，非秦弱而魏强也，其所攻者地也。地者人主所甚爱也，人主者，人臣之所<br>乐为死也。攻人主之所爱，与乐死者斗，故十攻而弗能胜也。今王将攻韩围陉，<br>臣愿王之毋独攻其地，而攻其人也。王攻韩围陉，以张仪为言。张仪之力多，且<br>削地而以自赎于王，几割地而韩不尽？张仪之力少，则王逐张仪，而更与不如张<br>仪者市，则王之所求于韩者，言可得也。”<br>○应侯曰郑人谓玉未理者璞<br>应侯曰：“郑人谓玉未理者璞；周人谓鼠未腊者朴。周人怀璞，过郑贾曰：<br>‘欲买朴乎？’郑贾曰：‘欲之。’出其朴视之，乃鼠也。因谢不取。今平原君<br>自以贤，显名于天下，然降其主父沙丘而臣之，天下之王尚犹尊之，是天下之王<br>不如郑贾之智也。眩于名，不知其实也。”<br>○天下之士合从相聚于赵<br>天下之士合从相聚于赵，而欲攻秦。秦相应侯曰：“王勿忧也，请令废之。<br>秦于天下之士非有怨也，相聚而攻秦者，以己欲富贵耳。王见大王之狗：卧者卧，<br>起者起，行者行，止者止，母相与斗者。投之一骨，轻起相牙者，何则？有争意<br>也。”于是，唐雎载音乐，予之五十金，居武安，高会相于饮。谓邯郸人“谁来<br>取者？”于是，其谋者固未可得予也；其可得与者与之昆弟矣。<br>“公与秦计功者，不问金之所之，金尽者功多矣。今令人复载五十金随公。”<br>唐雎行，行至武安，散不能三千金，天下之士大相与斗矣。<br>○谓应侯曰君禽马服乎<br>谓应侯曰：“君禽马服乎？”曰：“然。”“又即围邯郸乎？”曰：“然。”<br>“赵亡，秦王王矣，武安君为三公。武安君所以为秦战胜攻取者七十余城，南亡<br>鄢郢、汉中，禽马服之军，不亡一甲，虽周、吕望之功亦不过此矣。赵亡，秦王<br>王，武安君为三公，君能为之下乎？虽欲无为之下，固不得之矣。秦尝攻韩邢，<br>困于上党，上党之民皆返为赵，天下之民不乐为秦民之日固久矣。今攻赵，北地<br>入燕，东地入齐，南地入楚、魏，则秦所得不一几何。故不如因而割之，因以为<br>武安功。”<br>○应侯失韩之汝南<br>应侯失韩之汝南，秦昭王谓应侯曰：“君亡国，其忧乎？”应侯曰：“臣不<br>忧。”王曰：“何也？”曰：“梁人有东门吴者，其子死而不忧。其相室曰：<br>‘公之爱子也，天下无有，今子死不忧，何也？’东门吴曰：‘吾尝无子，无子<br>之时不忧，今子死，乃即与无子时同也。臣奚忧焉！’臣亦尝为子，为子时不忧，<br>今亡汝南，乃与即为梁馀子用也。臣何为忧？”<br>秦王以为不然，以告蒙傲曰：“今也，寡人一城围，食不甘味，卧不便席。<br>今应侯亡地而言不忧，此其情也？”蒙傲曰：“臣请得其情。”<br>蒙傲乃往见应侯，曰：“傲欲死。”应侯曰。”何谓也？”曰：“秦王师君，<br>天下莫不闻，而况于秦国乎？今傲势得秦为王将，将兵。臣以韩之细也，显逆诛，<br>夺君地。傲尚奚生？不若死。”应侯拜蒙傲曰：“愿委之卿。”蒙傲以报于昭王。<br>○秦攻邯郸<br>秦攻邯郸，十七月不下。庄谓王稽曰：“君何不赐军吏乎？”王稽曰：“吾<br>与王也，不用人言。”庄曰：“不然，父之于子也，令有必行者，必不行者。曰<br>‘去贵妻，卖爱妾。’此令必行者也，因曰：‘母敢思也。’此令必不行者也。<br>守闾妪曰，‘其夕某懦子内某士。’贵妻已去，爱妾已卖，而心不有欲；教之者，<br>人心固有。今君虽幸于王，不过父子之亲；军吏虽贱，不卑于守闾妪。且君擅主<br>轻下之日久矣。闻‘三人成虎，十夫楺椎，众口所移，母翼而飞。’故曰：<br>“不如赐军吏而礼之’。”王稽不听。军吏穷，果恶王稽、杜挚以反。<br>秦王大怒，而欲兼诛范睢。范睢曰：“臣东鄙之贱人也，开罪于楚、魏，遁<br>逃来奔。臣无诸侯之援，亲习之故。王举臣于羁旅之中，使职事，天下皆闻臣之<br>身与王之举也。今遇惑或与罪人同心，而王明诛之，是王过举显于天下，而为诸<br>侯所议也。臣愿请药赐死，而恩以相葬臣，王必不失臣之罪，而无过举之名。”<br>王曰：“有之。”遂弗杀而善遇之。<br>○蔡泽见逐于赵<br>蔡泽见逐于赵，而入韩、魏，遇夺釜鬲于途。闻应侯任郑安平、王稽，皆负<br>重罪，应侯内惭。乃西入秦，将见昭王，使人宣言以感怒应侯，曰：“燕客蔡泽，<br>天下骏雄弘辩之士也，彼一见秦王，秦王必相之而夺君位。”<br>应侯闻之，使人召蔡泽。蔡泽入，则揖应侯，应侯固不快；及见之，又倨。<br>应侯因让之曰：“子常宣言代我相秦，岂有此乎？”对曰：“然。”应侯曰：<br>“请闻其说。”蔡泽曰：“吁，何君见之晚也？夫四时之序，成功者去。夫人生<br>手足坚强，耳目聪明，圣知，岂非士之所愿与？”应侯曰：“然。”蔡泽曰：<br>“质仁秉义，行道施德于天下，天下怀乐敬爱，愿以为君王，岂不辩智之期与？”<br>应侯曰：“然。”蔡泽复曰：“富贵显荣，成理万物，万物各得其所。生命寿长，<br>终其年而不夭伤，天下继其统，守其业，传之无穷，名实纯粹，泽流千世，称之<br>而母绝，与天下终，岂非道之符，而圣人所谓吉祥善事与？”应侯曰：“然。”<br>泽曰：“若秦之商君、楚之吴起、越之大夫种，其卒亦可愿矣？”应侯知蔡泽之<br>欲困己以说，复曰：“何为不可？夫公孙鞅事孝公，极身母二，尽公不还私，信<br>赏罚以致治，竭智能，示请素，蒙怨咎，欺旧交，虏魏公子卬，卒为秦禽将破敌<br>军，攘地千里；吴起事悼王，使私不害公，谗不蔽忠，言不取苟合，行不取苟容，<br>行义不图毁誉，必有伯主强国，不辞祸凶；大夫种事越王，主离困辱，悉忠而不<br>解，主虽亡绝，尽能而不离，多功而不矜，贵富不骄怠。若此三子者，义之至，<br>忠之节也。故君子杀身以成名，义之所在，身虽死，无憾悔，何为不可哉？”蔡<br>泽曰：“主圣臣贤，天下之福也；君明臣忠，国之福也；父慈子孝，夫信妇贞，<br>家之福也。故比干忠不能存殷，子胥知不能存吴，申生孝而晋惑乱。是有忠臣、<br>孝子，国家灭乱何也？无明君贤父以听之，故天下以其君父为戮辱，怜其臣子。<br>夫待死而后可以立忠成名，是微子不足仁，孔子不足圣，管仲不足大也？”于是<br>应侯称善。<br>蔡泽得少间，因曰：“商君、吴起、大夫种，其为人臣尽忠致功，则可愿矣。<br>闳夭事文王，周公辅成王也，岂不亦忠乎！以君臣论之，商君、吴起、大夫种，<br>其可愿孰与闳夭、周公哉！”应侯曰：“商君、吴起、大夫种不若也。”蔡泽曰：<br>“然则君之主，慈仁任忠，不欺旧故，孰与秦孝公、楚悼王、越王乎？”应侯曰：<br>“未知何如也。”蔡泽曰：“主固亲忠臣，不过秦孝、越王、楚悼，君之为主正<br>乱、批患、折难，广地殖谷、回国、足家、强主，威盖海内，功章万里之外，不<br>过商君、吴起、大夫种，而君之禄位贵盛，私家之富过于三子，而身不退，窃为<br>君危之。语曰：‘日中则移，月满则亏’，物盛则衰，天之常数也。进退盈缩，<br>变化，圣人之常道也。昔者，齐桓公九合诸侯，一匡天下，至葵丘之会，有骄矜<br>之色，畔者九国；吴王夫差无適于天下，轻诸侯，凌齐、晋，遂以杀身亡国；夏<br>育、太史启叱呼骇三军，然而身死于庸夫此皆乘至盛不及道理也。夫商君为孝公<br>平权衡，正度量，调轻重，决裂阡陌，教民耕战，是以兵动而地广，兵休而国富，<br>故秦无敌于天下，立威诸侯，功已成，遂以车裂；楚地，持戟百万，白起率数万<br>之师以与楚战，一战举鄢郢，再战烧夷陵，南并蜀、汉，又越韩、魏攻强赵，北<br>阬马服，诛屠四十余万之众，流血成川，沸声若雷，使秦业帝。自是之后，赵、<br>楚慑服，不敢攻秦者，白起之势也，身所服者七十余城，功已成矣，赐死于杜邮；<br>吴起为楚悼罢无能，废无用，损不急之官，塞私门之请，壹楚国之俗，南攻扬越，<br>北并陈、蔡，破横散从，使驰说之士，无所开其口，功已成矣，卒支解；大夫种<br>为越王垦草创邑，辟地殖谷，率四方士，上下之力，以禽劲吴，成霸功。勾践终<br>棓而杀之。此四子者，成功而不去，祸至于此。此所谓信而不能诎，往而不能<br>反者也。范蠡知之，超然避世，长为陶朱。君独不观博者乎？或欲分大投，或欲<br>分功，此皆君之所明知也。今君相秦，计不下席，谋不出廊庙，坐制诸侯，利施<br>三川，以实宜阳，决羊肠之险，塞太行之口，又斩范、中行之途，栈道千里于蜀、<br>汉，使天下皆畏秦。秦之欲得矣，君之功极矣，此亦秦之分功之时也！如是不退，<br>则商君、白公、吴起、大夫种是也。君何不以此时归相印，让贤者授之？必有伯<br>夷之廉，长为应侯，世世称孤，而有乔、松之寿，孰与以祸终哉？此则君何居焉？”<br>应侯曰：“善。”乃延入坐为上客。<br>后数日，入朝言于秦昭王曰：“客新有从山东来者蔡泽，其人辩士，臣之见<br>人甚众，莫有及者，臣不如也。”秦昭王召见，与语，大说之，拜为客卿。应侯<br>因谢病，请归相印。昭王强起应侯，应侯遂称笃，因免相。昭王新说蔡泽计画，<br>遂拜为秦相，东收周室。<br>蔡泽相秦王数月，人或恶之。惧诛，乃谢病归相印，号为刚成君。秦十余年，<br>昭王、孝文王、庄襄王，卒事始皇帝。为秦使于燕，三年而燕使太子丹入质于秦。<br><hr>
