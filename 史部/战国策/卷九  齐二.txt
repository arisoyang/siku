<h4>《史部·战国策·卷九  齐二》<b class="x">作者：刘向</b></h4>
<br>○韩齐为与国<br>韩、齐为与国，张仪以秦、魏伐韩。齐王曰：“韩，吾与国也；秦伐之，吾<br>将救之。”田臣思曰：“王之谋过矣，不如听之。子哙与子之国，百姓不戴，诸<br>侯弗与。秦伐韩，楚、赵必救之，是天下以燕赐我也。。”王曰：“善。”乃许<br>韩使者而遣之。<br>韩自以得交于齐，遂与秦战。楚、赵果遽起兵而救韩，齐因起兵攻燕，三十<br>日而举燕国。<br>○张仪事秦惠王<br>张仪事秦惠王。惠王死，武王立。左右恶张仪，曰：“仪事先生不忠。”言<br>未已，齐让又至。<br>张仪闻之，谓武王曰：“仪有愚计愿效之王。”王曰：“奈何？”曰：“为<br>社稷计者，东方有大变，然后王可以多割地。今齐王甚憎张仪，仪之所在，必具<br>兵而伐之。故仪愿乞不肖身而之梁，齐必举兵而伐之。齐、梁之兵连于城下，不<br>能相去，王以其间伐韩，入三川，出兵函谷，而无伐以临周，祭器必出，挟天子，<br>案图籍，此王业也。”王曰：“善。”乃具革车三十乘，纳之梁。<br>齐果举兵伐之。梁王大恐。张仪曰：“王勿患，请令罢齐兵。”乃使其舍人<br>冯喜之楚，藉使之齐。齐、楚之事已毕，因谓齐王：“王甚憎张仪，虽然，厚矣<br>王之托仪于秦王也！”齐王曰：“寡人甚憎仪，仪之所在，必举兵伐之，何以<br>‘托仪’也？”对曰：“是乃王之‘托仪’也。仪之出秦因与秦王约曰：‘为王<br>计者，东方有大变，然后王可以多割地。齐王甚憎仪，仪之所在，必举兵代之。<br>故仪愿乞不肖身而之梁，齐必举兵伐梁。梁、齐之兵连于城下，不能去，王以其<br>间伐韩，入三川，出兵函谷，而无伐，以临周，祭器必出，挟天子，案图籍，是<br>王业也。’秦王以为然，与革车三十乘，而纳仪于梁。而果伐之，是王内自罢而<br>伐与国，广邻敌以自临，而信仪于秦王也。此臣之所谓‘托仪’也。”王曰：<br>“善。”乃止。<br>○犀首以梁为齐战于承匡而不胜<br>犀首以梁为齐战于承匡而不胜。张仪谓梁王不用臣言以危国。梁王因相仪，<br>仪以秦、梁之齐合横秦。<br>犀首欲败，谓卫君曰：“衍非有怨于仪也，值所以为国者不同耳。君必解衍。”<br>卫君为告仪，仪许诺，因与之参坐于卫君之前。犀首跪行，为仪千秋之祝。明日<br>张子行，犀首送之至于齐壃。<br>齐王闻之，怒于仪曰：“衍也吾雠，而仪与之俱，是必与衍鬻吾国矣。”遂<br>不听。<br>○昭阳为楚伐魏<br>昭阳为楚伐魏，覆军杀将，得八城，移兵而攻齐。陈轸为齐王使，见昭阳，<br>再拜贺战胜，起而问：“楚之法，覆军杀将，其官爵何也？”昭阳曰：“官为上<br>柱国，爵为上执珪。”陈轸曰：“异贵于此者何也？”曰：“唯令尹耳。”陈轸<br>曰：“令尹贵矣，王非置两令尹也。臣窃为公譬可也？楚有祠者，赐其舍人卮酒。<br>舍人相谓曰：‘数人饮之不足，一人饮之有余。请画地为蛇，先成者饮酒。’一<br>人蛇先成，引酒且饮之，乃左手持卮，右手画蛇，曰：‘吾能为之足。’未成，<br>人之蛇成，夺其卮曰：‘蛇固无足，子安能为之足？’遂饮其酒。为蛇足者，终<br>亡其酒。今君相楚而攻魏，破军杀将得八城，不弱兵，欲攻齐。齐畏公甚，公以<br>是为名居足矣。官之上非可重也。战无不胜，而不知止者，身且死，爵且后归，<br>犹为蛇足也。”昭合以为然，解军而去。<br>○秦攻赵<br>秦攻赵，赵令楼缓以五城求讲于秦，而与之伐齐。齐王恐，因使人以十城求<br>讲于秦。楼子恐，因以上党二十四县许秦王。<br>赵足之齐，谓齐王曰：“王欲秦、赵解乎？不如从合于赵，赵必倍秦，倍秦，<br>则齐无患矣。”<br>○权之难齐燕战。<br>权之难，齐、燕战。秦使魏冉之赵，出兵助燕击齐。<br>薛公使魏处之赵，谓李向曰：“君助燕击齐，齐必急。急，必以地和于燕，<br>而身与赵战矣。然则是君自为燕东兵，为燕取地也。故为君计者，不如按兵勿出，<br>齐必缓。缓，必复与燕战。战而胜，兵罢弊，赵可取唐、曲逆；战而不胜，命悬<br>于赵。然则吾中立而割穷齐与疲燕也，两国之权，归于君矣。”<br>○秦攻赵长平<br>秦攻赵长平，齐、楚救之。秦计曰：“齐、楚救赵，亲，则将退兵；不亲，<br>则且遂攻之。”<br>赵无以食，请粟于齐，而齐不听。苏秦谓齐王曰：“不如听之，以却秦兵；<br>不听则秦兵不却。是秦之计中，而齐、燕之计过矣。且赵之于燕、齐，隐蔽也，<br>齿之有唇也，唇亡则齿寒。今日亡赵，则明日及齐、楚矣。且夫救赵之务，宜若<br>奉漏瓮，沃燋釜。夫救赵，高义也；却秦兵，显名也。义救亡赵，威却强秦兵；<br>不务为此，而务爱粟，则为国计者过矣。”<br>○或谓齐王<br>或谓齐王曰：“周、韩西有强秦，东有赵、魏。秦伐周、韩之西，赵、魏不<br>伐周、韩，为割韩却周害也。及韩却周割之，赵、魏亦不免与秦为患矣。今齐秦<br>伐赵、魏，则亦不果于赵、魏之应秦而伐周、韩。令齐入于秦而伐赵、魏，赵、<br>魏亡之后，秦东面而伐齐，齐安得救天下乎？”<br><hr>
