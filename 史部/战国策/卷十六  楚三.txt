<h4>《史部·战国策·卷十六  楚三》<b class="x">作者：刘向</b></h4>
<br>○苏子谓楚王<br>苏子谓楚王曰：“仁人之于民也，爱之以心，事之以善言；孝子之于亲也，<br>爱之以心，事之以财；忠臣之于君也，必进贤人以辅之。今王之大臣父兄，好伤<br>贤以为资，厚赋敛诸臣、百姓，使王见疾于民，非忠臣也；大臣播王之过于百姓，<br>多赂诸侯以王之地，是故退王之所爱，亦非忠臣也，是以国危。臣愿无听群臣之<br>相恶也，慎大臣、父兄，用民之所善，节身之嗜欲，以百姓。人臣莫难于无妒而<br>进贤。为主死易，垂沙之事，死者以千数。为主辱易，自令尹以下，事王者以千<br>数。至于无妒而进贤，未见一人也。故明主之察其臣也，必知其无妒而进贤也。<br>贤之事其主也，亦必无妒而进贤。夫进贤之难者，贤者用，且使己废；贵，且使<br>己贱，故人难之。<br>○苏秦之楚三日<br>苏秦之楚，三日乃得见乎王。谈卒，辞而行。楚王曰：“寡人闻先生若闻古<br>人。今先生乃不远千里而临寡人，曾不肯留？愿闻其说。”对曰：“楚国之食贵<br>于玉，薪贵于桂，谒者难得见如鬼，王难得见如天帝。今令臣食玉炊桂，因鬼见<br>帝。”王曰：“先生就舍，寡人闻命矣。”<br>○楚王逐张仪于魏<br>楚王逐张仪于魏。陈轸曰：“王何逐张子？”曰：“为臣不忠不信。”曰：<br>“不忠，王无以为臣；不信，王勿与为约。且魏臣不忠不信，于王何伤？忠且信，<br>于王何益？逐而听则可，若不听，是王令困也。且使万乘之国免其相，是城下之<br>事也。”<br>○张仪之楚贫<br>张仪之楚，贫。舍人怒而归。张仪曰：“子必以衣冠之敝，故欲归。子待我<br>为子见楚王。”当是之时，南后、郑袖贵于楚。<br>张子见楚王，楚王不说。张子曰。”王无所用臣，褎臣请北见晋君。”楚王<br>曰：“诺。”张子曰：“王无求于晋国乎？”王曰：“黄金、珠玑、犀象出于楚，<br>寡人无求于晋国。”张子曰：“王徒不好色耳？”王曰：“何也？”张子曰：<br>“彼郑、周之女，粉白墨黑，立于衢闾，非知而见之者以为神。”楚王曰：“楚，<br>僻陋之国也，未尝见中国之女如此其美也，寡人之独何为不好色也？”乃资之以<br>珠玉。<br>南后、郑袖闻之大恐，令人谓张子曰：“妾闻将军之晋国，偶有金千斤，进<br>之左右，以供刍秣。”郑袖亦以金五百斤。<br>张子辞楚王曰：“天下关闭不通，未知见日也，愿王赐之觞。”王曰：“诺。”<br>乃觞之。张子中饮，再拜而请曰：“非有他人于此也，愿王召所便习而觞之。”<br>王曰：“诺。”乃召南后、郑袖而觞之。张子再拜而请曰：“仪有死罪于大王。”<br>王曰：“何也？”曰：“仪行天下遍矣，未尝见人如此其美也。而仪言得美人，<br>是欺王也。”王曰：“子释之。吾固以为天下莫若是两人也。”<br>○楚王令昭雎之秦重张仪<br>楚王令昭雎之秦重张仪。未至，惠王死。武王逐张仪。楚王因收昭雎以取齐。<br>桓臧为雎谓楚王曰：“横亲之不合也，仪贵惠王而善雎也。今惠王死，武王<br>立，仪走，公孙郝、甘茂贵。甘茂善魏，公孙郝善韩。二人固不善雎也，必以秦<br>合韩、魏。韩、魏之重仪，仪有秦而雎以楚重之。今仪困秦而雎收楚，韩、魏欲<br>得秦，必善二人者。将收韩、魏轻仪而伐楚，方城必危。王不如复雎，而重仪于<br>韩、魏。仪据楚势，挟魏重，以与秦争。魏不合秦，韩亦不从，则方城无患。”<br>○张仪逐惠施于魏<br>张仪逐惠施于魏。惠子之楚，楚王受之。<br>冯郝谓楚王曰：“逐惠子者张仪也，而王亲与约，是欺仪也，臣为王弗取也。<br>惠子为仪者来，而恶王之交于张仪，惠子必弗行也。且宋王之贤惠子也，天下莫<br>不闻也。今之不善张仪也，天下莫不知也。今为事之故，弃所贵于仇人，臣以为<br>大王轻矣。且为事耶？王不如举惠子而纳之于宋。而谓张仪曰：‘请为子勿纳也。’<br>仪必德王。而惠子穷人，而王奉之，又必德王。此不失为仪之实，而可以德惠子。”<br>楚王曰：“善。”乃奉惠子而纳之宋。<br>○五国伐秦<br>五国伐秦，魏欲和，使惠施之楚。楚将入之秦而使行和。<br>杜赫谓昭阳曰：“凡为伐秦者楚也。今施以魏来，而公入之秦，是明楚之伐，<br>而信魏之和也。公不如无听惠施，而阴使人以请听秦。”昭子曰：“善。”因谓<br>惠施曰：“凡为攻秦者魏也，今子从楚为和，楚得其利，魏受其怨。子归，吾将<br>使人因魏而和。”<br>惠子反，魏王不说。杜赫谓昭阳曰：“魏为子先战，折兵之半，谒病不听，<br>请和不得，魏折而入齐、秦，子何以救之？东有越累，北无晋，而交未定于齐、<br>秦，是楚孤也。不如速和。”昭子曰：“善。”因令人谒和于魏。<br>○陈轸告楚之魏<br>陈轸告楚之魏。张仪恶之于魏王，曰：“轸犹善楚，为求地甚力。”左爽谓<br>陈轸曰：“仪善于魏王，魏王甚信之，公虽百说之，犹不听也。公不如以仪之言<br>为资，而得复楚。”陈轸曰：“善。”因使人以仪之言闻于楚。楚王喜，欲复之。<br>○秦伐宜阳<br>秦伐宜阳。楚王谓陈轸曰：“寡人闻韩侈巧士也，习诸侯事，殆能自免也。<br>为其必免，吾欲先据之以加德焉。”陈轸对曰：“舍之，王勿据也。以韩侈之知，<br>于此困矣。今山泽之兽，无黠于麋。麋知猎者张网前而驱己也，因还走而冒人至<br>数。猎者知其诈，伪举网而进之，麋因得矣。今诸侯明知此多诈伪，举网而进者<br>必众矣。舍之，王勿据也。韩侈之知于此困矣。”楚王听之，宜阳果拔，陈轸先<br>知之也。<br>○唐且见春申君<br>唐且见春申君曰：“齐人饰身修行得为益，然臣羞而不学也。不避绝江河，<br>行千馀里来，窃慕大君之义，而善君之业。臣闻之，贲、诸怀锥、刃而天下为勇，<br>西施衣褐而天下称美。今君相万乘之楚，御中国之难，所欲者不成，所求者不得，<br>臣等少也。夫枭棋之所以能为者，以散棋佐之也。夫一枭之不如不胜五散亦明矣。<br>今君何不为天下枭，而令臣等为散乎？”<br><hr>
