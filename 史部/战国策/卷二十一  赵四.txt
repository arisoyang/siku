<h4>《史部·战国策·卷二十一  赵四》<b class="x">作者：刘向</b></h4>
<br>○为齐献书赵王<br>为齐献书赵王使臣与复丑曰：“臣一见而能令王坐而天下致名宝，而臣窃怪<br>王之不试见臣而穷臣也。群臣必多以臣为不能者，故王重见臣也。以臣为不能者<br>非他，欲用王之兵成其私者也。非然，则交有所偏重者也；非然，则知不足者也；<br>非然，则欲以天下之重恐王而取行于王者也。臣以齐循事王，王能亡燕，能亡韩、<br>魏，能攻秦，能孤秦。臣以为齐致尊名于王，天下孰敢不致尊名于王？臣以齐致<br>地于王，天下孰敢不致地于王？臣以齐为王求名于燕及韩、魏，孰敢辞之？臣之<br>能也，其前可见已。齐先重王，故天下尽重王；无齐，天下必尽轻王也。秦之强<br>以无齐之故重王，燕、魏自以无齐故重王。今王无齐独安得无重天下？故劝王无<br>齐者非知不足也，则不忠者也；非然，则欲用王之兵成其私者也；非然，则欲轻<br>王以天下之重取行于王者也；非然，则位尊而能卑者也。愿王之孰虑无齐之利害<br>也。”<br>○齐欲攻宋<br>齐欲攻宋，秦令起贾禁之，齐乃捄赵以伐宋。秦王怒，属怨于赵。李兑约<br>五国以伐秦，无功，留天下之兵于成皋，而阴构于秦。又欲与秦攻魏，以解其怨<br>而取封焉。<br>魏王不说。之齐，谓齐王曰：“臣为足下谓魏王曰：‘三晋皆有秦患。今之<br>攻秦也，为赵也。五国伐赵，赵必亡矣。秦逐李兑，李兑必死。今之伐秦也，以<br>救李子之死也。今赵留天下之甲于成皋，而阴鬻之于秦，已讲，则令秦攻魏以成<br>其私封，王之事赵也何得矣？且王尝济于漳而身朝于邯郸，抱阴成，负蒿葛薜，<br>以为赵蔽，而赵无为王行也。今又以何阳、姑密封其子，而乃令秦攻王，以便取<br>阴。人比然而后如贤不，若王若用所以事赵之半收齐，天下有敢谋王者乎？王之<br>事齐也，无入朝之辱，无割地之费。齐为王之故，虚国于燕、赵之前，用兵于二<br>千里之外，故攻城野战未尝不为王先被矢石也。得二都，割河东，尽效之于王。<br>自是之后，秦攻魏，齐甲未尝不岁至于王之境也。请问王之所以报齐者可乎？魏<br>呡处于赵，去齐三千里，王以此疑齐，曰有秦阴。今王又挟国外薛公以为相，<br>善韩徐以为上交，尊虞商以为大客，王固可以反疑齐乎于？’魏王听此言也甚诎，<br>其欲事王也甚循。其怨于赵。臣愿王之曰闻魏而无庸见恶也，臣请为王推其怨于<br>赵，愿王之阴重赵，而无使秦之见王之重赵也。秦见之且亦重赵。齐、秦交重赵，<br>臣必见燕与韩、魏亦且重赵也，皆且无敢与赵治。五国事赵，赵从亲以合于秦，<br>必为王高矣。臣故欲王之偏劫天下，而皆私甘之也。王使臣以韩、魏与燕劫赵，<br>使丹也甘之；以赵劫韩、魏，使臣也甘之；以三晋劫秦，使顺也甘之；以天下劫<br>楚，使呡也甘之。则天下皆偪秦以事王，而不敢相私也。交定，然后王择焉。”<br>○齐将攻宋而秦楚禁之<br>齐将攻宋而秦、楚禁之。齐因欲与赵，赵不听。齐乃令公孙衍说李兑以攻宋<br>而定封焉。李兑乃谓齐王曰：“臣之所以坚三晋以攻秦者，非以为齐得利秦之毁<br>也，欲以使攻宋也。而宋置太子以为王，下亲其上而守坚，臣是以欲足下之速归<br>休士民也。今太子走，诸善太子者皆有死心。若复攻之，其国必有乱，而太子在<br>外，此亦举宋之时也。“臣为足下使公孙衍说奉阳君曰：‘君之身老矣，封不可<br>不早定也。为君虑封，莫如于宋，他国莫可。夫秦人贪，韩、魏危，燕、楚辟，<br>中山之地薄，莫如于阴。失今之时，不可复得已。宋之罪重，齐之怒深，残乱宋，<br>得大齐，定身封，此百代之一时也以。’奉阳君甚食之，唯得大封，齐无大异。<br>臣愿足下之大肆发攻宋之举，而无庸致兵，姑待已耕，以观奉阳君之应足下也。<br>县阴以甘之，循有燕以临之，而臣待忠之封，事必大成。臣又愿足下有地效于襄<br>安君以资臣也。足下果残宋，此两地之时也，足下何爱焉？若足下不得志于宋，<br>与国何敢望也？足下以此资臣也，臣循燕观赵，则足下击溃而决天下矣。”<br>○五国伐秦无功<br>五国伐秦无功，罢于成皋。赵欲搆于秦，楚与魏、韩将应之，秦弗欲。苏<br>代谓齐王曰：“臣以为足下见奉阳君矣。臣谓奉阳君曰：‘天下散而事秦，秦必<br>据宋，魏冉必妒君之有阴地也。秦王贪，魏冉妒，则阴不可得已矣。君无构，齐<br>必攻宋，。齐攻宋，则楚必攻宋，魏必攻宋，燕、赵助之。五国据宋，不至一二<br>月阴必得矣。得阴而搆，秦虽有变，则君无患矣。若不得已而必搆，则愿五<br>国复坚约，愿得赵，足下雄飞，与韩氏大吏东免齐王，必无召呡也。使臣守约，<br>若与有倍约者，以四国攻之；无倍约者，而秦侵约，五国复坚而宾之。今韩、魏<br>与齐相疑也，若复不坚约而讲，臣恐与国之大乱也。齐、秦非复合也，必有踦重<br>者矣。后合与踦重者，皆非赵之利也。且天下散而事秦，是秦制天下也。秦制天<br>下，将何以天下为？臣愿君之蚤计也。<br>“‘天下争秦，有六举，皆不利赵矣。天下争秦，秦王受负海内之国，合负<br>亲之交以据中国，而求利于三晋，是秦之一举也。秦行是计，不利于赵，而君终<br>不得阴，一矣。天下争秦，秦王内韩珉于齐，内成阳君于韩，相魏怀于魏，复合<br>衍交，两王王贲、韩他之曹皆起而行事，是秦之一举也。秦行是计也，不利于赵，<br>而君又不得阴，二矣。天下争秦，秦王受齐受赵，三强三亲，以据魏而求安邑，<br>是秦之一举也。秦行是计，齐、赵应之，魏不待伐，抱安邑而信秦，秦得安邑之<br>饶，魏为上交，韩必入朝，秦过赵已安邑矣，是秦之一举也。秦行是计，不利于<br>赵，而君必不得阴，三矣。天下争秦，秦坚燕、赵之交以伐齐，收楚与韩呡而<br>攻魏，是秦之一举也。秦行是计，而燕、赵应之。燕、赵伐齐，兵始用，秦因收<br>楚而攻魏，不至一二月，魏必破矣。秦举安邑而塞女戟，韩之太原绝，下轵道、<br>南阳高，伐魏，绝韩，包二周，即赵自消烁矣。国燥于秦，兵分于齐，非赵之利<br>也，而君终身不得阴，四矣。天下争秦，秦坚三晋之交攻齐，国破曹屈，而兵东<br>分于齐，秦桉兵攻魏，攻安邑，是秦之一举也。秦行是计也，君桉救魏，是以攻<br>齐之已弊救与秦争战也；君不救也，韩、魏焉免西合？国在谋之中，而君有终身<br>不得阴，五矣。天下争秦，秦按为义，存亡继绝，固危扶弱，定无罪之君，必起<br>中山与胜焉。秦起中山与胜，而赵、宋同命，何暇言阴？六矣。故曰君必无讲，<br>则阴必得矣。’奉阳君曰：‘善。’乃绝和于秦而收齐、魏以成取阴。”<br>○楼缓将使<br>楼缓将使，伏事辞行，谓赵王曰：“臣虽尽力竭知，死不复见于王矣。”王<br>曰：“是何言也？固且为书而厚寄卿。”楼子曰：“王不闻公子牟夷之于宋乎？<br>非肉不食。文张善宋，恶公子牟夷，寅然。今臣之于王非宋之于公子牟夷也，而<br>恶臣者过文张。故臣死不复见于王矣。”王曰：“子勉行矣，寡人与子有誓言矣。”<br>楼子遂行。后以中牟反入梁。候者来言，而王弗听，曰：“吾已与楼子有言矣。”<br>○虞卿请赵王<br>虞卿请赵王曰：“人之情宁朝人乎？宁朝于人也？”赵王曰：“人亦宁朝人<br>耳，何故宁朝于人？”虞卿曰：“夫魏为从主，而违者范座也。今王能以百里之<br>地若万户之都，请杀范座于魏。范座死，则从事可移于赵。”赵王曰：“善。”<br>乃使人以百里之地请杀范座于魏。魏王许诺，使司徒执范座而未杀也。<br>范座献书魏王曰：“臣闻赵王以百里之地请杀座之身。夫杀无罪范座，座薄<br>故也；而得百里之地，大利也。臣窃为大王美之。虽然，而有一焉，百里之地不<br>可得，而死者不可复生也，则主必为天下笑矣！臣窃以为与其以死人市，不若以<br>生人市使也。”又遗其后相信陵君书曰：“夫赵、魏，敌战之国也。赵王以咫尺<br>之书来，而魏王轻为之杀无罪之座，座虽不肖，故魏之免相望也，尝以魏之故得<br>罪于赵。夫国内无用臣，外虽得地，势不能守。然今能守魏者，莫如君矣。王听<br>赵杀座之后，强秦袭赵之欲，倍赵之割，则君将何以止之？此君之累也。”信陵<br>君曰：“善。”遽言之王而出之。<br>○燕封宋人荣蚠为高阳君<br>燕封宋人荣蚠为高阳君，使将而攻赵。赵王因割济东三城令庐、高唐、<br>平原陵地城邑市五十七，命以与齐，而以求安平君而将之。马服君谓平原君曰：<br>“国奚无人甚哉！君致安平君而将之，乃割济东三令城市邑五十七以与齐，此夫<br>子与敌国战，覆军杀将之所取、割地于敌国者也。今君以此与齐而求安平君而将<br>之，国奚无人甚也！且君奚不将奢也？奢尝抵罪居燕，燕以奢为上谷守，燕之通<br>谷要塞，奢习知之。百日之内，天下之兵未聚，奢已即着燕矣。然则君奚求安平<br>君而为将乎？”平原君曰：“将军释之矣，仆已言之仆主矣。仆主幸以听仆也，<br>将军无言已。”马服君曰：“君过矣！君之所以求安平君者，以齐之于燕也茹肝<br>涉血之仇耶？其于奢不然。使安平君愚，固不能当荣蚠；使安平君知，又不<br>肯与燕人战。此两言者，安平君必处一焉。虽然，两者有一也。使安平君知，则<br>奚以赵之强为？赵强则齐不复霸矣。今得强赵之兵以杜燕将，旷日持久数岁，令<br>士大夫余子之力尽于沟垒，车甲羽毛衤列敝，府库仓廪虚，两国交以习之，乃引<br>其兵而归。夫尽两国之兵，无明此者矣。”夏军也县釜而炊。得三城也，城大无<br>能过百雉者。果如马服之言也。<br>○三国攻秦赵攻中山<br>三国攻秦，赵攻中山，取扶柳，五年以擅乎沲。齐人戎郭、宋突谓仇郝曰：<br>“不如尽归中山之新埊。中山案此言于齐曰：四国将假道于卫，以过章子之路。<br>齐闻此，必效鼓。”<br>○赵使赵庄合从<br>赵使赵庄合从，欲伐齐。齐请效地，赵因贱赵庄。齐明为谓赵王曰：“齐畏<br>从人之合也，故效地。今闻赵庄贱，张懃贵，齐必不效地矣。”赵王曰：<br>“善。”乃召赵庄而贵之。<br>○翟章从梁来<br>翟章从梁来，甚善赵王。赵王三延以相，翟章辞不受。田驷谓柱国韩向曰：<br>“臣请为卿刺之。客若死，则王必怒而诛建信君。建信君死，则卿必为相矣；建<br>信君不死，以为交，终身不敝，卿因以德建信君矣。”<br>○冯忌为庐陵君谓赵王<br>冯忌为庐陵君谓赵王曰：“王之逐庐陵君，为燕也？”王曰：“吾所以重者，<br>无燕、秦也。”对曰：“秦三以虞卿为言，而王不遂也；今燕一以庐陵君为言，<br>而王逐之。是王轻强秦而重弱燕也。”王曰：“吾非为燕也，吾固将逐之。”<br>“然则王逐庐陵君又不为燕也。行逐爱弟，又兼无燕、秦，臣窃为大王不取也。”<br>○冯忌请见赵王<br>冯忌请见赵王，行人见之。冯忌接手免首，欲言而不敢。王问其故，对曰：<br>“客有见入于服子者，已而请其罪。服子曰：‘公之客独有三罪：望我而笑，是<br>狎也；谈语而不称师，是倍也；交浅而言深，是乱也。’客曰：‘不然。夫望人<br>而笑，是和也；言而不称师，是庸说也；交浅而言深，是忠也。昔者尧见舜于草<br>茅之中，席陇亩而荫庇桑，阴移而授天下传。伊尹负鼎俎而干汤，姓名未著而受<br>三公。使夫交浅者不可以深谈，则天下不传，而三公不得也。’”赵王曰：“甚<br>善。”冯忌曰：“今外臣交浅而欲深谈，可乎？”王曰：“请奉教。”于是冯忌<br>乃谈。<br>○客见赵王<br>客见赵王曰：“臣闻王之使人买马也，有之乎？”王曰：“有之。”“何故<br>至今不遣？”王曰：“未得相马之工也。”对曰：“王何不遣建信君乎？”王曰：<br>“建信君有国事，又不知相马。”曰：“王何不遣纪姬乎？”王曰：“纪姬妇人<br>也，不知相马。”对曰：“买马而善，何补于国？”王曰：“无补于国。”“买<br>马而恶，何危于国？”王曰：“无危于国。”对曰：“然则买马善而若恶，皆无<br>危补于国。然而王之买马也必将待工。今治天下举错非也，国家为虚戾而社稷不<br>血食，然而王不待工而与建信君，何也？”赵王未之应也。客曰：“燕郭之法，<br>有所谓桑雍者，王知之乎？”王曰：“未之闻也。”“所谓桑雍者，便辟左右之<br>近者，及妇人优爱孺子也。此皆能乘王之醉昏而求所欲于王者也。是能得之乎内，<br>则大臣为之枉法于外矣。故日月晖于外，其贼在于内；谨备其所憎，而祸在于所<br>爱。”<br>○秦攻魏取宁邑<br>秦攻魏，取宁邑，诸侯皆贺。赵王使往贺，三反不得通。赵王忧之，谓左右<br>曰：“以秦之强，得宁邑以制齐、赵。诸侯皆贺，吾往贺而独不得通，此必加兵<br>我，为之奈何？”左右曰：“使者三往不得通者，必所使者非其人也。曰谅毅者<br>辩士也，大王可试使之。”<br>谅毅亲受命而往。至秦，献书秦王曰：“大王广地宁邑，诸侯皆贺，敝邑寡<br>君亦窃嘉之，不敢宁居，使下臣奉其币物三至王廷，而使不得通。使若无罪，愿<br>大王无绝其欢；若使有罪，愿得请之。”秦王使使者报曰：“吾所使赵国者，小<br>大皆听吾言，则受书币；若不从吾言，则使者归矣。”谅毅对曰：“下臣之来，<br>固愿承大国之意也，岂敢有难？大王若有以令之，请奉而西行之，无所敢疑。”<br>于是秦王乃见使者，曰：“赵豹、平原君数欺弄寡人，赵能杀此二人则可，<br>若不能杀，请今率诸侯受命邯郸城下。”谅毅曰：“赵豹、平原君，亲寡君之母<br>弟也，犹大王之有叶阳、泾阳君也。大王以孝治闻于天下，衣服使之便于体，膳<br>啖使之嗛于口，未尝不分于叶阳、泾阳君。叶阳君、泾阳君之车马衣服，无非<br>大王之服御者。臣闻之：“有覆巢毁卵而凤皇不翔，刳胎焚夭而骐麟不至。’今<br>使臣受大王之令以还报，敝邑之君畏惧不敢不行，无乃伤叶阳君、泾阳君之心乎？”<br>秦王曰：“诺。勿使从政。”梁毅曰：“敝邑之君有母弟，不能教诲，以恶大国，<br>请黜之，勿使与政事，以称大国。”秦王乃喜，受其币而厚遇之。<br>○赵使姚贾约韩魏<br>赵使姚贾约韩、魏，韩、魏以友之。举茅为姚贾谓赵王曰：“贾也，王之忠<br>臣也。韩、魏欲得之，故友之，将使王逐之，而己因受之。今王逐之，是韩、魏<br>欲得，而王之忠臣有罪也。故王不如勿逐，以明王之贤，而折韩、魏招之。”<br>○魏败楚于陉山<br>魏败楚于陉山，禽唐明，楚王惧，令昭应奉太子以委和于薛公。主父欲败之，<br>乃结秦连楚、宋之交，令仇郝相宋，楼缓相秦。楚王禽赵、宋，魏之和卒败。<br>○秦召春平侯<br>秦召春平侯，因留之。世钧为之谓文信侯曰：“春平侯者，赵王之所甚爱也，<br>而郎中甚妒之，故相与谋曰：‘春平侯入秦，秦必留之。’故谋而入之秦。今君<br>留之，是空绝赵而郎中之计中也。故君不如遣春平侯而留平都侯。春平侯者言行<br>于赵王，必厚割赵以事君而赎平都侯。”文信侯曰：“善。”因与接意而遣之。<br>○赵太后新用事<br>赵太后新用事，秦急攻之。赵氏求救于齐。齐曰：“必以长安君为质，兵乃<br>出。”太后不肯，大臣强谏。太后明谓左右：“有复言令长安君为质者，老妇必<br>唾其面。”左师触詟愿见太后，太后盛气而揖之。入而徐趋，至而自谢，曰：<br>“老臣病足，曾不能疾走，不得见久矣。窃自恕，而恐太后玉体必有所郄也，故<br>愿望见太后。”太后曰：“老妇恃辇而行。”曰：“日食饮得无衰乎？”曰：<br>“恃粥耳。”曰：“老臣今者殊不欲食，乃自强步，日三四里，少益耆食，和于<br>身也。”太后曰：“老妇不能。”太后之色少解。<br>左师公曰：“老臣贱息舒祺，最少，不肖。而臣衰，窃爱怜之。愿令得补黑<br>衣之数以卫王官，没死以闻。”太后：“敬诺。年几何矣？”对曰：“十五岁矣。<br>虽少，愿及未填沟壑而托之。”太后曰：“丈夫亦爱怜其少子乎？”对曰：“甚<br>于妇人：“太后笑曰：“妇人异甚。”对曰：“老臣窃以为媪之爱燕后贤于长安<br>君。”曰：“君过矣，不若长安君之甚。”左师公曰：“父母之爱子，则为之计<br>深远。媪之送燕后也，持其踵而为之泣，念悲其远也，亦哀之矣。已行，非弗思<br>也，祭祀必祝之，祝曰：‘必勿使反。’岂非计久长，有子孙相继为王也哉？”<br>太后曰：“然。”左师公曰：“今三世以前，至于赵之为赵，赵主之子孙侯者，<br>其继有在者乎？”曰：“无有。”曰：“微独赵，诸侯有在者乎？”曰：“老妇<br>不闻也。”“此其近者祸及身，远者及其子孙。岂人主之子孙则必不善哉？位尊<br>而无功，奉厚而无劳，而挟重器多也。今媪尊长安君之位，而封之以膏腴之地，<br>多予之重器，而不及今令有功于国。一旦山陵崩，长安君何以自托于赵？老臣以<br>媪为长安君计短也，故以为其爱不若燕后。”太后曰：“诺。恣君之所使之。”<br>于是为长安君约车百乘质于齐，齐兵乃出。<br>子义闻之曰：“人主之子也，骨肉之亲也，犹不能恃无功之尊，无劳之奉，<br>而守金玉之重也，而况人臣乎？”<br>○秦使王翦攻赵<br>秦使王翦攻赵，赵使李牧、司马尚御之。李牧数破走秦军，杀秦将桓齮。王<br>翦恶之，乃多与赵王宠臣郭开等金，使为反间，曰：“李牧、司马尚欲与秦反赵，<br>以多取封于秦。”赵王疑之，使赵葱及颜最代将，斩李牧，废司马尚。后三月，<br>王翦因急击，大破赵，杀赵军，虏赵王迁及其将颜最，遂灭赵。<br><hr>
