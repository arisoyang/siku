<h4>《史部·战国策·卷二  西周》<b class="x">作者：刘向</b></h4>
<br>○薛公以齐为韩、魏攻楚<br>薛公以齐为韩、魏攻楚，又与韩、魏攻秦，而藉兵乞食于西周。<br>韩庆为西周谓薛公曰：“君以齐为韩、魏攻楚，九年而取宛、叶以北，以强<br>韩、魏。今又攻秦以益之，韩、魏南无楚忧，西无秦患，则地广而益重，齐必轻<br>矣。夫本末更盛，虚实有时，窃为君危之！君不如令弊邑阴合于秦，而君无攻，<br>又无藉兵乞食。君临函谷而无攻，令弊邑以君之情谓秦王曰：‘薛公必破秦以张<br>韩、魏。所以进兵者，欲王令楚割东国以与齐也。’秦王出楚王以为和，君令弊<br>邑以此忠秦，秦得无破，而以楚之东国自免也，必欲之。楚王出，必德齐，齐得<br>东国而益强，而薛世世无患。秦不大弱，而处之三晋之西，三晋必重齐。”薛公<br>曰：“善。”因令韩庆入秦，而使三国无攻秦，而使不藉兵乞食于西周。<br>○秦攻魏将犀武军于伊阙<br>秦攻魏将犀武军于伊阙，进兵而攻周。为周最谓李兑曰：“君不如禁秦之攻<br>周。赵之上计莫如令秦、魏复战。今秦攻周而得之，则众必多伤矣，秦欲待周之<br>得，必不攻魏；秦若攻周而不得，前有胜魏之劳，后有攻周之败，又必不攻魏。<br>今君禁之，而秦未与魏讲也，而全赵令其止，必不敢不听，是君却秦而定周也。<br>秦去周，必复攻魏，魏不能支，必因君而讲，则君重矣。若魏不讲，而疾支之，<br>是君存周而战秦、魏也，重亦尽在赵。”<br>○秦令樗里疾以车百乘入周<br>秦令樗里疾以车百乘入周，周君迎之以卒，甚敬。楚王怒，让周，以其重秦<br>客。<br>游腾谓楚王曰：“昔智伯欲伐厹由，遗之大钟，载以广车，因随入以兵，<br>厹由卒亡，无备故也。桓公伐蔡也，号言伐楚，其实袭蔡。今秦者，虎狼之<br>国也，兼有吞周之意，使樗里疾以车百乘入周，周君惧焉，以蔡、厹由戒之。<br>故使长兵在前，强弩在后，名曰卫疾，而实囚之也。周君岂能无爱国哉？恐一日<br>之亡国，而忧大王。”楚王乃悦。<br>○雍氏之役<br>雍氏之役，韩征甲与粟于周，周君患之，告苏代。苏代曰：“何患焉！代能<br>为君令韩不征甲与粟于周，又能为君得高都。”周君大悦，曰：“子苟能，寡人<br>请以国听。”<br>苏代遂往见韩相国公中，曰：“公不闻楚计乎？昭应谓楚王曰：‘韩氏罢于<br>兵，仓廪空，无以守城，吾收之以饥，不过一月，必拔之。’今围雍氏五月，不<br>能拔，是楚病也，楚王始不信昭应之计矣。今公乃征甲及粟于周，此告楚病也。<br>昭应闻此，必劝楚王益兵守雍氏，雍氏必拔。”公中曰：“善。然吾使者已行矣。”<br>代曰：“公何不以高都与周？”公中怒曰：“吾无征甲与粟于周亦已多矣。何为<br>与高都？”代曰：“与之高都，则周必折而入于韩，秦闻之，必大怒，而焚周之<br>节，不通其使。是公以弊高都得完周也，何不与也？”公中曰：“善。”不征甲<br>与粟于周而与高都，楚卒不拔雍氏而去。<br>○周君之秦<br>周君之秦。谓周最曰：“不如誉秦王之孝也，因以应为太后养地。秦王、太<br>后必喜，是公有秦也。交善，周君必以为公功；交恶，劝周君入秦者必有罪矣。”<br>○苏厉谓周君<br>苏厉谓周君曰：“败韩、魏，杀犀武，攻赵，取蔺、离石、祁者，皆白起。<br>是攻用兵，又有天命也。今攻梁，梁必破，破则周危，君不若止之。”<br>谓白起曰：“楚有养由基者，善射，去柳叶者百步而射之，百发百中。左右<br>皆曰‘善’。有一人过曰：‘善射，可教射也矣？’养由基曰：‘人皆善。子乃<br>曰可教射，子何不代我射之也？’客曰：‘我不能教子支左屈右。夫射柳叶者，<br>百发百中，而不已善息，少焉气力倦，弓拨矢钩，一发不中，前功尽矣。’今公<br>破韩、魏，杀犀武，而北攻赵，取蔺、离石、祁者，公也。公之功甚多。今公又<br>以秦兵出塞，过两周，践韩而以攻梁，一攻而不得，前功尽灭。公不若称病不出<br>也。”<br>○楚兵在山南<br>楚兵在山南，吾得将为楚王属怒于周。<br>或谓周君曰：“不如令太子将军正迎吾得于境，而君自郊迎，令天下皆知君<br>之重吾得也。因泄之楚曰：‘周君所以事吾得者器必名曰谋。’楚王必求之，而<br>吾得无效也，王必罪之。”<br>○楚请道于二周之间<br>楚请道于二周之间，以临韩、魏，周君患之。苏秦谓周君曰：“除道属之于<br>河，韩、魏必恶之；齐、秦恐楚之取九鼎也，必救韩、魏而攻楚。楚不能守方城<br>之外，安能道二周之间？若四国弗恶，君虽不欲与也，楚必将自取之矣。”<br>○司寇布为周最谓周君<br>司寇布为周最谓周君曰：“君使人告齐王以周最不肯为太子也，臣为君不取<br>也。函冶氏为齐太公买良剑，公不知善，归其剑而责之金。越人请买之千金，折<br>而不卖。将死，而属其子曰：‘必无独知。’今君之使最为太子，独知之契也，<br>天下未有信之者也。臣恐齐王之为君实立果而让之于最，以嫁之齐也。君为多巧，<br>最为多诈。君何不买信货哉？奉养无有爱于最也，使天下见之。”<br>○秦召周君<br>秦召周君，周君难往。或为周君谓魏王曰：“秦召周君，将以使攻魏之南阳。<br>王何不出于河南。周君闻之，将以为辞于秦而不往。周君不入秦，秦必不敢越河<br>而攻南阳。”<br>○犀武败于伊阙<br>犀武败于伊阙，周君之魏求救，魏王以上党之急辞之。周君反，见梁囿而乐<br>之也。綦母恢谓周君曰：“温囿不下此，而又近，臣能为君取之。”反见魏王，<br>王曰：“周君怨寡人乎？”对曰：“不怨且谁怨王？臣为王有患也。周君谋主也，<br>而设以国为王扞秦，而王无之扞也。臣见其必以国事秦也秦悉塞外之兵，与周之<br>众，以攻南阳，而两上党绝矣。”魏王曰：“然则奈何？”綦母恢曰：“周君形<br>不小利事秦，而好小利。今王许戍三万人，与温囿，周君得以为辞于父兄百姓，<br>而利温囿以为乐，必不合于秦。臣尝闻温囿之利，岁八十金，周君得温囿，其以<br>事王者，岁百二十金。是上党每患而赢四十金。”魏王因使孟卯致温囿于周君，<br>而许之戍也。<br>○韩、魏易地<br>韩、魏易地，西周弗利。樊馀谓楚王曰：“周必亡矣。韩、魏之易地，韩得<br>二县，魏亡二县。所以为之者，尽包二周，多于二县，九鼎存焉。且魏有南阳、<br>郑地、三川而包二周，则楚方城之外危；韩兼两上党以临赵，即赵羊肠以上危。<br>故易成之曰，楚、赵皆轻。”楚王恐，因赵以止易也。<br>○秦欲攻周<br>秦欲攻周，周最谓秦王曰：“为王之国计者，不攻周。攻周，实不足以利国，<br>而声畏天下。天下以声畏秦，必东合于齐。兵弊于周，而合天下于齐，则秦孤而<br>不王矣。是天下欲罢秦，故劝王攻周。秦与天下俱罢，则令不横行于周矣。”<br>○宫他谓周君<br>宫他谓周君曰：“宛恃秦而轻晋，秦饥而宛亡；郑恃魏而轻韩，魏攻蔡而郑<br>亡；邾、莒亡于齐；陈、蔡亡于楚，此皆恃援国而亲近敌也。今君恃韩、魏而亲<br>秦，国恐伤矣。君不如使周最阴合于赵以备秦，则不毁。”<br>○谓齐王<br>谓齐王曰：“王何不以地赍周最以为太子也。”齐王令司马悍以赂进周最于<br>周。左尚谓司马悍曰：“周不听，是公之知困而交绝于周也。公不如谓周君曰<br>‘何欲置？令人微告悍，悍请令王进之以地。’”左尚以此得事。<br>○三国攻秦反<br>三国攻秦反，西周恐魏之藉道也。为西周谓魏王曰：“楚、宋不利秦之德三<br>国也，彼且攻王之聚以利秦。”魏王惧，令军设舍速东。<br>○犀武败<br>犀武败，周使周足之秦。或谓周足曰：“何不谓周君曰：‘臣之秦，秦、周<br>之交必恶。主君之臣又秦重而欲相者，且恶臣于秦，而臣为不能使矣。臣愿免而<br>行，君因相之。彼得相，不恶周于秦矣。’君重秦，故使相往；行而免，且轻秦<br>也，公必不免。公言是而行，交善于秦，且公之成事也；交恶于秦，不善于公且<br>诛矣。”<br><hr>
