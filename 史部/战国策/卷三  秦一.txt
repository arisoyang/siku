<h4>《史部·战国策·卷三  秦一》<b class="x">作者：刘向</b></h4>
<br>○卫鞅亡魏入秦<br>卫鞅亡魏入秦，孝公以为相，封之于商，号曰“商君”。商君治秦，法令至<br>行，公平无私，罚不讳强大，赏不私亲近，法及太子，黥劓其傅。期年之后，道<br>不拾遗，民不妄取，兵革大强，诸侯畏惧。然刻深寡恩，特以强服之耳。孝公行<br>之八年，疾且不起，欲传商君，辞不受。<br>孝公已死，惠王代后，莅政有顷，商君告归。人说惠王曰：“大臣太重者国<br>危，左右太亲者身危。今秦妇人婴儿，皆言商君之法，莫言大王之法。是商君反<br>为主，大王更为臣也。且夫商君，固大王仇雠也，愿大王图之。”<br>商君归还，惠王车裂之，而秦人不怜。<br>○苏秦始将连横<br>苏秦始将连横说秦惠王曰：“大王之国西有巴、蜀、汉中之利，北有胡、貉、<br>代马之用，南有巫山、黔中之限，东有肴、函之固。田肥美，民殷富，战车万乘，<br>奋击百万，沃野千里，蓄积饶多，地势形便。此所谓‘天府’，天下之雄国也。<br>以大王之贤，士民之众，车骑之用，兵法之教，可以并诸侯，吞天下，称帝而治。<br>愿大王少留意，臣请奏其效！”<br>秦王曰：“寡人闻之：毛羽不丰满者不可以高飞，文章不成者不可以诛罚，<br>道德不厚者不可以使民，政教不顺者不可以烦大臣。今先生俨然不远千里而庭教<br>之，愿以异日。”<br>苏秦曰：“臣固疑大王不能用也。昔者神农伐补遂，黄帝伐涿鹿而禽蚩尤，<br>尧伐驩兜，舜伐三苗，禹伐共工，汤伐有夏，文王伐崇，武王伐纣，齐桓任战而<br>伯天下。由此观之，恶有不战者乎？古者使车毂击驰，言语相结，天下为一，约<br>中连横，兵革不藏；文士并饬，诸侯乱惑，万端俱起，不可胜理；科条既备，民<br>多伪态；书策稠浊，百姓不足；上下相愁，民无所聊；明言章理，兵甲愈起；辩<br>言伟服，攻战不息；繁称文辞，天下不治；舌獘耳聋，不见成功；行义约信，天<br>下不亲。于是，乃废文任武，厚养死士，缀甲厉兵，效胜于战场。夫徒处而致利，<br>安坐而广地，虽古五帝、三王、五伯、明主贤君，常欲坐而致之，其势不能，故<br>以战续之。宽则两军相攻，迫则杖戟相橦，然后可见大功。是故兵胜于外，义强<br>于内；武立于上，民服于下。今欲并天下，凌万乘，诎敌国，制海内，子元元，<br>臣诸侯，非兵不可。今之嗣主，忽于至道，皆惽于教，乱于治，迷于言，惑于<br>语，沈于辩，溺于辞。以此论之，王固不能行也。”<br>说秦王书十上而说不行，黑貂之裘弊，黄金百斤尽，资用乏绝，去秦而归。<br>羸縢履蹻，负书担橐，形容枯槁，面目犁黑，状有归色。归至家，妻不下纴，<br>嫂不为炊，父母不与言。苏秦喟叹曰：“妻不以为夫，嫂不以我为叔，父母不以<br>我为子，是皆秦之罪也！”乃夜发书，陈箧数十，得《太公阴符》之谋，伏而诵<br>之，简练以为揣、摩。读书欲睡，引锥自刺其股，血流至足。曰：“安有说人主<br>不能出其金玉锦绣、取卿相之尊者乎？”期年揣、摩成，曰：“此真可以说当世<br>之君矣。”<br>于是乃摩燕乌集阙，见说赵王于华屋之下，抵掌而谈，赵王大悦，封为武安<br>君，受相印。革车百乘，绵绣千纯，白壁百双，黄金万溢，以随其后，约从散横，<br>以抑强秦。故苏秦相于赵而关不通。<br>当此之时，天下之大，万民之众，王侯之威，谋臣之权，皆欲决苏秦之策。<br>不费斗粮，未烦一兵，未战一士，未绝一弦，未折一矢，诸侯相亲，贤于兄弟。<br>夫贤人在而天下服，一人用而天下从。故曰：“式于政，不式于勇；式于廊庙之<br>内，不式于四境之外。”当秦之隆，黄金万溢为用，转毂连骑，炫熿于道，山<br>东之国从风而服，使赵大重。且夫苏秦特穷巷掘门，桑户棬枢之士耳。伏轼撙<br>衔，横历天下，廷说诸侯之王，杜左右之口，天下莫之能伉。<br>将说楚王，路过洛阳。父母闻之，清宫除道，张乐设饮，郊迎三十里；妻侧<br>目而视，倾耳而听；嫂蛇行匍伏，四拜自跪谢。苏秦曰：“嫂何前倨而后卑也？”<br>嫂曰：“以季子之位尊而多金。”苏秦曰：“嗟乎！贫穷则父母不子，富贵则亲<br>戚畏惧。人生世上，势位富贵，盖可忽乎哉！”<br>○秦惠王谓寒泉子<br>秦惠王谓寒泉子曰：“苏秦欺寡人，欲以一人之智反覆东山之君，从以欺秦。<br>赵固负其众，故先使苏秦以币帛约乎诸侯，诸侯不可一，犹连鸡之不能俱止于栖<br>之明矣。寡人忿然含怒日久。吾欲使武安子起往喻意焉。”寒泉子曰：“不可。<br>夫攻城堕邑，请使武安子；善我国家，使诸侯，请使客卿张仪。”秦惠王曰：<br>“敬受命。”<br>○泠向谓秦王<br>泠向谓秦王曰：“向欲以齐事王，使攻宋也。宋破，晋国危，安邑王之有也。<br>燕、赵恶齐、秦之合，必割地以交于王矣，齐必重于王。则向之攻宋也，且以恐<br>齐而重王，王何恶向之攻宋乎？向以王之明为先知之，故不言。”<br>○张仪说秦王<br>张仪说秦王曰：“臣闻之，‘弗知而言为不智，知而不言为不忠。’为人臣<br>不忠当死，言不审亦当死。虽然，臣愿悉言所闻，大王裁其罪。<br>“臣闻，‘天下阴燕阳魏，连荆固齐，收馀韩，成从，将西南以与秦为难。’<br>臣窃笑之。世有‘三亡’，而天下得之，其此之谓乎！臣闻之曰：‘以乱攻治者<br>亡，以邪攻正者亡，以逆攻顺者亡。’今天下之府库不盈，囷仓空虚，悉其士民，<br>张军数千百万，白刃在前，斧质在后，而皆去走不能死罪。其百姓不能死也，其<br>上不能杀也。言赏则不与，言罚则不行，赏、罚不行，故民不死也。<br>“今秦出号令，而行赏、罚，不攻无攻相事也。出其父母怀衽之中，生未尝<br>见寇也。闻战顿足徒裼，犯白刃，蹈煨炭，断死于前者比是也。夫断死与断生也<br>不同，而民为之者是贵奋也。一可以胜十，十可以胜百，百可以胜千，千可以胜<br>万，万可以胜天下矣。今秦地形断长续短，方数千里，名师数百万。秦之号令赏<br>罚，地形利害，天下莫如也，以此与天下，天下不足兼而有也。是知秦战未尝不<br>胜，攻未尝不取，所当未尝不破也。开地数千里，此甚大功也。然而甲兵顿，士<br>民病，蓄积索，田畴荒，囷仓虚，四邻诸侯不服，伯王之名不成，此无异故，谋<br>臣皆不尽其忠也。<br>“臣敢言往昔，昔者，齐南破荆，中破宋，西服秦，北破燕，中使韩、魏之<br>君，地广而兵强，战胜攻取，诏令天下，济清河浊足以为限，长城钜坊足以为塞。<br>齐五战之国也，一战不胜而无齐。故由此观之，夫战者万乘之存亡也。且臣闻之<br>曰：‘削柱掘根，无与祸邻，祸乃不存。’秦与荆人战，大破荆，袭郢，取洞庭、<br>五都、江南。荆王亡奔走，东伏于陈。当是之时，随荆以兵，则荆可举。举荆则<br>其民足贪也，地足利也。东以强齐、燕，中陵三晋。然则是一举而伯王之名可成<br>也，四邻诸侯可朝也，而谋臣不为，引军而退，与荆人和，今荆人收亡国，聚散<br>民，立社主，置宗庙，令帅天下西面以与秦为难，此固已无伯王之道一矣。天下<br>有比志而军华下，大王以诈破之，兵至梁郭，围梁数旬，则梁可拔，拔则魏可举，<br>举魏则荆、赵之志绝，荆、赵之志绝则赵危，赵危而荆孤，东以强齐、燕，中陵<br>三晋。然则是一举而伯王之名可成也，四邻诸侯可朝也；而谋臣不为，引军而退，<br>与魏氏和，令魏氏收亡国，聚散民，立社主，置宗庙，此固已无伯王之道二矣。<br>前者穰侯之治秦也，用一国之兵，而欲以成两国之功。是故兵终身暴灵于外，士<br>民潞病于内，伯王之名不成，此固已无伯王之道三矣。赵氏中央之国也，杂民之<br>所居也，其民轻而难用，号令不治，赏罚不信，地形不便，上非能尽其民力，彼<br>固亡国之形也，而不忧民氓，悉其士民，军于长平之下，以争韩之上党。大王以<br>诈破之，拔武安。当是时，赵氏上下不相亲也，贵贱不相信。然则是邯郸不守，<br>拔邯郸，完河间，引军而去，西攻修武，逾羊肠，降代、上党。代三十六县，上<br>党十七县，不用一领甲，不苦一民，皆秦之有也。代、上党不战而已为秦矣，东<br>阳、河外不战而已反为齐矣，中、呼池以北不战而已为燕矣。然则是举赵则韩必<br>亡，韩亡则荆、魏不能独立，荆、魏不能独立，则是一举而坏韩、蠹魏、挟荆，<br>以东弱齐、燕，决白马之口以流魏氏。一举而三晋亡，从者败。大王拱手以须，<br>天下遍随而伏，伯王之名可成也。而谋臣不为，引军而退，与赵氏为和。<br>“以大王之明，秦兵之强，伯王之业地，尊不可得，乃取欺于亡国，是谋臣<br>之拙也。且夫赵当亡不亡，秦当伯不伯，天下固量秦之谋臣一矣。乃复悉卒乃攻<br>邯郸，不能拔也，弃甲、兵、怒，战栗而却，天下固量秦力二矣。军乃引退，并<br>于李下，大王又并军而致与战，非能厚胜之也，又交罢却，天下固量秦力三矣。<br>内者量吾谋臣，外者极吾兵力。由是观之，臣以天下之从岂其难矣？内者吾甲兵<br>顿，士民病，蓄积索，田畴荒，囷仓虚；外者天下比志甚固。愿大王有以虑之也。<br>“且臣闻之：‘战战栗栗，日慎一日，苟慎其道，天下可有也。’何以知其<br>然也？昔者，纣为天子，帅天下将甲百万，左饮于淇谷，右饮于洹水，淇水竭，<br>而洹水不流，以与周武为难。武王将素甲三千，领战一日，破纣之国，禽其身，<br>据其地，而有其民，天下莫不伤。智伯帅三国之众，以攻赵襄主于晋阳，决水灌<br>之，三年，城且拔矣。襄主错龟、数策占兆，以视利害：何国可降？而使张孟谈。<br>于是潜行而出，反智伯之约，得两国之众，以攻智伯之国，禽其身，以成襄子之<br>功。今秦地断长续短，方数千里，名师数百万。秦国号令赏罚，地形利害，天下<br>莫如也。以此与天下，天下可兼而有也。<br>“臣昧死望见大王，言所以即举天下之从，举赵亡韩，臣荆、魏，亲齐、燕，<br>以成伯王之名，朝四邻诸侯之道。大王试听其说，一举而天下之从不破，赵不举，<br>韩不亡，荆、魏不臣，齐、燕不亲，伯王之名不成，四邻诸侯不朝，大王斩臣以<br>徇于国，以主为谋不忠者。”<br>○张仪欲假秦兵以救魏<br>张仪欲假秦兵以救魏。左成谓甘茂曰：“子不予之。魏不反秦兵，张子不反<br>秦；魏若反秦兵，张子得志于魏，不敢反于秦矣。张子不去秦，张子必高子。”<br>○司马错与张仪争论于秦惠王前<br>司马错与张仪争论于秦惠王前。司马错欲伐蜀，张仪曰：“不如伐韩。”王<br>曰：“请闻其说。”<br>对曰：“亲魏善楚，下兵三川，塞轘辕、缑氏之口，当屯留之道，魏绝南阳，<br>楚临南郑，秦攻新城、宜阳，以临二周之郊，诛周主之罪，侵楚、魏之地。周自<br>知不救，九鼎宝器必出。据九鼎，桉图籍，挟天子以令天下，天下莫敢不听，此<br>王业也。今夫蜀，西辟之国，而戎狄之长也，弊兵劳众，不足以成名；得其地不<br>足以为利。臣闻‘争名者于朝，争利者于市。’今三川、周室天下之市朝也，而<br>王不争焉，顾争于戎狄，去王业远矣。”<br>司马错曰：“不然，臣闻之，‘欲富国者，务广其地；欲强兵者，务富其民；<br>欲王者，务博其德。三资者备，而王随之矣。’今王之地小民贫，故臣愿从事于<br>易。夫蜀、西辟之国也，而戎狄之长也，而有桀、纣之乱；以秦攻之，譬如使豺<br>狼逐群羊也。取其地，足以广国也；得其财，足以富民缮兵；不伤众而彼以服矣。<br>故拔一国而天下不以为暴；利尽西海诸侯不以为贪。是我一举而名实两附，而又<br>有禁暴正乱之名。今攻韩，劫天子。劫天子，恶名也，而未必利也，又有不义之<br>名，而攻天下之所不欲，危。臣请谒其故。周，天下之宗室也；齐，韩、周之与<br>国也。周自知失九鼎，韩自知亡三川，则必将二国并力合谋，以因于齐、赵，而<br>求解乎楚、魏。以鼎与楚，以地与魏，王不能禁。此臣所谓‘危’，不如伐蜀之<br>完也。”<br>惠王曰：“善！寡人听子。”卒起兵伐蜀，十月取之，遂定蜀。蜀主更号为<br>侯，而使陈庄相蜀。蜀既属，秦益强富厚，轻诸侯。<br>○张仪之残樗里疾<br>张仪之残樗里疾也，重而使之楚，因令楚王为之请相于秦。张子谓秦王曰：<br>“重樗里疾而使之者，将以为国交也。今身在楚，楚王因为请相于秦。臣闻其言<br>曰：‘王欲穷仪于秦乎？臣请助王。’楚王以为然，故为请相也。今王诚听之，<br>彼必以国事楚王。”秦王大怒，樗里疾出走。<br>○张仪欲以汉中与楚<br>张仪欲以汉中与楚，请秦王曰：“有汉中，蠹。种树不处者，人必害之；家<br>有不宜之财，则伤本。汉中南边为楚利，此国累也。”甘茂谓王曰：“地大者，<br>固多忧乎？天下有变，王割汉中以为和楚，楚必畔天下而与王。王今以汉中与楚，<br>即天下有变，王何以市楚也？”<br>○楚攻魏张仪谓秦王<br>楚攻魏，张仪谓秦王曰：“不如与魏，以劲之。魏战胜，复听于秦，必入西<br>河之外；不胜，魏不能守，王必取之。”<br>王用仪言，取皮氏，卒万人，车百乘，以与魏。犀首战胜威王，魏兵罢弊，<br>恐畏秦，果献西河之外。<br>○田莘之为陈轸说秦惠王<br>田莘之为陈轸说秦惠王曰：“臣恐王之如郭君。夫晋献公欲伐郭，而惮舟之<br>侨存。荀息曰：‘《周书》有言：“美女破舌”。’乃遗之女乐，以乱其政。舟<br>之侨谏而不听，遂去。因而伐郭，遂破之。又欲伐虞，而惮宫之奇存。荀息曰：<br>‘《周书》有言：“美男破老”。’乃遗之美男，教之恶宫之奇。宫之奇以谏而<br>不听，遂亡。因而伐虞，遂取之。今秦自以为王，能害王者之国者，楚也。楚智<br>横君之善用兵与陈轸之智，故骄张仪以五国。来，必恶是二人。愿王勿听也。”<br>张仪果来辞，因言轸也。王怒而不听。<br>○张仪又恶陈轸于秦王<br>张仪又恶陈轸于秦王曰：“轸驰楚、秦之间，今楚不加善秦而善轸，然则是<br>轸自为而不为国也。且轸欲去秦而之楚，王何不听乎？”<br>王谓陈轸曰：“吾闻子欲去秦而之楚，信乎？”陈轸曰：“然。”王曰：<br>“仪之言果信也。”曰：“非独仪知之也，行道之人皆知之。曰孝己爱其亲，天<br>下欲以为子；子胥忠乎其君，天下欲以为臣。卖仆妾售乎闾巷者，良仆妾也；出<br>妇嫁乡曲者，良妇也。吾不忠于君，楚亦何以轸为忠乎？忠且见弃，吾不之楚，<br>何适乎？”秦王曰：“善。”乃必之也。<br>○陈轸去楚之秦。<br>陈轸去楚之秦。张仪谓秦王曰：“陈轸为王臣，常以国情输楚。仪不能与从<br>事，愿王逐之。即复之楚，愿王杀之。”王曰：“轸安敢之楚也！”<br>王召陈轸告之曰：“吾能听子言，子欲何之？请为子车约。”对曰：“臣愿<br>之楚。”王曰：“仪以子为之楚，吾又自知子之楚。子非楚，且安之也？”轸曰：<br>“臣出，必故之楚，以顺王与仪之策，而明臣之楚与不也。楚人有两妻者，人<br>誂其长者，詈之；誂其少者，少者许之。居无几何，有两妻者死。客谓誂<br>者曰：‘汝取长者乎。少者乎？’‘取长者。’客曰：‘长者詈汝，少者和汝，<br>汝何为取长者？’曰：‘居彼人之所，则欲其许我也；今为我妻，则欲其为我詈<br>人也。’今楚王明主也，而昭阳贤相也。轸为人臣，而常以国输楚王，王必不留<br>臣，昭阳将不与臣从事矣。以此明臣之楚与不。”<br>轸出张仪入，问王曰：“陈轸果安之？”王曰：“夫轸天下之辩士也，孰视<br>寡人曰：‘轸必之楚。’寡人遂无奈何也。寡人因问曰：‘子必之楚也，则仪之<br>言果信矣。’轸曰：‘非独仪之言也，行道之人皆知之。昔者，子胥忠其君，天<br>下皆欲以为臣；孝己爱其亲，天下皆欲以为子。故卖仆妾不出里巷而取者，良仆<br>妾也；出妇嫁于乡里者，善妇也。臣不忠于王，楚何以轸为？忠尚见弃，轸不之<br>楚，而何之乎？’”王以为然，遂善待之。<br><hr>
