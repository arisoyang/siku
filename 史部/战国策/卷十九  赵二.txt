<h4>《史部·战国策·卷十九  赵二》<b class="x">作者：刘向</b></h4>
<br>○苏秦从燕之赵始合从<br>苏秦从燕之赵，始合从说赵王曰：“天下之卿相、人臣，乃至布衣之士，莫<br>不高贤大王之行义，皆愿奉教陈忠于前之日久矣。虽然，奉阳君妒，大王不得任<br>事。是以外宾客，游谈之士无敢尽忠于前者。今奉阳君捐馆舍，大王乃今然后得<br>与士民相亲，臣故敢献其愚，效愚忠。为大王计，莫若安民无事，请无庸有为也。<br>安民之本，在于择交。择交而得，则民安；择交不得，则民终身不得安。请言外<br>患：齐、秦为两敌，而民不得安；倚秦攻齐，而民不得安；倚齐攻秦，而民不得<br>安。故夫谋人之主，伐人之国，常苦出辞断绝人之交，愿大王慎勿出于口也。<br>“请屏左右，曰言所以异阴阳而已矣。大王诚能听臣，燕必致毡、裘、狗、<br>马之地，齐必致海隅鱼盐之地，楚必致橘柚云梦之地，韩、魏皆可使致封地汤沐<br>之邑，贵戚父兄皆可以受封侯。夫割地效实，五伯之所以覆军禽将而求也；封侯<br>贵戚，汤、武之所以放杀而争也。今大王垂拱而两有之，是臣之所以为大王愿也。<br>大王与秦，则秦必弱韩、魏；与齐，则齐必弱楚、魏。魏弱则割河外，韩弱则效<br>宜阳。宜阳效则上郡绝，河外割则道不通，楚弱则无援。此三策者不可不熟计也。<br>“夫秦下轵道则南阳动，劫韩包周则赵自销铄，据卫取淇则齐必入朝。秦欲<br>已得行于山东，则必举甲而向赵。秦甲涉河逾漳据番吾则兵必战于邯郸之下矣。<br>此臣之所以为大王患也。<br>“当今之时，山东之建国莫如赵强。赵地方二千里，带甲数十万，车千乘，<br>骑万匹，粟支十年；西有常山，南有河、漳，东有清河，北有燕国。燕固弱国，<br>不足畏也。且秦之所畏害于天下者，莫如赵。然而秦不敢举兵甲而伐赵者何也？<br>畏韩、魏之议其后也。然则韩、魏，赵之南蔽也。秦之攻韩、魏也则不然：无有<br>名山大川之限，稍稍蚕食之，傅之国都而止矣；韩、魏不能支秦，必入臣。韩、<br>魏臣于秦，秦无韩、魏之隔，祸中于赵矣。此臣之所以为大王患也。<br>“臣闻尧无三夫之分，舜无咫尺之地，以有天下。禹无百人之聚，以王诸侯。<br>汤、武之卒不过三千人，车不过三百乘，立为天子。诚得其道也。是故明主外料<br>其敌国之强弱，内度其士卒之众寡、贤与不肖，不待两军相当，而胜败、存亡之<br>机节固已见于胸中矣，岂掩于众人之言，而以冥冥决事哉！<br>“臣窃以天下地图案之，诸侯之地，五倍于秦，料诸侯之卒，十倍于秦。六<br>国并力为一，西面而攻秦，秦破必矣；今见破于秦，西面而事之，见臣于秦。夫<br>破人之与破于人也，臣人之与臣于人也，岂可同日而言之哉！<br>夫横人者，皆欲割诸侯之地以与秦成，与秦成，则高台，美宫室，听竽瑟之<br>音，察五味之和，前有轩辕，后有长庭，美人巧笑，卒有秦患，而不与其忧。是<br>故横人日夜务以秦权恐猲诸侯，以求割地。愿大王之熟计之也。<br>“臣闻明王绝疑去谗，屏流言之迹，塞朋党之门，故尊主广地强兵之计，臣<br>得陈忠于前矣。故窃大王计，莫如一韩、魏、齐、楚、燕、赵六国从亲以傧畔秦，<br>令天下之将相相与会于洹水之上，通质刑白马以盟之，约曰：‘秦攻楚，齐、魏<br>各出锐师以佐之，韩绝食道，赵涉河、漳，燕守常山之北。秦攻韩、魏，则楚绝<br>其后，齐出锐师以佐之，赵涉河、漳，燕守云中。秦攻齐，则楚绝其后，韩守成<br>皋，魏塞午道，赵涉河、漳、博关，燕出锐师以佐之。秦攻燕，则赵守常山，楚<br>军武关，齐涉渤海，韩、魏出锐师以佐之。秦攻赵，则韩军宜阳，楚军武关，魏<br>军河外，齐涉渤海，燕出锐师以佐之。诸侯有先背约者，五国共伐之。六国从亲<br>以摈秦，秦必不敢出兵于函谷关以害山东矣！如是则伯业成矣！”<br>赵王曰：“寡人年少，莅国之日浅，未尝得闻社稷之长计，今上客有意存天<br>下，安诸侯，寡人敬以国从。”乃封苏秦为武安君，饰车百乘，黄金千镒，白璧<br>百双，锦绣千纯，以约诸侯。<br>○秦攻赵<br>秦攻赵，苏子为谓秦王曰：“臣闻明王之于其民也，博论而技艺之，是故官<br>无乏事而力不困；于其言也，多听而时用之，是故事无败业而恶不章。臣愿王察<br>臣之所谒，而效之于一时之用也。臣闻怀重宝者，不以夜行；任大功者，不以轻<br>敌。是以贤者任重而行恭，知者功大而辞顺。故民不恶其尊，而世不妒其业。臣<br>闻之：百倍之国者，民不乐后也；功业高世者，人主不再行也；力尽之民，仁者<br>不用也；求得而反静，圣主之制也；功大而息民，用兵之道也。今用兵终身不休，<br>力尽不罢，赵怒必于其己邑，赵仅存哉！然而四轮之国也，今虽得邯郸，非国之<br>长利也。意者，地广而不耕，民羸而不休，又严之以刑罚，则虽从而不止矣。语<br>曰：‘战胜而国危者，物不断也；功大而权轻者，地不入也。’故过任之事，父<br>不得于子；无已之求，君不得于臣。故微之为著者强，察乎息民之为用者伯，明<br>乎轻之为重者王。”<br>秦王曰：“寡人案兵息民，则天下必为从，将以逆秦。”苏子曰：“臣有以<br>知天下之不能为从以逆秦也。臣以田单、如耳为大过也。岂独田单、如耳为大过<br>哉？天下之主亦尽过矣！夫虑收亡齐、罢楚、敝魏与不可知之赵，欲以穷秦折、<br>韩，臣以为至愚也。夫齐威、宣，世之贤主也，德博而地广，国富而用民，将武<br>而兵强。宣王用之，后富韩威魏，以南伐楚，西攻秦，为齐兵困于殽塞之上，十<br>年攘地，秦人远迹不服，而齐为虚戾。夫齐兵之所以破，韩、魏之所以仅存者，<br>何也？是则伐楚、攻秦而后受其殃也。今富非有齐威、宣之余也，精兵非有富韩<br>劲魏之库也，而将非有田单、司马之虑也。收破齐、罢楚、弊魏、不可知之赵，<br>欲以穷秦、折韩，臣以为至误。臣以从一不可成也。客有难者，今臣有患于世，<br>夫刑名之家皆曰‘白马非马’也。已如白马实马，乃使有白马之为也。此臣之所<br>患也。<br>“昔者秦人下兵攻怀，服其人。三国从之，赵奢、鲍佞将，楚有四人起而从<br>之，临怀而不救，秦人去而不从。不识三国之憎秦而爱怀邪？忘其憎怀而爱秦邪？<br>夫攻而不救，去而不从，是以三国之兵困，而赵奢、鲍佞之能也，故裂地以败于<br>齐。田单将齐之良，以兵横行于中十四年，终身不敢设兵以攻秦折韩也，而驰于<br>封内，不识从之一成恶存也。”于是秦王解兵不出于境，诸侯休，天下安，二十<br>九年不相攻。<br>○张仪为秦连横说赵王<br>张仪为秦连横说赵王曰：“弊邑秦王使臣敢献书于大王御史。大王收率天下<br>以傧秦，秦兵不敢出函谷关十五年矣。大王之威行于天下山东，弊邑恐惧慑伏，<br>缮甲厉兵，饰车骑，习驰射，力田积粟，守四封之内，愁居慑处，不敢动摇，唯<br>大王有意督过之也。今秦以大王之力，西举巴蜀，并汉中，东收两周而西迁九鼎，<br>守白马之津。秦虽辟远，然而心忿悁含怒之日久矣。今宣君有微甲钝兵，军于渑<br>池，愿渡河逾漳，据番吾，迎战邯郸之下。愿以甲子之日合战，以正殷纣之事。<br>敬使臣先以闻于左右。<br>“凡大王之所信以为从者，恃苏秦之计。荧惑诸侯，以是为非，以非为是，<br>欲反覆齐国而不能，自令车裂于齐之市。夫天下之不可一亦明矣。今楚与秦为昆<br>弟之国，而韩、魏称为东蕃之臣，齐献鱼盐之地，此断赵之右臂也。夫断右臂而<br>求与人斗，失其党而孤居，求欲无危，岂可得哉？今秦发三将军，一军塞午道，<br>告齐使兴师度清河，军于邯郸之东；一军军于成皋，驱韩、魏而军于河外；一军<br>军于渑池。约曰，四国为一，以攻赵，破赵而四分其地。是故不敢匿意隐情，先<br>以闻于左右。臣切为大王计，莫如与秦遇于渑池，面相见而身相结也。臣请案兵<br>无攻，愿大王之定计。”<br>赵王曰：“先王之时，奉阳君相，专权擅势，蔽晦先王，独制官事。寡人宫<br>居，属于师傅，不能与国谋。先生弃群臣，寡人年少，奉祠祭之日浅，私心固窃<br>疑焉，以为一从不事秦，非国之长利也。乃且愿变心易虑，剖地谢前过以事秦。<br>方将约车趋行，而适闻使者之明诏。”于是乃以车三百乘入朝渑池，割河间以事<br>秦。<br>○武灵王平昼间居<br>武灵王平昼间居，肥义侍坐，曰：“王虑世事之变，权甲兵之用，念简、襄<br>之迹，计胡、狄之利乎？”王曰：“嗣不忘先德，君之道也；错质务明主之长，<br>臣之论也。是以贤君静而有道民便事之教，动有明古先世之功。为人臣者，穷有<br>弟长辞让之节，通有补民益主之业。此两者，君臣之分也。今吾欲继襄主之业，<br>启胡、翟之乡，而卒世不见也。敌弱者，用力少而功多，可以无尽百姓之劳，而<br>享往古之勋。夫有高世之功者，必负遗俗之累；有独知之虑者，必被庶人之恐。<br>今吾将胡服骑射以教百姓，而世必议寡人矣。”<br>肥义曰：“臣闻之，疑事无功，疑行无名。今王即定负遗俗之虑，殆毋顾天<br>下之议矣。夫论至德者不和于俗，成大功者不谋于众。昔舜舞有苗，而禹袒入裸<br>国，非以养欲而乐志也，欲以论德而要功也。愚者闇于成事，智者见于未萌，王<br>其遂行之。”王曰：“寡人非疑胡服也，吾恐天下笑之。狂夫之乐，知者哀焉；<br>愚者之笑，贤者戚焉。世有顺我者，则胡服之功未可知也。虽敺世以笑我，<br>胡地中山吾必有之。”<br>王遂胡服。使王孙緤告公子成曰：“寡人胡服，且将以朝，亦欲叔之服之<br>也。家听于亲，国听于君，古今之公行也；子不反亲，臣不逆主，先王之通谊也。<br>今寡人作教易服而叔不服，吾恐天下议之也。夫制国有常而利民为本，从政有经<br>而令行为上。故明德在于论贱，行政在于信贵。今胡服之意非以养欲而乐志也。<br>事有所出，功有所止。事成功立，然后德且见也。今寡人恐叔逆从政之经，以辅<br>公叔之议。且寡人闻之，事利国者行无邪，因贵戚者名不累。故寡人愿募公叔之<br>义以成胡服之功。使緤谒之叔，请服焉。”<br>公子成再拜曰：“臣固闻王之胡服也，不佞寝疾，不能趋走，是以不先进。<br>王今命之，臣固敢竭其愚忠。臣闻之，中国者，聪明睿知之所居也，万物财用之<br>所聚也，贤圣之所教也，仁义之所施也，诗书礼乐之所用也，异敏技艺之所试也，<br>远方之所观赴也，蛮夷之所义行也。今王释此，而袭远方之服，变古之教，易古<br>之道，逆人之心，畔学者，离中国，臣愿大王图之。”<br>使者报王。王曰：“吾固闻叔之病也。”即之公叔成家自请之曰：“夫服者，<br>所以便用也；礼者，所以便事也。是以圣人观其乡而顺宜，因其事而制礼，所以<br>利其民而厚其国也。被发文身，错臂左衽，瓯越之民也。黑齿雕题，鳀冠秫缝，<br>大吴之国也。礼服不同，其便一也。是以乡异而用变，事异而处易。是故圣人苟<br>可以利其民，不一其用；果可以便其事，不同其礼。儒者一师而礼异，中国同俗<br>而教离，又况山谷之便乎？故去就之变，知者不能一；远近之服，贤圣不能同。<br>穷乡多异，曲学多辩。不知而不疑，异于己而不非者，公于求善也。今卿之所言<br>者，俗也。吾之所言者，所以制俗也。今吾国东有河、薄洛之水，与齐、中山同<br>之，而无舟楫之用。自常山以至代、上党，东有燕、东胡之境，西有楼烦、秦、<br>韩之边，而无骑射之备。故寡人且聚舟楫之用，求水居之民，以守河、薄洛之水；<br>变服骑射，以备其参胡、楼烦、秦、韩之边。且昔者简主不塞晋阳以及上党，而<br>襄王兼戎取代，以攘诸胡，此愚知之所明也。先时中山负齐之强兵，侵掠吾地，<br>系累吾民，引水围镐，非社稷之神灵，即镐几不守。先王忿之，其怨未能报也。<br>今骑射之服，近可以备上党之形，远可以报中山之怨。而叔也顺中国之俗以逆简、<br>襄之意，恶变服之名，而忘国事之耻，非寡人所望于子！”公子成再拜稽首曰：<br>“臣愚不达于王之议，敢道世俗之间。今欲继简、襄之意，以顺先王之志，臣敢<br>不听今。”再拜。乃赐胡服。<br>赵文进谏曰：“农夫劳而君子养焉，政之经也；愚者陈意而知者论焉，教之<br>道也；臣无隐忠，君无蔽言，国之禄也。臣虽愚，愿竭其忠。”王曰：“虑无恶<br>扰，忠无过罪，子其言乎！”赵文曰：“当世辅俗，古之道也；衣服有常，礼之<br>制也；修法无愆，民之职也。三者先圣之所以教。今君释此，而袭远方之服，变<br>古之教，易古之道，故臣愿王之图之。”王曰：“子言世俗之间。常民溺于习俗。<br>悬着沉于所闻，此两者所以成官而顺政也，非所以观远而论始也。且夫三代不同<br>服而王，五伯不如教而政。知者作教，而愚者制焉；贤者议俗，不肖者拘焉。夫<br>制于服之民不足与论心，拘于俗之众不足与致意。故势与俗化而礼与变俱，圣人<br>之道也承教而动，循法无私，民之职也。知学之人，能与闻迁；达于礼之变，能<br>于与时化。故为己者不待人，制今者不法古，子其释之。”<br>赵造谏曰：“隐忠不竭，奸之属也。以私误国，贱之类也。犯奸者身死，贱<br>国者族宗。反此两者，先圣之明刑，臣下之大罪也。臣虽愚，愿尽其忠，无遁其<br>死。”王曰：“竭意不讳，忠也；上无蔽言，明也。忠不辟危，明不距人。子其<br>言乎。”赵造曰：“臣闻之，圣人不易民而教，知子不变俗而动。因民而教者不<br>劳而成功，据俗而动者虑径而易见也。今王易初不循俗，胡服不顾世，非所以教<br>民而成礼也。且服奇者志淫，俗辟者乱民。是以莅国者不袭奇辟之服，中国不近<br>蛮夷之行，非所以教民而成礼者也。且循法无过，修礼无邪，臣愿王之图之。”<br>王曰：“古今不同俗，何古之法？帝王不相袭，何礼之循？宓戏、神农教而不诛，<br>皇帝、魇、舜诛而不怒。及至三王，观时而制法，因事而制礼，法度制令，各顺<br>其宜；衣服器械，各便其用。故礼世不必一其道，便国不必法古。圣人之兴也，<br>不相袭而王；夏殷之衰也，不易礼而灭。然则反古未可非，而循礼未足多也。且<br>服奇而志淫，是邹、鲁无奇行也；俗辟而民易，是吴、越无俊民也。是以圣人利<br>身之谓服，便事之谓教。进退之谓节，衣服之制，所以齐常民，非所以论贤者也。<br>故圣与俗流，贤与变俱。谚曰：‘以书为御者不尽于马之情，以古制今者不达于<br>事之变。’故循法之功不足以高世，法古之学不足以制今。子其勿反也。”<br>○王立周绍为傅<br>王立周绍为傅，曰：“寡人始行县，过番吾，当子为子之时，践石以上者皆<br>道子之孝。故寡人问子以璧，遗子以酒食，而求见子。子谒病而辞。人有言子者<br>曰：‘父之孝子，君之忠臣也。’故寡人以子之知虑为辩足以道人，危足以持难，<br>忠可以写意，信可以远期。诗云：‘服难以勇，治乱以知，事之计也。立傅以行，<br>教少以学，义之经也。’循计之事，失而累；访议之行，穷而不忧。故寡人欲子<br>之胡服以傅王乎。”<br>周绍曰：“王失论矣，非贱臣所敢任也。”王曰：“选子莫若父，论臣莫若<br>君。君，寡人也。”周绍曰：“立傅之道六。”王曰：“六者何也？”周绍曰：<br>“知虑不躁达于变，身行宽惠达于礼，威严不足以易于位，重利不足以变其心，<br>恭于教而不快，和于下而不危。六者傅之才，而臣无一焉。隐中不竭，臣之罪也。<br>傅命仆官，以烦有司，吏之耻也。王请更论。”王曰：“知此六者，所以使子。”<br>周绍曰：“乃国未通于王胡服。虽然，臣王之臣也，而王重命之，臣故不听令乎？”<br>再拜，赐胡服。<br>王曰：“寡人以王子为子任，欲子之厚爱之，无所见丑。御道之以行义，勿<br>令溺苦于学。事君者，顺其意不逆其志；事先者，明其高不倍其孤。故有臣可命，<br>其国之禄也。子能行是，以事寡人者毕矣。《书》云：‘去邪无疑，任贤勿贰。’<br>寡人与子，不用人矣。”遂赐周绍胡服衣冠、具带、黄金师比，以傅王子也。<br>○赵燕后胡服<br>赵燕后胡服，王令让之曰：“事主之行，竭意尽力，微谏而不哗，应对而不<br>怨，不逆上以自伐，不立私以为名。子道顺而不拂，臣行让而不争。子用私道者<br>家必乱，臣用私义者国必危。反亲以为行，慈父不子；逆主以自成，惠主不臣也。<br>寡人胡服，子独弗服，逆主罪莫大焉。以从政为累，以逆主为高，行私莫大焉。<br>故寡人恐亲犯刑戮之罪，以明有司之法。”赵燕再拜稽首曰：“前吏命胡服，施<br>及贱臣，臣以失令过期，更不用侵，辱教，王之惠也。臣敬循衣服，以待今日。”<br>○王破原阳以为骑邑<br>王破原阳以为骑邑。牛赞进谏曰：“国有固籍，兵有常经。变籍则乱，失经<br>则弱。今破原阳以为骑邑，是变籍而弃经也。且习其兵者轻其敌，便其用者易其<br>难。今民便其用而变之，是损君而弱国也。故利不百者不变俗，功不什者不易器。<br>今王破卒散兵以奉骑射，臣恐其攻获之利不如所失之费也。”王曰：“古今异利，<br>远近易用。阴阳不同道，四时不一宜。故贤人观时而不观于时，制兵而不制于兵。<br>子知官府之籍，不知器械之利；知兵甲之用，不知阴阳之宜。故兵不当于用，何<br>兵之不可易？教不便于事，何俗之不可变？昔者先君襄主与代交地，城境封之，<br>名曰无穷之门，所以昭后而期远也。今重甲循兵不可以逾险，仁义道德不可以来<br>朝。吾闻信不弃功，知不遗时。今子以官府之籍乱寡人之事，非子所知。”牛赞<br>再拜稽首曰：“臣敢不听令乎？”至遂胡服，率骑入胡，出于遗遗之门，逾九限<br>之固，绝五俓之险，至榆中，辟地千里。<br><hr>
