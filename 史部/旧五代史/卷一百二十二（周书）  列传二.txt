<h4>《史部·旧五代史·卷一百二十二（周书）  列传二》<b class="x">作者：薛居正等</b></h4>
<br>◎宗室<br>剡王侗，太祖子，初名青哥，汉末遇害。太祖即位，诏赠太尉，赐名侗。显<br>德四年追封。<br>杞王信，太祖子，初名意哥，汉末遇害。太祖即位，诏赠司空，赐名信。显<br>德四年追封。（案：太祖诸子蚤岁遇害，本无事迹。原本过于简略，疑有删节，<br>今据《欧阳史·家人传》云：初，帝举兵于魏，汉以兵围帝第，时张贵妃与诸子<br>青哥、意哥，侄守筠、奉超、定哥皆被诛。青哥、意哥不知其母谁氏。太祖即位，<br>诏故第二子青哥赠太尉，赐名侗；第三子意哥赠司空，赐名信。皇侄守筠赠左领<br>军卫将军，以“筠”声近“荣”，为世宗避，更名守愿；奉超赠左监门卫将军；<br>定哥赠左千牛卫将军，赐名逊。世宗显德四年夏四月癸未，诏曰：“礼以缘情，<br>恩以悼往，矧在友于之列，尤钟恻怆之情。故皇弟赠太保侗、赠司空信，景运初<br>启，天年不登，俾予终鲜，实动予怀。侗可赠太傅，追封剡王；信司徒，杞王。”<br>又诏曰：“故皇从弟赠左领军卫将军守愿、赠左监门卫将军奉超、赠左千牛卫将<br>军逊等，顷因季世，不享遐龄，每念非辜，难忘有恸。守愿可赠左卫大将军，奉<br>超右卫大将军，逊右武卫大将军。”）<br>越王宗谊，世宗子，汉末遇害。显德四年追封。<br>曹王宗让，世宗子，显德六年封。<br>纪王熙谨，世宗子，显德六年封，皇朝乾德二年卒。<br>蕲王熙诲，世宗子，显德六年封。（《欧阳史·家人传》云：世宗子七人，<br>长曰宜哥，次二皆未名，次曰恭皇帝，次曰熙让，次曰熙谨，次曰熙诲，皆不知<br>其母为谁氏，宜哥与其二皆为汉诛。太祖即位，诏赐皇孙名，谊赠左骁卫大将军，<br>诚左武卫大将军，諴左屯卫大将军。显德三年，君臣请封宗室，世宗以谓为国日<br>浅，恩信未及于人，须功德大成，庆流于世，而后议之可也。明年夏四月癸未，<br>先封太祖诸子。又诏曰：“父子之道，圣贤不忘，再思夭阙之端，愈动悲伤之抱。<br>故皇子左骁卫大将军谊、左武卫大将军诚、左屯卫大将军諴等，载惟往事，有足<br>伤怀，宜增一字之封，仍赠三台之秩。谊可赠太尉，追封越王；诚太傅，吴王；<br>諴太保，韩王。”而皇子在者皆不封。六年，北复三关，遇疾还京师。六月癸未，<br>皇子宗训特进左卫上将军，封梁王，而宗让亦拜左骁卫上将军，封燕国公。后十<br>日而世宗崩，梁王即位，是为恭皇帝。其年八月，宗让更名熙让，封曹王。熙谨、<br>熙诲皆前未封爵，遂拜熙谨右武卫大将军，封纪王；熙诲左领军卫大将军，封蕲<br>王。乾德二年十月，熙谨卒，熙让、熙诲不知其所终。）<br><hr>
