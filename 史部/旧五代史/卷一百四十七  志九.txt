<h4>《史部·旧五代史·卷一百四十七  志九》<b class="x">作者：薛居正等</b></h4>
<br>◎刑法志<br>（案：《刑法志序》，原本阙佚。）<br>梁太祖开平三年十一月，诏太常卿李燕、御史萧顷、中书舍人张兖、户部侍<br>郎崔沂、大理卿王鄯、刑部郎中崔诰，共删定律令格式。四年十二月，宰臣薛贻<br>矩奏：“太常卿李燕等重刊定律令三十卷，式二十卷，格一十卷，目录一十三卷，<br>律疏三十卷，凡五部一十帙，共一百三卷。敕中书舍人李仁俭诣阁门奉进，伏请<br>目为《大梁新定格式律令》，仍颁下施行。”从之。（原注：是时，大理卿李保<br>殷进所撰《刑律总要》十二卷。）<br>唐庄宗同光元年十二月，御史台奏：“当司刑部、大理寺本朝法书，自朱温<br>僣逆，删改事条，或重货财，轻入人命，或自循枉过，滥加刑罚。今见在三司收<br>贮刑书，并是伪廷删改者，兼伪廷先下诸道追取本朝法书焚毁，或经兵火所遗，<br>皆无旧本节目。只定州敕库有本朝法书具在，请敕定州节度使速写副本进纳，庶<br>刑法令式，并合本朝旧制。”从之。未几，定州王都进纳唐朝格式律令，凡二百<br>八十六卷。二年二月，刑部尚书卢价奏，纂集《同光刑律统类》凡一十三卷，上<br>之。<br>周太祖广顺元年六月，敕侍御史卢亿、刑部员外郎曹匪躬、大理正段涛同议<br>定重写法书一百四十八卷。先是，汉隐帝末，因兵乱法书亡失，至是大理奏重写<br>律令格式、统类编敕，凡改点画及义理之误字二百一十有四，以晋、汉及国初事<br>关刑法敕条，凡二十六件，分为二卷，附于编敕，目为《大周续编敕》，命省、<br>寺行用焉。（《宋史》：卢亿，周初为侍御史，汉末兵乱，法书亡失，至是大理<br>奏重写律令格式、统类编敕，乃诏亿与刑部员外曹匪躬、大理正段涛同加议定旧<br>本，以京兆府改同五府，开封、大名府改同河南府，长安、万年改为次赤县，开<br>封、浚仪、大名、元城改为赤县，又定东京诸门薰风等为京城门，明德等为皇城<br>门，启运等为宫城门，升龙等为宫门，崇元等为殿门，庙讳书不成字，凡改点画<br>及义理之误字二百一十有四。又以晋、汉及周初事关刑法敕条者，分为二卷，附<br>编敕，目为《大周续编敕》。诏行之。）<br>二年二月，中书门下奏：“准元年正月五日赦书，今后应犯窃盗赃及和奸者，<br>并依晋天福元年已前条制施行。诸处犯罪人等，除反逆罪外，其余罪并不籍没家<br>产、诛及骨肉，一依格令处分者。请再下明敕，颁示天下。”乃下诏曰：“赦书<br>节文，明有厘革，切虑边城远郡，未得审详，宜更申明，免至差误。其盗贼，若<br>是强盗，并准自来格条断遣；其犯窃盗者，计赃绢满三匹已上者，并集众决杀，<br>其绢以本处上估价为定，不满三匹者，等第决断。应有夫妇人被强奸者，男子坐<br>杀，妇人不坐；其犯和奸者，并准律科断，罪不至死。其余奸私罪犯，准格律处<br>分。应诸色罪人，除谋反大逆外，其余并不得诛杀骨肉、籍没家产。”先是，晋<br>天福中敕，凡和奸者，男子妇人并处极法，至是始改从律文焉。<br>世宗显德四年五月，中书门下奏：“准宣，法书行用多时，文意古质，条目<br>繁细，使人难会，兼前后敕格，互换重叠，亦难详定。宜令中书门下并重删定，<br>务从节要，所贵天下易为详究者。伏以刑法者御人之衔勒，救弊之斧斤，故鞭扑<br>不可一日弛之于家，刑法不可一日废之于国，虽尧、舜淳古之代，亦不能舍此而<br>致理矣。今奉制旨删定律令，有以见圣君钦恤明罚敕法之意也。窃以律令之书，<br>政理之本，经圣贤之损益，为古今之章程，历代以来，谓之彝典。今朝廷之所行<br>用者律一十二卷、律疏三十卷、式二十卷、令三十卷、《开成格》一十卷、《大<br>中统类》一十二卷、后唐以来至汉末编敕三十二卷及皇朝制敕等。折狱定刑，无<br>出于此。律令则文辞古质，看览者难以详明；格敕则条目繁多，检阅者或有疑误。<br>加之边远之地，贪猾之徒，缘此为奸，浸以成弊。方属盛明之运，宜申画一之规，<br>所冀民不陷刑，吏知所守。臣等商量，望准圣旨施行，仍差侍御史知杂事张湜、<br>太子右庶子剧可久、殿中侍御史帅汀、职方郎中邓守中、仓部郎中王莹、司封员<br>外郎贾玭、太常博士赵砺、国子博士李光赞、大理正苏晓、太子中允王伸等一<br>十人，编集新格，勒成部帙。律令之有难解者，就文训释；格敕之有繁杂者，随<br>事删除。止要谐理省文，兼且直书易会。其中有轻重未当，便于古而不便于今，<br>矛盾相违，可于此而不可于彼，尽宜改正，无或牵拘。候编集毕日，委御史台、<br>尚书省四品以上及两省五品以上官参详可否，送中书门下议定，奏取进止。”诏<br>从之。自是湜等于都省集议删定，仍令大官供膳。<br>五年七月，中书门下奏：“侍御史知杂事张湜等九人，奉诏编集刑书，悉有<br>条贯，兵部尚书张昭等一十人，参详旨要，更加损益。臣质、臣溥据文评议，备<br>见精审。其所编集者，用律为正；辞旨之有难解者，释以疏意；义理之有易了者，<br>略其疏文。式令之有附近者次之，格敕之有废置者又次之。事有不便与该说未尽<br>者，别立新条于本条之下；其有文理深古、虑人疑惑者，别以朱字训释。至于朝<br>廷之禁令，州县之常科，各以类分，悉令编附。所冀发函展卷，纲目无遗，究本<br>讨源，刑政咸在。其所编集，勒成一部，别有目录，凡二十一卷。刑名之要，尽<br>统于兹，目之为《大周刑统》，欲请颁行天下，与律疏令式通行。其《刑法统类》<br>、《开成格》、编敕等，采掇既尽，不在法司行使之限，自来有宣命指挥公事及<br>三司临时条法，州县见今施行，不在编集之数。应该京百司公事，逐司各有见行<br>条件，望令本司删集，送中书门下详议闻奏。”敕宜依，仍颁行天下。乃赐侍御<br>史知杂事张湜等九人各银器二十两，杂彩三十匹，赏删定《刑统》之劳也。<br>唐同光二年六月己巳，敕：“应御史台河南府行台马步司左右军巡院，见禁<br>囚徒，据罪轻重，限十日内并须决遣申奏。仍委四京、诸道州府，见禁囚徒，速<br>宜疏决，不得淹停，兼恐内外形势官员私事寄禁，切要止绝，俾无冤滞。”三年<br>五月己未，敕：“三京、诸道州府，所禁罪人，如无大过，速令疏决，不得淹滞。”<br>六月甲寅，敕：“刑以秋冬，虽关恻隐，罪多连累，翻虑滞淹。若或十人之中，<br>止为一夫抵死，岂可以轻附重，禁锢逾时。言念哀矜，又难全废。其诸司囚徒，<br>罪无轻重，并宜各委本司，据罪详断申奏，轻者即时疏理，重者候过立春，至秋<br>分然后行法。如是事系军机，须行严令，或谋恶逆，或畜奸邪，或行劫杀人，难<br>于留滞，并不在此限。”<br>天成元年十一月庚申，敕：“应天下州使系囚，除大辟罪以上，委所在长吏，<br>速推勘决断，不得傍追证对，经过食宿之地，除当死刑外，并仰释放，兼不许惩<br>治。”二年春。左拾遗李同上言：“天下系囚，请委长吏逐旬亲自引问，质其罪<br>状真虚，然后论之以法，庶无枉滥。”从之。六月，大理少卿王郁上言：“凡决<br>极刑，合三覆奏，近年以来，全不守此。伏乞今后前一日令各一覆奏。”奉敕宜<br>依。八月，西京奏：“奉近敕，在京犯极刑者，令决前一日各一覆奏，缘当府地<br>远，此后凡有极刑，不审准条疏覆奏。”奉敕旨：“昨六月二十日所降敕文，只<br>为应在洛京有犯极刑者覆奏，其诸道已降旨命，准旧例施行。今详西京所奏，尚<br>未明近敕，兼虑诸道有此疑惑，故令晓谕。”十月辛丑，德音：“为政之要，切<br>在无私；听讼之方，惟期不滥。天下诸州府官员，如有善推疑狱及曾雪冤滥兼有<br>异政者，当具姓名闻奏，别加甄奖。”<br>长兴元年二月，制曰：“欲通和气，必在伸冤；将设公方，实资奖善。州县<br>官僚能雪冤狱活人生命者，许非时选，仍加阶超资注官，与转服色，已著绯者与<br>转兼官。”二年二月辛亥，敕：“朕猥以眇躬，荐承鸿业，念彼疲瘵，劳于寐兴。<br>或虑官不得人，因成紊乱；或虑刑非其罪，遂至怨嗟。王化所兴，狱讼为本，苟<br>无训励，必有滞淹。近日诸道百姓，或诸多违犯，或小可斗争。官吏曲纵胥徒，<br>巧求瑕衅。初则滋张节目，作法拘囚；终则诛剥货财，市恩出拔。外凭公道，内<br>循私情，无理者转务迁延，有理者却思退缩。积成讹弊，渐失纪纲。自今后切委<br>逐处官吏州牧县宰等，深体余怀，各举尔职。凡关推究，速与剸裁。如敢苟纵依<br>违，遂成枉滥，或经台诉屈，或投匦申冤，勘问不虚，其元推官典并当责罚，其<br>逐处观察使、刺史，别议朝典。宜令诸道州府，各依此处分，所管属郡，委本道<br>严切指挥。”八月丁卯，敕：“三京、诸道州府刑狱，近日访闻，依前禁系人，<br>多不旋决，诸道宜令所在各委长吏，专切推穷，不得复有滞淹。”<br>四月，前濮州录事参军崔琮上言：“诸道狱囚，恐不依法拷掠，或不胜苦致<br>毙，翻以病闻，请置病囚院，兼加医药。”中书覆云：“有罪当刑，仰天无恨；<br>无病致毙，没地衔冤。燃死灰而必在至仁，照覆盆而须资异鉴。《书》著‘钦哉’<br>之旨，‘《礼》’标‘侀也’之文，因彰善于泣辜，更推恩于扇暍。所请置病<br>囚院，望依，仍各委长吏，专切经心。或有病囚，当时遣医人诊候，治疗后，据<br>所犯轻重决断。如敢故违，致病囚负屈身亡，本处官吏，并加严断。兼每及夏至，<br>五日一度，差人洗刷枷匣。”<br>应顺元年二月戊午，诏：“应三京、诸道州府系囚，据罪轻重，疾速断遣。<br>比来停滞，须奏取裁，不便区分，故为留滞。今后凡有刑狱，据理断遣。如有敕<br>推按，理合奏闻，不在此限。”<br>清泰元年五月丁丑，诏：“在京诸狱及天下州府见系罪人，正当暑毒之时，<br>未免拘囚之苦，诚知负罪，特轸予怀。恐法吏生情，滞于决断。诏至，所在长吏<br>亲自虑问，据轻重疾速断遣，无淹滞。”<br>晋天福二年八月，敕下刑部大理寺御史台及三京、诸道州府：“今后或有系<br>囚染疾者，并令逐处军医看候，于公廨钱内量支药价，或事轻者，仍许家人看候。”<br>四年九月，相州节度使桑维翰奏：“管内所获贼人，从来籍没财产，云是邺都旧<br>例，格律未见明文。”敕：“今后凡有贼人，准格定罪，不得没纳家资。天下诸<br>州，准此处分。”其月庚午，详定院奏：“前守洪洞县主簿卢灿进策云：‘伏以<br>刑狱至重，朝廷所难，尚书省分职六司，天下谓之会府，且诸道决狱，若关人命，<br>即刑部不合不知。欲请州府凡断大辟罪人讫，逐季具有无申报刑部，仍俱录案款<br>事节，并本判官、马步都虞候、司法参军、法直官、马步司判官名衔申闻，所贵<br>或有案内情曲不圆，刑部可行覆勘。如此则天下遵守法律，不敢轻易刑书，非惟<br>免有衔冤，抑亦劝其立政者。’臣等参详，伏以人命至重，国法须精，虽载旧章，<br>更宜条理，诚为允当，望赐施行。”从之。十月，诏曰：“刑狱之难，古今所重，<br>但关人命，实动天心，或有冤魂，则伤和气。应诸道州府，凡有囚徒，据推勘到<br>案款，一一尽理，子细检律令格敕。其或有疑者，准令又谳，问大理寺亦疑，申<br>尚书省，省寺明有指归，州府然后决遣。”<br>五年三月丙子，诏曰：“自大中六年已来，嫠耳称冤，决杖流配，诉虽有理，<br>不在申明。今后据其所陈，与为勘断，剺耳之罪，准律别科。”六年秋七月庚<br>辰，诏曰：“政教所切，狱讼惟先，推穷须察于事情，断遣必遵于条法，用宏钦<br>恤，以致和平。应三京、邺都及诸道州府，见禁诸色人等，宜令逐处长吏，常切<br>提撕，疾速决遣，每务公当，勿使复有滞淹。”八年四月壬申，敕：“朕自临寰<br>宇，思致和平，以四海为家，虑有一物失所。每念狴牢之内，或多枉挠之人，属<br>此炎蒸，倍宜轸悯，冀绝滞淹之叹，用资钦恤之人。应三京、邺都及诸道州府见<br>禁罪人等，宜令逐处长吏，严切指挥本推司及委本所判官，疾速结绝断遣，不得<br>淹延，及致冤滥，仍付所司。”<br>开运二年五月壬戌，殿中丞桑简能上封事曰：“伏以天地育万物，广博厚之<br>恩；帝王牧黎元，行宽大之令。是知恤刑缓狱，乃为政之先；布德行惠，实爱民<br>之本。今盛夏之月，农事方殷，是雷风长养之时，乃动植蕃芜之际。宜顺时令，<br>以宏至仁。窃以诸道州府都郡县应见禁罪人，或有久在囹圄，稍滞区分，胥吏舞<br>文，枝蔓乃众。捶楚之下。或陷无辜；缧绁之中，莫能自理。苟一人拘系，则数<br>人营财，物用既殚，工业亦罢。若此之类，实繁有徒，切恐官吏因循，浸成斯弊。<br>伏乞降诏旨，令据在刑狱，委长吏亲自录问，量罪疾速断遣，务绝冤滥，勿得淹<br>留，庶免虚禁平人，妨夺农力，冀召和气，以庆明时。”敕曰：“囹圄之中，缧<br>绁之苦，奸吏苟穷于枝蔓，平人用费于货财，由兹滞淹，兼致屈塞。桑简能体兹<br>轸悯，专有敷陈，请长吏躬亲，免狱官抑逼，深为允当，宜再颂行。宜依。”十<br>月甲子，秘书省著作郎边玕上封事曰：“臣闻从谏如流，人君之令范；极言无隐，<br>臣子之常规。盖欲表大国之任人，致万邦之无事，前文备载，可举而行。伏以皇<br>帝陛下，德合上穹，运膺下武，旰食宵衣而轸念，好生恶杀以推仁，几措典刑，<br>固无冤枉。然以照临之内，州郡尤多，若不再具举明，伏恐渐成奸弊。臣窃见诸<br>道刑狱，前朝曾降敕文，凡是禁系罪人，五日一度录问。但以年月稍远，渐致因<br>循。或长吏事烦，不暇躬亲点检；或胥徒启幸，妄要追领证明。虑有涉于淫刑，<br>即恐伤于和气。伏乞特降诏敕。自今后诸道并委长吏五日一度，当面同共录问，<br>所冀处法者无幸，衔冤者获伸。俾令四海九州，咸歌圣德；五风十雨，永致昌期。”<br>敕曰：“人之命无以复生，国之刑不可滥举。虽一成之典，务在公平；而三覆其<br>词，所宜详审。凡居法吏，合究狱情。边玕近陟周行，俄陈谠议，更彰钦恤，宜<br>允申明。”<br>三年十一月丁未，左拾遗窦俨上疏曰：“臣伏睹名例律疏云：死刑者，古先<br>哲王，则天垂象，本欲生之，义期止杀，绞斩之坐，皆刑之极也。又准天成三年<br>闰八月二十三日敕，行极法日，宜不举乐，减常膳；又刑部式，决重杖一顿处死，<br>以代极法，斯皆人君哀矜不舍之道也。窃以蚩尤为五虐之科，尚行鞭朴；汉祖约<br>三章之法，止有死刑。绞者筋骨相连，斩者头颈异处，大辟之目，不出两端，淫<br>刑所兴，近闻数等。盖缘外地，不守通规，肆率情性，或以长钉贯篸人手足，或<br>以短刀脔割人肌肤，乃至累朝半生半死，俾冤声而上达，致和气以有伤。将宏守<br>位之仁，在峻惟行之令，欲乞特下明敕，严加禁断者。”敕曰：“文物方兴，刑<br>罚须当，有罪宜从于正法，去邪渐契于古风。窦俨所贡奏章，实裨理道，宜依所<br>奏，准律令施行。”<br>汉乾祐二年正月，敕：“政贵宽易，刑尚哀矜，虑滋蔓之生奸，实轸伤而是<br>念。今属三元改候，四序履端，将冀和平，无如狱讼。应三京、邺都、诸道州府<br>见系罪人，委逐处长吏躬亲虑问，其于决断，务在公平，俱见其情，即为具狱，<br>勿令率引，遂致淹停，无纵舞文，有伤和气。”四月甲午，敕曰；“月届正阳，<br>候当小暑，乃挺重出轻之日，是恤刑议狱之辰，有罪者速就勘穷，薄罚者画时疏<br>决，用符时令，勿纵滞淹。三京、邺都、诸道州府在狱见系罪人，宜令所司疾速<br>断遣，无致淹滞枉滥。”五月辛未，敕：“政化所先，狱讼攸切，不惟枉挠，兼<br>虑滞淹。适当长养之时，正属熇蒸之候，累行条贯，俾速施行，靡不丁宁，未<br>曾奏报，再颂告谕，无或因循。应三京、邺都、诸道州府，诏至，宜具疏放已行<br>未行申奏，无致逗留”<br>周广顺三年四月乙亥，敕：“朕以时当化育，气属炎蒸，乃思缧绁之人，是<br>轸哀矜之念，虑其非所，案鞫淹延，或枉滥穷屈而未得申宣，或饥渴疾病而无所<br>控告。以罪当刑者，惟彼自召，法不可移；非理受苦者，为上不明，安得无虑。<br>钦恤之道，夙宵靡宁。应诸道州府见系罪人，宜令官吏疾速推鞫，据轻断遣，不<br>得淹滞。仍令狱吏，洒扫牢狱，当令虚歇；洗涤枷械，无令蚤虱；供给水浆，无<br>令饥渴。如有疾患，令其家人看承，囚人无主，官差医工诊候，勿致病亡。循典<br>法之成规，顺长嬴之时令，俾无淹滞，以致治平。”又，赐诸州诏曰：“朕以敷<br>政之勤，惟刑是重，既未能化人于无罪，则不可为上而失刑。况时当长嬴，事贵<br>清适，念囹圄之闭固，复桎梏之拘縻，处于炎蒸，何异焚灼。在州及所属刑狱见<br>系罪人，卿可躬亲录问，省略区分。于入务不行者，令俟务开系；有理须伸者，<br>速期疏决。俾皆平允，无至滞淹。又以狱吏逞任情之奸，囚人被非法之苦，宜加<br>检察，勿纵侵欺。常令净扫狱房，洗刷枷匣，知其饥渴，供与水浆，有病者听骨<br>肉看承，无主者遣医工救疗，勿令非理致毙，以致和气有伤。卿忠干分忧，仁明<br>莅事，必能奉诏，体我用心，眷委于兹，兴寐无已。余从敕命处分。”<br>显德元年十一月，帝谓侍臣曰：“天下所奏狱讼，多追引证，甚致淹延，有<br>及百余日而未决者。其中有徒党反告者，劫主陈诉者及妄遭牵引者，虑狱吏作幸<br>迟留，致生人休废活业，朕每念此，弥切疚怀。此后宜条贯所在藩郡，令选明干<br>僚吏，当其诉讼。如狱不滞留，人无枉挠，明具闻奏，量与甄奖。”<br>内外官当赎之法，梁、唐皆无定制，多示优容，或因时分轻重。晋天福六年<br>五月，尚书刑部员外郎李象请：“今后凡是散官，不计高低，若犯罪不得当赎，<br>亦不得上请详定院覆奏。应内外文武官，有品官者自从品官法，无品官有散试官<br>者，应内外带职廷臣宾从、有功将校等，并请同九品官例。其京都运巡使及诸道<br>州府衙前职员、内外杂任镇将等，并请准律，不得上请当赎。其巡司马步司判官，<br>虽有曾历品官者，亦请同流外职。准律。杖罪以下，依决罚例，徒罪以上，仍依<br>当赎法。”至周显德五年七月，新定《刑统》：“今后定罪，诸道行军司马、节<br>度副使、副留守，准从五品官例；诸道两使判官、防御团练副使，准从六品官例；<br>节度掌书记、团判官、两蕃营田等使判官，准从七品官例；诸道推巡及军事判官，<br>准从八品官例；诸军将校内诸司使、使副、供奉、殿直，临时奏听敕旨。”由是<br>内外品官当赎之法，始有定制焉。<br><hr>
