<h4>《史部·旧五代史·卷一百二十八（周书）  列传八》<b class="x">作者：薛居正等</b></h4>
<br>王朴，字文伯，东平人也。父序，以朴贵，赠左谏议大夫。朴幼警慧，好学<br>善属文。汉乾祐中，擢进士第，解褐授校书郎，依枢密使杨邠，馆于邠第。是时<br>汉室浸乱，大臣交恶，朴度其必危，因乞告东归。未几，李业辈作乱，害邠等三<br>族，凡游其门下者，多被其祸，而朴独免。国初，世宗镇澶渊，朝廷以朴为记室。<br>及世宗为开封尹，拜右拾遗，充开封府推官。世宗嗣位，授比部郎中，赐紫。二<br>年夏，世宗命朝廷文学之士二十余人，各撰策论一首，以试其才。时朴献《平边<br>策》，云：<br>唐失道而失吴、蜀，晋失道而失幽、并，观所以失之由，知所以平之术。当<br>失之时，莫不君暗政乱，兵骄民困，近者奸于内，远者叛于外，小不制而至于大，<br>大不制而至于僣。天下离心，人不用命，吴、蜀乘其乱而窃其号，幽、并乘其间<br>而据其地。平之之术，在乎反唐、晋之失而已。必先进贤退不肖以清其时，用能<br>去不能以审其材，恩信号令以结其心，赏功罚罪以尽其力，恭俭节用以丰其财，<br>徭役以时以阜其民。俟其仓廪实、器用备、人可用而举之。彼方之民，知我政化<br>大行、上下同心、力强财足、人和将和、有必取之势，则知彼情状者愿为之间谍，<br>知彼山川者愿为之先导。彼民与此民之心同，是与天意同，与天意同则无不成之<br>功。<br>攻取之道，从易者始，当今吴国，东至海，南至江，可挠之地二千里。从少<br>备处先挠之，备东则挠西，备西则挠东，必奔走以救其弊，奔走之间，可以知彼<br>之虚实、众之强弱，攻虚击弱，则所向无前矣。勿大举但以轻兵挠之。彼人怯，<br>知我师入其地，必大发以来应，数大发则必民困而国竭，一不大发则我获其利，<br>彼竭我利，则江北诸州，乃国家之所有也。既得江北，则用彼之民，扬我之兵，<br>江之南亦不难而平之也。如此，则用力少而收功多。得吴，则桂、广皆为内臣，<br>岷、蜀可飞书而召之，如不至，则四面并进，席卷而蜀平矣。吴、蜀平，幽可望<br>风而至。惟并必死之寇，不可以恩信诱，必须以强兵攻之，然其力已丧，不足以<br>为边患，可为后图，候其便则一削以平之。<br>方今兵力精练，器用具备，群下知法，诸将用命。一稔之后，可以平边，此<br>岁夏秋，便可于沿边贮纳。臣书生也，不足以讲大事，至于不达大体，不合机变，<br>望陛下宽之。<br>世宗览之，愈重其器识。未几，迁左谏议大夫，知开封府事。<br>初，世宗以英武自任，喜言天下事，常愤广明之后，中土日蹙，值累朝多事，<br>尚未克复，慨然有包举天下之志。而居常计事者多不喻其旨，唯朴神气劲峻，性<br>刚决有断，凡所谋画，动惬世宗之意，由是急于登用。寻拜左散骑常侍，充端明<br>殿学士，知府如故。是时，初广京城，朴奉命经度，凡通衢委巷，广袤之间，靡<br>不由其心匠。及世宗南征，以朴为东京副留守，车驾还京，改户部侍郎兼枢密副<br>使。未几，迁枢密使、检校太保。顷之，丁内艰，寻起复授本官。四年冬，世宗<br>再幸淮甸，兼东京留守，京邑庶务，悉以便宜制之，比及入跸，都下肃如也。<br>（《默记》引《闲谈录》云：朴性刚烈，大臣藩镇皆惮之。世宗收淮南，俾朴留<br>守。时以街巷隘狭，例从展拆，朴怒乡校弛慢，于通衢中鞭背数十，其人忿然叹<br>云：“宣补乡虞候，岂得便从决。”朴微闻之，命左右擒至，立毙于马前。世宗<br>闻之，笑谓近臣曰：“此大愚人，去王朴面前夸宣补乡虞候，宜其死矣。”）六<br>年三月，世宗令树斗门于汴口，不逾时而归朝。是日，朴方过前司空李穀之第，<br>交谈之顷，疾作而仆于座，遽以肩舁归第，一夕而卒，时年四十有五。（《默记》：<br>王朴仕周世宗，制礼作乐，考定声律，正星历，修刑统，百废俱起。又取三关，<br>取淮南，皆朴为谋。然事世宗才四年耳，使假之寿考，安可量也。）世宗闻之骇<br>愕，即时幸其第，及柩前，以所执玉钺卓地而恸者数四。赠赙之类，率有加等，<br>优诏赠侍中。（《宋史·王侁传》：朴卒，世宗幸其第，召见诸孤，以侁为<br>东头供奉官。）<br>朴性敏锐，然伤于太刚，每稠人广座之中，正色高谈，无敢触其锋者，故时<br>人虽服其机变而无恭懿之誉。其笔述之外，多所该综，至如星纬声律，莫不毕殚<br>其妙，所撰《大周钦天历》及《律准》，并行于世。（《默记》云：周世宗于禁<br>中作功臣阁，画当时大臣如李蒨、郑仁诲之属。太祖即位，一日过功臣阁，风开<br>半门，正与朴象相对，太祖望见，却立耸然，整御袍襟带，磬折鞠躬。左右曰：<br>“陛下贵为天子，彼前朝之臣，礼何过也？”太祖以手指御袍云：“此人在，朕<br>不得此袍著。”其敬畏如此。《五代史阙文》：周显德中，朴与魏仁浦俱为枢密<br>使。时太祖皇帝已掌禁兵，一日，有殿直乘马误冲太祖导从，太祖自诣密地，诉<br>其无礼。仁浦令徽院勘诘，朴谓太祖曰：“太尉名位虽高，未加使相。殿直，廷<br>臣也，与太尉比肩事主，太尉况带职，不宜如此。”太祖唯唯而出。臣谨按，朴<br>之行事，传于人口者甚众，而史氏阙书。臣闻重修《太祖实录》，已于《李蒨传》<br>中见朴遗事，今复补其大者。况太祖、太宗在位，每称朴有上辅之器，朝列具闻。）<br>杨凝式，华阴人也。（《游宦纪闻》载《凝式年谱》云：唐咸通十四年癸巳，<br>凝式是年生，故题识多自称癸巳人。又，《别传》云：凝式，字景度。）父涉，<br>唐末梁初，再登台席，罢相守左仆射卒。（《欧阳史·杨涉传》云：祖收，父严。<br>吴缜《纂误》云：收与严乃兄弟，非父子也。又，《游宦纪闻》载《杨氏家谱》<br>云：唐修行杨氏，系出越公房，本出中山相结，次子继生洛州刺史晖，晖生河间<br>太守恩，恩生越恭公钧，出居冯翊，至藏器徙浔阳。唐相杨收之父曰遗直，生四<br>子，名皆从“又”，曰发、假、收、严，以四时为义，故发之子名皆从“木”，<br>假之子从“火”，收之子从“金”，严之子从“水”。严生涉，涉生凝式，而收<br>乃藏器之兄、涉之伯也。《新五代史记·唐六臣传》乃以收为涉之祖、严之父，<br>非也。）凝式体虽蕞眇，而精神颖悟，（《宣和书谱》云：凝式形貌寝侻，然<br>精神矍然，要大于身。）富有文藻，大为时辈所推。唐昭宗朝，登进士第，解褐<br>授度支巡官，再迁秘书郎，直史馆。梁开平中，为殿中侍御史、礼部员外郎、三<br>川守，齐王张宗奭见而嘉之，请以本官充留守巡官。梁相赵光允素重其才，奏为<br>集贤殿直学士，改考功员外郎。唐同光初，授比部郎中、知制诰。寻以心疾罢去，<br>改给事中、史馆修撰，判馆事。明宗即位，拜中书舍人，复以心疾不朝而罢。长<br>兴中，历右常侍、工户二部侍郎，以旧恙免，改秘书监。清泰初，迁兵部侍郎。<br>唐末帝按兵于怀覃，凝式在扈从之列，颇以心恙喧哗于军寨，末帝以其才名，优<br>容之，诏遣归洛。晋天福初，改太子宾客，寻以礼部尚书致仕，闲居伊、洛之间，<br>恣其狂逸，多所干忤，自居守以降，咸以俊才耆德，莫之责也。晋开运中，宰相<br>桑维翰知其绝俸，艰于家食，奏除太子少保，分司于洛。汉乾祐中，历少傅、少<br>师。太祖总兵，凝式候于军门，且以年老不任戎事上诉，太祖特为奏免之。广顺<br>中，表求致政，寻以右仆射得请。显德初，改左仆射，又改太子太保，并悬车。<br>元年冬，卒于洛阳，年八十五。诏赠太子太傅。<br>凝式长于歌诗，（《别传》云：凝式诗什，亦多杂以诙谐，少从张全义辟，<br>故作诗纪全义之德云：“洛阳风景实堪哀，昔日曾为瓦子堆。不是我公重葺理，<br>至今犹自一堆灰。”他类若此。张从恩尹洛，凝式自汴还，时飞蝗蔽日，偶与之<br>俱，凝式先以诗寄曰：“押引蝗虫到洛京，合消郡守远相迎。”从恩弗怪也。然<br>凝式诗句自佳，其题壁有“院似禅心静，花如觉性圆”，清丽可喜。）善于笔札，<br>洛川寺观蓝墙粉壁之上，题纪殆遍，时人以其纵诞，有“风子”之号焉。（《别<br>传》云：凝式虽仕历五代，以心疾闲居，故时人目以“风子”。其笔迹遒放，宗<br>师欧阳询与颜真卿，而加以纵逸。既久居洛，多遨游佛道祠，遇山水胜概，辄留<br>连赏咏，有垣墙圭缺处，顾视引笔，且吟且书，若与神会，率宝护之。其号或以<br>姓名，或称癸巳人，或称杨虚白，或称希维居士，或称关西老农。其所题后，或<br>真或草，不可原诘，而论者谓其书自颜中书后一人而已。其佯狂之迹甚著，卜第<br>于尹京之侧，遇入府，前舆后马，犹以为迟，乃策杖徒行，市人随笑之。尝迫冬，<br>家人未挟纩，会有故人过洛，赠以绵五十两、绢百端，凝式悉留之修行尼舍，俾<br>造袜以施崇德、普明两寺饭僧，其家虽号寒啼饥，而凝式不屑屑也。留守闻其事，<br>乃自制衣给米遗之，凝式笑谓家人曰：“我固知留守必见赒也。”每旦起将出，<br>仆请所之，杨曰：“宜东游广爱寺。”仆曰：“不若西游石壁寺。”凝式举鞭曰：<br>“姑游广爱。”仆又以石壁为请，凝式乃曰：“姑游石壁。”闻者拊掌。《五代<br>史补》：杨凝式父涉为唐宰相。太祖之篡唐祚也，涉当送传国玺，时凝式方冠，<br>谏曰：“大人为宰相，而国家至此，不可谓之无过，而更手持天子印绶以付他人，<br>保富贵，其如千载之后云云何？其宜辞免之。”时太祖恐唐室大臣不利于己，往<br>往阴使人来探访群议，搢绅之士及祸甚众，涉常不自保，忽闻凝式言，大骇曰：<br>“汝灭吾族。”于是神色沮丧者数日。凝式恐事泄，即日遂佯狂，时人谓之“杨<br>风子”也。）<br>薛仁谦，字守训，代居河东，近世徙家于汴，今为浚仪人也。父延鲁，仕唐<br>为汝州长史，累赠吏部尚书。仁谦谨厚廉恪，深通世务，梁邺王罗绍威甚重之，<br>累署府职。唐庄宗即位于魏，授通事舍人。梁开平中，三聘于吴，得使者之体。<br>迁卫尉少卿、引进副使，累加检校兵部尚书。长兴中，转客省使、鸿胪少卿，出<br>为建雄军节度副使，进阶光禄大夫、检校左仆射，改光禄少卿。晋天福初，授检<br>校司空、河中节度副使，归朝为卫尉、太仆二卿。丁继母忧，居丧制满，授司农<br>卿。汉乾祐中，以本官致仕。周初，改太子宾客致仕，仍加检校司徒，进封侯爵。<br>显德三年冬，以疾终，年七十八。赠工部尚书。初，仁谦随庄宗入汴也，有旧第<br>为梁朝六宅使李宾所据，时宾远适，而仁谦复得其第。或告云，宾之家属厚藏金<br>帛在其第内，仁谦立命宾亲族尽出所藏而后入焉。论者美之。<br>子居正，皇朝门下侍郎平章事。<br>萧愿，字惟恭，梁宰相顷之子也。顷，明宗朝终于太子少保，《唐书》有传。<br>初，愿之曾祖仿，唐僖宗朝入相，接客之次，愿为儿童戏，效传呼之声。仿谓客<br>曰：“余岂敢以得位而喜，所幸奕世寿考，吾今又有曾孙在目前矣。”愿弱冠举<br>进士第，解褐为校书郎，改畿尉、直史馆、监察殿中侍御史，迁比部员外郎、右<br>司郎中、太常少卿。明宗朝祀太微宫，愿醉预公卿之列，为御史所弹，左迁右赞<br>善大夫。未几，授兵部郎中，复金紫。丁内艰，服阕，自左司郎中拜右谏议大夫，<br>历给事中、右常侍、秘书监，改太子宾客。广顺元年春卒。赠礼部尚书。<br>愿性纯谨，承事父母，未尝不束带而见。然性嗜酒无节，职事弛慢。为兵部<br>郎中日，常掌告身印，覃恩之次，颇怠职司，父顷为吏部尚书，代愿视印篆，其<br>散率如此。愿卒时年七十余，其母犹在，一门寿考，人罕及者。<br>卢损，其先范阳人也，近世任于岭表。父颖，游宦于京师。损少学为文，梁<br>开平初，举进士，惟颇刚介，以高情远致自许。与任赞、刘昌素、薛钧、高总同<br>年擢第，所在相诟，时人谓之“相骂榜”。及任赞、刘昌素居要切之地，而损自<br>异，不相亲狎。时左丞李琪素薄刘昌素之为人，常善待损。琪有女弟眇，长年婚<br>对不售，乃以妻损，损慕琪声称纳之，及琪为辅相，致损仕进。梁贞明中，累迁<br>至右司员外郎。唐天成初，由兵部郎中、史馆修撰转谏议大夫。屡上书言事，词<br>理浅陋，不为名流所知。清泰中，卢文纪作相，密与损参议时政。初，长兴中，<br>唐末帝镇河中，损尝为加恩使副，及末帝即位，用为御史中丞。拜命之日，以自<br>前宪司不能振举纲领，俾风俗颓坏，乃大为条奏，而有“平明放钥，日出守端”<br>之语，大为士人嗤鄙。有顷，误详赦书，失出罪人，停任。晋天福中，复为右散<br>骑常侍，转秘书监，大失所望，即拜章辞位，乃授户部尚书致仕，退居颍川。时<br>少保李鏻年将八十，善服气导引，损以鏻之遐龄有道术，酷慕之。仍以颍川<br>逼于城市，乃卜居阳翟，诛茅种药，山衣野服，逍遥于林圃之间，出则柴车鹤氅，<br>自称具茨山人。晚年与同辈五六人，于大隗山中疏泉凿坯为隐所，誓不复出山，<br>久之，齿发不衰，似有所得。广顺三年秋卒，时年八十余。赠太子少傅。<br>王仁裕，字德辇，天水人。少孤，不从师训，年二十五，方有意就学。一夕<br>梦剖其肠胃，引西江水以浣之，又睹水中砂石，皆有篆文，因取而吞之。及寤，<br>心意豁然，自是资性绝高。（案：此下有阙文。《舆地纪胜》云：王仁裕知贡举<br>时，所取进士三十三人，皆一时名公卿，李昉、王溥为冠。）有诗万余首，勒成<br>百卷，目之曰《西江集》，盖以尝梦吞西江文石，遂以为名焉。（《舆地纪胜》：<br>仁裕所著有《紫泥集》、《西江集》、《入洛记》，共百卷。）后为兵部尚书、<br>太子少保，卒。<br>裴羽，字用化，唐僖宗时宰相贽之子也。羽少以父任为河南寿安尉。入梁，<br>迁御史台主簿，改监察御史。唐明宗时，为吏部郎中，使于闽，遇飓风，飘至钱<br>塘。时安重诲用事，削夺吴越王封爵，羽被留于钱塘，经岁不得归，后重诲死，<br>吴越复通中国，羽始得还。晋初，累迁礼部侍郎、太常卿。广顺初，为左散骑常<br>侍，卒。赠工部尚书。羽之使闽也，正使陆崇卒于吴越，羽载其丧还，归其橐装，<br>时人义之。<br>段希尧，河内人也。祖约，定州户掾，赠太常少卿。父昶，晋州神山县令，<br>累赠太子少保。希尧少有器局，累历州县。唐天成中，为卫州录事参军，会晋高<br>祖作镇于邺，闻其勤干，奏改洺州纠曹。及晋祖镇太原，辟为从事。清泰中，晋<br>祖总戎于代北，一日军乱，遽呼万岁，晋高祖惑之，希尧曰：“夫兵犹火也，弗<br>戢将自焚。”遽请戮其乱首，乃止。明年，晋祖将举义于太原，召宾佐谋之，希<br>尧极言以拒之，晋祖以其纯朴，弗之咎也。晋祖龙飞，霸府旧僚皆至达官，惟希<br>尧止授省郎而已。天福中，稍迁右谏议大夫，寻命使于吴越。及乘舟泛海，风涛<br>暴起，楫师仆从皆相顾失色，希尧谓左右曰：“吾平生履行，不欺暗室，昭昭天<br>鉴，岂无祐乎！汝等但以吾为托，必当无患。”言讫而风止，乃获利涉。使回，<br>授莱州刺史、检校尚书右仆射，未赴任，改怀州。六年秋，移棣州刺史兼榷盐矾<br>制置使。少帝嗣位，加检校司空。开运中，历户部、兵部侍郎。汉初，迁吏部侍<br>郎，判东西两铨事。国初，拜工部尚书。世宗嗣位，转礼部尚书。显德三年夏，<br>卒于洛阳，时年七十九。赠太子少保。<br>子思恭，右谏议大夫。<br>司徒诩，字德普，清河郡人也。父伦，本郡督邮，以清白称。诩少好读书，<br>通《五经》大义，弱冠应乡举，不第。唐明宗之镇邢台，诩往谒之，甚见礼遇，<br>命试吏于邯郸，历永年、项城令，皆有能名。长兴初，唐末帝镇河中，奏辟为从<br>事。未几，征拜左补阙、史馆修撰。秦王从荣之开府也，朝廷以诩为户部员外郎，<br>充河南府判官。秦王遇害，以例贬宁州司马。清泰初，入为兵部员外郎。晋祖践<br>阼，改刑部郎中，充度支判官、枢密直学士，由兵部郎中迁左谏议大夫、给事中，<br>充集贤殿学士判院事，转左散骑常侍、工部侍郎，历知许、齐、亳三州事。汉初，<br>除礼部侍郎，凡三主贡举，自起部贰卿，不数年间，遍历六曹，由吏部侍郎拜太<br>子宾客。世宗即位，授太常卿。时世宗留意于雅乐，议欲考正其音，而诩为足疾<br>所苦，居多假告，遂命以本官致仕。显德六年夏，卒于洛阳之私第，年六十有六。<br>赠工部尚书。<br>诩善谈论，性嗜酒，喜宾客，亦信浮图之教。汉乾祐中，尝使于吴越，航海<br>而往，至渤澥之中，睹水色如墨。舟人曰：“其下龙宫也。”诩因注香兴念曰：<br>“龙宫珍宝无用，俟回棹之日，当以金篆佛书一帙，用伸贽献。”洎复经其所，<br>遂以经一函投于海中。俄闻梵呗丝竹之音，喧于船下，舟人云：“此龙王来迎其<br>经矣。”同舟百余人皆闻之，无不叹讶焉。<br>边蔚，字得升，长安人。父操，华州下邽令，累赠太子少师。（《宋史》：<br>边珝，华州郑人也。曾祖颉，石泉令；祖操，下珪令；父蔚，太常卿。）蔚幼孤，<br>笃学，有乡里誉，从交辟，历晋、陕、华三府从事。唐庄宗之伐蜀，大军出于华<br>下，时属华方阙帅，蔚为记室，诏令权领军府事，供亿军储，甚有干济之称。及<br>明宗入洛，遣李冲赍诏于关右，尽诛阉官。冲性深刻，而华人有为阉官所累者，<br>冲欲尽戮之，蔚以理救护，获免者甚众。毛璋之镇邠宁，奏为廉判。时璋为麾下<br>所惑，有跋扈之意。蔚因乘间极言，谕以逆顺之理，璋即时遣其子入贡。朝廷以<br>蔚有赞画之效，锡以金紫，改许州戎判。晋天福初，自泾州戎幕征拜虞部员外郎、<br>盐铁判官，历开封、广晋少尹。晋少帝嗣位，拜左散骑常侍，判广晋府事，转工<br>部左右侍郎，再知开封府事。开运初，出为亳州防御使，为政清肃，亳民感之。<br>岁余，入为户部侍郎。汉初，拜御史中丞，转兵部侍郎。太祖受命，复知开封府<br>事，迁太常卿，后以足疾辞位。显德二年冬，卒于家，时年七十有一。<br>子玕、珝，俱仕皇朝为省郎。<br>王敏，字待问，单州金乡人。性纯直，少力学攻文，登进士第。后依杜重威，<br>凡历数镇从事。汉初，重威叛于邺，时敏为留守判官，尝泣谏重威，恳请归顺，<br>重威始虽不从，及其穷也，纳敏之言，以其城降。时魏之饥民十犹四五，咸保其<br>余生者，敏之力也。入朝，拜侍御史。世宗镇澶渊，太祖以敏谨厚，遂命为澶州<br>节度判官。及世宗尹正王畿，改开封少尹。世宗嗣位，权知府事，旋拜左谏议大<br>夫、给事中，迁刑部侍郎。敏尝以子婿陈南金荐于曹州节度使李继勋，表为记室，<br>其后继勋偾军于寿春，及归阙而无待罪之礼，世宗以继勋武臣，不之责也，因迁<br>怒南金，谓其裨赞无状，乃黜之。敏由是连坐，遂免其官。岁余，复拜司农卿。<br>显德四年秋，以疾卒。<br><hr>
