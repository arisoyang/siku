<h4>《史部·旧五代史·卷一百二十一（周书）  列传一》<b class="x">作者：薛居正等</b></h4>
<br>◎后妃<br>太祖圣穆皇后柴氏，邢州龙岗人，世家豪右。太祖微时，在洛阳闻后贤淑，<br>遂聘之。（《东都事略·张永德传》云：周太祖柴后，本唐庄宗之嫔御也。庄宗<br>没，明宗遣归其家，行至河上，父母迓之，会大风雨，止于逆旅数日。有一丈夫<br>走过其门，衣弊不能自庇。后见之，惊曰：“此何人耶？”逆旅主人曰：“此马<br>步军使郭雀儿者也。”后异其人，欲嫁之，请于父母。父母恚曰：“汝帝左右人，<br>归当嫁节度使，奈何欲嫁此人？”后曰：“此贵人也，不可失也。囊中装分半与<br>父母，我取其半。”父母知不可夺，遂成婚于逆旅中。所谓郭雀儿，即周太祖也。）<br>太祖壮年，喜饮博，好任侠，不拘细行，后规其太过，每有内助之力焉。世宗皇<br>帝即后之侄也，幼而谨愿，后甚怜之，故太祖养之为己子。太祖尝寝，后见五色<br>小蛇入颧鼻间，心异之，知其必贵，敬奉愈厚，未及贵而厌代。太祖即位，乃下<br>制曰：“义之深无先于作配，礼之重莫大于追崇。朕当宁载思，抚存怀旧。河洲<br>令德，犹传荇菜之诗；妫汭大名，不及珩璜之贵。俾盛副笄之礼，以伸求剑之情。<br>故夫人柴氏，代籍贻芳，湘灵集庆。体柔仪而陈阙翟，芬若椒兰；持贞操以选中<br>珰，誉光图史。懿范尚留于闺阃，昌言有助于箴规。深惟望气之艰，弥叹藏舟之<br>速，将开宝祚，俄谢璧台。宜正号于轩宫，俾潜耀于坤象，可追命为皇后。仍令<br>所司定谥，备礼册命。”既而有司上谥曰圣穆。显德初，太祖神主入庙，以后祔<br>于其室。<br>淑妃杨氏，镇州真定人。父宏裕，真定少尹。（《东都事略·杨廷璋传》云：<br>父宏裕，少渔貂裘陂，有以二石雁授之者，其翼一掩左，一掩右，曰：“吾北岳<br>使也。”言讫不知所之。是年生女，为周太祖淑妃，明年生廷璋。）当河朔三镇<br>全盛之时，所属封疆，制之于守帅，故韶颜美媛，皆被选于王宫。妃幼以良家子<br>中选，事赵王王镕。张文礼之乱，妃流离于外。唐明宗在藩，录其遗逸。安重诲<br>保庇妃家，致其仕进，父母即以妃嫁于乡人石光辅，不数年嫠居。太祖佐汉之初，<br>属圣穆皇后弃世，闻妃之贤，遂以礼聘之。《宋史·杨廷璋传》：有姊寡居京师，<br>周祖微时欲聘之，姊不从。令媒氏传言恐逼，姊以告廷璋。廷璋往见周祖，归谓<br>姊曰：“此人姿貌异常，不可拒。”姊乃从之。）妃睦族抚孤，宜家内助，甚有<br>力焉。晋天福末，卒于太原，因留葬于晋郊。广顺元年九月，追册为淑妃。太祖<br>凡一后三妃，及嵩陵就掩，皆议陪祔。时以妃丧在贼境，未及迁窆，世宗乃诏有<br>司于嵩陵之侧，预营一冢以虚之，俟贼平即议襄事。显德元年夏，世宗征河东，<br>果成素志焉。<br>妃兄廷璋，蚤事太祖，即位累历内职，出为晋州节度使。皇朝抚运，移镇邢<br>州，又改鄜州，受代归阙，卒于私第。<br>贵妃张氏，恒州真定人也。祖记，成德军节度判官、检校兵部尚书。父同芝，<br>本州谘呈官、检校工部尚书，事赵王王镕，历职中要。天祐末，赵将张文礼杀王<br>镕，以镇州归梁，庄宗命将符存审讨平之。时妃年尚幼，有幽州偏将武从谏者，<br>驻騑于家，见妃韶令，乃为其子聘之。武氏家在太原。太祖从汉祖镇并门，属杨<br>夫人以疾终，无何武氏子卒，太祖素闻妃之贤，遂纳为继室。太祖贵，累封至吴<br>国夫人。汉隐帝末，萧墙变起，屠害大臣，太祖在邺都被谗，妃与诸皇属同日遇<br>害于东京旧第。太祖践阼，追册为贵妃，发哀，故世宗有起复之命。世宗嗣位，<br>以太祖旧宅即妃遇祸之地，因施为僧院，以皇建为名焉。<br>德妃董氏，常山灵寿人也。祖文广，唐深州录事参军。父光嗣，赵州昭庆尉。<br>妃孩提颖悟，始能言听，按丝管而能辨其声。年七岁，遇镇州乱，亲党羁离，与<br>妃相失。潞州牙将得之，匿于褚中。其妻以息女不育，得妃怜之，过于所生，姆<br>教师箴，功容克备。妃家悲念，其兄瑀诸处求访，垂六七年。后潞将入官于朝，<br>妃之乡亲颇有知者，瑀见潞将，欣归之，时年十三。妃归逾年，嫁为里人刘进超<br>之妻，进超为内职，及契丹破晋之岁，陷蕃殁焉，妃嫠居洛阳。太祖杨淑妃与妃<br>乡亲，平居恒言妃贤德。太祖从汉祖幸洛，因忆淑妃之言，寻以礼纳之。鼎命初<br>建，张贵妃遇祸，中宫虚位，乃册为德妃。太祖自圣穆皇后蚤世以来屡失邦媛，<br>中帏内助惟妃存焉，加以结珮脱簪，率由令范。广顺三年夏，遇疾，医药之际，<br>属太祖兖海之征，车驾将行，妃奏曰：“正当暑毒，劳陛下省巡，明发宵征，须<br>人供侍，司簿已下典事者，各已处分从行。”太祖曰：“妃疾未平，数令诊视，<br>此行在近，无繁内人。”及太祖驻跸鲁中，妃志欲令内人进，发中使往来言之。<br>太祖手敕郑仁诲曰：“切虑德妃以朕至兖州行营，津置内人承侍。缘诸军在野，<br>不可自安，令郑仁诲专心体候。如德妃津置内人东来，便须上闻约住，或取索鞍<br>马，不得供应。如意坚确，即以手敕示之。”既而平定兖州，车驾还京，妃疾无<br>减，俄卒于大内，时年三十九。辍朝三日。<br>妃长兄瑀，以左赞善大夫致仕，仲兄元之、季兄自明，皆累历郡守。<br>世宗贞惠皇后刘氏，将家女也，幼归于世宗。汉乾祐中，世宗在西班，后始<br>封彭城县君。世宗随太祖在邺，后留居邸第。汉末李业等作乱，后与贵妃张氏及<br>诸皇族同日遇祸。国初，追封彭城郡夫人。显德四年夏四月，追册为皇后，谥曰<br>贞惠，陵曰惠陵。<br>宣懿皇后符氏，祖存审，事后唐武皇、庄宗，位极将相，追封秦王。父彦卿，<br>天雄军节度使，封魏王。后初适李守贞之子崇训。汉乾祐中，守贞叛于河中，太<br>祖以兵攻之，及城陷，崇训自刃其弟妹，次将及后，后时匿于屏处，以帷箔自蔽，<br>崇训仓黄求后不及，遂自刎，后因获免。太祖入河中，令人访而得之，即遣女使<br>送于其父，自是后常感太祖大惠，拜太祖为养父。世宗镇澶渊日，太祖为世宗聘<br>之。后性和惠，善候世宗之旨，世宗或暴怒于下，后必从容救解，世宗甚重之，<br>及即位，册为皇后。世宗将南征，后常谏止之，言甚切直，世宗亦为之动容，洎<br>车驾驻于淮甸，久冒炎暑，后因忧恚成疾。显德二年七月二十一日，崩于滋德殿，<br>时年二十有六。世宗甚悼之。既而有司上谥曰宣懿，葬于新郑，陵曰懿陵。（案：<br>世宗有两符后，其后符后，即宣懿之女弟也，入宋称符太后，是书不为立传，未<br>免阙略。《五代史补》：世宗皇后符氏，即魏王彦卿之女。时有相工视之大惊，<br>密告魏王曰：“此女贵不可言。”李守贞素有异志，因与子崇训娶之，礼毕，守<br>贞甚有喜色。其后据河中叛，高祖为枢密使，受命出征。后知高祖与其父有旧，<br>城破之际，据堂门而坐，叱诸军曰：“我符魏王女也，魏王与枢密太尉，兄弟之<br>不若，汝等慎勿无礼。”于是诸军耸然引退。顷之，高祖至，喜曰：“此女于白<br>刃纷拏之际保全，可谓非常人也。”乃归之魏王。至世宗即位，纳为皇后。既免<br>河中之难，其母欲使出家，资其福寿，后不悦曰：“死生有命，谁能髡首跣足以<br>求苟活也！”母度不可逼，遂止。世宗素以后贤，又闻命不以出家为念，愈贤之，<br>所以为天下母也。）<br>史臣曰：周室后妃凡六人，而追册者四，故中闱内则，罕得而闻，惟董妃、<br>符后之懿范，亦无愧于彤管矣。（案：是书无外戚传，考《五代会要》云：周太<br>祖第三女乐安公主，为汉室所害，广顺元年二月追封，至显德四年四月，又追封<br>莒国长公主。第四女寿安公主，降张永德，广顺元年四月封，至显德元年，封晋<br>国长公主。第五女永宁公主，广顺元年九月追封，至显德四年四月，又追封梁国<br>长公主。）<br><hr>
