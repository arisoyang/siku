<h4>《史部·旧五代史·卷一百一十七（周书）  世宗纪四》<b class="x">作者：薛居正等</b></h4>
<br>显德四年春正月己丑朔，帝御崇元殿受朝贺，仗卫如仪。诏天下见禁罪人，<br>除大辟外，一切释放。壬寅，兵部尚书张昭上言：“奉诏编修太祖实录及梁、唐<br>二末主实录。伏以撰《汉书》者先为项籍，编《蜀记》首序刘璋，贵神器之传授<br>有因，其历数之推迁得序。伏缘汉隐帝君临在太祖之前，其历试之绩，并在隐帝<br>朝内，请先修隐帝实录，以全太祖之事。窃又以唐末主之前有闵帝，在位四月，<br>出奔于卫，亦未编纪，请修闵帝实录。其清泰帝实录，请书为废帝实录。”从之。<br>（案：自“唐末主”以上，原文疑有脱误。据《五代会要》云：梁末主之上有郢<br>王友珪，篡弑居位，未有纪录，请依《宋书》刘劭例，书为“元凶友珪”，其末<br>主请依古义书曰后梁实录。又，唐末主之前有应顺帝，在位四月出奔，亦未编纪，<br>请书为前废帝，清泰主为后废帝，其书并为实录。）丁未，淮南道招讨使李重进<br>奏，破淮贼五千人于寿州北。先是，李景遣其弟伪齐王达率全军来援寿州，达留<br>驻濠州，遣其将许文缜、边镐、朱元领兵数万，溯淮而上，至紫金山，设十余寨，<br>与城内烽火相应。又筑夹道数里，将抵寿春，为运粮之路，至是为重进所败。戊<br>申，诏取来月幸淮南。（《宋史·李蒨传》：师老无功，时请罢兵为便，世宗令<br>范质、王溥就蒨谋之。蒨手疏请亲征，有必胜之利者三，世宗大悦，用其策。）<br>二月庚申，以前工部侍郎王敏为司农卿。辛酉，诏每遇入阁日，赐百官廊下<br>食，从旧制也。淮南道行营都监向训奏，破淮贼二千于黄蓍寨。甲戌，以枢密副<br>使王朴为权东京留守兼判开封府，以三司使张美为大内都巡检。乙亥，车驾发京<br>师。乙酉，次下蔡。<br>三月庚寅旦，帝率诸军驻于紫金山下，命今上率亲军登山击贼，连破数寨，<br>斩获数千，断其来路，贼军首尾不相救。是夜，贼将朱元、朱仁裕、孙璘各举寨<br>来降，降其众万余人。翌日，尽陷诸寨，杀获甚众，擒贼大将建州节度使许文缜、<br>前湖南节度使边镐，其余党沿流东奔，帝自率亲骑沿淮北岸追贼。及晡，驰二百<br>余里，至镇淮军，杀获数千人，夺战舰粮船数百艘，钱帛器仗不可胜数。甲午，<br>诏发近县丁夫城镇淮军，仍构浮梁于淮上。庐州都部署刘重进奏，杀贼三千人于<br>寿州东山口，皆紫金山之溃兵也。戊戌，授宣徽南院使、淮南节度使向训为徐州<br>节度使，充淮南道行营都监，即命屯镇淮上。己亥，帝自镇淮军复幸下蔡。壬寅，<br>赐淮南降军许文缜、边镐已下万五百人衣服钱帛有差。丙午，寿州刘仁赡上表乞<br>降，帝遣阁门使张保绩入城慰抚。翌日，仁赡复令子崇让上表请罪。戊申，幸寿<br>州城北，刘仁赡与将佐已下及兵士万余人出降，帝慰劳久之，恩赐有差。庚戌，<br>诏移寿州于下蔡，以故寿州为寿春县。是日，曲赦寿州管内见禁罪人，自今月二<br>十一日已前，凡有过犯，并从释放。应归顺职员，并与加恩。寿州管界去城五十<br>里内，放今年秋夏租税。自来百姓，有曾受江南文字聚集山林者，并不问罪。如<br>有曾相伤害者，今后不得更有相仇及经官论诉。自用兵已来，被掳却骨肉者，不<br>计远近，并许本家识认，官中给物收赎。曾经阵敌处所暴露骸骨，并仰收拾埋瘗。<br>自前政令有不便于民者，委本州条例闻奏，当行厘革。辛亥，以伪命清淮军节度<br>使、检校太尉、兼侍中刘仁赡为特进、检校太尉、兼中书令、郓州节度使，以右<br>羽林统军杨信为寿州节度使。是日，刘仁赡卒。壬子，以江南伪命西北面行营都<br>监使、舒州团练使朱元为蔡州防御使，以江南伪命文德殿使、寿州监军使周延构<br>为卫尉卿，以江南伪命寿州营田副使孙羽为太仆卿，以寿州节度判官郑牧为鸿胪<br>卿，赏归顺也。癸丑，追夺前许州行军司马韩伦在身官爵，配流沙门岛。伦，侍<br>卫马军都指挥使令坤之父也。令坤领陈州，伦在州干预郡政，掊敛之暴，公私患<br>之，为项城民武都等所讼。帝命殿中侍御史率汀就按之，伦诈报汀云“准诏赴阙”<br>，汀即奏之，帝愈怒，遽令遣劾，尽得其实，故有是命。（《宋史·韩令坤传》<br>云：伦法当弃市，令坤泣请于世宗，遂免死。）遣左谏议大夫尹日就于寿州开仓<br>赈饥民。丙辰，车驾发下蔡还京。<br>夏四月己巳，车驾至自下蔡。辛未，以江南伪命西北面行营应援使、前永安<br>军节度使、检校太尉许文缜为左监门卫上将军、检校太尉，以伪命西北面行营应<br>援都军使、前武安军节度使边镐为左千牛卫上将军、检校太傅。丙子，宰臣李穀<br>以风痹经年，上章请退，凡三上章，不允。（《宋史·李蒨传》：蒨扶疾入见便<br>殿，诏令不拜，命坐御座侧。以抱疾久，请辞相位，世宗怡然勉之，谓曰：“譬<br>如家有四子，一人有疾，弃而不养，非父之道也。朕君临万方，卿处辅相之位，<br>君臣之间分义斯在，奈何以禄奉为言。”穀愧谢而退。）丁丑，斩内供奉官孙延<br>希于都市，御厨使董延勋、副使张皓、武德副使卢继升并停职。时重修永福殿，<br>命延希督役，上见役夫有就瓦中啖饭，以柿为匕者，大怒，斩延希而罢延勋等。<br>壬午，故彭城郡夫人刘氏追册为皇后。癸未，故皇子赠左骁卫大将军谊再赠太尉，<br>追封越王；故皇子赠左武卫大将军诚再赠太傅，追封吴王；故皇子赠左屯卫大将<br>军諴再赠太保，追封韩王。故皇弟赠太保侗再赠太傅，追封郯王；故皇弟赠司<br>空信再赠司徒，追封杞王。故皇第三妹乐安公主追册莒国长公主，故皇第五妹永<br>宁公主追册梁国长公主。故皇从弟赠左领军大将军守愿再赠左卫大将军，故皇从<br>弟赠左监门将军奉超再赠右卫大将军，故皇从弟赠左千牛卫将愻再赠右武卫大将<br>军。甲申，以先降到江南兵士团结为三十指挥，号怀德军。<br>五月丁亥朔，帝御崇元殿受朝，仗卫如式。己丑，以新修永福殿改为广政殿。<br>辛卯，以端午赐文武百僚衣服，书始也。癸巳，侍卫亲军都指挥使、宋州节度使、<br>充淮南道行营都招讨李重进加检校太傅、兼侍中；以宣徽南院使、淮南节度使向<br>训为徐州节度使，加检校太尉、同平章事。丙申，斩密州防御副使侯希进于本郡。<br>时太常博士张纠检视本州夏苗，移牒希进分检，希进以不奉朝旨，不从。纠具事<br>以闻，帝怒，遣使斩之。丁酉，以滑州节度使兼殿前都点检、驸马都尉张永德为<br>澶州节度使，加检校太尉；以今上为滑州节度使，加检校太保，依前殿前都指挥<br>使。今上以三年十月宣授同州节度使，未于正衙宣制，至是移镇滑台，故自永州<br>防御使授焉。以侍卫马军都指挥使、洋州节度使韩令坤为陈州节度使、加检校太<br>傅；以权侍卫步军都指挥使、岳州防御使袁彦为曹州节度使，加检校太保，并典<br>军如故。己亥，以左神武统军刘重进为邓州节度使，以虎捷左厢都指挥使、阆州<br>防御使赵晁为河阳节度使，以兖州防御使白延遇为同州节度使。辛丑，宰臣范质、<br>李穀、王溥并加爵邑，改功臣。枢密使魏仁浦加检校太傅，进封开国公。辛亥，<br>知庐州行府事刘重进奏，相次杀败贼，获战船三十艘。壬子，以宣徽北院使吴延<br>祚为宣徽南院使，权西京留守，判河南府事。是月，诏中书门下差官详定格律。<br>中书门下奏：“差侍御史知杂事张湜等一十人详定。候毕日，委御史台尚书省四<br>品已上、两省五品已上官，参详可否，送中书门下议定，奏取进止。”从之。<br>六月丁巳，前濠州刺史齐藏珍以罪弃市。己未，以责授耀州司马钟谟为卫尉<br>少卿，赐紫。帝既诛孙晟，寻窜谟为耀州，既而悔之，故有是命。辛酉，西京奏，<br>伊阳山谷中有金屑，民淘取之。诏勿禁。乙酉，诏在朝文资官再举堪为令、录、<br>从事者各一人。<br>秋七月丁亥，以前徐州节度使、检校太师、兼中书令武行德为左卫上将军。<br>先是，诏行德分兵屯定远县，既为淮寇所袭，王师死者数百人，帝惩其偾军之咎，<br>故以环卫处之。以前河阳节度使李继勋为右卫大将军，责寿春南寨之败也。壬辰，<br>以刑部尚书王易为太子少保致仕，以右监门卫上将军盖万为左卫上将军致仕。己<br>酉，司农卿王敏卒。甲辰，诏曰：“准令，诸论田宅婚姻，起十一月一日至三月<br>三十日止者。州县争论，旧有厘革，每至农月，贵塞讼端。近闻官吏因循，由此<br>成弊，凡有诉竞，故作逗遛，至时而不与尽辞，入务而即便停罢，强猾者因兹得<br>计，孤弱者无以自伸。起今后应有人论诉陈词状，至二月三十日权停。若是交相<br>侵夺、情理妨害、不可停滞者，不拘此限”。<br>八月乙卯朔，兵部尚书张昭上疏，望准唐朝故事，置制举以罩英才。帝览而<br>善之，因命昭具制举合行事件，条奏以闻。丙辰，以太常卿田敏为工部尚书，以<br>太子宾客司徒诩为太常卿。辛未，诏在朝武班，各举武勇胆力堪为军职者一人。<br>甲戌，赐左监门上将军许文缜、右千牛上将军边镐、右卫大将军王环、卫尉卿周<br>延构、太府卿冯延鲁、太仆卿郑牧、鸿胪卿孙羽、卫尉少卿钟谟、工部郎中何幼<br>冲各冬服绢二百匹、绵五百两。文缜已下，皆吴、蜀之士也。乙亥，宰臣李穀罢<br>相，守司空，加食邑实封。穀抱疾周岁，累上表求退，至是方允其请。以枢密副<br>使、户部侍郎王朴为枢密使、检校太保。癸未，前濮州刺史胡立自伪蜀回，蜀主<br>孟昶寓书于帝，其末云：昶昔在龆龀，即离并都，亦承皇帝凤起晋阳，龙兴汾水，<br>合叙乡关之分，以陈玉帛之欢。傥蒙惠以嘉音，伫望专驰信使，谨因胡立行次，<br>聊陈感谢披述”云。初，王师之伐秦、凤也，以立为排阵使，既而为蜀所擒。及<br>秦、凤平，得降军数千人，其后帝念其怀土，悉放归蜀，至是蜀人知感，故归立<br>于我。昶本生于太原，故其书意愿与帝推乡里之分，帝怒其抗礼，不答。<br>九月甲申朔，宰臣王溥、枢密使王朴皆丁内艰，并起复旧位。以侍卫马步军<br>都指挥使、宋州节度使李重进为郓州节度使，典军如故。己丑，以前翰林学士、<br>礼部侍郎窦仪为端明殿学士，依前礼部侍郎。<br>冬十月丙辰，赐京城内新修四寺额，以天清、天寿、显静、显宁为名。壬戌，<br>左藏库使符令光弃市。时帝再议南征，先期敕令光广造军士袍襦，不即办集，帝<br>怒，命斩之。时宰臣等至庭救解，帝起入宫，遂戮于都市。令光出勋阀之后，历<br>职内庭，以清慎自守，累总繁剧，甚有廉干之誉。帝素重其为人，每加委用，至<br>是以小过见诛，人皆冤之。戊午，诏悬制科凡三，其一曰贤良方正能直言极谏科，<br>其二曰经学优深可为师法科，其三曰详闲吏理达于教化科。不限前资、见任职官，<br>黄衣草泽，并许应诏。时兵部尚书张昭条奏，请兴制举，故有是命。癸亥，河东<br>伪命麟州刺史杨重训以城归顺，授重训本州防御使、检校太傅。戊辰，诏取月内<br>车驾暂幸淮上。己巳，以枢密使王朴为权东京留守，以三司使张美为大内都点检。<br>壬申，驾发京师。壬午，以前郓州节度使郭从义为徐州节度使，以徐州节度使向<br>训为宋州节度使。<br>十一月癸未朔，以内客省使昝居润为宣徽北院使，权东京留守。丙戌，车驾<br>至濠州城下。戊子，亲破十八里滩。寨在濠州东北淮水之中，四面阻水，上令甲<br>土数百人跨驼以济。今上以骑军浮水而渡，遂破其寨，掳其战舰而回。癸巳，帝<br>亲率诸军攻濠州，夺关城，破水寨，贼众大败，焚战舰七十余艘，斩首二千级，<br>进军攻羊马城。丙申夜，伪濠州团练使郭廷谓上表陈情，且言家在江南，欲遣人<br>禀命于李景，从之。辛丑，帝自濠州率大军水陆齐进，循淮而下，命今上率精骑<br>为前锋。癸卯，大破淮贼于涡口，斩首五千级，收降卒二千余人，夺战船三百艘，<br>遂鼓行而东，以追奔寇，昼夜不息，沿淮城栅，所至皆下。乙巳，至泗州。今上<br>乘势麾军，焚郭门，夺月城，帝亲冒矢石以攻其垒。丙午，日南至，从臣拜贺于<br>月城之上。<br>十二月乙卯，泗州守将范再遇以其城降，授再遇宿州团练使。戊午，帝自泗<br>州率众东下，命今上领兵行于南岸，与帝夹淮而进。己未，至清口，追及淮贼，<br>军行鼓噪之声闻数十里。辛酉，至楚州西北，大破贼众，水陆俱奔，有贼船数艘，<br>顺流而逸，帝率骁骑与今上追之数十里，今上擒贼大将伪保义军节度使、江北都<br>应援使陈承昭以献。收获舟船，除焚荡外得三百余艘，将士除杀溺外得七千余人。<br>初，帝之渡淮也，比无水战之备，每遇贼之战棹，无如之何，敌人亦以此自恃，<br>有轻我之意。帝即于京师大集工徒，修成艛舰，逾岁得数百艘，兼得江、淮舟船，<br>遂令所获南军教北人习水战出没之势，未几，舟师大备。至是水陆皆捷，故江南<br>大震。壬戌，伪命濠州团练使郭廷谓以城归顺。乙丑，雄武军使崔万迪以涟水归<br>顺。丙寅，以郭廷谓为亳州防御使，（《隆平集》：廷谓望金陵大恸，再拜，然<br>后以城降。世宗曰：“江南诸将，惟卿断涡口桥，破定远寨，足以报李景禄矣。<br>濠上使李景自守，亦何能为！”乃授以亳州防御使。）以伪命濠州兵马都监陈迁<br>为沂州团练使，以伪命保义军节度使陈承昭为右监门上将军。江南李景遣兵驱掳<br>扬州士庶渡江，焚其州郭而去。丙子，故同州节度使白延遇赠太尉，故濠州刺史<br>唐景思赠武清军节度使。丁丑，泰州平。<br><hr>
