<h4>《史部·旧五代史·卷一百三十四  僣伪列传一》<b class="x">作者：薛居正等</b></h4>
<br>杨行密，庐州人。少孤贫，有膂力，日行三百里。唐中和之乱，天子幸蜀，<br>郡将遣行密徒步奏事，如期而复。（《北梦琐言》：郑綮尝典杨行密为本州步奏<br>官。）光启初，秦宗权扰淮右，频寇庐、寿，郡将募能致战擒贼者，计级赏之，<br>行密以胆力应募，往必有获，得补为队长。行密乃自募百余人，皆璟勇无行者，<br>杀都将，自权州兵，郡将即以符印付之而去，朝廷因正授行密庐州刺史。<br>光启三年，扬州节度使高骈失政，委任妖人吕用之辈。牙将毕师铎惧为用之<br>所谮，自高邮起兵以袭广陵，为用之所却，乃乞师于宣州秦彦，且言事克之日，<br>愿以扬州帅之。彦先遣将秦稠以兵三千人助师铎攻陷广陵，高骈署师铎为行军司<br>马。未几，秦彦率大众并家属渡江，入扬州军府，自称节度使。初，扬州未陷，<br>吕用之诈为高骈檄，征兵于庐州，及城陷，行密以万人奄至。毕师铎之入广陵也，<br>吕用之出奔于外，至是委质于行密。行密攻广陵，营于大明寺，秦、毕出兵以攻<br>行密之营，短兵才接，行密伪遁，秦、毕之兵争入其栅，以取金帛，行密发伏兵<br>以击之，秦、毕大败，退走其壁，自是不复出战。其年九月，秦、毕害高骈于幽<br>所，少长皆死，同坎痤于道院北垣下。行密攻围弥急，城中食尽，米斗四十千，<br>居人相啖略尽。十月，城陷，秦、毕走东塘，行密入广陵，辇外寨之粟以食饥民，<br>即日米价减至三千。十一月，蔡贼孙儒以众万人自淮西奄至，还据外寨，行密辎<br>重牛羊军食未入城者，皆为儒所有。时秦、毕来自东塘，与儒军合，自是西门之<br>外，复为敌境矣。初，吕用之遇行密于天长，绐行密曰：“用之有白金五千铤，<br>瘗于所居之庑下，寇平之日，愿备将士倡楼一醉之资。”至是，行密阅兵，用之<br>在侧，谓用之曰：“仆射许此辈银，何负心也！”遽命斩于三桥之下，夷其族。<br>行密既有广陵，遣使至大梁，陈归附之意。是时，梁祖兼领淮南，乃遣牙将张廷<br>范使于淮南，与行密结盟，寻遣行军司马李璠权知淮南留后，令都将郭言以兵援<br>送。行密初则厚礼廷范，及闻李璠之行，勃然有拒命之意。廷范惧，易衣夜遁，<br>遇梁祖于宋州，备言行密不轨之心，酌其兵势未可图也，乃追李璠等还，即表行<br>密为淮南留后。<br>文德元年正月，孙儒杀秦彦、毕师铎于高邮，引军袭广陵，下之，儒自称节<br>度使，行密收其众归于庐江。十一月，梁祖遣大将庞师古自颍上渡淮，讨孙儒之<br>乱，师古引兵深入淮甸，不利，还。龙纪元年，孙儒出攻宣州，行密乘虚袭据扬<br>州，北通时溥，孙儒引兵复攻行密。大顺元年，行密危蹙，率众夜遁，出据宣州，<br>儒复入扬州。二年，乃蒐练兵甲以攻行密，属江、淮疾疫，师人多死，儒亦卧病，<br>为部下所执，送于行密，杀之。行密自宣城长驱入于广陵，尽得孙儒之众。自光<br>启末，高骈失守之后，行密与毕师铎、秦彦、孙儒递相窥图，六七年中，兵革竞<br>起，八州之内，鞠为荒榛，圜幅数百里，人烟断绝。行密既并孙儒，乃招合遗散，<br>与民休息，政事宽简，百姓便之，蒐兵练将，以图霸道。所得孙儒之众，皆淮南<br>之骁果也，选五千人豢养于府第，厚其衣食，驱之既战，靡不争先。甲胄皆以黑<br>绘饰之，命曰“黑云都”。<br>乾宁二年，行密尽有淮南之地，昭宗乃降制授行密淮南节度副大使知节度事、<br>管内营田观察处置等使、开府仪同三司、检校太傅、同中书门下平章事、扬州大<br>都督府长史、上柱国、宏农郡王，食邑三千户，食实封一百户。四年，梁祖平兖、<br>郓，朱瑾及沙陀将李承嗣、史俨等皆奔淮南，行密待之优厚，任以为将，瑾与承<br>嗣皆位至方伯。是岁，行密纵兵侵掠邻部，两浙钱、江西钟传、鄂州杜洪皆遣<br>使求救于梁。梁祖遣朱友恭率部骑万人渡江，取便讨伐。行密先令都将翟章据黄<br>州，及梁师至，即弃郡南渡，固守武昌寨，行密遣将马珣以精兵五千助之，友恭<br>与杜洪大破其众，遂拔武昌寨，擒翟章并淮军三千余人，获马五百匹，淮人大恐。<br>八月，梁祖遣葛从周领步骑万人自霍丘渡淮，遣庞师古率大军营于清口。淮人决<br>堰纵水，流潦大至。又令朱瑾率劲兵以袭汴军，汴军大败，师古死之。葛从周闻<br>师古之败，自濠梁班师，至淠河，为淮人所乘，诸军仅得北归。<br>光化二年，行密北侵，遣张归厚御之而退。天复三年，青州王师范叛，乞师<br>于淮南，行密遣将王景仁率师二万以援之，攻讨密州。七月，梁祖大破师范及景<br>仁之众，景仁遁还，追至辅唐，杀数千人，进取密州。天祐元年十一月，淮人攻<br>光州，梁祖率军抵霍丘，略地于庐、寿之境，淮人遁去。二年正月，进攻寿州，<br>淮人闭壁不出，大掠而还。是月，行密攻陷鄂州，擒节度使杜洪，戮于扬州市，<br>梁之戍兵数千人亦陷焉。其后，江西钟传、宣州田頵俱为行密所并。三年，行密<br>以疾卒于广陵。及其子渭僣号，伪追尊为太祖武皇帝。<br>渥，字奉天，行密长子也。行密卒，渥遂袭伪位，自称吴王，委军政于大将<br>张颢。渥性猜忌，不能御下。天祐五年六月，渥为颢所杀，颢将纳款于梁，遂自<br>称留后，委别将徐温握兵柄。居无何，温复杀颢，立行密次子渭为主。及渭僣号，<br>伪追尊为景帝。<br>渭，渥之弟也。既立，政事咸委于徐温。时温为镇海军节度、内外马步军都<br>指挥使，乃于上元县置升州，盛开幕府，自握兵柄于上流，其子知训等于扬州居<br>以秉政，凡十余年。温乃册渭为天子，国号大吴，改唐天祐十六年为武义元年。<br>渭以温为大丞相、都督中外诸军事。渭僣号凡三年而卒，谥为惠帝。<br>溥，行密幼子也。初封丹阳王，渭卒，徐温乃推溥为主，后僣伪号。唐同光<br>元年，庄宗平梁，迁都于洛阳。十二月，溥遣使章景来朝，称“大吴国主致书上<br>大唐皇帝”，其辞旨卑逊，有同笺表。明年八月，又遣其司农卿卢蘋贡方物，及<br>献贞简太后珍玩，庄宗命左藏库使王居敏、通事舍人张朗等以名马报之。郭崇韬<br>之平西川也，淮人大惧，将去伪号，称藩于唐。时崇韬欲陈舟师下峡，为平吴之<br>策，会崇韬既诛，洛城有变，淮人闻之，比屋相庆。明宗纂嗣，溥复遣使修好，<br>安重诲奏曰：“杨溥既不称藩，无足与之抗礼，来侦国情，不如辞绝。”乃谢其<br>使，不受所贡，遣之。唐天成二年十月，徐温卒，追封为齐王。温之养子李棨代<br>温佐辅，秉政数年，位至太尉、中书令、录尚书事，袭封齐王，伪加九锡。晋天<br>福二年，溥不得已逊位于棨。棨迁溥于润州，筑丹阳宫以处之。溥自是服羽衣，<br>习辟谷之术，年余以幽死。棨又迁其族于海陵，吴人谓其居为永宁宫。周显德中，<br>李景闻周师渡淮，虑杨氏为变，使人尽杀之。自唐大顺二年，行密始有淮南之地，<br>至溥逊位，凡四十七年而亡。（《五代史补》：杨行密尝命宣州刺史田頵领兵围<br>钱塘。钱珝危急，遣其子元皞修好于行密。元頵风神俊迈，行密见之甚喜，因以<br>其女妻之，遽命頵罢兵。初，頵之围城也，尝遣使候钱珝起居，珝厚待之。将行，<br>复与之小饮，时罗隐、皮日休在坐，意以頵之师无能为也，且欲讥之。于是日休<br>为令，取一字，四面被围而不失其本音，因曰：“‘其’字上加‘鳷’为萁菜，<br>下加‘石’为鋋子，左加‘玉’为琪玉，右加‘月’为期会。”罗隐取“于”字<br>上加“雨”为舞雩，下加“皿”为盘盂，左加“玉”为玗玉，右加“邑”为于<br>阝地。）使者取“亡”字讥钱必亡。然“亡”上加“勣”为芒，下加“心”为<br>忘，右加“邑”为邙，左加“心”为忙，其令不通，合坐皆嘻笑之，使大惭而去。<br>未几，頵果班师。先是，行密与势力相敌，其为忿怒，虽水火之不若也。行密<br>尝命以大索为钱贯，号曰“穿钱眼”，闻之，每岁命以大斧科柳，谓之“斫杨<br>头”。至是，以元蒨通婚，二境渐睦，穿眼、斫头之论始止。<br>李棨，本海州人。伪吴大丞相徐温之养子也。温字敦美，亦海州人，初从淮<br>南节度使杨行密起师于庐州，渐至军校。唐末，青州王师范为梁祖所围，乞师于<br>淮南，杨行密发兵赴之，温时为小将，亦预其行。师次青之南鄙，师范已败，淮<br>兵大掠而还。棨时幼稚，为温所掳，温爱其慧黠，遂育为己子，名曰知诰。天祐<br>初，行密卒，其子渥嗣，会左卫都指挥使张颢杀渥，欲归命于梁。温谓颢曰：“<br>此去梁国，往复三千里，不月余事不成，军国未有主，无主将乱，不如有所立，<br>徐图其事。”颢然之，乃立渥弟渭为帅。温寻杀颢，渭授温常州刺史、检校司徒。<br>温留广陵，遣棨知州事。是岁，唐天祐五年也。七年，丁母忧，起复授检校太尉、<br>温州刺史，充本州团练观察使。八年，宣州叛，温与都将柴再用讨平之，加同中<br>书平章事，充淮南行军司马、内外马步都指挥使、镇海军节度、浙江西道观察等<br>使。十二年八月，温出镇润州，以其子知训知政事，加温镇海军管内水陵马步军<br>都军使，兼宁国军节度、宣歙池等州观察使。时棨为温属郡升州刺史，乃大理郡<br>廨，温表移其府于金陵，伪授升州大都督府长史，充镇海军节度副大使，知节度<br>事，以棨为镇海军节度副使、行润州刺史，充本州团练使。十五年，知训授淮南<br>行军副使、内外马步军都指挥使，通判军府事。居无何，知训为大将朱瑾所杀，<br>温以棨代知政事。明年，温册杨渭为天子，僣称大吴，改唐天祐十六年为武义元<br>年。<br>十八年，渭死，温闻之，自金陵驰归扬州，夜入广陵，议有所立。或有希温<br>旨，言及蜀先主遗命诸葛亮之事，温厉声曰：“若杨氏无男，有女当立矣，无得<br>异议。”由是群心乃定，遂迎丹阳王溥于润州，以其年六月十八日即伪位，改元<br>为顺义。自是温父子愈盛，中外共专其国，杨氏主祭而已。温累官至竭忠定难建<br>国功臣、大丞相、都督中外诸军事、诸道都统、镇海宁国等军节度、宣歙池等州<br>管内营田观察等使、开府仪同三司、守太师、中书令、金陵尹、东海王，食邑一<br>万户，实封五百户。伪顺义七年改乾贞元年，即后唐天成二年。其年十月二十三<br>日，温卒，伪赠大元帅，追封齐王，谥曰忠武。<br>棨前梦温负登山，逾年温卒，棨乃伪授辅政兴邦功臣，知内外左右事、开府<br>仪同三同、守太尉、中书令、宣城公。棨自平朱瑾之乱，遂执吴政。天成四年，<br>伪吴改太和元年，是岁棨出镇金陵，寻封东海王。至清泰二年改天祚元年，其年<br>以金陵为齐国，封棨为齐王，乃追谥温为忠武王，庙号太祖。棨又进位太尉、录<br>尚书事，留镇金陵，以其子景总政于扬州。未几，伪加棨九锡，建天子旌旗，改<br>金陵为西都，以扬州为东都。棨开国依齐、梁故事。用徐玠为齐国右丞相，宋齐<br>丘为左丞相，以为谋主。伪吴天祚三年，杨溥逊位于棨，国号大齐，改元为升元，<br>建都于金陵，时晋氏天福二年也。棨乃册杨溥为让皇，其册文曰“受禅老臣知诰，<br>谨上册皇帝为高尚思元宏古让皇”云。仍以其子遥领平庐军节度使，迁于海陵。<br>棨自云唐明皇第六子永王璘之裔。唐天宝末，安禄山连陷两京，明皇幸蜀，诏以<br>璘为山南、岭南、黔中、江南四道节度采访等使，璘至广陵，大募兵甲，有窥图<br>江左之志，后为官军所败，死于大庾岭北，故棨指之以为远祖。因还姓李氏，始<br>改名棨，国号大唐，尊徐温为义祖。棨僣位凡七年，子景立。<br>景，本名璟，及将臣于周，以犯庙讳，故改之。棨之长子也，（《钓矶立谈》<br>云：烈祖一日昼寝，梦一黄龙出殿之西楹，矫首内向，如窥伺状。烈祖惊起，使<br>人侦之，顾见元宗方倚楹而立，遣人候上动静，于是立嫡之意遂决。）棨卒，乃<br>袭伪位，改元为保大。以仲弟遂为皇太弟，季弟达为齐王，仍于父柩前设盟约，<br>兄弟相继。景僣号之后，属中原多事，北土乱离，雄据一方，行余一纪。其地东<br>暨衢、婺，南及五岭，西至湖湘，北据长淮，凡三十余州，广袤数千里，尽为其<br>所有，近代僣窃之地，最为强盛。又尝遣使私赂契丹，俾为中国之患，自固偷安<br>之计。（《南唐书》云：契丹遣二使来告曰：“晋少主逆命背约，自贻废黜，吾<br>主欲与唐继先世之好，将册君为中原主。”嗣主曰：“孤守江、淮，社稷已固，<br>与梁、宋阻隔。若尔主不忘先好，惠赐行人，受赐多矣，其他不敢拜命之辱。”）<br>周显德二年冬，世宗始议南征，以宰臣李穀为前军都部署。是冬，周师围寿<br>春。三年春，世宗亲征淮甸，大败淮寇于正阳，遂进攻寿州。寻又今上败何延锡<br>于涡口，擒皇甫晖于滁州。景闻之大惧，遣其臣钟谟、李德明等奉表于世宗，乞<br>为附庸之国，仍岁贡百万之数，又进金银器币及犒军牛酒。未几，又遣其臣孙晟、<br>王崇质等奉表修贡，且言：“景愿割濠、寿、泗、楚、光、海等六州之地，隶于<br>大朝，乞罢攻讨。”世宗未之许。时李德明等见周师争攻寿春，虑不能保，乃奏<br>云：“宽臣等五日之诛，容臣等自往江南，取本国表章，举江北诸州，尽献于大<br>朝。”世宗许其行。久之，德明等不至，乃权议回銮，惟留偏师数千围守寿春而<br>已。四年春，世宗再驾南征。三月，大败江南援军于紫金山，寻下寿州，乃命班<br>师。是岁冬十月，世宗复临淮甸，连下濠、泗二郡，进攻楚州。明年春正月，拔<br>之，遂移幸扬州，驻大军于迎銮，将议济江。景闻之，自谓亡在朝夕，乃谋欲传<br>位其世子，使称藩于周。（《南唐书》：正月，改无交泰。）遣其臣陈觉奉表陈<br>情，且顺世宗之旨焉。觉至，世宗召对于御幄。是时江北诸州，唯庐、舒、蕲、<br>黄四郡未下，世宗因谓觉曰：“江南国主若能以江北之地尽归于我，则朕亦不至<br>穷兵黩武。”觉闻命欣然，即遣人过江取景表，以庐、舒、蕲、黄等四州来上，<br>乞画江为界，仍岁贡地征数十万。世宗许之，乃还京。自是景始行大朝正朔，上<br>章称唐国主臣景，累遣使修贡，亦不失外臣之礼焉。<br>皇朝建隆二年夏，景以疾卒于金陵，时年四十六。以其子煜袭伪位，其后事<br>具皇家日历。（《五代史补》：李掞，本为徐温所养，温杀张颢，权出于己，自<br>称大丞相、中书令、都统。及出居金陵，以嫡子知训为丞相，掞为润州节度。掞<br>始为宣州，忽得润州，甚怏怏，将白温辞之。宋齐丘素与掞善，因谓掞曰：“知<br>训骄倨，不可大用，殆必有损足焚巢之患。宣州去江都远，难为应，润州方隔一<br>水尔，有急则可以立功，慎勿辞也。”棨闻之释然，遂行。至润州，未几知训果<br>为朱瑾所杀，是夜，江都乱，火光亘天，掞望之曰：“宋公之言中矣。”遂引军<br>渡江，尽诛朱瑾之党。后解甲去备，以待徐温。温至，且喜且怒，谓掞曰：“犹<br>幸汝在润州，不然吾家大势将去矣。汝于兄弟中有大功者耶！”即日用掞为左仆<br>射，知政事，以代知训。掞善于抚御，内外之心翕然而归之，故徐温卒未几而江<br>南遂为掞所有。先是，江南童谣云：“东海鲤鱼飞上天。”东海即徐之望也，鲤<br>者李也，盖言李掞一旦自温家起而为君尔。初，掞既蓄异志，且欲讽动僚属。雪<br>天大会，酒酣，出一令，须借雪取古人名，仍词理通贯。时齐丘、徐融在坐，掞<br>举杯为令曰：“雪下纷纷，便是白起。”齐丘曰：“著屐过街，必须雍齿。”融<br>意欲挫掞等，遽曰：“明朝日出，争奈萧何。”掞大怒，是夜收融投于江，自是<br>与谋者惟齐丘而已。宋齐丘，豫章人，父尝在钟传幕下。齐丘素落魄，父卒，家<br>计荡尽，已在穷悴，朝夕不能度。时姚洞天为淮南骑将，素好士，齐丘欲谒之，<br>且囊空无备纸笔之费，计无所出，但于逆旅社门而坐，如此殆数日。邻房有散乐<br>女尚幼，问齐丘曰：“秀才何以数日不出？”齐丘以实告，女叹曰：“此甚小事，<br>秀才何吝一言相示耶！”乃惠以数缗。齐丘用市纸笔，为诗咏以投洞天，其略曰：<br>“某学武无成，攻文失志，岁华蹭蹬，身事蹉跎。胸中之万仞青山，压低气宇；<br>头上之一轮红日，烧尽风云。加以天步凌迟，皇纲废绝，四海渊黑，中原血红。<br>挹飞苍走黄之辩，有出鬼没神之机。”洞天怒其言大，不即接见。齐丘窘急，乃<br>更其启，翼日复至，其略曰：“有生不如无生，为人不若为鬼。”又云：“其为<br>诚恳万端，只为饥寒两字。”洞天始悯之，渐加以拯救。徐温闻其名，召至门下。<br>及掞之有江南也，齐丘以佐命功，遂至将相，乃上表以散乐女为妻，以报宿惠，<br>许之。韩熙载仕江南，官至诸行侍郎。晚年不羁，女仆百人，每延请宾客，而先<br>令女仆与之相见，或调戏，或殴击，或加以争夺靴笏，无不曲尽，然后熙载始缓<br>步而出，习以为常。复有医人及烧炼僧数辈，每来无不升堂入室，与女仆等杂处，<br>伪主知之，虽怒，以其大臣，不欲直指其过，因命待诏画为图以赐之，使其自愧，<br>而熙载视之安然。）<br>王审知，字信通，光州固始人。父恁，世为农民。唐广明中，黄巢犯阙，江、<br>淮盗贼蜂起。有贼帅王绪者，自称将军，陷固始县，审知兄潮时为县佐，绪署为<br>军正。蔡贼秦宗权以绪为光州刺史，寻遣兵攻之，绪率众渡江，所在剽掠，自南<br>康转至闽中，入临汀，自称刺史。绪多疑忌，部将有出己之右者皆诛之。潮与豪<br>首数辈共杀绪，其众求帅，乃刑牲歃血为盟，植剑于前，祝曰：“拜此剑动者为<br>将军。”至潮拜，剑跃于地，众以为神异，即奉潮为帅。时泉州刺史廖彦若为政<br>贪暴，军民若之，闻潮为理整肃，耆老乃奉牛酒，遮道请留。潮因引兵围彦若，<br>岁余克之，又平狼山贼帅薛蕴，兵锋日盛。唐光启二年，福建观察使陈岩表潮为<br>泉州刺史。大顺中，岩卒，子婿范晖自称留后，潮遣审知将兵攻之，逾年，城中<br>食尽，乃斩晖而降，由是尽有闽、岭五州之地。潮即表其事，昭宗因建威武军于<br>福州，以潮为节度、福建管内观察使，审知为副。审知为观察副使，有过，潮犹<br>加捶挞，审知无怨色。潮寝疾，舍其子延兴、延虹、延丰、延休，命审知知军府<br>事。十二月丁未，潮薨，审知以让其兄审邽，审邽以审知有功，辞不受。审知自<br>称福建留后，表于朝廷。唐末，为威武军节度、福建观察使，累迁检校太保，封<br>琅邪郡王。梁朝开国，累加中书令，封闽王。（《王审知德政碑》云：潮付公以<br>戎旅，仍具表奏，寻加刑部尚书、威武军留后，俄授金紫光禄大夫、右仆射、本<br>军节度使，又改光禄大夫、检校司空，转特进、检校司徒，又转检校太保、琅邪<br>郡王，食邑四千户，食实封一百户。）是时，杨氏据江、淮，故闽中与中国隔越，<br>审知每岁朝贡，泛海至登莱抵岸，往复颇有风水之患，漂没者十四五。后唐庄宗<br>即位，遣使奉贡，制加功臣，进爵邑。<br>审知起自陇亩，以至富贵。每以节俭自处，选任良吏，省刑惜费，轻徭薄敛，<br>与民休息。三十年间，一境晏然。同光元年，审知卒，子延翰嗣，为弟延钧所杀。<br>延钧，审知次子。后唐长兴三年，上言吴越国王钱薨，乞封为吴越王，不<br>报。未几，自称帝，国号大闽，改元龙启，然犹称藩于朝廷。清泰元年，遇弑。<br>子昶嗣。<br>昶，嗣伪位，朝廷因授昶福建节度使。晋天福三年，遣使贡奉至阙，止称闽<br>王。其子继恭称节度使，晋祖乃下制封昶为闽王。改元通大，后遇弑，审知少子<br>延羲嗣。<br>延羲，嗣伪位，改元永隆，在位六年遇弑。兄延政，自称帝于福州，晋开运<br>三年，为李景所灭。（《五代史补》：王潮之来福建也，值连帅陈岩卒，子婿范<br>晖自称留后，潮攻拔之，尽有其地，遂为福建观察使。至其弟审知立，虽天下多<br>事，犹能修其职贡，朝廷嘉之，封闽王。审知卒，子延钧嗣，无识，辄改审知制<br>度，僣称大闽，改元龙启，其后为子昶杀。昶多行不道，闽人杀之。立从父延羲，<br>改元永隆，延羲不恤政事，国乱，为其将连重遇所杀，王氏之族遂灭。先是，梁<br>朝有王霸者，即王氏之远祖，为道士，居于福州之怡山时，爱二皂荚树，因其下<br>筑坛，为朝礼之所，其后丹成冲虚而去，霸尝云：“吾之子孙，当有王于此方者。”<br>乃自为谶，藏之于地。唐光启中，烂柯道士徐景元，因于坛东北隅取土，获其诗，<br>曰：“树枯不用伐，坛坏不须结。不满一千年，自有系孙列。”又曰：“后来是<br>三王，潮水荡祸殃。岩逢二乍间，未免有销亡。子孙依吾道，代代封闽疆。”议<br>者以为：潮荡祸殃，谓王潮除其祸患以开基业也；岩逢二乍间，谓陈岩逢王潮未<br>几而亡，土地为其所有也；代代封闽疆，谓潮与审知也，代代盖两世之称，明封<br>崇不过潮与审知两世耳。初，王潮尝假道于洪州，时钟传为洪州节度使，以王潮<br>若得福建，境土相接，必为己患，阴欲诛之。有僧上蓝者，通于术数，动皆先知，<br>大为钟所重。因入谒，察传词气，惊曰：“令公何故起恶意，是欲杀王潮否？”<br>传不敢隐，尽以告之。上蓝曰：“老僧观王潮与福建有缘，必变，彼时作一好世<br>界。令公宜加礼厚待，若必杀之，令公之福去矣。”于是传加以援送。及审知之<br>嗣位也，杨行密方盛，常有吞东南之志气。审知居常忧之，因其先人尝为上蓝所<br>知，乃使人赍金帛往遗之，号曰“送供”，且问国之休咎。使回，上蓝以十字为<br>报，其词曰：“不怕羊入屋，只怕钱入腹。”审知得之叹曰：“羊者杨也，腹者<br>福也，得非福州之患，不在杨行密而在钱氏乎？今内外将吏无姓钱者，必为子孙<br>后世之忧矣。”至延羲为连重遇所杀，诸将争立，江南乘其时命查文徽领兵伐之，<br>经年不能下。会两浙救兵至，文徽腹背受敌，遂大败。自是福州果为钱氏所有，<br>入腹之谶始应。盖国之兴衰，皆冥数决定矣。徐寅，登第归闽中，途径大梁，因<br>献太祖《游大梁赋》。时梁祖与太原武皇为雠敌，武皇眇一目，而又出自沙陀部<br>落，寅欲曲媚梁祖，故词及之，云：“一眼匈奴，望英威而胆落。”未几，有人<br>得其本示太原者，武皇见而大怒。及庄宗之灭梁也，四方诸侯以为唐室复兴，奉<br>琛为庆者相继。王审知在闽中，亦遣使至，遽召其使问曰：“徐寅在否？”使不<br>敢隐，以无恙对，庄宗因惨然曰：“汝归语王审知，父母之雠，不可同天，徐寅<br>指斥先帝，今闻在彼中，何以容之？”使回，具以告，审知曰：“如此则主上欲<br>杀徐寅耳，今杀则未敢奉诏，但不可以用矣。”即日戒阍者不得引接，徐寅坐是<br>终身止于秘书正字。江为，建州人，工于诗。乾祐中，福州王氏国乱，有故人任<br>福州官属，恐祸及，一旦亡去，将奔江南，乃间道谒为。经数日，为且与草投江<br>南表。其人未出境，遭边吏所擒，仍于囊中得所撰表章，于是收为与奔者，俱械<br>而送。为临刑，词色不挠，且曰：“嵇康之将死也，顾日影而弹琴，吾今琴则不<br>暇弹，赋一篇可矣。”乃索笔为诗曰：“衙鼓侵人急，西倾日欲斜。黄泉无旅店，<br>今夜宿谁家？”闻者莫不伤之。黄滔，在闽中为王审知推官。一旦馈之鱼，时滔<br>方与徐寅对谈，遂请代为谢笺。寅援笔而成，其略曰：“衔诸断索，才从羊续悬<br>来；列在雕盘，便到冯欢食处。”时人大称之。）<br>史臣曰：昔唐祚横流，异方割据，行密以高材捷足启之于前，李棨以履霜坚<br>冰得之于后，以伪易伪，逾六十年。洎有周兴薄伐之师，皇上示怀柔之德，而乃<br>走梯杭而入贡，奉正朔以来庭，如是则长江之险，又何足以恃哉！审知僻据一隅，<br>仅将数世，始则可方于吴芮，终则窃效于尉佗，与夫穴蜂井蛙，亦何相远哉！五<br>纪之亡，盖其幸也。<br><hr>
