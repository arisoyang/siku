<h4>《史部·旧五代史·卷一百三十二  世袭列传一》<b class="x">作者：薛居正等</b></h4>
<br>李茂贞，本姓宋，名文通，深州博野人。祖铎，父端。唐乾符中，镇州有博<br>野军，宿卫京师，屯于奉天，文通时隶本军为市巡，累迁至队长。黄巢犯阙，博<br>野军留于凤翔，时郑畋理兵于岐下，畋遣文通以本军败尚让之众于龙尾坡，以功<br>为神策军指挥使。朱玫之乱，唐僖宗再幸兴元，文通扈跸山南，论功第一，迁检<br>校太保、同平章事、洋蓬壁等州节度使，赐姓，名茂贞，僖宗亲为制字曰正臣。<br>光启二年，王行瑜杀朱玫于京师，李昌符拥兵于岐下，诏茂贞与陈佩等讨之。三<br>年，诛昌符，车驾还京，以茂贞为凤翔节度使，加检校太尉、兼待中、陇西郡王。<br>大顺二年，观军容使杨复恭得罪，奔山南，与杨守亮据兴元叛，茂贞与王行<br>瑜讨平之。诏以宰相徐彦若镇兴元，茂贞违诏，表其假子继徽为留后，坚请旄钺，<br>昭宗不得已而授之。自是茂贞恃勋恣横，擅兵窥伺，颇干朝政，始萌问鼎之志矣。<br>既而逐泾原节度使张球、洋州节度使杨守忠、凤州刺史满存，皆夺据其地，奏请<br>子弟为牧伯，朝廷不能制。大臣奏议言其过者，茂贞即上章论列，辞旨不逊，奸<br>邪者因之附丽，遂成朋党，朝政于是隳焉。昭宗性英俊，不任其逼，欲加讨伐。<br>乾宁初，命宰臣杜让能调发军旅，师未越境，为茂贞所败。茂贞乘胜进屯三桥，<br>京师大震，士庶奔散，天子乃诛中尉西门君遂、李周潼等谢之。茂贞严兵不解，<br>势将指阙，抗言让能之罪，诛之方罢。及韦昭度、李谿为相，茂贞听崔昭纬之邪<br>说，复沮其事，表昭度等无相业，不可置之台司，恐乱天下。诏报曰：“军旅之<br>事，吾则与藩臣图之，朝廷命相，出自朕怀。”又请授王珙河中节度使，诏报曰：<br>“太原表先至，已许王珂，不可追改。”乾宁二年五月，茂贞与王行瑜、韩建称<br>兵入觐，京师震恐，天子御楼待之，抗表请杀宰相韦昭度、李谿以谢天下，移王<br>珙于河中。既还，留其假子继鹏宿卫，即阎珪也。时后唐武皇上表，请讨三镇以<br>宁关辅。是岁七月，太原之师至河中，继鹏与中尉景宣之子继晟迫车驾幸凤翔，<br>昭宗曰：“太原军未至，銮舆不可辄动，朕与诸王固守大内，卿等安辑京师，如<br>太原实至，吾可以方略制之。”继鹏与景宣、中尉骆全权因燔烧东市，中夜大噪。<br>昭宗登承天门楼避乱，令捧日都将李云守楼下，继鹏率众攻云。昭宗凭轩慰谕，<br>继鹏弯弧大呼，矢拂御衣，中楼桷。侍臣掖昭宗下楼还宫，继鹏即纵火攻宫门。<br>昭宗诏诸王谋其所向，李云奏曰：“事急矣，请且幸臣营。”云乃与扈跸都将李<br>君庆卫昭宗出启夏门，驻华严寺。晡晚，出幸南山之莎城，驻于石门山之佛寺。<br>是月，武皇至渭北，遣副使王瑰奉表行在，昭宗以武皇为行营都统，进讨邠、岐。<br>茂贞惧，斩继鹏、继晟，上表待罪，昭宗原之，武皇曰：“不诛茂贞，关辅无由<br>宁谧。”时附茂贞者奏云：“若太原尽殄邠、岐，必入关辅，京师忧未艾也。”<br>乃诏武皇与茂贞和。及行瑜诛，武皇班师，茂贞怨望骄横如故。<br>明年五月，制授茂贞东川节度使。仍命通王、覃王治禁军于阙下，如茂贞违<br>诏，即讨之。茂贞惧，将赴镇。王师至兴平，夜自惊溃，茂贞因出乘之，官军大<br>败。车驾仓猝出幸华州，茂贞之众因犯京师，焚烧宫阙，大掠坊市而去，自此长<br>安大内尽为丘墟矣。四年，昭宗复命宰臣孙偓统军进讨，韩建谏止，令茂贞上章<br>请雪。光化中，加茂贞尚书令、岐王，令其子继筠以兵宿卫。<br>天复元年十月，梁祖攻同、华，势逼京师。十一月六日，继筠与中尉韩全诲<br>劫昭宗幸凤翔，茂贞遂与全诲矫诏征兵天下，将讨梁祖。宰相崔允召梁祖引四镇<br>之兵屯岐下，重沟复垒围守。三年，茂贞山南诸州尽为王建所陷，泾、原、秦、<br>陇、邠、鄜、延、夏皆降于汴。茂贞独据孤城，内外援绝，乃请车驾还京，求和<br>于汴，即斩韩全诲等二十人首级送于梁祖。自是兵力殚尽，垂翅不振，惧梁祖复<br>讨，请落尚书令，许之。（《九国志·李彦琦传》：彦琦本姓杨氏，凤翔李茂贞<br>委以心腹之任，易姓李氏，齿于诸子。后昭宗西幸，梁祖迎驾，攻逼岐下者累年，<br>及昭宗东还，长围方解。大军之后，府库空竭，彦琦请使甘州以通回鹘，往复二<br>载，美玉、名马相继而至，所获万计，茂贞赖之。）及梁祖建号，茂贞与王建会<br>兵于太原，志图兴复，竟无成功。茂贞疆土危蹙，不遂僣窃之志，但开岐王府，<br>署天官，目妻为皇后，鸣鞘掌扇，宣词令，一如王者之制，然尚行昭宗之正朔焉。<br>茂贞鼠形，多智数，军旅之事，一经耳目，无忘之者。性至宽，有部将符昭者，<br>人或告其谋变，茂贞亲至其家，去其爪牙，熟寝经宿而还。军士有斗而诉者，茂<br>贞曰：“吃令公一碗不托，与尔和解。”遂致上下服之。尤善事母，母终，茂贞<br>哀毁几灭性，闻者嘉之。但御军整众，都无纪律，当食则造庖厨，往往席地而坐，<br>内外持管钥者，亦呼为司空太保，与夫细柳、大树之威名，盖相远矣。及庄宗平<br>梁，茂贞自为季父，以书贺之。及闻庄宗入洛，惧不自安，方上表称臣，寻遣其<br>子继严来朝，诏茂贞仍旧官，进封秦王，所赐诏敕不名。又以茂贞宿望耆老，<br>特加优礼。及疾笃，遣中使遣医药问讯。同光二年夏四月薨，年六十九。谥曰忠<br>敬。子从严嗣。<br>从严，茂贞之长子也。未冠，授谘议参军，赐绯鱼袋，寻还领彭州副使、<br>凤翔衙内都指挥使。天复中，自秦王府行军司马、检校太傅出为泾州两使留后。<br>茂贞寻承制加开府仪同三司、检校太尉、兼待中，四镇北庭行军、彰义军节度使。<br>及唐庄宗平梁，茂贞令从严入觐，制加从严兼中书令。俄而茂贞薨，遣奏权<br>知凤翔军府事，诏起复，授凤翔节度、管内观察处置等使。三年九月，以魏王继<br>岌伐蜀，诏充供军转运应接使。四年正月，蜀平，继岌命部署王衍一行东下，至<br>岐，监军使柴重厚不与符印，促令赴阙。从严至华下，闻内难归镇，明宗诏诛<br>重厚，从严以军民不扰，重厚之力也，不以前事为隙，上表论救，事虽不允，<br>时议嘉之。天成元年五月，制落起复，加检校太师。其年九月，敕曰：“李从<br>严等世联宗属，任重藩宣，庆善有称，忠勤甚著。既预维城之列，宜新定体之文，<br>是降宠光，以隆惇叙，俾焕成家之美，贵从犹子之规，宜于‘严’、‘昶’、<br>‘照’上改称‘从’。”自长兴元年，明宗有事于南郊，从严入觐，礼毕，移<br>镇汴州。四年，复入觐，改天平军节度使。及唐末帝起兵于岐下，尽取从严家<br>财器仗，以助军须。末帝发离岐城，吏民扣马，乞以从严为帅，末帝许之。清<br>泰初，即以从严复为凤翔节度使，仍封秦国公。晋高祖登极，继封秦王、岐王，<br>累食邑至一万五千户，食实封一千五百户。少帝嗣位，加守太保。开运三年冬，<br>卒于镇，年四十有九。<br>从严少敏悟，善笔札，性柔和，无节操。当庄宗新有天下，因入觐，献宝<br>装针珥于皇后宫，时以为佞。但进退闲雅，慕士大夫之所为，有请谒者，无贤不<br>肖皆尽其敬。镇于岐山，前后二纪，每花繁月朗，必陈胜会以赏之，客有困于酒<br>者，虽吐茵堕帻而无厌色。左右或有过，未尝笞责。先人汧、陇之间，有田千顷、<br>竹千亩，恐夺民利，不令理之，致岐阳父老再陈借寇之言，良有以也。<br>子永吉，历数镇行军司马。（《五代史补》：李严，岐王之子，昆仲间第<br>六，官至中书令，世谓之“六令公”。性情好戏。为凤翔节度，因生辰，邻道持<br>贺礼，使毕至，有魏博使少年如美妇人，秦凤使矬陋且多髯，二人坐又相接，而<br>魏使在下，严因曰：“二使车一妍一丑，何不相嘲以为乐事。”魏博使恃少俊，<br>先起曰：“今日不幸与水草大王接席。”秦凤使徐起应曰：“水草大王不敢承命，<br>然吾子容貌如此，又坐次相接，得非水草大王夫人耶？”在坐皆笑。）<br>从昶，茂贞之第二子也。十余岁署本道中军使。后唐同光中，茂贞疾，从昶<br>年十五，遣代兄从严为泾州两使留后，朝廷寻加节制。天成中，明宗即位，改<br>镇三峰，累官至检校太保。会郊天大礼，表请入觐，以恩加检校太傅。俄有代归<br>阙，授左骁卫上将军，改右龙武统军。未几，出镇许田，在镇三年。清泰中，复<br>入为右龙武统军，再迁左龙武统军。晋天福三年冬，卒于官，时年四十。赠太尉。<br>从昶生于纨绮，少习华侈，以逸游宴乐为务，而音律图画无不通之。然性好<br>谈笑，喜接宾客，以文翰为赏，曾无虚日。复笃信释氏，时岐下有僧曰阿阇梨，<br>通五天竺语，为士人所归。从昶凡历三镇，无尤政可褒，无苛法可贬，人用安之，<br>亦将门之令嗣也。<br>弟从照，历陇州刺史、诸卫大将军，卒。<br>茂勋，茂贞之从弟也。唐末为凤翔都将，茂贞表为鄜州节度使，累官至兼侍<br>中。梁祖之围凤翔也，茂勋兵屯岐山，梁祖以羸师诱之，命孔勍潜率劲兵袭下鄜<br>州，尽俘其家，茂勋遂归于梁，改名周彝，署元帅府行军司马。开平中，为河阳<br>节度使，从梁祖伐镇州，围枣强县。时有一民缒城而出，茂勋纳之而不疑，一日，<br>其民窃发，以木檐击茂勋，踣于地，赖左右救至仅免。居无何，迁金吾上将军，<br>副王瓒将兵于景店，瓒令分屯西寨，庄宗击而败之，降为左卫上将军。逾年，以<br>太子太傅致仕。同光中，复名茂勋。天成初，以疾卒于洛阳。<br>高万兴，河西人。祖君佐，鄜延节度判官。父怀迁，都押衙。万兴与弟万金<br>俱有武干，效用于本军。河西自王行瑜败后，郡邑皆为李茂贞之所强据，以其将<br>胡敬璋为节度使，万兴为敬璋骑将，昆弟俱有战功。邠州节度使杨崇本者，茂贞<br>之假子也，号李继徽。梁祖既弑昭宗，茂贞、继徽与西川王建之师会于岐阳，以<br>图兴复，皆陈兵关辅，梁祖遣将王重师守雍州、刘知俊守同州以拒之。天祐五年<br>冬，敬璋卒，崇本以其爱将刘万子为鄜延帅，万子以凶暴而失士心。又，崇本为<br>汴人所攻。六年二月，万子葬敬璋，将佐皆集于葬所，万兴、万金因会纵兵攻万<br>子，杀之，归款于汴。梁祖以万兴为鄜延招抚使，与刘知俊合兵攻收鄜、坊、丹、<br>延等州，梁祖乃分四州为二镇，以万兴、万金皆为帅。及万金卒，梁祖以万兴兼<br>彰武、保大两镇，累加至太师、中书令，封北平王。庄宗定河洛，万兴来朝，预<br>郊礼陪位，既还镇，复以旧爵授之。同光三年十二月，卒于位，以其子允韬权典<br>留后。<br>允韬，字审机。初仕梁朝，起家授同州别驾，寻加检校右仆射，改金紫光禄<br>大夫、检校司空，充保大军内外马步军指挥使。唐同光中，检校太保，充保大军<br>两使留后。万兴卒，允韬自理所奔丧。天成初，起复检校太傅，充延州节度使。<br>长兴元年，移镇邢州，顷之，为右龙武统军，未几，授滑州节度使。清泰二年八<br>月，卒于任，年四十二。诏赠太师。<br>韩逊，本灵州之列校也。会唐季之乱，因据有其地，朝廷乃授以节钺。梁初，<br>累加检校太尉、同平章事。开平中，梁将刘知俊自同州叛归凤翔，李茂贞以地褊<br>不能容，乃借兵以窥灵武，且图牧圉之地。知俊乃帅邠、岐、秦、泾之师数万攻<br>逊于灵州，逊竭力以拒之，久之，知俊遁去。梁祖嘉之，自是累加官至中书令，<br>封颍川郡王。逊亦善于为理，部民请立生祠堂于其地，梁祖许之，仍诏礼部待郎<br>薛廷珪撰文以赐之，其庙至今在焉。贞明初，逊卒于镇。<br>洙，逊之子也。逊卒，三军推为留后，梁末帝闻之，起复正授灵武节度使、<br>特进、检校太傅、同平章事。贞明四年春，灵武将军尚贻敏等上言，洙已服阕，<br>乞落起复。梁末帝令中书商量，宰臣奏曰：“旧例藩镇落起复，如先人已是一品<br>阶，即与加爵；如未是一品阶，即合加阶。”乃授洙开府仪同三司。唐庄宗、明<br>宗累加官爵。天成四年夏，洙卒，朝廷以其弟澄为朔方军节度观察留后。是岁，<br>有列校李宾作乱，部内不安，乃遣使上表请帅于朝廷，明宗命前磁州刺史康福为<br>朔方河西等军节度、灵威雄警凉等州观察处置度支、温池榷税等使，仍遣福领兵<br>万人赴镇，其后灵武遂受代焉。<br>李仁福，世为夏州牙将，本拓拔氏之族也。唐乾符中，有拓拔思恭为夏州节<br>度使，广明之乱，唐僖宗在蜀，诏以思恭为京城西北收复都统，预破黄巢有功，<br>僖宗赐姓，故仁福亦以李为氏。思恭卒，弟思谏继之。梁开平元年，授思谏检校<br>太尉、兼待中。二年，思谏卒，三军立其子彝昌为留后，寻起复，正授旄钺。三<br>年春，牙将高宗益等作乱，彝昌遇害，时仁福为蕃部指挥使，本州军吏迎立仁福<br>为帅。其年四月，梁祖降制授仁福检校司空，充定难军节度使。未几，后唐武皇<br>遣大将周德威会邠、凤之师五万同攻夏州，仁福固守月余，梁援军至，德威遁去，<br>梁祖喜之，超授检校太保、同平章事。仁福自梁贞明、龙德及后唐同光中，累官<br>至检校太师、兼中书令，封朔方王。长兴四年三月，卒于镇。其年追封虢王。子<br>彝超嗣。<br>彝超，仁福之次子也。历本州左都押衙、防遏使，仁福卒，三军立为帅，矫<br>为仁福奏云：“臣疾已甚，已委彝超权知军州事，乞降真命。”明宗闻之，遂以<br>彝超为延州留后，以延帅安从进为夏州留后。朝廷虑不从命，诏邠州节度使药彦<br>稠、宫苑使安从益等率师援送从进赴镇，仍降诏谕之云：<br>近据西北藩镇奏，定难军节度使李仁福薨。朕以仁福自分戎阃，远镇塞垣，<br>威惠俱行，忠孝兼著。当本朝播越之后，及先皇兴复之初，爰及眇躬，益全大节，<br>统临有术，远迩咸安。委伏方深，凋殒何速，忽窥所奏，深怆予怀。不朽之功，<br>既存于社稷；有后之庆，宜及于子孙。但以彼藩地处穷边，每资经略，厥子年才<br>弱冠，未历艰难，或亏驾御之方，定起奸邪之便。其李彝超已除延州节度观察留<br>后，便勒赴任。但夏、银、绥、宥等州，最居边远，久属乱离，多染夷狄之风，<br>少识朝迁之命，既乍当于移易，宜普示于渥恩。应夏、银、绥、宥等州管内，罪<br>无轻重，常赦所不原者，并公私债负、残欠税物，一切并放；兼自刺史、指挥使、<br>押衙已下，皆勒依旧，各与改转官资。<br>朕自总万几，惟宏一德，内安华夏，外抚戎夷，先既怀之以恩，后必示之以<br>信。且如李从严之守岐、陇，疆土极宽；高允韬之镇鄜、延，甲兵亦众。咸能<br>识时知变，举族归朝。从严则见镇大梁，允韬则寻除钜鹿，次及昆仲，并建节<br>旄，下至将僚，悉分符竹。又若王都之贪上谷，李宾之吝朔方，或则结构契丹，<br>偷延旦夕；或则依凭党项，窃据山河。不禀除移，惟谋旅拒，才兴讨伐，已见覆<br>亡。何必广引古今，方明利害；只陈近事，聊谕将来。彼或要覆族之殃，则王都、<br>李宾足为鉴戒；彼或要全身之福，则允韬、从严可作规绳。朕设两途，尔宜自<br>择。或虑将校之内、亲要之间，幸彼幼冲，恣其荧惑，遂成骚动，致累生灵。今<br>特差邠州节度使药彦稠部领马步兵士五万人骑，送安从进赴任，从命者秋毫勿犯，<br>违命者全族必诛，先令后行，有犯无舍云。<br>其年夏四月，彝超上言：“奉诏授延州留后，已迎受恩命，缘三军百姓拥隔，<br>未放赴任。”明宗遣阁门使苏继彦赍诏促之。五月，安从进领军至城下，彝超不<br>受代，从进驻军以攻之。秋七月，彝超昆仲登城谓从进曰：“孤弱小镇，不劳王<br>师攻取，虚烦国家饷运，得之不武，为仆闻天子，乞容改图。”时又四面党项部<br>族万余骑，薄其粮运，而野无刍牧，关辅之人，运斗粟束藁，动计数千，穷民泣<br>血，无所控诉，复为蕃部杀掠，死者甚众，明宗闻之，乃命班师。彝超亦上表谢<br>罪，乃授彝超检校司徒，充定难军节度使，既而修贡如初。清泰二年，卒于镇。<br>弟彝兴袭其位。<br>彝兴，本名彝殷，皇朝受命之初，以犯庙讳故改之。彝超既卒，时彝兴为夏<br>州行军司马，三军推为留后，唐末帝闻之，正授定难军节度使。晋天福初，加检<br>校太尉、同平章事。少帝嗣位，加检校太师。八年秋，彝兴弟绥州刺史彝敏与其<br>党作乱，为彝兴所逐，彝敏奔延州，彝兴押送到阙，骨肉二百余口，朝延以彝兴<br>之故，絷送本道斩之。开运元年春，诏以彝兴为契丹西南面招讨使。汉乾祐元年<br>春，加兼侍中。是岁，李守贞叛于河中，潜使人构之，彝兴为之出师，驻于延州<br>之北境，既而闻守贞被围，乃收军而退。周显德中，累加至守太傅、兼中书令，<br>封西平王。皇朝建隆元年春，制加守太尉，始改名彝兴。乾德五年秋，卒于镇。<br>制赠太师，追封夏王。子光睿继其位，其后事具皇朝日历。<br><hr>
