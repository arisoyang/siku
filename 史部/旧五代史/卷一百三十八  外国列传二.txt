<h4>《史部·旧五代史·卷一百三十八  外国列传二》<b class="x">作者：薛居正等</b></h4>
<br>吐蕃，本汉西羌之地，或云南凉秃发利鹿孤之后，其子孙以秃发为国号，语<br>讹为吐蕃。国人号其主为赞普，置大论、小论以理国事。其俗随畜牧无常居，然<br>亦有城郭，都城号逻些城。不知节候，以麦熟为岁首。<br>唐时屡为边患。初，唐分天下为十道，河西、陇右三十三州，凉州最为大镇。<br>天宝置八监，牧马三十万，又置都护以控制之。安禄山之乱，肃宗在灵武，悉召<br>河西戍卒收复两京，吐蕃乘虚取河西、陇右，华人百万皆陷于吐蕃。开成时，朝<br>廷尝遣使至西域，见甘、凉、瓜、沙等州城邑如故，陷吐蕃之人见唐使者旌节，<br>夹道迎呼涕泣曰：“皇帝犹念陷吐蕃生灵否？”其人皆天宝中陷吐蕃者子孙，其<br>语言小讹，而衣服未改。<br>至五代时，吐蕃已微弱，回鹘、党项诸羌夷分侵其地，而不有其人民。值中<br>国衰乱，不能抚有，惟甘、凉、瓜、沙四州常自通于中国。甘州为回鹘牙帐，而<br>凉、瓜、沙三州将吏犹称唐官，数来请命。自梁太祖时，常以灵武节度使兼领河<br>西节度，而观察甘、肃、威等州，然虽有其名，而凉州自立守将。唐长兴四年，<br>凉州留后孙超遣大将拓拔承谦及僧道士耆老杨通信等至京师，明宗拜孙超节度使。<br>清泰元年，留后李文谦来请命。后数年，凉州人逐出文谦，灵武冯晖遣牙将吴继<br>兴代文谦为留后，是时天福七年。明年，晋高祖遣泾州押牙陈延晖赍诏书安抚凉<br>州，凉州人共劫留延晖，立以为刺史。至汉隐帝时，凉州留后折逋嘉施来请命，<br>汉即以为节度使。嘉施，土豪也。周广顺二年，嘉施遣人市马京师。是时枢密使<br>王峻用事，峻故人申师厚者，少起盗贼，为兖州牙将，与峻相友善。后峻贵，师<br>厚弊衣蓬首，日候峻出，马前诉以饥寒，峻未有以发。而嘉施等来请帅，峻即建<br>言，凉州深入夷狄，中国未尝命吏，请帅募府率供奉官能往者。月余，无应募者，<br>乃奏起师厚为左卫将军，已而拜河西节度使。师厚至凉州，奏荐押牙副使崔虎心、<br>阳妃谷首领沈念般等，及中国留人子孙王廷翰、温崇乐、刘少英为将吏，又自安<br>国镇至凉州立三州以控扼诸羌，用其酋豪为刺史。然凉州夷夏杂处，师厚小人，<br>不能抚有，至世宗时，师厚留其子而逃归，凉州遂绝于中国。独瓜、沙二州，终<br>五代常来。<br>沙州，梁开平中，有节度使张奉，自号“金山白衣天子”。至唐庄宗时，回<br>鹘来朝，沙州留后曹义金亦遣使附回鹘以来，庄宗拜义金为归义军节度使、瓜沙<br>等州观察处置等使。晋天福五年，义金卒，子元德立。至七年，沙州曹元忠、瓜<br>州曹元深皆遣使来。周世宗时，又以元忠为归义军节度使，元恭为瓜州团练使。<br>其所贡碙砂、羚羊角、波斯锦、安西白絺、金星矾、大鹏砂、眊褐、玉团，<br>皆因其来者以名见，而其卒立世次，史皆失其纪。<br>而吐蕃不见于梁世。唐天成三年，回鹘王仁裕来朝，吐蕃亦遣使附以来，自<br>此数至中国。明宗尝御端明殿见其使者，问其牙帐所居，曰：“西去泾州二千里。”<br>明宗赐以虎皮，人一张，皆披以拜，委身宛转，落其毡帽，发乱如蓬，明宗及左<br>右皆大笑。至汉隐帝时，犹来朝，后遂不复至，史亦失其君世云。<br>回鹘，其先匈奴之种也。后魏时，号为铁勒，亦名回纥。唐元和四年，本国<br>可汗遣使上言，改为回鹘，义取回旋搏击，如鹘之迅捷也。本牙在天德西北婆陵<br>水上，距京师八千余里。唐天宝中，安禄山犯阙，有助国讨贼之功，累朝尚主，<br>自号“天骄”，大为唐朝之患。会昌初，其国为黠戛斯所侵，部族扰乱，乃移帐<br>至天德、振武间。时为石雄、刘沔所袭，破之，复为幽州节度使张仲武所攻，余<br>众西奔，归于吐蕃，吐蕃处之甘州，由是族帐微弱。其后时通中国，世以中国为<br>舅，朝廷每赐书诏，亦常以甥呼之。<br>梁乾化元年十一月，遣都督周易言等入朝进贡，太祖御朝元殿引对，以易言<br>为右监门卫大将军同正，以石寿儿、石论思并为右千牛卫将军同正，仍以左监门<br>卫将军杨沼充押领回鹘还蕃使，（《五代会要》：以易言为右监门卫大将军同正，<br>弟略麦之、石论思并为左千牛卫将军同正，李屋珠、安盐山并为右千牛卫将军同<br>正，仍以左盐门卫上将军杨沼为左骁卫上将军，充押领回鹘还番使。）通事舍人<br>仇元通为判官，厚赐缯帛，放令归国，又赐其入朝僧凝卢、宜李思、宜延篯等紫<br>衣。<br>后唐同光二年四月，其本国权知可汗仁美遣都督李引释迦、副使铁林、都监<br>杨福安等共六十六人来贡方物，并献善马九匹。庄宗召对于文明殿，乃命司农卿<br>郑绩、将作少监何延嗣持节册仁美为英义可汗。至其年十一月，仁美卒，其弟狄<br>银嗣立，遣都督安千等朝贡。狄银卒，（《欧阳史》：同光四年，狄银卒。）阿<br>咄欲立，亦遣使来贡名马。天成三年二月，其权知可汗仁裕遣都督李阿山等一百<br>二十人入贡，明宗召对于崇元殿，赐物有差。其年三月，命使册仁裕为顺化可汗。<br>四年，又遣都督掣拨等五人来朝，授掣拨等怀化司戈，遣命还蕃。长兴元年十二<br>月，遣使翟未思三十余人，进马八十匹、玉一团。四年七月，复遣都督李未等三<br>十人来朝，进白鹘一联，明宗召对于广寿殿，厚加锡赍，仍命解放其鹘。清泰二<br>年七月，遣都督陈福海已下七十八人，进马三百六十匹、玉二十团。八月，敕回<br>鹘朝贡使、密录都督陈福海可怀化郎将，副使达奚相温可怀化司阶，监使屈密录<br>阿拨可归德司戈，判官安均可怀化司戈。<br>晋天福三年十月，遣使都督李万全等朝贡，以万全为归义大将军，监使雷福<br>德为顺化将军。四年三月，又遣都督拽里敦来朝，兼贡方物。其月，命卫尉卿邢<br>德昭持节就册为奉化可汗。（《欧阳史“晋高祖时，又加册命，阿咄欲不知其为<br>狄银亲疏，亦不知其立卒，而仁裕讫五代常来朝贡，史亦失其纪。）五年正月，<br>遣都督石海金等来贡良马百驷，并白玉团、白玉鞍辔等，谢其封册。<br>汉乾祐元年五月，遣使李屋等入朝贡马并白玉、药物等。七月，以入朝使李<br>屋为归德大将军，副使安铁山、监使末相温为归德将军，判官翟毛哥为怀化将军。<br>周广顺元年二月，遣使并摩尼贡玉团七十有七，白絺、貂皮、牦牛尾、药物<br>等。先是，晋、汉已来，回鹘每至京师，禁民以私市易，其所有宝货皆鬻之入官，<br>民间市易者罪之。至是，周太祖命除去旧法，每回鹘来者，听私下交易，官中不<br>得禁诘，由是玉之价直十损七八。显德六年二月，又遣使朝贡，献玉并碙砂等<br>物，皆不纳，所入马量给价钱。时世宗以玉虽称宝，无益国用，故因而却之。<br>高丽，本扶余之别种。其国都平壤城，即汉乐浪郡之故地，在京师东四千余<br>里。东渡海至于新罗，西北渡辽水至于营州，南渡海至于百济，北至靺鞨，东西<br>三千一百里，南北二千里。其官大者号大对卢，比一品，总知国事，三年一代，<br>若称职者不拘年限；对卢已下官总十二级。外置州县六十余，大城置傉萨一人，<br>比都督；小城置道使一人，比刺史；其下各有僚佐，分曹掌事。其王以白罗为冠，<br>白皮小带，咸以金饰。唐贞观末，太宗伐之，不能下。至总章初，高宗命李勣率<br>军征之，遂拔其城，分其地为郡县。及唐之末年，中原多事，其国遂自立君长，<br>前王姓高氏。唐同光、天成中，累遣使朝贡。周显德六年，高丽遣使贡紫白水晶<br>二千颗。<br>渤海靺鞨，其俗呼其王为可毒夫，对面呼圣，笺奏呼基下。父曰老王，母曰<br>太妃，妻曰贵妃，长子曰副王，诸子曰王子。世以大氏为酋长。<br>黑水靺鞨，其俗尚质朴。性猛悍，无忧戚，贵壮而贱老。俗无文字，兵器有<br>角弓楛失。<br>新罗，其国俗重九日相庆贺，每以是月拜日月之神。妇人以发绕头，用彩及<br>珠为饰，发甚鬒美。<br>党项，其俗皆土著，居有栋宇，织毛罽以覆之。尚武，其人多寿，至百五十、<br>六十岁，不事生业，好为盗贼。党项自同光以后，大姓之强者各自来朝贡。明宗<br>时，诏沿边置场市马，诸夷皆入市中国，有回鹘、党项马最多。明宗招怀远人，<br>马来无驽壮皆集，而所售过常直，往来馆给，道路倍费。其每至京师，明宗为御<br>殿见之，劳以酒食，既醉，连袂歌呼，道其土风以为乐，去又厚以赐赍，岁耗百<br>万计。唐大臣皆患之，数以为言，乃诏吏就边场售马给直，止其来朝，而党项利<br>其所得，来不可止。其在灵、庆之间者，数犯边为盗。自河西回鹘朝贡中国，道<br>其部落，辄邀劫之，执其使者，卖之他族以易牛马。明宗遣灵武康福、邠州药彦<br>稠等出兵讨之，福等击破阿埋、韦悉、褒勒、强赖、埋厮骨尾及其大首领连香、<br>李八萨王，都统悉那、埋摩，侍御乞埋、嵬悉逋等族。杀数千人，获其牛羊巨万<br>计及其所劫外国宝玉等，悉以赐军士，由是党项之患稍息。其他诸族，散处沿边<br>界上甚众，然皆无国邑君长，故莫得而纪次云。<br>昆明部落，其俗椎髻跣足。酋长披虎皮，下者披毡。<br>于阗，其俗好事妖神。<br>占城，本地鸟之大者有孔雀。<br>牂牁蛮，其国法，劫盗者三倍还赃，杀人者出牛马三十头乃得赎死。<br><hr>
