<h4>《史部·旧五代史·卷一百四十一  志三》<b class="x">作者：薛居正等</b></h4>
<br>◎五行志<br>昔武王克商，以箕子归，作《洪范》。其九畴之序，一曰五行，所以纪休咎<br>之征，穷天人之际。故后之修史者，咸有其说焉。盖欲使后代帝王见灾变而自省，<br>责躬修德，崇仁补过，则祸消而福至，此大略也。今故按五代之简编，记五行之<br>灾沴，追为此志，以示将来。其于京房之旧说，刘向之绪言，则前史叙之详矣，<br>此不复引以为证焉。<br>○水淹风雨<br>梁开平四年十月，梁、宋、辉、亳水，诏令本州开仓赈贷。十一月，大风，<br>下诏曰：“自朔至今，异风未息，宜命祈祷。”<br>唐同光二年七月，汴州雍丘县大雨风，拔树伤稼。曹州大水，平地三尺。八<br>月，大雨，河水溢漫流入郓州界。十一月，中书门下奏”：“今年秋，天下州府<br>多有水灾，百姓所纳秋税，请特放加耗。”从之。三年六月至九月，大雨，江河<br>崩决，坏民田。七月，洛水泛涨，坏天津桥，漂近河庐舍，舣舟为渡，覆没者日<br>有之。邺都奏，御河涨于石灰窑口，开故河道以分水势。巩县河堤破，坏廒仓。<br>八月，敕：“如闻天津桥未通往来，百官以舟船济渡，因兹倾覆，兼踣泥涂。自<br>今文武百官，三日一趋朝，宰臣即每日中书视事。”四年正月，敕：“自京以来，<br>（案：此句疑有脱误。）幅圜千里，水潦为沴，流亡渐多。宜自今月三日后，避<br>正殿，减常膳，撤乐省费，以答天谴。应去年经水灾处乡村，有不给及逃移人户，<br>夏秋两税及诸折科，委逐处长吏切加点检，并与放免，仍一年内不得杂差遣。应<br>在京及诸县，有停贮斛斗，并令减价出粜，以济公私，如不遵守，仰具闻奏。”<br>长兴元年夏，鄜州上言，大水入城，居人溺死。二年四月，棣州上言，水坏<br>其城。是月己巳，郓州上言，黄河水溢岸，阔三十里，东流。五月丁亥，申州奏<br>大水，平地深七尺。是月戊申，襄州上言，汉水溢入城，坏民庐舍，又坏均州郛<br>郭，水深三丈，居民登山避水，仍画图以进。是月甲子，洛水溢，坏民庐舍。六<br>月壬戌，汴州上言，大雨，雷震文宣王庙讲堂。十一月壬子，郓州上言，黄河暴<br>涨，漂溺四千余户。三年七月，诸州大水，宋、亳、颍尤甚。宰臣奏曰：“今秋<br>宋州管界，水灾最盛，人户流亡，栗价暴贵。臣等商量，请于本州仓出斛斗，依<br>时出粜，以救贫民。”从之。是月，秦州大水，溺死窑谷内居民三十六人。夔州<br>赤甲山崩，大水漂溺居人。<br>清泰元年九月，连雨害稼。诏曰：“久雨不止，礼有祈禳，萗都城门，<br>三日不止，乃祈山川，告宗庙社稷。宜令太子宾客李延范等萗诸城门，太常<br>卿李怿等告宗庙社稷。”<br>晋天福初，高祖将建义于太原，城中数处井泉暴溢。四年七月，西京大水，<br>伊、洛、瀍、涧皆溢，坏天津桥。八月，河决博平，甘陵大水。六年九月，河决<br>于滑州，一概东流。居民登丘冢，为水所隔。诏所在发舟楫以救之。兖州、濮州<br>界皆为水所漂溺，命鸿胪少卿魏玭、将作少监郭廷让、右领军卫将军安濬、右<br>骁卫将军田峻于滑、濮、澶、郓四州，检河水所害稼，并抚问遭水百姓。兖州又<br>奏，河水东流，阔七十里。至七年三月，命宋州节度使安彦威率丁夫塞之。河平，<br>建碑立庙于河决之所。<br>开运元年六月，黄河、洛河泛溢堤堰，郑州原武、荥泽县界河决。<br>周广顺二年七月，暴风雨，京师水深二尺，坏墙屋不可胜计。诸州皆奏大雨，<br>所在河渠泛溢害稼。三年六月，诸州大水，襄州汉江涨溢入城，城内水深一丈五<br>尺，仓库漂尽，居人溺者甚众。<br>○地震<br>唐同光二年十一月，镇州地震。三年十一月二十五日夜，魏、博、徐、宿地<br>大震。<br>天成三年七月，郑州地震。<br>长兴二年六月，太原地震，自二十五日子时至二十七日申时，二十余度。左<br>补阙李详上疏曰：<br>臣闻天地之道，以简易示人；鬼神之情，以祸福为务。王者祥瑞至而不喜，<br>灾异见而辄惊，罔不寅畏上穹，思答天谴。臣闻北京地震，日数稍多。臣曾览国<br>书，伏见高宗时，晋州地震，上谓群臣曰：“岂朕政教之不明，使晋州地震耶？”<br>侍中张行成奏曰：“天阳也，地阴也，天阳君象，地阴臣象，君宜转动，臣宜安<br>静。今晋州地震，弥旬不休，将恐女谒使事，臣下阴谋。且晋州是陛下本封，今<br>地震焉，尤彰其应。伏愿深思远虑，以杜未萌。”又，开元中，秦州地震，寻差<br>官宣慰，兼降使致祭山川，所损之家，委量事安置奏闻。<br>伏惟陛下中兴唐祚，起自晋阳，地数震于帝乡，理合思于天戒。况圣明御宇，<br>于今六年，岁稔时康，人安俗阜。臣虑天意恐陛下忘创业艰难之时，有功成矜满<br>之意。伏望特委亲信，兼选勋贤，且往北京慰安，密令巡问黎民之疾苦，严山川<br>之祭祀，然后鉴前朝得丧之本，采历代圣哲之规，崇不讳之风，罢不急之务。<br>明宗深嘉之，锡以三品章服。十一月，雄武军士上言，洛阳地震。三年八月，<br>秦州地震。<br>汉乾祐二年四月丁丑，幽、定、沧、营、深、贝等州地震，幽、定尤甚。<br>周广顺三年十月，魏、邢、洺等州地震数日，凡十余度，魏州尤甚。<br>○虫鱼禽兽<br>梁龙德末，许州进绿毛龟，宫中造室以畜之，命之曰“龟堂”。识者以为不<br>祥之言。<br>唐天祐十八年二月，张文礼叛于镇州，时野水变，其色如血，游鱼多死，浮<br>于水上，识者知其必败。十九年，定州王处直卒。先是，处直自为德政碑，建楼<br>于衙城内，言有龙见。或睹之，其状乃黄么晰蜴也。处直以为神异，造龙床以安<br>之。又，城东麦田中，有群鹊数百，平地为巢，处直以为己德所感。识者窃论曰：<br>“虫蛇阴物，比藏山泽，今据屋室，人不得而有也。南方为火，火主礼，礼之坏<br>则羽虫失性，以文推之，上失其道，不安于位之兆也。”果为其子都所废。<br>应顺元年闰正月丙寅辰时，唐闵帝幸至德宫，初出兴教门，有飞鸢自空而落，<br>死于御前，是日，大风晦冥。<br>清泰元年十月辛未巳时，有雉金色，自南飞入中书，止于政事堂之上，吏驱<br>之不去，良久又北飞。是日，民家得之。二年，邺西李固镇，有大鼠与蛇斗于桥<br>下，斗及日之申，蛇不胜而死。三年三月戊午，有蛇鼠斗于洛阳师子门外，而鼠<br>杀蛇。夏四月戊子，熊入市，形如人，搏人。又一熊自老君庙南走向城，会车驾<br>幸近郊，从官射之而毙。<br>汉乾祐三年正月，有狐出明德楼，获之，比常狐毛长，腹别有二足。<br>周广顺三年六月，河北诸州旬日内无乌，既而聚泽、潞之间山谷中，集于林<br>木，压树枝皆折。是年，人疾疫死者甚众。至显德元年，河东刘崇为周师所败，<br>伏尸流血，故先萌其兆。<br>显德元年三月，潞州高平县有鹊巢于县郭之南平地，巢中七八雏。<br>○蝗<br>梁开平元年六月，许、陈、汝、蔡、颍五州蝝生，有野禽群飞蔽空，食之<br>皆尽。<br>唐同光三年九月，镇州奏，飞蝗害稼。<br>晋天福七年四月，山东、河南、关西郡蝗害稼，至八年四月，天下诸州飞蝗<br>害田，食草木叶皆尽。诏州县长吏捕蝗，华州节度使杨彦询、雍州节度使赵莹命<br>百姓捕蝗一斗，以禄粟一斗偿之。时蝗旱相继，人民流移，饥者盈路，关西饿殍<br>尤甚，死者十七八。朝廷以军食不充，分命使臣诸道括粟麦，晋祚自兹衰矣。<br>汉乾祐元年七月，青、郓、兖、齐、濮、沂、密、邢、曹皆言蝝生。开封<br>府奏，阳武、雍丘、襄邑等县蝗，开封尹侯益遣人以酒肴致祭，寻为鸲鹆食之皆<br>尽。敕禁罗弋鸲鹆，以其有吞蝗之异也。二年五月，博州奏，有鸲生，化为蝶飞<br>去。宋州奏，蝗一夕抱草而死，差官祭之。<br>○火<br>唐天成四年十一月，汝州火，烧羽林军营五百余间。先是，司天奏，荧惑入<br>羽林，饬京师为火备，至是果应。<br>长兴二年四月辛丑，汴州封禅寺门扉上欻然火起，延烧近舍。是月，卫州奏，<br>黎阳大火。先是，下诏于诸道，令为火备，至是验之。三年十二月壬戌，怀州军<br>营内，三处火光自起，人至即灭，并不焚烧舍宇。明宗谓侍臣曰：“火妖乎？”<br>侍臣曰：“恐妖人造作，宜审诘之。”<br>晋天福三年十一月，襄州奏，火烧居民千余家。九年春，左龙武统军皇甫遇<br>从少帝御契丹于郓州北，将战之夕，有火光荧荧然，生于牙竿之上。<br>周显德五年四月，吴越王钱俶奏，十日夜，杭州火，焚烧府署殆尽。世宗命<br>中使赍诏抚问。<br>○草木石冰<br>梁开平三年春正月，潞州军前李思安进，壶关县庶穰乡村人因伐树倒，自分<br>为两片，内有六字，皆如左书，曰“天十四载石进”，乃图其状以进。梁祖异之，<br>命示百官，莫有详其义者，及晋高祖即位，人以为虽有图姓，计其甲子则二十有<br>九年矣。识者曰：“‘天’字取‘四’字中两画加之于傍，则‘丙’字也；‘四’<br>字去中间两画加‘十’字，则‘申’字也。晋祖即位之年，乃丙申也。”<br>唐天祐五年，长柳巷田家有僵桃树，经年旧坎犹在，其仆木一朝屹然而起，<br>行数十步，复于旧坎，其家骇异，仓皇散走。议者以汉昭帝时，上林仆木起生枝，<br>时虫蠹成文而宣帝兴。今木理成文，仆而重起，乃庄宗中兴之兆也。<br>同光元年冬十二月辛卯，亳州太清宫道士上言，圣祖殿前枯桧再生一枝，画<br>图以进。<br>清泰末年，末帝先人坟侧古佛刹中石像，忽然摇动不已，观者咸讶焉。<br>晋开运元年七月一日，少帝御明德门，宣赦改元。是日，遇大雷雨，门内有<br>井亭，亭有石盆，有走水槽，槽有龙首，其夕悉飘行数十步，而龙首断焉。识者<br>曰：“石，国姓也，此兆非祥，石氏其迁乎！其绝乎！”二年正月，汴州封丘门<br>外，壕水东北隅水上有文，若大树花叶芬敷之状，相连数十株，宛若图画，倾都<br>观之。识者云：“唐景福中，卢彦威浮阳壕水有树文亦如此，时有高尼辞郡人曰：<br>‘此地当有兵难。’至光化中，其郡果为燕帅刘仁恭所陷。”三年九月，大水，<br>太原葭芦茂盛，最上一叶如旗状，皆南指。十二月己丑，雨木冰。是月戊戌，霜<br>雾大降，草木皆如冰。<br>汉乾祐元年八月，李守贞叛于河中，境内芦叶皆若旗旒之状。<br>周广顺三年春，枢密使王峻遥镇青州，有司制旄节以备迎授。前夕，其节有<br>声。主者曰：“昔后唐长兴中，安重诲授河中，其节亦有声，斯亦木之妖也。”<br><hr>
