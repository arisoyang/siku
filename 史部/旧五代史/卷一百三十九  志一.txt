<h4>《史部·旧五代史·卷一百三十九  志一》<b class="x">作者：薛居正等</b></h4>
<br>◎天文志<br>（案：《天文志序》原本阙佚，然其日食、星变诸门，事迹具存，较《欧阳<br>史·司天考》为详备。今考《五代会要》所载星变、物异诸门，与《司天考》互<br>有详略。盖五代典章散佚，各记所闻，未能画一也。参考诸书，当以是书为得其<br>实焉。）<br>日食<br>梁太祖乾化元年，正月丙戌朔，日有食之。时言事者多引汉高祖末年日食于<br>岁首，梁祖甚恶之，于是素服避正殿，百官各守本司。是日，有司奏：“云初阴<br>晦，事同不食。”百僚奉表称贺。<br>末帝龙德三年，十月辛未朔，日有食之。<br>唐庄宗同光三年，四月癸亥朔，时有司奏：“日食在卯，主岁大旱。”<br>明宗天成元年，八月乙酉朔，日有食之。二年，八月己卯朔，日有食之。<br>三年，二月丁丑朔，日食。其日阴云不见，百官称贺。<br>长兴元年，六月癸巳朔，日食。其日阴冥不见，至夕大雨。二年，十一月甲<br>申朔，先是，司天奏：“朔日合食二分，伏缘所食微少，太阳光影相铄，伏恐不<br>辨亏阙，请其日不入阁。百官守司。”从之。<br>晋高祖天福二年，正月乙卯，先是，司天奏：“正月二日，太阳亏食，宜避<br>正殿，开诸营门，盖藏兵器，半月不宜用军。”是日太阳亏，十分内食三分，在<br>尾宿十七度。日出东方，以带食三分，渐生，至卯时复满。三年，正月戊申朔，<br>司天先奏，其日日食。至是日不食，内外称贺。四年，七月庚子朔，时中书门下<br>奏：“谨按旧礼：日有变，天子素服避正殿，太史以所司救日于社，陈五兵、五<br>鼓、五麾，东戟西矛，南弩北楯，中央置鼓，服从其位，百职废务，素服守司，<br>重列于庭，每等异位，向日而立，明复而止。今所司法物，咸不能具，去岁正旦<br>日食，唯谨藏兵仗，皇帝避正殿素食，百官守司。今且欲依近礼施行。”从之。<br>七年，四月甲寅朔，是日百官守司，太阳不食，上表称贺。八年，四月戊申朔，<br>日有食之。<br>少帝开运元年，九月庚午朔，日有食之。二年，八月甲子朔，日有食之。三<br>年，二月壬戌朔，日有食之。<br>汉隐帝乾祐三年，十一月甲子朔，日有食之。<br>周太祖广顺二年，四月丙戌朔，日有食之。<br>月食<br>梁太祖开平四年，十二月十四日夜，先是，司天奏：“是日月食，不宜用兵。”<br>时王景仁方总大军北伐，追之不及。至五年正月二日，果为后唐庄宗大败于柏乡。<br>唐庄宗同光三年，三月戊申，月食。九月甲辰，月食。<br>明宗天成三年，十二月乙卯，月食。四年，六月癸丑望，月食。十二月庚戌，<br>月食。<br>晋高祖天福二年，七月丙寅，月食。五年，十一月丁丑，月食鹑首之分。<br>少帝开运元年，三月戊子，月食。九月丙戌，月食。<br>汉高祖天福十二年，十二月乙未，月食。<br>周世宗显德三年，正月戊申，月食。五年，十一月辛未，月食。<br>◎月晕<br>唐明宗天成元年，十一月，月晕匝火、木。<br>◎彗孛<br>梁太祖乾化二年，四月甲戌夜，彗见于灵台之西。<br>唐明宗天成三年，十月庚午夜，西南有孛，长丈余，东南指，在牛五度。<br>末帝清泰三年，九月己丑，彗出虚、危，长尺余，形细微，经天垒、哭星。<br>晋高祖天福六年，九月，有彗星长丈余。八年，十月庚戌夜，有彗见于东方，<br>西指，尾长一丈，在角九度。<br>周太祖显德三年，正月壬戌夜，有星孛于参角，其芒指于东南。<br>◎五星凌犯<br>梁太祖开平二年，正月乙亥，岁星犯月。<br>乾化二年，五月壬戌，荧惑犯心大星，去心四度，顺行。占曰：“心为帝王<br>之星。”其年六月五日，帝崩。<br>唐庄宗同光二年，八月戊子，荧惑犯星。三年，三月丙申，荧惑犯上相。四<br>月甲申，荧惑犯左执法。六月丙寅，岁犯右执法。九月己亥，荧惑在江东犯第一<br>星。（案《欧阳史》：九月丙辰，太白、岁相犯。是书不载，疑有阙文。）<br>明宗天成元年，八月癸卯，太白犯心大星。辛亥，荧惑犯上将。<br>九月庚午，荧惑犯右执法，已卯，荧惑犯左执法。十月戊子，荧惑犯上相。<br>十二月，荧惑犯氐。二年，正月甲戌，荧惑、岁相犯。二月辛卯，荧惑犯键闭。<br>三月，荧惑犯上相。六月辛丑，荧惑犯房。九月壬子，岁犯房。<br>三年，正月壬申，太白、荧惑合于奎。闰八月癸卯，荧惑犯上相。乙卯，荧<br>惑犯右执法。庚午，太白犯左执法。九月庚辰，镇、岁合于箕。辛巳，太白、荧<br>惑合于轸。十二月壬寅，荧惑犯房，太白、岁相犯于斗。四年，三月壬辰，岁犯<br>牛。九月丙子，荧惑入哭星。<br>长兴元年，六月乙卯，太白犯天樽。十一月壬戌，荧惑犯氐。十二月丙辰，<br>荧惑犯天江。二年，正月乙亥，太白犯羽林。四月甲寅，荧惑犯羽林。八月，辰<br>犯端门。十一月丙戌，太白犯键闭。三年，四月庚辰，荧惑犯积尸。九月庚寅，<br>太白犯哭星。十一月己亥，太白犯壁垒。四年，八月己未，五鼓三筹，荧惑近天<br>高星，岁星近司怪，太白近轩辕大星。（案《欧阳史》：九月辛巳，太白犯右执<br>法。是书不载。）<br>末帝清泰元年，六月甲戌，太白犯右执法。<br>晋高祖天福元年，三月壬子，荧惑犯积尸。四年，四月辛巳，太白犯东井北<br>辕。甲申，太白犯五诸侯。五月丁未，太白犯舆鬼中星。六年，八月辛卯，太白<br>犯轩辕。九月己卯，荧惑犯上将。八年，八月丙子，荧惑犯右掖。十月丙辰，荧<br>惑犯进贤。<br>开运元年，二月壬戌，太白犯昴。己巳，荧惑犯天钥。四月丁巳，太白犯五<br>诸侯。七月甲申，太白犯东井。八月甲辰，荧惑入南斗。十月壬戌，荥惑犯哭星。<br>（案：此条《欧阳史》不载。）十二月，太白犯辰。二年，八月甲戌，岁犯东井。<br>九月甲寅，太白犯南斗魁。十一月甲午朔，太白犯哭星。<br>汉天福十二年，十月己丑，太白犯亢距星。<br>乾祐元年，八月己丑，镇星入太微西垣。戊戌，岁犯右执法。十月丁丑，岁<br>犯左执法。二年，九月壬寅，太白犯右执法。庚戌，太白犯镇。丁卯，太白犯岁。<br>十一月，镇星始出太微之左掖门。自元年八月己丑，镇星入太微垣，犯上将、左<br>右执法、内屏、谒者，勾己往来，凡四百四十三日方出左掖。三年，六月乙卯，<br>镇犯左掖。七月甲申，荧惑犯司怪。八月癸卯，太白犯房。庚戌，太白犯心大星。<br>十月辛酉，太白犯岁。<br>周广顺元年，二月丁巳，岁犯咸池。己未，荧惑犯五诸侯。三月甲子，岁守<br>心。己卯，荧惑犯鬼。壬午，荧惑犯天户。四月甲午，岁犯钩钤。二年七月，荧<br>惑犯井钺。八月乙未，荧惑犯天樽。九月辛酉，荧惑犯鬼。庚辰，荧惑掩右执法。<br>十月壬辰，太白犯进贤。三年，四月乙丑，荧惑犯灵台。五月辛巳，荧惑犯上将。<br>显德六年，六月庚子，荧惑与心大星合度，光芒相射。先是，荧惑勾己于房、<br>心间，凡数月，至是与心大星合度，是夜顺行。（案：此条《欧阳史》不载。）<br>◎星昼见<br>唐同光三年，六月己巳，太白昼见。<br>天成元年，七月庚申，太白昼见。<br>长兴二年，五月己亥，岁星昼见。闰五月己巳，岁星昼见。八月戊子，太白<br>昼见。三年，十月壬申，太白昼见。四年，五月癸卯，太白昼见。<br>清泰元年，五月己未，太白昼见。<br>汉天福十三年，四月丙子，太白昼见。<br>乾祐二年，四月壬午，太白昼见，<br>周广顺二年，二月庚寅，太白经天。<br>◎流星<br>梁乾化元年，十一月甲辰，东方有流星如数升器，出毕宿口，曳光三丈余，<br>有声如雷。<br>唐长兴二年，九月丙戌夜，二鼓初，东北方有小流星入北斗魁灭。至五鼓初，<br>西北方次北有流星，状如半升器，初小后大，速流如奎灭。尾迹凝天，屈曲似云<br>而散，光明烛地。又东北有流星如大桃，出下台星，西北速流，至斗柄第三星旁<br>灭。五鼓后至明，中天及四方有小流星百余，流注交横。<br>应顺元年春，二月辛未夜，有大星如五升器，流于东北，有声如雷。<br>清泰元年，九月辛丑夜，五鼓初，有大星如五斗器而南流，尾迹长数丈，赤<br>色，移时盘屈如龙形，蹙缩如二铧，相斗而散。又一星稍小，东流，有尾迹，凝<br>成白气，食顷方散。<br>晋天福三年，三月壬申夜，四鼓后，东方有大流星，状如三升器，其色白，<br>长尺余，屈曲流出河鼓星东三尺，流丈余灭。<br>周显德元年，正月庚寅，子夜后，东北有大星坠，有声如雷，牛马震骇，六<br>街鼓人方寐而惊，以为晓鼓，乃齐伐鼓以应之，至曙方知之。三月，高平之役，<br>战之前夕，有大流星如日，流行数丈，坠于贼营之所。<br>◎云气<br>梁开平二年，三月丁丑夜，月有苍白晕，又有白气如人形十余，皆东向，出<br>于晕内。九月乙酉，平旦，西方有气如人形甚众，皆若俯伏之状，经刻乃散。<br>唐同光三年，日有背气，凡十二。三年，九月丁未夜，遍天阴云，北方有声<br>如雷，四面鸡雉皆雊，俗谓之“天狗落”。是岁，日有背气，凡十三。是月，司<br>天监奏：“自七月三日阴云大雨，至九月十八日后方晴，三辰行度灾祥，数日不<br>见。”闰十二月庚午，日有黑气，似日，交相错磨，测在室十度。<br>天成二年，十二月壬辰，西方有赤气，如火焰焰，约二千里。占者云“不出<br>二年，其下当有大兵。”<br>长兴三年，六月，司天监奏：“自月初至月终，每夜阴云蔽天，不辨星月。”<br>应顺元年，四月九日，白虹贯日，是时闵帝遇害。<br>晋天福初，高祖将建义于太原，日傍多有五色云，如莲芰之状。二年，正月<br>丙辰，一鼓初，北方有赤气，向西至戌亥地，东北至丑地已来向北，阔三丈余，<br>状如火光。赤气内见紫微宫共北斗诸星，其气乍明乍暗。至三点后，后有白气数<br>条，相次西行，直至三鼓后散。<br>汉乾祐二年十二月，日晕三重，上有背气。<br>周显德三年，十二月庚午，白虹贯日，气晕勾环。<br><hr>
