<h4>《史部·宋史·卷四百七十九  列传第二百三十八》<b class="x">作者：脱脱等</b></h4>
<br>◎世家二<br>○西蜀孟氏<br>西蜀孟昶，初名仁赞，及僣位改焉。其先邢州龙冈人。父知祥，事后唐武皇，<br>武皇以弟之子妻之，是为琼华长公主。同光初，知祥为太原尹、知留守事。三年，<br>平蜀。四年，以知祥为剑南西川节度副大使、知节度事。明宗即位，命知祥讨平<br>东川，知祥自领两川节度，明宗即以授之。长兴四年，封蜀王，许行墨制。五年，<br>闵帝立，乃称帝于蜀，改元明德，时清泰元年也。事具《五代史》。昶母李氏，<br>本庄宗嫔御，以赐知祥，天祐十六年己卯十一月，生昶于太原。初，知祥镇西川，<br>不及以族行。天成元年，奏遣衙校迎家太原，明宗因令部送长公主及昶与所生母<br>至蜀。公主以长兴三年卒。<br>知祥初署昶西川节度行军司马，僣号，以昶为检校太保、同平章事、崇圣宫<br>使、东川节度。知祥疾，立为皇太子，权监军国。明德元年七月，知祥卒，昶袭<br>位，年始十六，止称明德年号，委政于赵季良、张知业、李仁罕等。二年，尊其<br>母李氏为皇太后。四年，改元广政。后以事诛仁罕、知业，乃亲政事。十三年，<br>加号睿文英武仁圣明孝皇帝。<br>晋末，秦州节度使何建、凤州防御使石奉頵俱以城降昶。时契丹乱华，汉祖<br>起并门，中土蝗旱连岁，昶益自大，开贡部，行郊祀礼，自此君臣奢纵。及周世<br>宗克秦、凤，昶始惧，放还先所获濮州刺史胡立，致书世宗，称大蜀皇帝，且言<br>家世邢台，愿敦乡里之分。世宗怒其无礼，不答。昶愈不自安，乃于剑门、夔、<br>峡多积刍粟，增置师旅。用度不足，遂铸铁钱。禁境内铁，凡器用须铁为之者，<br>置场鬻之，以专其利。<br>立其子玄喆为太子，用王昭远、伊审征、韩保正、赵崇韬等分掌机要，总内<br>外兵柄。母李氏谓昶曰：“吾尝见庄宗跨河与梁军战，又见尔父在并州捍契丹及<br>入蜀定两川，当时主兵者非有功不授，故士卒畏服。如昭远者，出于微贱，但自<br>尔就学之年，给事左右；又保正等皆世禄之子，素不知兵，一旦边疆警急，此辈<br>有何智略以御敌？高彦俦是尔父故人，秉心忠实，多所经练，此可委任。”昶不<br>能遵用其言。<br>及太祖下荆、楚，昶欲遣使朝贡，昭远等固止之。太祖诏蜀之邸吏、将卒先<br>在江陵者并放还，仍给赐钱帛以遣。乾德二年，昶遣孙遇、杨蠲、赵彦韬为谍至<br>京师。彦韬潜取昶与并州刘钧蜡丸帛书以告，其书云：“早岁曾奉尺书，远达睿<br>听。丹素备陈于翰墨，欢盟已保于金兰。洎传吊伐之嘉音，实动辅车之喜色。寻<br>于褒、汉，添驻师徒，只待灵旗之济河，便遣前锋而出境。”先是，太祖已有西<br>伐意而未发，及览书，喜曰：“吾用师有名矣。”即命忠武军节度王全斌充凤州<br>路行营前军兵马都部署，武信军节度、侍卫步军都指挥使崔彦进充副都部署，枢<br>密副使王仁赡充都监，龙捷右厢都指挥使史延德充马军都指挥使，虎捷右厢都指<br>挥使张万友充步军都指挥使，陇州防御使张凝充先锋都指挥使，左神武大将军王<br>继涛充濠砦使，内染院使康延泽充马军都监，翰林副使张煦充步军都监，供奉官<br>田仁朗充濠砦都监，殿直郑粲充先锋都监，步军都军头向韬充先锋都军头，宁江<br>军节度、侍卫马步军都指挥使刘廷让充归州路行营前军兵马副都部署，内客省使、<br>枢密承旨曹彬充都监，客省使武怀节充战棹部署，龙捷左厢都指挥使李进卿充步<br>军都指挥使，前阶州刺史高彦晖充先锋都指挥使，右卫将军白廷诲充濠砦使，御<br>厨副使朱光绪充马军都监，仪鸾副使折彦赟充步军都监，八作副使王令岩充先锋<br>都监，供奉官郝守濬充濠砦都监，马步军都军头杨光美充战棹左右厢都指挥使，<br>供奉官药守节充战棹左厢都监，殿直刘汉卿充战棹右厢都监，率禁兵三万人、诸<br>州兵二万人分路讨之。诏令孙遇等指画江山曲折之状，及兵砦戍守之处道里远近，<br>俾画工图之，以授全斌等。因谓曰：“西川可取否？”全斌等对曰：“臣等仗天<br>威，遵庙算，刻日可定。”龙捷右厢都校史延德前奏曰：“西川一方，傥在天上，<br>人不能到，固无可奈何。若在地上，以今之兵力，到即平矣。”上壮其言，谓之<br>曰：“汝等果敢如此，我何忧乎！”又谓全斌等曰：“凡克城砦，止籍其器甲刍<br>粮，悉艰钱帛分给战士。”<br>及兵至，昶遣王昭远、赵崇韬、韩保正、李进等来拒战。昭远等相继就擒，<br>昶大惧，出金帛募兵，令其子玄喆统之，李廷珪、张惠安为其副，以守剑门。玄<br>喆素不习武，廷珪、惠安皆庸懦无识。玄喆离成都，但携姬妾、乐器及伶人数十<br>辈，晨夜嬉戏，不恤军政。至绵州，闻宋师已破剑门，遂遁归东川，所过焚庐舍<br>仓禀而去。昶益惶骇，问计于左右。有老将石斌，对以宋师远来，势不能久，请<br>聚兵固守以老之。昶曰：“吾父子以丰衣美食养士四十年，及遇敌，不能为我东<br>向发一矢。今若固垒，何人为我效命？”<br>三年正月，昶遣其通奏伊审征赍表诣全斌请降，且言：“中外骨肉二百余人，<br>有亲年几七十，愿终甘旨之养，免赐睽离之责，则祖宗血食庶获少延。”末援刘<br>禅、陈叔宝故事以请封号。全斌等既受其降，遣马军都监康延泽先以百骑入城见<br>昶，谕以恩信，留三日，尽封府库而还。<br>昶又遣其弟仁贽诣阙上表言：<br>先臣受命唐室，建牙蜀川，因时事之变更，为人心之拥迫。先臣即世，臣方<br>丱年，猥以童昏，缪承余绪。乖以小事大之礼，阙称藩奉国之诚，染习偷安，因<br>循积岁。所以上烦宸算，远发王师，势甚疾雷，功如破竹。顾惟懦卒，焉敢当锋？<br>寻束手以云归，止倾心而俟命。<br>今月七日，已令私署通奏使、宣徽南院使伊审征奉表归降，以缘路寇攘，前<br>进不得。臣寻更令兵士援送，至十一日，尚恐前表未达，续遣供奉官王茂隆再赍<br>前表。至十二日以后，相次方到军前，必料血诚，上达睿听。臣今月十九日，已<br>领亲男诸弟，纳降礼于军门，至于老母诸孙，延余喘于私第。<br>陛下至仁广覆，大德好生，顾臣假息于数年，所望全躯于此日。今蒙元戎慰<br>恤，监护抚安，若非天地之垂慈，岂见军民之受赐！臣亦自量过咎，尚切忧疑，<br>谨遣亲弟诣阙奉表，待罪以闻。<br>太祖诏曰：<br>朕以受命上穹，临制中土，姑务保民而崇德，岂思右武以佳兵？至于临戎，<br>盖非获已。矧惟益部，僻处一隅，靡思僣窃之愆，辄肆窥觎之志，潜结并寇，自<br>启衅端。爰命偏师，往申吊伐，灵旗所指，逆垒自平。<br>朕尝中宵怃然，兆民何罪！屡驰驲骑，严戒兵锋，务宣拯溺之怀，以尽招携<br>之礼。而卿果能率官属而请命，拜表疏以祈恩，托以慈亲，保其宗祀，悉封库府，<br>以待王师。追咎改图，将自求于多福；匿瑕含垢，当尽涤于前非。朕不食言，尔<br>无他虑。<br>昶乃举族与官属由峡江而下，至江陵，上遣皇城使窦思俨迎劳之。四月初，<br>昶与母至襄汉，复遣使赍诏赐茶药。所赐诏不名，仍呼昶母为国母。昶将至，命<br>太宗劳于近郊。昶率子弟素服待罪阙下，太祖御崇元殿，备礼见之，赐昶袭衣、<br>玉带、黄金鞍勒马、金器千两、银器万两、锦绮千段、绢万匹；又赐昶母金器三<br>百两、银器三千两、锦绮千匹、绢千匹；子弟及其官属等袭衣、金玉带、鞍勒马、<br>车乘、器币有差；又遣使分诣江陵、凤翔赐其家属钱帛，疾病者给以医药。即日<br>宴于大明殿。先是，诏有司于右掖门外，临汴水起大第五百间以待昶，供帐悉备，<br>至是赐之，又为其官属各营居第。<br>翌日，诏曰：<br>伯禹导川，黑水本梁州之域；《河图》括象，岷山直井络之墟。是曰坤维，<br>素为王土。属中原多故，四海群飞，遂剖裂于山河，竞僣窃于位号。朕削平宇县，<br>载整皇纲，复周、汉之旧疆，宠绥群后；采唐、虞之大训，协和万邦。六年于兹，<br>百揆时叙。礼乐征伐之柄，尽出朝廷；蛮夷山海之君，咸修职贡。一昨顺长庚而<br>授律，法时雨以兴师，先申诞告之文，以慰徯来之众。<br>咨尔伪蜀主孟昶，克承余绪，保据一隅，擅正朔以自尊，历岁时而滋久。属<br>王师致讨，察天道之恶盈，体此绥怀，思于效顺，尽率群吏，降于军门。抗手疏<br>以陈诚，伏天阍而请命。是用昭示大信，尽涤疵瑕，度越彝章，升于崇秩。冠紫<br>微之近署，以奉内朝；剪鹑首之奥区，为之封邑。率从异数，式洽殊私。尔宜钦<br>承，往践厥位。可开府仪同三司、检校太师兼中书令、秦国公，给上镇节度使奉<br>禄。余官除拜有差。<br>昶数日卒，年四十七。太祖废朝五日，素服发哀于大明殿。赐尚书令，追封<br>楚王，谥恭孝，赙布帛千匹，葬事官给。后数日，其母李氏亦卒。初，李氏随昶<br>至京师，太祖数命肩舆入宫，谓之曰：“母善自爱，无戚戚怀乡土，异日当送母<br>归。”李氏曰：“使妾安往？”太祖曰：“归蜀尔。”李氏曰：“妾家本太原，<br>倘得归老并土，妾之愿也。”时晋阳未平，太祖闻其言大喜，曰：“俟平刘钧，<br>即如母所愿。”因厚加赐赍。及昶卒，不哭，以酒酹地曰：“汝不能死社稷，贪<br>生以至今日。吾所以忍死者，以汝在尔。今汝既死，吾何生焉！”因不食，数日<br>卒。太祖闻而伤之，赙赠加等。令鸿胪卿范禹偁护丧事，与昶俱葬洛阳，诏发奉<br>义甲士千人护送。<br>七月，正衙备礼册命昶，其文曰：<br>维乾德三年，岁次乙丑，七月己巳朔，二十四日戊子，皇帝若曰：“咨故检<br>校太师兼中书令、秦国公孟昶，册赠之典，所以彰世祚而纪勋伐，继绝之义，所<br>以旌异域而表来庭。苟匪全功，宁兼二者。国家乘乾抚运，括地开图。稽至德于<br>勋、华，体深仁于汤、禹。既定壶关之乱，复剪淮夷之凶，暨荆及衡，洗荡逋秽。<br>以为君人之道，先德而后刑；王者之师，有征而无战。兵威震叠，寰宇来同。以<br>至薄伐两川，徂征三峡。<br>惟尔昶袭乃堂构，据有巴庸，而能祗畏皇灵，保全宗绪，知机识变，委顺图<br>全。驰子牟魏阙之心，奉伯禹涂山之会。朕自闻献款，良切虚怀。舟车欣至止之<br>初，邸第锡非常之制。封崇异数，祈保永年。景命不融，奄然殂谢。<br>于戏！尔有及亲之孝，特异常伦；尔有达上之情，所期终养。何高穹之不祐，<br>与幽壤之同归！斯朕所以当宁兴悲，彻县永叹。询于史氏，申命礼官，今遣使起<br>复云麾将军、检校太傅、右神武统军、兼御史大夫、上柱国、平昌县开国伯食邑<br>七百户孟仁贽持节，册赠尔为尚书令，仍追封楚王。于戏！式备哀荣，载光简牒。<br>南宫峻秩，全楚大邦，并示追崇，敻超彝制。始终之分，朕无愧焉。<br>仍赠昶坟庄一区，给守坟人米千石，钱五万。<br>初，昶在蜀专务奢靡，为七宝溺器，他物称是。每岁除，命学士为词，题桃<br>符，置寝门左右。末年，学士幸寅逊撰词，昶以其非工，自命笔题云：“新年纳<br>余庆，喜节号长春。”以其年正月十一日降，太祖命吕余庆知成都府，而“长春”<br>乃圣节名也。又昶袭位后，民质钱取息者，将徙居，必署其门曰：“召主收赎。”<br>周世宗平淮甸，克关南，即议讨蜀而未果，至太祖乃平之。<br>昶三子：玄喆、玄珏、玄宝。玄宝先卒，僣赠遂王。昶弟：仁贽、仁裕、仁<br>操。<br>昶既降，宁江军节度、同平章事伊审征，检校太尉兼侍中韩保正，山南西道<br>节度、同平章事王昭远，工部侍郎幸寅逊，武信军节度、保宁军都巡检使李廷珪<br>来阙下。审征授静难军节度，昭远授左领军卫大将军，寅逊授右庶子，廷珪授右<br>千牛卫上将军，韩保正未授官卒。保正、昭远、廷珪，川中各有田宅，诏各赐钱<br>三百万。又成都人王处琼，少孤，有司籍其金宝，昶降，辇送阙下。太祖闻之，<br>令计其直还焉。<br>玄喆字遵圣，幼聪悟，善隶书。年十四，僣封秦王、检校太尉、同平章事、<br>判六军诸卫事。尝自书姚崇《口箴》，刻诸石。昶赐以银器、锦彩。广政二十一<br>年，领武德军节度。二十四年，加兼侍中。二十五年，立为皇太子。宋师将至，<br>以玄喆为元帅，精卒万余，旌旗用文绣，以锦绸其杠。是日微雨，玄喆虑沾湿，<br>令解去。俄雨止，复旆之，旌帜数千皆倒系杠上，识者异之。及闻剑门陷，遂奔<br>东川。数日，弃军遁归。<br>入朝，与昶同日宣制检校太尉、泰宁军节度。昶卒，赐玄喆羊五百口、酒五<br>百壶。玄喆献马二百匹、白玉水晶鞍勒副之。移镇贝州，在镇十余年，亦有治迹。<br>太平兴国初，移镇定州。三年，加开府仪同三司。四年，从平太原，就命为镇州<br>驻泊兵马钤辖。又从征幽州，率所部攻城之西面。会班师，遣与军器库使药可琼、<br>深州刺史念金钅巢、左龙武将军赵延进、殿前都虞候崔翰、四方馆使梁迥、翰林<br>使杜彦圭帅兵归屯定州。俄契丹入寇，玄喆与诸将校破之徐河。以功封滕国公，<br>入为左龙武军统军，判右金吾卫仗。未几，知滑州。淳化初，病，求换濒淮一小<br>郡养疾。移知滁州，卒，年五十五。赠侍中。<br>初，玄喆在贝州，凡民输税者皆令出商算，规其余羡，以备留使之用，人颇<br>苦之。景德中，都官员外郎孔揆使河北，表论其事，诏除之。有子十五人：隆记、<br>隆诂、隆说、隆诠，并进士及第。<br>玄珏初封王，与玄喆并日封拜，仍检校太保。少端敏。常侍昶射，双箭连中<br>的，昶奇之，赐钱三十万。时玄珏方就学，为选起居舍人陈鄂为教授。至是，自<br>陈愿以钱赐鄂，昶嘉而许焉。鄂尝仿唐李瀚《蒙求》、高测《韵对》为《四库韵<br>对》四十卷以献，玄珏益赏之。广政二十三年，玄珏领阆州保宁军节度。久之，<br>加检校太傅。归朝，为千牛卫上将军。乾德五年，迁右神武统军，代玄喆判金吾<br>卫仗。太平兴国九年，出为宋、曹、兖、郓都巡检，又改右屯卫上将军。淳化元<br>年四月，复为右神武统军。六月，出知滑州。三年，卒。<br>仁贽字忠美，初为左威卫将军同正。广政十三年，封雅王、检校太尉。二十<br>年，领阆州保宁军节度。二十四年，加检校太尉。及昶降，遣仁贽奉表诣阙，太<br>祖召见广德殿，赐袭衣、玉带、鞍勒马。俄授右神武统军。丁母忧，起复，领大<br>同军节度、西京都巡检使。开宝四年，卒，年四十四，赠太子太师。<br>仁裕字鸣谦，初为左威卫将军同正，与仁贽同日封彭王、检校太傅。广政二<br>十年，领黔州武泰军节度。二十四年，加检校太尉。归朝，授检校太傅、右监门<br>卫上将军，迁右羽林军。开宝三年，卒，年四十四，赠太子太傅。<br>仁操，初为右领军卫将军同正，与仁贽同日封嘉王、检校太傅。广政二十一<br>年，领果州永宁军节度。尝侍昶射于栀子园，仁操连中的者三。二十四年，加检<br>校太尉。尤奉释氏，深究其理。归朝，授右监门卫上将军，累迁右龙武统军。雍<br>熙三年，卒。<br>伊审征字申图，并州人。父延环，随知祥入蜀。知祥僣位，以女妻延环，僣<br>封崇华公主。延瑰历陵、嘉、眉三州刺史。审征幼以孝闻，母病，割股肉啖之。<br>以父任，历蜀州刺史、云安榷盐使。广政十四年，高延昭求解机务，急召为通奏<br>使、知枢密院事。久之，领蜀州刺史。秦、凤兴师，命检校城砦，俄领武泰军节<br>度。选其子崇度尚公主。又改宁江军节度、同平章事，与王昭远俱掌机务。昶事<br>无大小，一以咨之。常自以康济经略为己任。属宋师入境，审征首奉降表诣军前。<br>昭远时统军，败走。时人笑之。<br>审征归朝，授静难军节度。乾德六年，移镇延安。开宝末入朝，改右屯卫上<br>将军。太平兴国二年，判右金吾卫仗。雍熙五年，卒，年七十五。<br>韩保正，字永吉，潞州长子人。父昭运，从知祥入蜀。及知祥僣号，署珍州<br>刺史。保正初事知祥为押衙，及僣位，以为丰德库使兼广义库使、眉州刺史、枢<br>密副使。复刺汉州，拜宣徽北院使。会凤翔侯益归款，以保正为北路行营都监，<br>以图岐阳。时晋昌赵赞亦谋归蜀，为王景崇所逼，弃城东奔。伪将李廷珪先退师，<br>保正次陈仓，与大将张虔钊、庞福诚谋议不叶，益亦中变，遂还成都。俄为雄武<br>节度，领兵出新关，至陇州，汉兵固守，保正无功而还。复屯雄武。广政十四年，<br>赴成都，其亲吏杨虔范讼保正不法，昶令斩虔范，释保正不问。俄改夔州宁江军<br>节度。李昊让度支，以保正代之。未几，加宣徽南院使、山南节度、左卫圣步军<br>节度指挥使，迁奉鸾肃卫马步军都指挥使，又选其子崇遂尚主。<br>宋初，荆南高继冲纳土，昶闻之，以保正为峡路都指挥制置使，屯夔州，以<br>经画边事。迁检校太尉兼侍中。闻太祖将加兵，以保正为山南节度、兴元武定缘<br>边诸砦屯驻都指挥使。及王全斌至，保正弃兴元，保西县。王师进围之，保正懦<br>惧不敢出，遣人依山背城结阵以自固，为史延德所破。保正以麾下遁，延德追擒<br>之，送全斌。全斌驿置阙下，太祖召升殿劳问，赐袍笏、金带、茵褥、鞍勒马，<br>仍赐甲第。未及命官而卒，赠右千牛卫上将军。<br>王昭远，益州成都人。幼孤贫。年十三，依东郭僧智諲为童子。知祥镇蜀，<br>一日饭僧于府署，昭远持巾履从智諲，得入。时昶方就学，知祥见昭远聪慧，留<br>给事昶左右。昶嗣位，以昭远为卷帘使、茶酒库使。会枢密使王处回出知梓州，<br>昶以枢密事权太重，乃以昭远及普丰库使高延昭为通奏使、知枢密院事，机务一<br>以委之，府库财帛恣其取不问。加领眉州刺史，出为永平军节度。不数月，会昭<br>武李继勋以目疾不能视事，议以闲地处之，昭远遽以永平让继勋。岁余，为夔州<br>宁江军节度。昶母常言昭远不可用，昶不从。未几，兼领山南西道节度、同平章<br>事。及入谢，求解通奏职，遂以左街使张仁贵为副使、知枢密以代之。<br>昭远好读兵书，颇以方略自许。宋师入境，昶遣昭远与赵崇韬率兵拒战。始<br>发成都，昶遣其宰相李昊等饯郊外。昭远酒酣，攘臂曰：“是行也，非止克敌，<br>当领此二三万雕面恶少儿，取中原如反掌耳。”及行，执铁如意指麾军事，自方<br>诸葛亮。将至汉源，闻剑门已破，昭远股栗，发言失次。崇韬布阵将战，昭远据<br>胡床，皇恐不能起。俄崇韬败，乃免胄弃甲走投东川，匿仓舍下，悲嗟流涕，目<br>尽肿，惟诵罗隐诗云：“运去英雄不自由。”俄为追骑所执，送阙下，太祖释之，<br>授左领军卫大将军。广南平，奉使交阯。开宝八年，卒。<br>赵崇韬，并州太原人。父廷隐，随知祥入蜀。廷隐拳勇有智略，知祥麾下无<br>及者。东川董璋袭成都，廷隐大破之。璋奔归，为部下所杀，知祥遂有其地。及<br>僣号，以廷隐总亲军，为卫圣诸军马步军指挥使，累迁至太师、中书令、宋王。<br>卒，谥忠武。<br>崇韬骁果有父风。昶自置殿直四番，取将家及死事孤子为之，始命李仁罕子<br>继宏、赵季良子元振、张知业子继昭、侯洪实子令钦及崇韬，分为都知领之。后<br>累迁至客省使。周世宗克秦、凤，将入蜀境，为崇韬拒退。历左右卫圣步军都指<br>挥使。选其子文亮尚公主。加领洋州武定军节度、山南武定缘边诸砦都指挥副使。<br>汉源之战，独策马先登，及蜀军败，犹手击杀十数人，为宋师所擒。<br>高彦俦，并州太原人。父晖，宣威军使。彦俦从知祥入蜀，累历军校，为昭<br>武军监押。昶嗣位，迁邛州刺史，改马步军使。会汉兵入大散关，克安都砦，彦<br>俦以所部先进。汉人烧砦毁阁遁去，彦俦尽锐追之，复其砦而还。未几，彦俦领<br>赵州刺史。俄为奉銮肃卫都指挥副使，改右骁锐马军都指挥使，加光圣马军都指<br>挥使，真拜源州武定军节度。<br>周显德初，向训攻凤州，昶令彦俦出兵解围。未至，闻败军于唐仓，因溃归。<br>判官赵玭闭关不纳，以城归朝廷。彦俦遁归成都，昶不之罪，以为右奉銮肃卫<br>都指挥使，改功德使。<br>广政二十二年，出授夔州宁江军都巡检制置、招讨使，加宣徽北院事、利州<br>昭武军节度。及宋师至，彦俦谓副使赵崇济、监军武守谦曰：“北军涉远而来，<br>利在速战，不如坚壁以待之。”守谦不从，独领麾下以出。时大将刘廷让顿兵白<br>帝庙西，遣骑将张廷翰等引兵与守谦战猪头铺，守谦败走。廷翰等乘胜登其城，<br>廷让率大军继至。彦俦以所部将出拒战，宋师已乘城而入。彦俦惶骇失次，不知<br>计所出。判官罗济劝令单骑归成都，彦俦曰：“我昔已失天水，今复不能守夔州，<br>纵不忍杀我，亦何面目见蜀人哉！”济又劝其降，彦俦曰：“老幼百口在成都，<br>若一身偷生，举族何负？吾今日止有死耳！”即解符印授济，具衣冠望西北再拜，<br>登楼纵火自焚。后数日，廷让得其骨煨烬中，以礼收葬。初，昶母语昶“惟彦俦<br>可任”，及是，果能死难。<br>赵彦韬，兴州顺政人，为本州义军裨校。乾德中，昶遣与兴国军讨击使孙遇<br>及杨蠲为谍至都下，彦韬潜取昶与并州蜡丸帛书以告，因言伐蜀之状。太祖并赦<br>遇、蠲，出师西讨，并以为乡导。克兴州，以为本州马步军都指挥使。蜀平，迁<br>本州刺史，移澧州。性凶率，所为不法，部民有诉被盗劫财物，鞫之不实，彦韬<br>手杀之，探取其心肝。民家诣阙诉冤，太祖怒，令杖配蔡州。<br>龙景昭，夔州奉节人。少有武勇，事蜀为义军裨校，以功迁战棹都将。久之，<br>擢为施州刺史。乾德中，诸将伐蜀，分兵由峡路入，将压其境。景昭率官吏以牛<br>酒犒宋师，迎入城。太祖闻之，甚悦。蜀平，即授永州刺史。秩满入朝，改右千<br>牛卫将军。开宝三年，卒。昶之入朝也，为左羽林将军、景昭弟处瑭等四人随行，<br>卒于道。太祖悯之，以其男补供奉官殿直。<br>幸寅逊，蜀人。初仕昶为茂州录事参军。昶好击球，虽盛暑不已。寅逊上章<br>极谏，深被赏纳。迁新都令，拜司门郎中、知制诰、中书舍人。出知武信军府，<br>加史馆修撰，改给事中，预修《前蜀书》，拜翰林学士，加工部侍郎，判吏部三<br>铨事，领简州刺史。<br>随昶归朝，授右庶子。尝上疏谏猎，太祖嘉之，召见赐帛。开宝五年，为镇<br>国军行军司马。罢职，年九十余，尚有仕进意，治装赴阙，未登路而卒。<br>李廷珪，并州太原人。七岁隶知祥帐下，后从入蜀。知祥僣号，补军职，累<br>迁奉銮肃卫都虞候。赏拔阶州之功，领眉州刺史。会图取凤翔，令廷珪领兵二万<br>出子午谷赴援。始出谷，闻赵赞为王景崇所逼，遂退军。以廷珪权知兴元。俄召<br>归，授捧圣控鹤都指挥使，领蜀州刺史，拜雅州永平军节度，改右光圣都指挥使，<br>领山南节度，改阆州保宁节度、护圣控鹤都指挥使。<br>周师攻秦州，以廷珪为北路行营都统。秦、成、阶三州竟为周所取，廷珪奉<br>章待罪，昶释之，以为左右卫圣诸军马步军都指挥使。分卫圣、光圣步骑为左右<br>十军，以武定节度吕彦珂为之使，并隶廷珪总领之。时论以廷珪不能救援阶州，<br>不当复总兵柄，廷珪亦自陈求解，许之。俄加兼侍中、蜀成都巡检使，改遂州武<br>信军节度，领本镇及保宁军都巡检使。<br>王全斌之下剑关也，昶遣廷珪与其太子玄喆将兵来拒宋师，至绵、汉与全斌<br>遇，狼狈而还。玄喆与廷珪谋，所经州县尽焚其储蓄。及全斌等入成都，行营都<br>监王仁赡案籍诘所在军须，廷珪惧，以告马军都监康延泽。延泽曰：“王公志在<br>声色，苟得其所欲，则置而不问矣。”廷珪素俭约，不畜妓乐，遂求于姻戚家，<br>得女妓四人，复假贷金帛直数百万以遗仁赡，繇是获免。归阙，为右千牛卫上将<br>军。乾德五年，卒。<br>先是，廷珪及王昭远、韩保正川中各自有田宅，昶降后奉表上献，诏各赐钱<br>三百万以偿其直。<br>李昊字穹佐，自言唐相绅之后。祖乾祐，建州刺史。父羔，容管从事。昊生<br>于关中，幼遇唐末之乱，随父避地至奉天。值昭宗迁洛，岐军攻破奉天，父及弟<br>妹皆为乱兵所杀。是时年十三，独得免，遂流寓新平十数年。会刘知俊领岐军围<br>州城，昊逾城出，为候骑所得。知俊与语，甚器之，置于门下，以其女妻之。<br>知俊归蜀，伪署遂州武信军节度，以昊为从事。王建使知俊出师，令昊主留<br>务。会建杀知俊，昊亦罢职。王衍袭伪位，授彭州导江令，历中书舍人、翰林学<br>士。岐军之难，昊母独无恙。至是十九年，昊仕独显达，乃遣心膂张金、王彦间<br>道迎其母。昊请告境上奉迎，衍赐以金勒名马。昊至青泥岭见母，母抚昊首号恸，<br>哀感行路。<br>蜀亡入洛，明宗授昊检校兵部郎中。诏西川孟知祥、三川制置使赵季良同于<br>榷盐、度支、户部院间授昊一职，昊至蜀，久无所授。会知祥奏季良为西川节度<br>副使，昊辞归洛，知祥始辟为观风推官，迁掌书记。知祥称帝，擢为礼部侍郎、<br>翰林学士。<br>昶立，领汉州刺史，迁兵部侍郎，出知武德军府，加承旨。昶尝欲命昊二子<br>官，昊固让，且言：“遂州判官石钦若、苏涯，前蜀时，同在刘知俊幕下，愿回<br>授钦若等子。”昶嘉叹，许之，仍授昊二子官。俄加尚书左丞，拜门下侍郎兼户<br>部尚书、同平章事、监修国史。因请置史官，乃以给事中郭廷钧、职方员外郎赵<br>元拱为修撰，双流令崔崇构、成都主簿王中孚为直馆。<br>俄加昊左仆射。昶令就知祥真容院图文武三品以上于东西廊，以昊有参佐功，<br>特画于殿内。自知祥领蜀，凡章奏书檄皆出昊手，至是集为百卷曰《经纬略》以<br>献，昶赍以珍器、锦彩。俄命判度支户部。<br>广政十四年，修成昶《实录》四十卷。昶欲取观，昊曰：“帝王不阅史，不<br>敢奉诏。”丁母忧，裁百日，起复。俄修《前蜀书》，命昊与赵元拱、王中孚及<br>左谏议大夫乔讽、给事中冯侃、知制诰贾玄珪幸寅逊、太府少卿郭微、右司郎中<br>黄彬同撰，成四十卷上之。以判使办集，封赵国公。俄加司空，领遂州武信军节<br>度，出判盐铁，加弘文馆大学士，修奉太庙礼仪使。<br>昶尝召四孙，悉授太子司仪郎舍人，并赐绯。昊又改判度支使。其子孝连尚<br>昶女凤仪公主，累迁太常少卿、资州刺史。长子孝逢，给事中。<br>蜀平，随昶入朝，太祖优待之，拜昊工部尚书，赐第。以孝逢为膳部郎中，<br>孝连为将作少监。亲属乘舟自峡下，至夷陵，妻死，昊闻，悲怆成疾而卒，年七<br>十三。赠右仆射。<br>昊前后仕蜀五十年。昶之世，位兼将相，秉利权，资货岁入钜万，奢侈尤甚，<br>后堂妓妾曳罗绮数百人。昶与江南李景通好，遣其臣赵季札至江南，购得李绅武<br>宗朝入相制书，还以遗昊。昊结彩楼置其中，尽召成都声妓，昊朝服前迎归私第，<br>大会宾客宴饮，所费无算。以帛二千匹谢季札。<br>初，王衍降庄宗，昊草其表；昶之降也，其表亦昊所为。蜀人潜署其门曰<br>“世修降表李家”，见者哂之。有集二十卷，目为《枢机应用集》。<br>孝连后至司农少卿。昊孙德鏻至国子博士，德錞进士及第。<br>毋守素字表淳，河中龙门人。父昭裔，伪蜀宰相、太子太师致仕。守素弱冠<br>起家，伪授秘书郎，累迁户部员外郎、知制诰，真拜中书舍人、工部侍郎，出为<br>云安榷盐使。召见其二子克温、克恭，并赐绯；以次子克恭尚昶女，授检校水部<br>员外郎。<br>广政二十年，拜工部尚书。时昭裔判盐铁，衰老不能亲职，委其务于判官李<br>光远，事多留滞。昶患之，命守素代判使务。父子相代，时颇荣之。俄改判度支，<br>领彭州刺史，又判盐铁。<br>守素奉亲颇勤至，虽隆暑暮归，必朝服执简以申昏定之礼。蜀亡入朝，授工<br>部侍郎，籍其蜀中庄产茶园以献，诏赐钱三百万以充其直，仍赐第于京城。岁余，<br>为兄之子岳州司法正己讼其居父丧娶妾免，正己亦坐夺一官。开宝初，起为国子<br>祭酒。<br>太祖征河东，命权知赵州。及平岭表，移知容州，兼本管诸州水陆转运使。<br>先是，部民有逋赋者，或县吏代输，或于兼并之家假贷，则皆纳其妻女以为质。<br>守素表其事，即日降诏禁止。六年，卒，年五十三。<br>昭裔性好藏书，在成都令门人勾中正、孙逢吉书《文选》、《初学记》、<br>《白氏六帖》镂板，守素赍至中朝，行于世。大中祥符九年，子克勤上其板，补<br>三班奉职。次子克恭，尚昶女銮国公主，仕为光禄少卿，归宋，至左监门卫将军。<br>欧阳迥，益州华阳人。父珏，通泉令。迥少事王衍，为中书舍人。后唐同光<br>中，蜀平，随衍至洛阳，补秦州从事。知祥镇成都，迥复来入蜀。知祥僣号，以<br>为中书舍人。广政十二年，拜翰林学士。明年，知贡举、判太常寺。迁礼部侍郎，<br>领陵州刺史，转吏部侍郎，加承旨。二十四年，拜门下侍郎兼户部尚书、平章事、<br>监修国史。尝拟白居易讽谏诗五十篇以献，昶手诏嘉美，赍以银器、锦彩。<br>从昶归朝，为右散骑常侍，俄充翰林学士，就转左散骑常侍。岭南平，议遣<br>迥祭南海，迥闻之称病不出。太祖怒，罢其职，以本官分司西京。开宝四年，卒，<br>年七十六。赠工部尚书。<br>迥性坦率，无检操，雅善长笛。太祖常召于偏殿，令奏数曲。御史中丞刘温<br>叟闻之，叩殿门求见，谏曰：“禁署之职，典司诰命，不可作伶人之事。”上曰：<br>“朕尝闻孟昶君臣溺于声乐，迥至宰司尚习此技，故为我所擒。所以召迥，欲验<br>言者之不诬也。”温叟谢曰：“臣愚不识陛下鉴戒之微旨。”自是不复召。迥好<br>为歌诗，虽多而不工，掌诰命亦非所长。但在蜀日，卿相以奢靡相尚，迥犹能守<br>俭素，此其可称也。<br><hr>
