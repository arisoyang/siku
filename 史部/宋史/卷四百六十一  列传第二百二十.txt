<h4>《史部·宋史·卷四百六十一  列传第二百二十》<b class="x">作者：脱脱等</b></h4>
<br>◎方技上<br>○赵修己王处讷（子熙元）苗训（子守信）马韶楚芝兰韩显符<br>史序周克明刘翰王怀隐赵自化冯文智沙门洪蕴苏澄隐丁少微<br>赵自然<br>昔者少皞氏之衰，九黎乱德，家为巫史，神人淆焉。颛顼氏命南正重司天以<br>属神，北正黎司地以属民，其患遂息。厥后三苗复弃典常，帝尧命羲、和修重、<br>黎之职，绝地天通，其患又息。然而天有王相孤虚，地有燥湿高下，人事有吉凶<br>悔吝、疾病札瘥，圣人欲斯民趋安而避危，则巫医不可废也。后世占候、测验、<br>厌禳、禬，至于兵家遁甲、风角、鸟占，与夫方士修炼、吐纳、导引、黄白、<br>房中，一切焄蒿妖诞之说，皆以巫医为宗。汉以来，司马迁、刘歆又亟称焉。然<br>而历代之君臣，一惑于其言，害于而国，凶于而家，靡不有之。宋景德、宣和之<br>世，可鉴乎哉！然则历代方技何修而可以善其事乎？“曰：“人而无恒，不可以<br>作巫医。”汉严君平、唐孙思邈吕才言皆近道，孰得而少之哉。宋旧史有《老释》、<br>《符瑞》二志，又有《方技传》，多言禨祥。今省二志，存《方技传》云。<br>赵修己，开封浚仪人，少精天文推步之学。晋天福中，李守真掌禁军，领滑<br>州节制，表为司户参军，留门下。守真每出征，修己必从，军中占候多中。奏试<br>大理评事，赐绯。汉乾祐中，守真镇蒲津，阴怀异志，修己屡以祸福谕之，不听，<br>遂辞疾归乡里。明年，守真果叛，幕吏多伏诛，独修己得免。朝廷知其能，召为<br>翰林天文。<br>周祖镇邺，奏参军谋。会隐帝诛杨邠、史弘肇等，且将害周祖，修己知天命<br>所在，密谓周祖曰：“衅发萧墙，祸难斯作。公拥全师，临巨屏，臣节方立，忠<br>诚见疑。今幼主信谗，大臣受戮，公位极将相，居功高不赏之地，虽欲杀身成仁，<br>何益于事？不如引兵南渡，诣阙自诉，则明公之命，是天所与也。天与不取，悔<br>何可追！”周祖然之，遂决渡河之计。即位，以为殿中省尚食奉御，赐金紫。改<br>鸿胪少卿，迁司天监。显德中，累加检校户部尚书。尝遣副翰林学士承旨陶谷，<br>以御衣、金带、战马、器币赐吴越钱俶。宋初，迁大府卿，判监事，上章告老，<br>优诏不许。建隆三年卒，年七十一。<br>王处讷，河南洛阳人。少时有老叟至舍，煮洛河石如面，令处讷食之，且曰：<br>“汝性聪悟，后当为人师。”又尝梦人持巨鉴，星宿灿然满中，剖腹纳之，觉而<br>汗洽，月余，心胸犹觉痛。因留意星历、占候之学，深究其旨。晋末之乱，避地<br>太原，汉祖时领节制，辟置幕府。即位，擢为司天夏官正，出补许田令，召为国<br>子《尚书》博士，判司天监事。<br>周祖尝与处纳同事汉祖，雅相厚善，及自邺举兵入汴，遽命访求处讷，得之<br>甚喜，因问以刘氏祚短事。对曰：“人君未得位，尝务宽大；既得位，即思复仇。<br>汉氏据中土，承正统，以历数推之，其大祀犹永。第以高祖得位之后，多报仇杀<br>人及夷人之族，结怨天下，所以运祚不长。”周祖蹶然太息。适发兵围汉大臣苏<br>逢吉、刘铢等家，待旦将行孥戮，遽命止之。逢吉已自杀，止诛刘铢，余悉全活。<br>广顺中，迁司天少监。世宗以旧历差舛，俾处讷详定。历成未上，会枢密使<br>王朴作《钦天历》以献，颇为精密，处讷私谓朴曰：“此历且可用，不久即差矣。”<br>因指以示朴，朴深然之。<br>至建隆二年，以《钦天历》谬误，诏处讷别造新历。经三年而成，为六卷，<br>太祖自制序，命为《应天历》。处讷又以漏刻无准，重定水秤及候中星、分五鼓<br>时刻。俄迁少府少监。太平兴国初，改司农少卿，并判司天事。六年，又上新历<br>二十卷，拜司天监。岁余卒，年六十八。子熙元。<br>熙元，幼习父业，开宝中，补司天历算。端拱初，改监丞，累迁太子洗马兼<br>春官正，加殿中丞，景德中，同判监事。东封，随经度制置使诣祠所。礼毕，授<br>权知司天少监。祠汾阴，真拜少监。奉诏于后苑缵阴阳事十卷上之，真宗为制序，<br>赐名《灵台秘要》，及作诗纪之。<br>初，上所修《仪天历》，秋官正赵昭益言其二年后必差，又荧惑度数稍谬，<br>后果验。熙元颇伏其精一。上常对宰相言及历算事，曰：“历象，阴阳家流之大<br>者，以推步天道，平秩人时为功。”且言：“昭益能专其业，人鲜及也。”<br>玉清昭应宫成，以祗事之勤，授司天监。坐择日差谬，降为少监。以目疾，<br>改将作监，致仕。天禧二年卒，年五十八。<br>苗训，河中人，善天文占候之术。仕周为殿前散员右第一直散指挥使。显德<br>末，从太祖北征，训视日上复有一日，久相摩荡，指谓楚昭辅曰：“此天命也。”<br>夕次陈桥，太祖为六师推戴，训皆预白其事。既受禅，擢为翰林天文，寻加银青<br>光禄大夫、检校工部尚书。年七十余卒。子守信。<br>守信，少习父业，补司天历算。寻授江安县主簿，改司天台主簿，知算造。<br>太平兴国中，以《应天历》小差，诏与冬官正吴昭素、主簿刘内真造新历。及成，<br>太宗命卫尉少卿元象宗与明律历者同校定，赐号《乾元历》，颇为精密，皆优赐<br>束帛。雍熙中，迁冬官正。端拱初，改太子洗马、判司天监。淳化二年，守信上<br>言：“正月一日为一岁之首。每月八日，天帝下巡人世，察善恶。太岁日为岁星<br>之精，人君之象。三元日，上元天官，中元地官，下元水官，各主录人之善恶。<br>又春戊寅、夏甲午、秋戊申、冬甲子为天赦日，及上庆诞日，皆不可以断极刑事。”<br>下有司议行。未几，转殿中丞、权少监事，立本品之下，俄赐金紫。<br>至道二年，上以梁、雍宿兵，弥岁凶歉，心忧之，令宰相召守信问以天道咎<br>证所在。守信奏曰：“臣仰瞻玄象，及推验太一经历宫分，其荆楚、吴越、交广<br>并皆安宁。自来五纬陵犯、彗星见及水神太一临井鬼之间，属秦、雍分及梁、益<br>之地，民罹其灾。水神太一来岁入燕分，岁在房心，正当京都之地，自兹朝野有<br>庆。”诏付史馆。明年，真授少监。咸平三年卒，年四十六。子舜卿，为国子博<br>士。<br>马韶，赵州平棘人，习天文三式。开宝中，太宗以晋王尹京，申严私习天文<br>之禁，韶素与太宗亲吏程德玄善，德玄每戒韶不令及门。九年冬十月十九日，既<br>夕，韶忽造德玄，德玄恐甚，诘其所以来，韶曰：“明日乃晋王利见之辰，韶故<br>以相告。”德玄惶骇，止韶一室，遽入白太宗。太宗命德玄以人防守之，将闻于<br>太祖。及诘旦，太宗入谒，果受遗践阼。韶以赦获免。逾月，起家为司天监主簿。<br>太平兴国二年，擢太仆寺丞，改秘书省著作佐郎。历太子中允、秘书丞，出为平<br>恩令。归朝，复守旧任，与楚芝兰同判司天监事，就迁太常博士。淳化五年，坐<br>事，出为博兴令，移长山令。秩满归乡里，卒于家。<br>楚芝兰，汝州襄城人，初习《三礼》，忽自言遇有道之士，教以符天、六壬、<br>遁甲之术。属朝廷博求方技，诣阙自荐，得录为学生。以占候有据，擢为翰林天<br>文。授乐源县主簿，迁司天春官正、判司天监事。占者言五福太一临吴分，当于<br>苏州建太一祠。芝兰独上言：“京师帝王之都，百神所集。且今京城东南一舍地<br>名苏村，若于此为五福太一建宫，万乘可以亲谒，有司便于祗事，何为远趋江外，<br>以苏台为吴分乎？”舆论不能夺，遂从其议，仍令同定本宫四时祭祀仪及醮法。<br>宫成，特迁尚书工部员外郎，赐五品服。淳化初，与马韶同判监，俱坐事，芝兰<br>出为遂平令。卒，年六十。录其子继芳为城父县主簿。<br>韩显符，不知何许人。少习三式，善察视辰象，补司天监生，迁灵台郎，累<br>加司天冬官正。显符专浑天之学，淳化初，表请造铜浑仪、候仪。诏给用度，俾<br>显符规度，择匠铸之。至道元年浑仪成，于司天监筑台置之，赐显符杂彩五十匹。<br>显符上其《法要》十卷，序之云：<br>伏羲氏立浑仪，测北极高下，量日影短长，定南北东西，观星间广狭。帝尧<br>即位，羲氏、和氏立浑仪，定历象日月星辰，钦授民时，使知缓急。降及虞舜，<br>测璇玑玉衡以齐七政。《通占》又云：“抚浑仪，观天道，万象不足以为多。”<br>是知浑仪者，实天地造化之准，阴阳历数之元，自古圣帝明王莫不用是精详天象，<br>预知差忒。或铸以铜，或饰以玉，置之内庭，遣日官近臣同窥测焉。<br>自伏羲甲寅年至皇朝大中祥符三年庚戌岁，积三千八百九十七年。五帝之后<br>讫今，明历象之玄，知浑天之奥者，近十余朝，考而论之，臻至妙者不过四五。<br>自余徒夸重于一日，不深图于久要，致使天象无准，历算渐差，占候不同，盈虚<br>难定。陛下讲求废坠，爰造浑仪，漏刻星躔，晓然易辨。若人目窥于下，则铜管<br>运于上，七曜之进退盈缩，众星之次舍远近，占逆顺，明吉凶，然后修福俾顺其<br>度，省事以退其灾，悉由斯器验之。<br>昔汉洛下闳修浑仪，测《太初历》云：“后五百年必当重制。”至唐李淳风，<br>果合前契。贞观初。淳风又言前代浑仪得失之差，因令铜铸。七年，太宗起凝晖<br>阁于禁中，俾侍臣占验。既在宫掖，人莫得见，后失其处所。玄宗命沙门一行修<br>《大衍历》，盖以浑仪为证。又有梁令瓒造浑仪木式，一行谓其精密，思出古人，<br>遂以铜铸。今文德殿鼓楼下有古本铜浑仪一，制极疏略，不可施用。且历象之作，<br>非浑仪无以考真伪；算造之士，非占验不能究得失。浑仪之成，则司天岁上细行<br>历。益可致其详密。<br>其制有九，事具《天文志》。自是显符专测验浑仪，累加春官正，又转太子<br>洗马。<br>大中祥符三年，诏显符择监官或子孙可以授浑仪法者。显符言长子监生承矩<br>善察躔度，次子保章正承规见知算造，又主簿杜贻范、保章正杨惟德皆可传其学。<br>诏显符与贻范等参验之。显符后改殿中丞兼翰林天文。六年卒，年七十四。又诏<br>监丞丁文泰嗣其事焉。<br>史序字正伦，京兆人。善推步历算，太平兴国中，补司天学生。太宗亲较试，<br>擢为主簿。稍迁监丞，赐绯鱼，隶翰林天文院。雍熙二年，廷试中选者二十六人，<br>而序为之首，命知算造，又知监事。<br>淳化三年，司天郑昭宴言：“臣测金、火行度须有相犯。今验之天，而火行<br>渐南，金度渐北，有若相避，遂不相犯。”序又言：“木、火、金三星初夜在午，<br>木在东，火在中，金最西，渐北行去火尺余。此国家钦崇天道，圣德所感也。”<br>序后累迁夏官正、河西、环庆二路随军转运、太子洗马。修《仪天历》上之，<br>又尝纂天文历书为十二卷以献，改殿中丞，赐金紫，俄权监事。景德二年迁权知<br>少监，大中祥符初即真。三年卒，年七十六。序慎密勤职，在监三十年，未尝有<br>过，众赖称之。<br>周克明字昭文。曾祖德扶，唐司农卿。祖杰，开成中进士，解褐获嘉尉，历<br>弘文馆校书郎。中和中，僖宗在蜀，杰上书言治乱万余言。擢水部员外郎，三迁<br>司农少卿。杰精于历算，尝以《大衍历》数有差，因敷衍其法，著《极衍》二十<br>四篇，以究天地之数。时天下方乱，杰以天文占之，惟岭南可以避地，乃遣其弟<br>鼎求为封州录事参军。杰天复中亦弃官携家南适岭表。刘隐素闻其名，每令占候<br>天文灾变。杰自以年老，尝策名中朝，耻以星历事僣伪，乃谢病不出。袭位，<br>强起之，令知司天监事，因问国祚脩短。杰以《周易》筮之，得《比》之《复》，<br>曰：“卦有二土，土数生五，成于十，二五相比，以岁言之，当五百五十。”<br>大喜，赏赉甚厚。以梁贞明三年僣号，至开宝四年国灭，止五十五年。盖杰举<br>成数以避害尔。大有中，迁太常少卿，卒，年九十余。杰生茂元，亦世其学，事<br>至司天少监，归宋授监丞而卒，即克明之父也。<br>克明精于数术，凡律历、天官、五行、谶纬及三式、风云、龟筮之书，靡不<br>究其指要。开宝中授司天六壬，改台主簿，转监丞，五迁春官正。克明颇修词藻，<br>喜藏书。景德初，尝献所著文十编，召试中书，赐同进士出身。三年，有大星出<br>氐西，众莫能辨；或言国皇妖星，为兵凶之兆。克明时使岭表，及还，亟请对，<br>言：“臣按《天文录》、《荆州占》，其星名曰周伯，其色黄，其光煌煌然，所<br>见之国大昌，是德星也。臣在涂闻中外之人颇惑其事，愿许文武称庆，以安天下<br>心。”上嘉之，即从其请。拜太子洗马、殿中丞，皆兼翰林天文，又权判监事。<br>属修两朝国史，其天文律历事，命克明参之。大中祥符九年，坐本监择日差互，<br>例降为洗马。<br>天禧元年夏，火犯灵台，克明语所亲曰：“去岁太白犯灵台，掌历者悉被降<br>谴，上天垂象，深可畏也。今荧惑又犯之，吾其不起乎！”八月，疽发背，卒，<br>年六十四。克明久居司天之职，颇勤慎，凡奏对必据经尽言。及卒，上颇悼惜，<br>遣内侍谕其婿直龙图阁冯元，令主丧事，赐赙甚厚。<br>初，诸僣国皆有纂录，独岭南阙焉。惟胡宾王、胡元兴二家纂述，皆不之备。<br>克明访耆旧，采碑志，孳孳著撰，裁十数卷，书未成而卒。<br>刘翰，沧州临津人。世习医业，初摄护国军节度巡官。周显德初，诣阙献<br>《经用方书》三十卷、《论候》十卷、《今体治世集》二十卷。世宗嘉之，命为<br>翰林医官，其书付史馆，再加卫尉寺主簿。<br>太祖北征，命翰从行。建隆初，加朝散大夫、鸿胪寺丞。时太祖求治，事皆<br>核实，故方技之士必精练。乾德初，令太常寺考较翰林医官艺术，以翰为优，绌<br>其业不精者二十六人。自后，又诏诸州访医术优长者籍其名，仍量赐装钱，所在<br>厨传给食，遣诣阙。开宝五年，太宗在藩邸有疾，命翰与马志视之。及愈，转尚<br>药奉御，赐银器、缗钱、鞍勒马。<br>尝被诏详定《唐本草》，翰与道士马志、医官翟煦、张素、吴复珪圭、王光<br>祐、陈昭遇同议，凡《神农本经》三百六十种，《名医录》一百八十二种，唐本<br>先附一百一十四种，有名无用一百九十四种，翰等又参定新附一百三十三种。既<br>成，诏翰林学士中书舍人李昉、户部员外郎知制诰王祐、左司员外郎知制诰扈蒙<br>详覆毕上之。昉等序之曰：<br>《三坟》之书，神农预其一。百药即辨，《本草》序其录。旧经三卷，世所<br>流传。《名医别录》，互为编纂。至梁陶弘景乃以《别录》参其《本经》，朱墨<br>杂书，时谓明白。而又考彼功用，为之注释，列为七卷，南国行焉。逮乎有唐，<br>别加参校，增药余八百味，添注为二十卷。《本经》漏缺则补之，陶氏误说则证<br>之。然而载历年祀，又逾四百，朱字墨字，无本得同；旧注新注，其文互阙。非<br>圣主抚大同之运，永无疆之休，其何以改而正之哉！<br>乃命尽考传误，刊为定本。类例非允，从而革焉。至如笔头灰，兔毫也，而<br>在草部，今移附兔头骨之下；半天河、地浆，皆水也，亦在草部，今移附土石类<br>之间；败鼓皮，移附于兽名；胡桐泪，改从于木类；紫鑛，亦木也，自玉石品<br>而改焉；伏翼，实禽也，由虫鱼部而移焉；橘柚，附于果实；食盐，附于光盐；<br>生姜、乾姜，同归一类；至于鸡肠、蘩蒌，陆英、蒴藋，以类相似，从而附之。<br>仍采陈藏器《拾遗》、李含光《音义》，或穷源于别本，或传效于医家，参而较<br>之，辨其臧否。至如突屈白，旧说灰类，今是木根；天麻根，解似赤箭，今又全<br>异。去非取是，特立新条。自余刊正，不可悉数。<br>下采众议，定为印板。乃以白字为神农所说，墨字为名医所传，唐附今附，<br>各加显注，详其解释，审其形性。证谬误而辨之者，署为今注；考文意而述之者，<br>又为今按。义既判定，理亦详明。今以新旧药合九百八十三种，并目录二十一卷，<br>广颁天下，传而行焉。<br>翰后加检校工部员外郎。太平兴国四年，命为翰林医官使，再加检校户部郎<br>中。雍熙二年，滑州刘遇疾，诏翰驰往视之。翰还，言遇必瘳，既而即死，坐责<br>授和州团练副使。端拱初，起为尚药奉御。淳化元年，复为医官使。卒，年七十<br>二。<br>王怀隐，宋州睢阳人。初为道士，住京城建隆观，善医诊。太宗尹京，怀隐<br>以汤剂祗事。太平兴国初，诏归俗，命为尚药奉御，三迁至翰林医官使。三年。<br>吴越遣子惟濬入朝，惟濬被疾，诏怀隐视之。<br>初，太宗在藩邸，暇日多留意医术，藏名方千余首，皆尝有验者。至是，诏<br>翰林医官院各具家传经验方以献，又万余首，命怀隐与副使王祐、郑奇、医官陈<br>昭遇参对编类。每部以隋太医令巢元方《病源候论》冠其首，而方药次之，成一<br>百卷。太宗御制序，赐名曰《太平圣惠方》，仍令镂板颁行天下，诸州各置医博<br>士掌之。怀隐后数年卒。<br>昭遇本岭南人，医术尤精验，初为医官，领温水主簿，后加光录寺丞，赐金<br>紫。<br>赵自化，本德州平原人。高祖常，为景州刺史，后举家陷契丹。父知嵓脱身<br>南归，寓居洛阳，习经方名药之术，又以授二子自正、自化。周显德中，偕来京<br>师，悉以医术称。知嵓卒，自正试方技，补翰林医学。<br>会秦国长公主疾，有荐自化诊候者，疾愈，表为医学，再加尚药奉御。淳化<br>五年，授医官副使。时召陈州隐士万适至，馆于自化家。会以适补慎县主簿，适<br>素强力无疾，诏下日，自化怪其色变，为切脉曰：“君将死矣。”不数日，适果<br>卒。<br>至道中，有布衣郑元辅者，尝依自化之姻吏部令史张崇敏家。元辅时从自化<br>丐索，无所得，心衔之。乃诣检上书，告自化漏泄禁中语及指斥、非所宜言等事。<br>太宗初甚骇，命王继恩就御史府鞫之，皆无状，斩元辅于都市。自化坐交游非类，<br>黜为郢州团练副使。未几，复旧职。咸平三年，加正使。<br>景德初，雍王元份洎晋国长公主并上言：自化药饵有功。请加使秩，领遥郡。<br>上以自化居太医之长，不当复为请求，令枢密院召自化戒之。雍王薨，坐诊治无<br>状，降为副使。二年，复旧官。是冬卒，年五十七。遗表以所撰《四时养颐录》<br>为献，真宗改名《调膳摄生图》，仍为制序。<br>自化颇喜为篇什，其贬郢州也，有《汉沔诗集》五卷，宋白、李若拙为之序。<br>又尝缵自古以方技至贵仕者，为《名医显秩传》三卷。<br>冯文智，并州人。世以方技为业。太平兴国中诣都自陈，召试补医学，加乐<br>源县主簿。端拱初，授少府监主簿，逾年转医官，加少府监丞。尝隶并代部署。<br>淳化五年，府州折御卿疾，文智诊疗获愈，御卿表荐之，赐绯，加光禄寺丞。咸<br>平三年，明德太后不豫，文智侍医，既愈，加尚药奉御，赐金紫。六年，直翰林<br>医官院。东封，转医官副使。祀汾阴，又加检校主客员外郎。大中祥符五年卒，<br>年六十。<br>自建隆以来，近臣皇亲、诸大校有疾，必遣内侍挟医疗视，群臣中有特被眷<br>遇者亦如之。其有效者，或迁秩、赐服色。边郡屯帅多遣医官、医学随行，三年<br>一代。出师及使境外、贡院锁宿，皆令医官随之。京城四面，分遣翰林祗候疗视<br>将士。暑月，即令医官合药，与内侍分诣城门寺院散给军民。上每便坐阅兵，有<br>被金疮者，即令医官处疗。<br>咸平中，有军士尝中流矢，自颊贯耳，众医不能取，医官阎文显以药傅之，<br>信宿而镞出。上嘉其能，命赐绯。<br>又有医学刘赟亦善此术。天武右厢都指挥使韩晸从太祖征晋阳，弩矢贯左髀，<br>镞不出几三十年。景德初，上遣赟视晸，赟傅以药出之，步履如故。晸请见，自<br>陈感激，愿得死所，又极称赟之妙。特赐赟白金，迁医官。<br>沙门洪蕴，本姓蓝，潭州长沙人。母翁，初以无子，专诵佛经，既而有娠，<br>生洪蕴。年十三，诣郡之开福寺沙门智巴，求出家，习方技之书，后游京师，以<br>医术知名。太祖召见，赐紫方袍，号广利大师。太平兴国中，诏购医方，洪蕴录<br>古方数十以献。真宗在蜀邸，洪蕴尝以方药谒见。咸平初，补右街首座，累转左<br>街副僧录。洪蕴尤工诊切，每先岁时言人生死，无不应。汤剂精至，贵戚大臣有<br>疾者，多诏遣诊疗。景德元年卒，年六十八。<br>又有庐山僧法坚，亦以善医著名，久游京师，尝赐紫方袍，号广济大师，后<br>还山。景德二年，以雍王元份久被疾，召赴阙，至则元份已薨。法坚复归山而卒。<br>苏澄隐字栖真，真定人。为道士，住龙兴观，得养生之术，年八十余不衰老。<br>后唐明宗尝下诏召之，又令宰相冯道致书谕旨，历清泰、天福中继有聘命，并辞<br>疾不至。开运末，契丹主兀欲立，求有名称僧道加以恩命，惟澄隐不受。当时公<br>卿自冯道、李崧、和凝而下，皆在镇阳，日造其室与谈宴，各赋诗以赠。周广顺、<br>显德中，诏存问之。<br>太祖征太原还，驻跸镇阳，召见行宫，命中使掖升殿，谓之曰：“京师作建<br>隆观，思得有道之士居之，师累辞召命，岂怀土耶？”对曰：“大梁帝宅，浩穰<br>繁会，非林泉之士所可寄迹也。”上察其意，亦不强之，赐茶百斤、绢二百匹。<br>又幸其观，问曰：“师年逾八十而气貌益壮，善养生者也。”因问其术，对曰：<br>“臣之养生，不过精思练气尔，帝王养生即异于是。老子曰：‘我无为而民自化，<br>我无欲而民自正。’无为无欲，凝神太和，昔黄帝、唐尧享国永年，得此道也。”<br>上大悦，赐紫衣一袭、银器五百两、帛五百匹。年仅百岁而卒。<br>丁少微，毫州真源人。为道士，持斋戒，奉科仪尤为精至。尝隐华山潼谷，<br>密通陈抟所居，与抟齐名，少微志尚清洁，抟嗜酒适性，其道不同，未尝相往还。<br>少微善服气，多饵药，年百余岁，康强无疾。始，卜居山上，起坛场净室，通夕<br>朝礼，五十余年未尝稍懈。太平兴国三年，召赴阙，以金丹、巨胜、南芝、玄芝<br>为献。留数月，遣还山。七年冬卒。<br>赵自然，太平繁昌人，家荻港旁，以鬻茗为业，本名王九。始十三，疾甚，<br>父抱诣青华观，许为道士。后梦一人状貌魁伟，纶巾素袍，鬓发班白，自云姓阴，<br>引之登高山，谓曰：“汝有道气，吾将教汝辟谷之法。”乃出青柏枝令啖，梦中<br>食之。及觉，遂不食，神气清爽，每闻火食气即呕，惟生果清泉而已。岁余，复<br>梦向见老人教以篆书数百字，寤悉能记。写以示人，皆不能识。或云：“此非篆<br>也，乃道家符箓耳。”尝为《元道歌》，言修练之要。知州王洞表其事，太宗召<br>赴阙，亲问之，赐道士服，改名自然，赉钱三十万。月余遣还，住青华观。后因<br>病，饮食如故。大中祥符二年，诏曰：“如闻自然颇精修养之术。”委发转使杨<br>覃访其行迹，命内侍武永全召至阙下，屡得对，赐紫衣，改青华观曰延禧。自然<br>以母老求还侍养，许之。<br>大中祥符中，又有郑荣者，本禁军，戌壁州还，夜遇神人谓曰：“汝有道气，<br>勿火食。”因授以医术救人。七年，赐名自清，度为道士，居上清宫。所传药能<br>愈大风疾，民多求之。皆刺臂血和饼给焉。<br>又有秦州民家子赵抱一者，常牧羊田间。一夕，有叩门召之者，以杖引行，<br>杖端有气如烟，其香可悦。俄至山崖绝顶，见数人会饮，音乐交奏，与人间无异。<br>抱一骇而不测。会巡检司过其下，闻乐声，疑群盗欢聚，集村民梯崖而上。至则<br>无所睹，抱一独在，援以下之，具言其故。凡经夕，若俄顷。自是不喜熟食，凡<br>火化者未尝历口。茹甘菊、柏叶、果实、井泉，间亦饮酒，貌如婴儿。素不习文<br>墨，口占辞句，颇成篇咏。有道家之趣。遂不亲农事，野行露宿。大中祥符四年，<br>至京师，犹丱角，诏赐名，度为道士。自是间岁或一至京师，常令居太一宫，与<br>人言多养生事焉。<br><hr>
