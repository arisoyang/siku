<h4>《史部·宋史·卷四百九十五  列传第二百五十四》<b class="x">作者：脱脱等</b></h4>
<br>◎蛮夷三<br>○抚水州广源州黎洞环州<br>抚水州在宜州南，有县四：曰抚水，曰京水，曰多逢，曰古劳。唐隶黔南。<br>其酋皆蒙姓同出，有上、中、下三房及北遐一镇。民则有区、廖、潘、吴四姓。<br>亦种水田、采鱼，其保聚山险者，虽有纁田，收谷粟甚少，但以药箭射生，取鸟<br>兽尽，即徙他处，无羊马、桑柘。地曰帚洞，五十里至前村，川原稍平，合五百<br>余家，夹龙江居，种稻似湖湘。中有楼屋战棚，卫以竹栅，即其酋所居。兵器有<br>环刀、摽牌、木弩。善为药箭，中者大叫，信宿死，得邕州药解之即活。<br>雍熙中，数寇边境，掠取民口、畜产。诏书招安，补其酋蒙令地殿直，蒙令<br>札奉职。咸平中，又数为寇盗，止令边臣驱逐出境。其党狡狯者凡三十余人，宜<br>州守将因擒送阙下，上召见诘责之，对曰：“臣等蛮陬小民，为饥寒所迫耳。”<br>上顾谓左右曰：“昨不欲尽令剿绝，若纵杀戮，顾无噍类矣！”因释罪，赐锦袍、<br>冠带、银彩，戒勖遣之。逾年，酋长蒙顶等六十五人诣阙，纳器甲百七十事。又<br>蒙汉诚、蒙虔玮、蒙填来朝，上器甲数百及毒药箭，誓不搔边。比岁皆遣使来贡<br>及输兵器，乃授汉诚官，赐物有差，既而侵轶如故。景德三年，蛮酋蒙填诣宜州<br>自陈，愿朝贡谢罪，诏守臣谕以尽还所掠民赀畜，乃从其请。<br>大中详符六年，首领指挥使蒙但挈族来归，徙于桂州。九年，数寇宜、融州<br>界，转运使俞献可言：“知宜州董元己不善绥抚，昨蛮人饥，来质餱粮，公纵<br>主者克剥概量；及求入贡，复骤沮其意：遂使忿恚为乱。”诏出元己，遂遣潭州<br>都监季守睿代元己招抚，群蛮拒命，侵掠不已。献可请以本道澄海军及募丁壮进<br>讨，乃诏益以潭州兵五千人，命东染院使、平州刺史曹克明为宜融等州都巡检安<br>抚使，内殿崇班王文庆、阁门祗候马玉、内供奉官杨守珍等为都监。上犹以蛮夷<br>异类，攻剽常理，不足以剿绝。又意其道险难进师，第令克明、献可设方略摄其<br>酋首，索所钞生口，因而抚之。克明、献可上言：“蛮人去冬寇天河，今又钞融<br>州厢阳诸砦，剽劫居民，害巡检樊明，累依宣旨诏谕，曾不悛革，臣请便宜掩击。”<br>从之。<br>克明乃与守珍领兵入樟岭路，文庆、玉趋宜州西路，又令宜、桂都巡检程化<br>鹏取樟岭古牢隘路会合。化鹏遇蛮于上房两水口，击破之。文庆、玉至如门团，<br>为蛮所扼，不能进。克明、守珍乃过横溪恩德砦，召山獠向导，开路进师。蛮依<br>篁竹间，时出战斗，辄败走。旬余，上黄泥岭杉木隘路，溪谷险邃，蛮据要害以<br>拒官军，自辰至午，大溃。其党遂过霸苑抵帚洞，乃入中房前村。克明等顿兵下<br>砦，中夕，群蛮大哗噪，击钲鼓，攻砦甚急，出兵击之，伤杀颇众，因纵火焚其<br>庐室积聚，自此恐惧，窜入山谷。又缘龙江南岸而东，至昏暮，过石峡隘险，士<br>不并行。蛮复连弩北岸，克明遣猛士步涉与斗，至即退走，砦于下房博贺村，克<br>明设伏砦外。其夜，蛮众大集，遇伏发，内外合击，追斩殆尽。乘胜搜山，悉得<br>马牛享士卒。<br>克明等知其穷蹙，乃晓谕恩信，许以改过，于是酋帅蒙承贵等面缚诣军自首，<br>克明厚加犒宴，且数责之，皆俯伏谢罪。及闻诏旨赦令勿杀，莫不泣下，北望称<br>万岁。上以夷性无厌，习知朝廷多释其罪，故急则来归，缓则叛去，切诏克明等<br>谕以悉还所掠汉口、资畜，即许要盟。承贵等感悦奉诏，乃歃猫血立誓，自言奴<br>山摧倒，龙江西流，不敢复叛。克明等师还，宜州蛮人纳器甲凡五千数，愿迁处<br>汉地者七百余口，诏分置广西及荆湖州军，给以田粮。凡立功使臣将士迁补、赐<br>赍者千八百一十六人。承贵因请改州县名，以固归顺之意。诏以抚水州为安化州，<br>抚水县为归仁县，京水县为长宁县。自是间岁朝贡，不复为边患矣。<br>献可等又言：“殿直蒙肚知归化州，州与抚水相接，数遣子文宝及其妻族甘<br>堂侦军事，又其子格与官军斗敌，悉部送赴阙。有蒙只者，亦肚之子，先尝告贼，<br>署为昭州押牙。”诏补肚密州别驾，只海州都押牙，赋以官田。文宝、格、甘堂<br>并黥配登、莱州。宝元元年，复率众寇融、宜州，发邵、澧、潭三州戍兵合数千<br>人往击。时蛮势方炽，至杀运粮官吏。复诏趣兵进讨，逾年乃平。<br>庆历中，再以方物入贡。至和二年，复至。诏以知州蒙全会为三班奉职，又<br>以监州姚全料为借职。嘉祐六年，又来贡。是后，月赴宜州参谒及贸巨板，每岁<br>州四管犒。及三岁，听输所贡兵械于思立砦，以其直偿之，递以官资迁补。熙宁<br>初，知宜州钱师孟、通判曹觌擅裁损侵剥之，土人罗世念、蒙承想、蒙光仲等为<br>乱。五年，攻德谨砦，袭将官费万，杀之。经略司问致寇状，而宜州但以饥为言，<br>故朝廷赐粟二万石以安辑之。已而守臣王奇战死，事闻，乃诏知沅州谢麟、带御<br>器械和斌经制溪洞，发在京骁骑两营及江南、福建将兵三千五百人，以听师期。<br>明年，世念等遂与诸蛮峒首领族类四千五百人出降。以世念为内殿承制，承想、<br>光仲等十人各拜官。崇宁二年，其酋蒙光有者复啸聚为寇，经略司遣将官黄忱等<br>击却之。大观二年，遂以三州一镇户口六万一千来上。诏以知融州程邻往黔南路<br>抚谕，官吏推恩有差。至和后，又有融州属蛮大丘峒首领杨光朝请内附，又有杨<br>克端等百三人来归，皆纳之。<br>诸蛮族类不一，大抵依阻山谷，并林木为居，椎髻跣足，走险如履平地。言<br>语侏离，衣服斒斓。畏鬼神，喜淫祀。刻木为契，不能相君长，以财力雄强。每<br>忿怒则推刃同气，加兵父子间，复仇怨不顾死。出入腰弓矢，匿草中射人，得牛<br>酒则释然矣。亲戚比邻，指授相卖。父子别业，父贫则质身于子，去禽兽无几。<br>其族铸铜为大鼓，初成，悬庭中，置酒以召同类，争以金银为大钗叩鼓，去则以<br>钗遗主人。相攻击，鸣鼓以集众，号有鼓者为“都老”，众推服之。<br>唐末，诸酋分据其地，自为刺史。宋兴，始通中国，奉正朔，修职贡。间有<br>桀黠贪利或疆吏失于抚御，往往聚而为寇，抄掠边户。朝廷禽兽畜之，务在羁縻，<br>不深治也。熙宁间，以章惇察访经制蛮事，诸溪峒相继纳土，愿为王民，始创城<br>砦，比之内地。元祐初，诸蛮复叛，朝廷方务休息，乃诏谕湖南、北及广西路并<br>免追讨，废堡砦，弃五溪诸郡县。崇宁间，复议开边，于是安化上三州及思广诸<br>峒蛮夷，皆愿纳土输贡赋，及令广西招纳左、右江四百五十余峒。寻以议者言，<br>以为招致熟蕃非便，乃诏悉废所置州郡，复祖宗之旧焉。<br>绍兴初，监察御史明橐言：“湖南边郡及二广之地，旧置溪峒归明官，比年<br>浸广其员，及诸州措置隘砦，阙人把拓，又令管押兵夫，素不习知法令，率贪婪<br>无厌。况管押又皆乡民，甚为边患，遭困苦折辱者往往无所赴诉。议者欲俾帅臣<br>籍其姓名，每三年一迁易，如州县官故事。或云止循旧添差，并罢管押兵夫，宜<br>令二广、湖南帅臣处置适宜，无启边祸，以害远人。”诏下其议。三年，安化蛮<br>蒙全剑等八百人劫普议砦，火其屋宇，广西帅臣遣县砦将佐发兵讨平之。<br>四年，广南东、西路宣谕明橐言：<br>平、观二州本王口、高峰二砦，处广右西偏，旧常无虞。崇宁、大观间，边<br>臣启衅，奏请置州拓境，深入不毛，如平、从、允、孚、庭、观、溪、驯、叙、<br>乐、隆、兑等十有二州，属之黔南，其官吏军兵请给费用，悉由内郡，于是骚然，<br>莫能支吾。政和间，朝廷始悟其非，罢之。或者谓平州为西南重镇，兼制王江、<br>从、允等州及湖南之武冈军、湖北之靖州、桂州之桑江峒猺，观州则控制南丹、<br>陆家砦、茆滩十道及白崖诸蛮，以故二州独不废。臣自历边，即乞罢平、观者，<br>前后非一。内摄官吴芾尝充经略司准备干当，颇得其详。<br>观州初为宜州富仁监，大观间，帅臣王祖道欲招纳文、兰州，都巡检刘惟忠<br>谓得文、兰不若取南丹之利，因诬其州莫公佞阻文、兰不令纳土，为公佞罪，惟<br>忠遂禽杀公佞。帅司奏其功，乃改南丹为观州，命惟忠守之。公佞之死，人以为<br>冤。其弟公晟结溪峒图报复，连岁攻围，惟忠中伤死，继以黄璘代守。璘度不能<br>支，辞疾告罢，以岑利疆代之。黄忱复建议，欲增筑高峰砦于富仁监侧，为观声<br>援。会朝廷罢新边，遂请以高峰砦为观州，设知州一人、兵职官二人、曹官一人、<br>指使砦保官七人，吏额五十人，厢禁军、土丁、家丁又千余人。岁费钱一万二千<br>九百余贯、米八千八百一十七石有奇。州无税租户籍，皆仰给邻郡。飞挽涉险阻，<br>或遇蛮寇设伏，阴发毒矢，中人辄死。人畏贼，率委弃道路，纵然达州，縻费亦<br>不可胜计。昔为富仁监时，不闻有警，惟是边吏欲以刺探为功，故时时称警急，<br>因以为利，遂欲存而不废也。比年户籍日削，民多流离，或转入溪洞，公私困弊<br>为甚。<br>平州初隶融州，亦羁縻州峒也。旧通湖北渠阳军，置融江砦及文村、临溪、<br>浔江堡，后以地隔生蛮，遂废。崇宁间，复隶融。王口砦地接王江，更为怀远军，<br>后更为平州；更吉州为从州、王江为允州；并隶黔南。政和二年，复废。边吏黄<br>忱、李坦诳其帅臣程邻，乞存平州，设知州一人、兵职官二人、曹官一人，县令<br>簿二人，提举溪峒公事；本州管界都同巡检二人，五砦堡监官指挥十人，吏额百<br>人，禁军、土丁千人。岁费钱一万四千四百一十八贯六百文、米一万一千一百二<br>十五石有奇。州无租赋户籍，转运司岁移桂、融、象、柳之粟以给之。及徙融州<br>西北金溪乡税米四百九十余石隶怀远，縻费甚于观州。况守臣到任，即奏推恩其<br>子，州、县、砦、堡例得迁官酬赏，而税场互市之利又为守臣边吏所私，独百姓<br>有征戍转输之苦，诚为可悯。臣以为宜罢平、观二州便。<br>然尚有可议者，观州初为富仁监时，有银冶二，官取其利有常额，熙宁元降<br>条例具在，宜先下经略司，责公晟等依熙宁条例施行。况公晟实公佞弟，理宜掌<br>州事，近虽逃归，未为蛮族信服，察其情势，不得不倚重中国。若乘时授之，彼<br>知恩出朝廷，必深感悦。<br>枢密院亦上言：“广西沿边堡砦，昨因边臣希赏，改建州城，侵扰蛮夷，大<br>开边衅。地属徼外，租赋亦无所入，而支费烦内郡，民不堪其弊，遂皆废罢。唯<br>平、观二州以帅臣所请，故存。今睹明橐所奏，利害之实昭然可见。缘帅臣又称<br>公晟于南丹、观州、宝监境上不时窃发，若废二州，恐于缘边事宜有所未尽。”<br>诏令广南西路帅、漕、宪司共条具利害以闻。既而诸司交言：“平、观二州困弊<br>已甚，有害无益，请复祖宗旧制为便。”诏从其言。<br>乾道六年，诏补蒙泽进武副尉。初，宜州蛮莫才都为乱，广西经略刘焞遣<br>进勇副尉蒙明质贼巢，谕降才都。既而复肆猖獗，戕贼官兵。未几，禽才都，械<br>送经略司伏法，悉破其党，而明亦遇害，备极惨酷，边人怜之。焞乞推恩其子<br>泽以旌死事，朝廷从之，故有是命。<br>淳熙十年冬，安化蛮突入内地，焚砦栅，杀居民为乱。宜州驻紥将官田昭明<br>与蛮力战败，死之。十一年，广西路钤辖沙世坚言：“官军与瑶人兵器利钝不同，<br>宜敕沿边军州多置强弩毒矢，以惧瑶人。”从之。是年，安化蛮蒙光渐率众抄掠，<br>世坚讨平之。初，知宜州马宁祖不支思立砦盐钱，执议以为前守所积逋，止给钱<br>一月，不能遍及蛮部，而权思立砦准备将领杨良臣复镇抚乖方，遂致激变光渐等。<br>诏罢良臣，贬宁祖秩，敕帅、漕以时给溪峒盐钱。<br>十二年正月，广西漕臣胡庭直上言：“邕州之左江、永年、太平等砦，在祖<br>宗时，以其与交阯邻壤，实南边藩篱重地，故置州县，籍其丁壮，以备一旦之用，<br>规模宏远矣。比年边民率通交阯，以其地所产盐杂官盐货之，及减易马盐以易银，<br>忽而不防，恐生边衅，所宜禁戢。”既而诸司上言：“经略司初准朝旨，置马盐<br>仓，贮盐以易马，岁给江上诸军及御前投进，用银盐锦，悉与蛮互市。其永平砦<br>所易交阯盐，货居民食，皆旧制也。况边民素与蛮夷私相贸易，官不能制。今一<br>切禁绝，非惟左江居民乏盐，而蛮情亦叵测，恐致乖异也。”乃牒邕州，禁民毋<br>私贩交阯盐，以妨钞法。是年，诏以杨世俊袭父进通职，补承信郎。<br>绍熙初，广西帅以本路副总管沙世坚素有韬略，累立边功，为群蛮所畏服，<br>尝破蒙光渐，示以威信，光渐不敢寇边者累年。乞以世坚兼知宜州，实能制伏蛮<br>夷，为久远之利。帝从之。庆元四年，宜州蛮蒙峒、袁康等寇内地，夺官盐为乱，<br>广西帅司调官兵招降之，朝廷推赏有差。<br>嘉定三年，章戡知静江府，建议以为广西所部二十五郡，三方邻溪峒，与蛮<br>瑶、黎、蜑杂处，跳梁负固，无时无之，西南最为重地。邕、钦之外，羁縻七<br>十有二，地里绵邈，镇戍非一，请增置雄边军二百人及调宪司甲军二百隶帅司。<br>初，安平州李密侵邻洞，劫掠编民，并取古甑峒，以其幼子变姓名为赵怀德知峒<br>事，戡谕邕守推古甑一人主之。十一年，臣僚复上言：“庆历间，张方平尝以为<br>朝廷每备西北，孰不知瑶蛮冲突岭外，南邻交阯，势须经营。唐时西备吐蕃，<br>其后安南寇边，旋致庞勋之祸。国朝每忧契丹、元昊，而侬智高陷邕州，南徼骚<br>动，天子为之旰食，岂细故哉？臣等比见淮甸间版筑荐兴，更戍日益，而广南城<br>隍摧圮不葺，戍兵逃亡殆尽，春秋教阅，郡无百人。虽有乡兵、义丁、土丁之名，<br>实不足用，缓急岂能集事？宜于岭南要地增筑城堡，籍其民兵，岁时练习，定赏<br>罚格，以示惩劝。如此则号令严明，守御完固，民习战斗，可息瑶蛮侵掠之患，<br>措四十州民于久安之域矣。”诏从之。<br>广源州蛮侬氏，州在邕州西南郁江之源，地峭绝深阻，产黄金、丹砂，颇有<br>邑居聚落。俗椎髻左衽，善战斗，轻死好乱。其先，韦氏、黄氏、周氏、侬氏为<br>首领，互相劫掠。唐邕管经略使徐申厚抚之，黄氏纳质，而十三部二十九州之蛮<br>皆定。自交阯蛮据有安南，而广源虽号邕管羁縻州，其实服役于交阯。<br>初，有侬全福者，知傥犹州，其弟存禄知万涯州，全福妻弟侬当道知武勒州。<br>一日，全福杀存禄、当道，并有其地。交阯怒，举兵执全福及其子智聪以归。其<br>妻阿侬本左江武勒族也，转至傥犹州，全福纳之。全福见执，阿侬遂嫁商人，生<br>子名智高。智高生十三年，杀其父商人，曰：“天下岂有二父耶？”因冒侬姓，<br>与其母奔雷火洞，其母又嫁特磨道侬夏卿。<br>久之，智高复与其母出据傥犹州，建国曰大历。交阯攻拔傥犹州，执智高，<br>释其罪，使知广源州，又以雷火、频婆四洞及思浪州附益之。居四年，内怨交阯，<br>袭据安德州，僣称南天国，改年景瑞。皇祐元年，寇邕州。明年，交阯发兵讨之，<br>不克。广西转运使萧固遣邕州指使亓赟往刺候，而赟擅发兵攻智高，为所执，因<br>问中国虚实，赟颇为陈大略，说智高内属。乃遣赟还，奉表请岁贡方物，未听。<br>又以驯象、金银来献，朝廷以其役属交阯，拒之。后复赍金函书以请，知邕州陈<br>珙上闻，不报。智高既不得请，又与交阯为仇，且擅山泽之利，遂招纳亡命，数<br>出敝衣易谷食，绐言洞中饥，部落离散。邕州信其微弱，不设备也。乃与广州进<br>士黄玮、黄师宓及其党侬建侯、侬志忠等日夜谋入寇。一夕，焚其巢穴，绐其众<br>曰：“平生积聚，今为天火焚，无以为生，计穷矣。当拔邕州，据广州以自王，<br>否则必死。”<br>四年四月，率众五千沿郁江东下，攻破横山砦，遂破邕州，执知州陈珙等，<br>兵死千余人。智高阅军资库，得所上金、函，怒谓珙曰：“我求一官统摄诸部，<br>汝不以闻，何也？”珙对：“尝奏，不报。”索奏草不获，遂扶珙出，珙惶恐呼<br>万岁，救自效，不听，乃并其属及广西都监张立害之。立临刑大骂，不为屈。于<br>是智高僣号仁惠皇帝，改年启历，赦境内。师宓以下皆称中国官名。<br>是时，天下久安，岭南州县无备，一旦兵起仓卒，不知所为，守将多弃城遁。<br>故智高所向得志，相继破横、贵、龚、浔、藤、梧、封、康、端九州，害曹觐于<br>封州、赵师旦马贵于康州，余杀官吏甚众。所过焚府库，进围广州。初，智高将<br>至，守将仲简不许民入保城中，民不得入者皆附智高，智高势益张。先是，魏瓘<br>筑州城，凿井畜水，作大弩为守备。至是，智高为云梯土山，攻城甚急，又断流<br>水，而城坚，井饮不竭，弩发，中辄洞溃，智高力屈。会知英州苏缄屯兵边渡村，<br>扼其归路；番禺县令萧注募土丁及海上强壮二千余人，与智高众格斗，焚其战舰；<br>转运使王罕亦自外至，益修守备。智高知不可拔，围五十七日，七月壬戌，解去。<br>由清远济江，拥妇女作乐而行，遇张忠战于白田，忠死之。去攻贺州，不克，夜<br>害蒋偕于太平场。九月庚申，破昭州，害王正伦等于馆门驿。州之山有数穴，大<br>可容数百千人，民闻兵至，走匿其中，智高知之，纵火，皆焚死。十月丁丑，破<br>宾州。甲申，复据邕州，日夜伐木治舟楫，扬言复趋广州。十二月壬申，又败陈<br>曙于金城驿。初，智高以反闻，朝廷命曙就击之，既而杨畋、曹修、张忠、蒋偕<br>相继出，又以余靖、孙沔为安抚使。畋、修闻智高至，退军避之。忠、偕勇而无<br>谋，皆死。智高益自恣，南土骚然。仁宗以为忧，命狄青为宣抚使，诸将皆受青<br>节制。曙恐青至有功，亟挑战，故败。<br>五年正月，青及沔、靖会兵宾州，官军、土丁合三万一千余人，按军法诛曙<br>及指挥使袁用等三十二人于坐，一军大振。于是进兵，青将前阵，沔将次阵，靖<br>将后阵，以一昼夜绝昆仑关归仁铺。智高闻王师绝险而至，出其不意，悉众来拒，<br>执大盾、摽枪，衣绛衣，望之如火，青阵少却，先锋孙节死之。青起麾蕃落骑兵，<br>张在左翼出其后交击，左者右，右者左，已而左者复左，右者复右，其众不知所<br>为，大败走。会日暮，智高复趋邕州，夜焚城遁，由合江口入大理国。得尸五千<br>三百四十一，筑为京观，所掠生口万余人，复其业。获伪印九，黄师宓而下伪官<br>五十七人，枭其首城上，收马牛、金帛以钜万计。智高自起兵几一年，暴践一方，<br>如行无人之境，吏民不胜其毒。朝廷为下赦令，优除复，慰拊疮痍，百姓始得更<br>生云。先是，谣言“农家种，籴家收。”已而智高叛，为青破，皆如其谣。<br>智高母阿侬有计谋，智高攻陷城邑，多用其策，僣号皇太后，性惨毒，嗜小<br>儿肉，每食必杀小儿。智高败走，阿侬入保特磨，依其夫侬夏卿，收残众得三千<br>余人，习骑战，复欲入寇。至和初，余靖督部吏黄汾黄献珪石鉴、进士吴舜举发<br>峒兵入特磨，掩袭之，获阿侬及智高弟智光、子继宗继封，槛至京师。初未欲杀，<br>日给食饮，欲以诱出智高，或传智高死，乃悉弃市。既而西川复奏智高未死，谋<br>寇黎、雅州，诏本路为备。御史中丞孙抃又请敕益州先事经制，以安蜀人。然智<br>高卒不出，其存亡莫可知也。<br>侬氏又有宗旦者，知雷火洞，稍桀黠。嘉祐二年，尝入寇，知桂州萧固招之<br>内属，以为忠武将军，又补其子知温闷峒日新为三班奉职。七年，宗旦父子请以<br>所领雷火、计城诸峒属县官，愿得归乐州，永为王民。诏各迁一官，以宗旦知顺<br>安州，仍赐耕牛、盐彩。是岁，侬夏卿、侬平、侬亮亦自特磨来归，皆其族也。<br>日新后尝监邕州税。治平中，宗旦与交阯李日尊、刘纪有隙，畏逼，知桂州陆诜<br>因使人说之，遂弃其州内徙，命为右千牛卫将军。<br>有甲峒蛮者，亦役属交阯，间出寇邕州。景祐三年，尝掠思陵州凭祥峒生口，<br>杀登龙镇将而去。嘉祐五年，合交阯、门州等蛮五千余人复为寇，与官兵拒战，<br>斩首数百。诏知桂州萧固趋邕州发诸郡兵，与转运使宋咸、提点刑狱李师中合议<br>追讨。是岁数入寇，又诏安抚使余靖击之。苏茂州蛮亦近邕州，至和、嘉祐中，<br>皆尝扰边。<br>黎洞，唐故琼管之地，在大海南，距雷州泛海一日而至。其地有黎母山，黎<br>人居焉。旧说五岭之南，人杂夷獠，朱崖环海，豪富兼并，役属贫弱；妇人服緦<br>缏，绩木皮为布，陶土为釜，器用瓠瓢；人饮石汁，又有椒酒，以安石榴花著瓮<br>中即成酒。俗呼山岭为“黎”，居其间者号曰黎人，弓刀未尝去手。弓以竹为弦。<br>今儋崖、万安皆与黎为境，其服属州县者为熟黎，其居山洞无征徭者为生黎，时<br>出与郡人互市。<br>至和初，有黎人符护者，边吏尝获其奴婢十人，还之。符护亦尝犯边，执琼、<br>崖州巡检慕容允则及军士，至是，以军士五十六人与允则来归。允则道病死，诏<br>军士至者贷其罪。<br>乾道二年，从广西经略转运司议，诏“海南诸郡倅守慰抚黎人，示以朝廷恩<br>信，俾归我省地，与之更始。其在乾道元年以前租赋之负逋者，尽赦免之。能来<br>归者，复其租五年。民无产者，官给田以耕，亦复其租五年。守倅能慰安黎人及<br>收复省地者，视功大小为赏有差，失地及民者有重罚。六年，黎人王用休为乱，<br>权万安军事、同主管本路巡检孙滋等招降之。九年八月，乐昌县黎贼劫省民，焚<br>县治为乱，黎人王日存、王存福、陈颜招降之。琼管安抚司上其功，得借补承节<br>郎。<br>淳熙元年，诏承节郎王日存子孙许袭职。四年冬，万安军王利学寇省地，盖<br>旻进率众拒之，兵弱战没。八年六月，诏三十六峒都统领王氏女袭封宜人。初，<br>王氏居化外，累世立功边陲，皆受封爵。绍兴间，琼山民许益为乱，王母黄氏抚<br>谕诸峒，无敢从乱者，以功封宜人。至是，黄氏年老无子，请以其女袭封，朝廷<br>从之。十二年正月，乐会县白沙峒黎人王邦佐等率贼众五百为寇，杀掠官军，保<br>义郎陈升之抚降其众，俘获林智福等，琼管司上其功，诏减升之三年磨勘。十六<br>年，诏以大宁砦黄弼补承信郎，弹压本界黎峒。琼管司言弼沉鸷有谋，为远近推<br>服，故用之。弼，宜人黄氏侄也。<br>嘉定九年五月，诏宜人王氏女吴氏袭封，统领三十六峒。<br>环州蛮区氏，州隶宜州羁縻，领思恩、都亳二县。<br>有区希范者，思恩人也。狡黠颇知书，尝举进士，试礼部。景祐五年，与其<br>叔正辞应募，从官军讨安化州叛蛮。既而希范击登闻鼓求录用，事下宜州，而知<br>州冯伸己言其妄，编管全州。正辞亦尝自言功，不报。二人皆觖望。希范后辄遁<br>归，与正辞率其族人及白崖山酋蒙赶、荔波洞蛮谋为乱，将杀伸己，且曰：“若<br>得广西一方，当建为大唐国。”会有日者石太清至，因使之筮，太清曰：“君贵<br>不过封侯。”乃令太清择日杀牛，建坛场，祭天神，推蒙赶为帝，正辞为奉天开<br>基建国桂王，希范为神武定国令公、桂州牧，皆北向再拜，以为受天命。又以区<br>丕绩为宰相，余皆伪立名号，补置四十余人。<br>庆历四年正月十三日，率众五百破环州，劫州印，焚其积聚。以环州为武城<br>军，又破带溪砦，下镇宁州及普义砦，有众一千五百。宜州捉贼李德用出韩婆岭<br>击却之，前后斩获甚众，俘伪将二。希范惧，入保荔波洞，间出拒官军。朝廷下<br>诏购之，获希范、正辞及赶者，人赐袍带、钱三十万、盐千斤。<br>明年，转运使杜杞大引兵至环州，使摄官区晔、进士曾子华、宜州校吴香诱<br>赶等出降，杀马牛具酒，绐与之盟，置曼陀罗花酒中，饮者皆昏醉，稍呼起问劳，<br>至则推仆后庑下。比暮，众始觉，惊走，而门有守兵不得出，悉擒之。后数日，<br>又得希范等，凡获二百余人，诛七十八人，余皆配徙。仍醢希范，赐诸溪峒，缋<br>其五藏为图，传于世，余党悉平。<br>镇宁州亦隶宜州。景祐二年，蛮酋莫陵等七百余人内寇，遣西京作坊使郭志<br>高、阁门祗候梁绍熙往讨，未至，陵等诣桂、宜州巡检李仲政请降。广西转运使<br>不俟诏，贷其罪。诏劾之，已而释之。<br>是岁，高、窦州犾獠陈友朋等亦寇海上，本路会兵击之，溃去。<br><hr>
