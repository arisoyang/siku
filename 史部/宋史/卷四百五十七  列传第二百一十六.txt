<h4>《史部·宋史·卷四百五十七  列传第二百一十六》<b class="x">作者：脱脱等</b></h4>
<br>◎隐逸上<br>○戚同文陈抟种放万适李渎魏野邢敦林逋高怿徐复孔<br>旼何群<br>中古圣人之作《易》也，于《遁》之上九曰“肥遁，无不利”，《蛊》之上<br>九曰“不事王侯，高尚其事”。二爻以阳德处高地，而皆以隐逸当之。然则隐德<br>之高于当世，其来也远矣。巢、由虽不见于经，其可诬哉。五季之乱，避世宜多。<br>宋兴，岩穴弓旌之招，叠见于史，然而高蹈远引若陈抟者，终莫得而致之，岂非<br>二卦之上九者乎？种放之徒，召对大廷，亹亹献替，使其人出处，果有合于《艮》<br>之君子时止时行，人何讥焉。作《隐逸传》。<br>戚同文，字同文，宋之楚丘人。世为儒。幼孤，祖母携育于外氏，奉养以孝<br>闻。祖母卒，昼夜哀号，不食数日，乡里为之感动。<br>始，闻邑人杨悫教授生徒，日过其学舍，因授《礼记》，随即成诵，日讽一<br>卷，悫异而留之。不终岁毕诵《五经》，悫即妻以女弟。自是弥益勤励读书，累<br>年不解带。时晋末丧乱，绝意禄仕，且思见混一，遂以“同文”为名字。悫尝勉<br>之仕，同文曰：“长者不仕，同文亦不仕。”悫依将军赵直家，遇疾不起，以家<br>事托同文，即为葬三世数丧。直复厚加礼待，为筑室聚徒，请益之人不远千里而<br>至。登第者五六十人，宗度、许骧、陈象舆、高象先、郭成范、王砺、滕涉皆践<br>台阁。<br>同文纯质尚信义，人有丧者力拯济之，宗族闾里贫乏者周给之。冬月，多解<br>衣裘与寒者。不积财，不营居室，或勉之，辄曰：“人生以行义为贵，焉用此为！”<br>由是深为乡里推服。有不循孝悌者，同文必谕以善道。颇有知人鉴，所与游皆一<br>时名士。乐闻人善，未尝言人短。与宗翼、张昉、滕知白为友。生平不至京师。<br>长子维任随州书记，迎同文就养，卒于汉东，年七十三。好为诗，有《孟诸集》<br>二十卷。杨徽之尝因使至郡，一见相善，多与酬唱。徽之尝云陶隐居号坚白先生，<br>先生纯粹质直，以道义自富，遂与其门人追号坚素先生。<br>二子维、纶。维，建隆二年，以屯田员外郎为曹王府翊善，累官职方郎中，<br>致仕，卒，年八十一。纶自有传。<br>大中祥符二年，府民曹城即同文旧居旁造舍百余区，聚书数千卷，延生徒讲<br>习甚盛。诏赐额为本府书院，命纶子奉礼郎舜宾主之，署诚府助教，委本府幕官<br>提举之。<br>杨悫者，虞城人。力学勤志，不求闻达。<br>宗翼者，蔡州上蔡人。父为虞城主簿，因家焉。笃孝恭谨，负米养母。好学<br>强记，经籍一见即能默写。欧阳、虞、柳书皆得其楷法。能属文。隐而不仕，家<br>无斗粟，怡怡如也，未尝以贫窭干人。市物不评价，市人知而不欺。尝言“昼夜<br>者，昏晓之辨也”，故既暝未曙，皆不出户。见邻里小儿，待之如成人，未尝欺<br>绐。同文尝谓翼曰：“子劳谦有古人风，真吾友也。”卒，年八十余。子度，举<br>进士，至侍御史，历京西转运使，预修《太祖实录》。<br>张昉有史材，历知杂御史、省郎，至殿中少监致仕。子信，自有传。<br>滕知白善为诗，至刑部员外郎、河北转运使。子涉，为给事中。<br>高象先父凝祐，刑部郎中，以强干称。象先，淳化中三司户部副使，卒于光<br>禄少卿。<br>郭成范最有文，为仓部员外郎，掌安定公书记。辞疾，以司封员外郎致仕，<br>卒。<br>王砺事母甚谨，太平兴国五年进士，至屯田郎中。子涣、渎、渊、冲、泳。<br>涣子稷臣，渎子尧臣，并进士及第。涣子梦臣，进士出身。<br>陈抟，字图南，亳州真源人。始四五岁，戏涡水岸侧，有青衣媪乳之，自是<br>聪悟日益。及长，读经史百家之言，一见成诵，悉无遗忘，颇以诗名。后唐长兴<br>中，举进士不第，遂不求禄仕，以山水为乐。自言尝遇孙君仿、獐皮处士二人者，<br>高尚之人也，语抟曰：“武当山九室岩可以隐居。”抟往栖焉。因服气辟谷历二<br>十余年，但日饮酒数杯。移居华山云台观，又止少华石室。每寝处，多百余日不<br>起。<br>周世宗好黄白术，有以抟名闻者，显德三年，命华州送至阙下。留止禁中月<br>余，从容问其术，抟对曰：“陛下为四海之主，当以致治为念，奈何留意黄白之<br>事乎？”世宗不之责，命为谏议大夫，固辞不受。既知其无他术，放还所止，诏<br>本州长吏岁时存问。五年，成州刺史朱宪陛辞赴任，世宗令赍帛五十匹、茶三十<br>斤赐抟。<br>太平兴国中来朝，太宗待之甚厚。九年复来朝，上益加礼重，谓宰相宋琪等<br>曰：“抟独善其身，不干势利，所谓方外之士也。抟居华山已四十余年，度其年<br>近百岁。自言经承五代离乱，幸天下太平，故来朝觐。与之语，甚可听。”因遣<br>中使送至中书，琪等从容问曰：“先生得玄默修养之道，可以教人乎？”对曰：<br>“抟山野之人，于时无用，亦不知神仙黄白之事，吐纳养生之理，非有方术可传。<br>假令白日冲天，亦何益于世？今圣上龙颜秀异，有天人之表，博达古今，深究治<br>乱，真有道仁圣之主也。正君臣协心同德、兴化致治之秋，勤行修炼，无出于此。”<br>琪等称善，以其语白上。上益重之，下诏赐号希夷先生，仍赐紫衣一袭，留抟阙<br>下，令有司增葺所止云台观。上屡与之属和诗赋，数月放还山。<br>端拱初，忽谓弟子贾德升曰：“汝可于张超谷凿石为室，吾将憩焉。”二年<br>秋七月，石室成，抟手书数百言为表，其略曰：“臣抟大数有终，圣朝难恋，已<br>于今月二十二日化形于莲花峰下张超谷中。”如期而卒，经七日支体犹温。有五<br>色云蔽塞洞口，弥月不散。<br>抟好读《易》，手不释卷。常自号扶摇子，著《指玄篇》八十一章，言导养<br>及还丹之事。宰相王溥亦著八十一章以笺其指。抟又有《三峰寓言》及《高阳集》、<br>《钓潭集》，诗六百余首。<br>能逆知人意，斋中有大瓢挂壁上，道士贾休复心欲之，抟已知其意，谓休复<br>曰：“子来非有他，盖欲吾瓢尔。”呼侍者取以与之，休复大惊，以为神。有郭<br>沆者，少居华阴，夜宿云台观。抟中夜呼令趣归，沆未决；有顷，复日曰：“可<br>勿归矣。”明日，沆还家，果中夜母暴得心痛几死，食顷而愈。<br>华阴隐士李琪，自言唐开元中郎官，已数百岁，人罕见者；关西逸人吕洞宾<br>有剑术，百余岁而童颜，步履轻疾，顷刻数百里，世以为神仙。皆数来抟斋中，<br>人咸异之。大中祥符四年，真宗幸华阴，至云台观，阅抟画像，除其观田租。<br>又有许琼者，开封鄢陵人。开宝五年，子永罢卢县尉，诣匦上言：“臣年七<br>十五，父琼年九十九，长兄年八十一，次兄年七十九，欲乞近地一官，以就荣养。”<br>上览奏，召永讯之，即命迎其父赴阙。琼得对于讲武殿，上顾问久之，悉能奏对，<br>而词气不衰，言唐末以来事，历历可听。上悦其父子俱享遐寿，赐袭衣、犀带、<br>银鞍勒马、帛三十匹、茶二十斤，授永鄢城令。是时，澶密齐沂、莱江吉万州、<br>江阴梁山军，各奏八十已上吕继美等二十九人，并赐爵公士。真宗时，凡老人年<br>百岁已上者，州县以名闻，皆诏赐衣帛、米麦，长吏存抚之。<br>种放，字明逸，河南洛阳人也。父诩，吏部令史，调补长安主簿。放沉默好<br>学，七岁能属文，不与群儿戏。父尝令举进士，放辞以业未成，不可妄动。每往<br>来嵩、华间，慨然有山林意。未几父卒，数兄皆干进，独放与母俱隐终南豹林谷<br>之东明峰，结草为庐，仅庇风雨。以请习为业，从学者众，得束脩以养母，母亦<br>乐道，薄滋味。<br>放得辟谷术，别为堂于峰顶，尽日望云危坐。每山水暴涨，道路阻隔，粮糗<br>乏绝，止食芋栗。性嗜酒，尝种秫自酿，每曰空山清寂，聊以养和，因号云溪醉<br>侯。幅巾短褐，负琴携壶，溯长溪，坐磐石，采山药以助饮，往往终日。值月夕<br>或至宵分，自豹林抵州郭七十里，徒步与樵人往返。性不喜浮图氏，尝裂佛经以<br>制帷帐。所著《蒙书》十卷及《嗣禹说》、《表孟子上下篇》、《太一祠录》，<br>人颇称之。多为歌诗，自称“退士”，尝作传以述其志。<br>淳化三年，陕西转运宋惟干言其才行，诏使召之。其母恚曰：“常劝汝勿聚<br>徒讲学。身既隐矣，何用文为？果为人知而不得安处，我将弃汝深入穷山矣。”<br>放称疾不起。其母尽取其笔砚焚之，与放转居穷僻，人迹罕至。太宗嘉其节，诏<br>京兆赐以缗钱使养母，不夺其志，有司岁时存问。咸平元年母卒，水浆不入口三<br>日，庐于墓侧。翰林学士宋湜、集贤院学士钱若水、知制诰王禹偁言其贫不克葬，<br>诏赐钱三万、帛三十匹、米三十斛以助其丧。<br>四年，兵部尚书张齐贤言放隐居三十年，不游城市十五载，孝行纯至，可励<br>风俗，简朴退静，无谢古人。复诏本府遣官诣山，以礼发遣赴阙，赍装钱五万，<br>放辞不起。明年，齐贤出守京兆，复条陈放操行，请加旌贲。即赐诏曰：“汝隐<br>居丘园，博通今古，孝悌之行，乡里所推，慕古人之遗荣，挹君子之常道。屡览<br>守藩之奏，弥彰遁世之风，载渴来仪，副予延伫。今遣供奉官周旺赍诏，召汝赴<br>阙，赐帛百匹、钱十万。”九月，放至，对崇政殿，以幅巾见，命坐与语，询以<br>民政边事。放曰：“明王之治，爱民而已，惟徐而化之。”余皆谦让不对。即日<br>授左司谏、直昭文馆，赐巾服简带，馆于都亭驿，大官供膳。翌日，表辞恩命。<br>上知放旧与陈尧叟游，令尧叟谕意；又谓宰相曰：“朕求茂异，以广视听，资治<br>道。如放终未乐仁，亦可遂其请也。”中书传诏，放曰：“病居山林，天恩累加<br>礼聘，岩猿溪鸟之性，固不敢以禄仕为意。然主上虚怀待士，旰食忧人之心，亦<br>不敢以羁束为念。”遂诏不听其让。数日，复召见，赐绯衣、象简、犀带、银鱼，<br>御制五言诗宠之，赐昭庆坊第一区，加帷帐什物，银器五百两，钱三十万。中谢<br>日，赐食学士院，自是屡得召对。六年春，再表谢暂归故山，诏许其请。将行，<br>又迁起居舍人，命馆阁官宴饯于琼林苑，上赐七言诗三章，在席皆赋。十月，遣<br>使就山抚问，图其林泉居处以献，优诏趣其入觐，放以疾未平为请。<br>景德元年十月，来朝，言归山之久，请计月不受奉，诏特给之。尝因观书赋<br>诗，上曰：“放体格高古。闻其归，私居终日，默坐一室。山水之乐，亦天性也。<br>每所询问，皆据经以对，颇多裨益。朕优待之，盖以激浮竞也。”放每至京师，<br>秦雍生徒多就而受业。二年，擢为右谏议大夫。表乞嵩少养疾，许之，令河南府<br>检校。召对资政殿，曲宴学士院，王钦若洎当直学士、舍人、待制悉预。既罢，<br>又赐宴于钦若直庐。表乞免都门置饯之礼。屡遣中使劳问，赐以茶药。是冬，复<br>来朝。三年，以兄丧请告归终南营葬，复召宴赐诗。<br>放山居草舍五六区，啖野蔬荞麦。表求太宗御书及经史音疏，悉给焉。十月，<br>复至，上谓宰相曰：“放比来高尚其事，每所询问，颇有可采。朝廷虽加爵秩，<br>而未能大用，即物议未厌，所虑放卷而怀之。”即遣内侍任文庆赍诏谕之曰：<br>“朕临御寰区，忧勤旰昃，详延茂异，物色隐沦，思访话言，用熙庶绩。以卿栖<br>心岩窦，屏迹嚣尘，蹑绮皓之遐踪，有曾、颜之至行，特举贲园之典，果符前席<br>之心。每所谘询，备详理道，载观敷纳，蔚有材谋，深简朕怀，颇思大用。然以<br>群情未悉，成命是稽。今四隩来同，万区思乂，方崇政本，庶厚时风。卿必能<br>酌斟化源，丹青王度，恢富国强兵之术，陈制礼作乐之规。返朴还淳，措刑息讼，<br>辅予不逮，驯至太平，登用机衡，弼成寡昧。卿宜体兹眷遇，罄乃诚明，叙经国<br>之大猷，述致君之远略，尽形奏牍，以沃朕心。副凉德之倚毗，褰外朝之观听，<br>乃司枢务，式洽至公。”<br>放上言曰：“臣读书业文，实自父师之诲，学古嗜退，本求山水之乐。思率<br>天性以奉至道，岂有意于麋鹿，盖无心于绂冕。其所幸者，邦家化成，疆场兵偃，<br>群黎鼓舞，庶汇胥悦。蒲帛之聘，宠涣岩谷，君命荐及，肃听祗受。既朝象魏之<br>下，但愧岩林之贱。奉圣颜于咫尺，聆德音之教论。列迹侍从，峨冠谏诤。虽愚<br>者之虑，竭忠规而屡陈；而大君之明，惧瞽言之无补。今又访以礼乐之制，询其<br>刑政之方，且小器微材，欲加大用。盖念沿革之攸宜，历三五而既异，弛张之体，<br>岂一二而可述。国家谋建皇极，跻纳富寿，惟二圣之光宅，总百王之阙漏，岂伊<br>葑菲，敢预论述。方今德义宣明，鸾骥戾止，如臣之才，俨尔骈列。伏望洞知臣<br>之鉴，怜守节之志，俾泛驾无覆压之害，使为器免溢荡之咎，寝此过听，遂其夙<br>心。况臣首献纳之行，不为无位；预清闲之对，不为疏隔。又安敢碌碌而依违，<br>嘿嘿而旷素？愿且齿于谏署，庶少观于朝制，斯亦否能有适，名器无假。唯兹保<br>全之惠，仰医仁圣之赐。”<br>时先俾陈尧叟谕旨，尧叟手笔审其意，放云：“自被聘召，及迁谏垣，无所<br>补报，为幸多矣。今主上圣明，朝无阙政，处之显位，则是重增其过。”及览表，<br>上曰：“放能守分恳让，益可嘉也。”大中祥符元年，命判集贤院，从封泰山，<br>拜给事中。二年四月，求归山，宴饯于龙图阁，命学士即席赋诗，制序。上作诗，<br>卒章云：“我心虚伫日，无复醉山中。”初，放作诗尝有“溪上醉眠都不知”之<br>句，故及之。三年正月，复召赴阙，表乞赐告，手诏优答之。作歌赐之，乃赍衣<br>服、器币，令京兆府每季遣幕职就山存问。四年正月，复来朝，从祠汾阴，拜工<br>部侍郎。<br>放屡至阙下，俄复还山，人有诒书嘲其出处之迹，且劝以弃位居岩谷，放不<br>答。放终身不娶，尤恶嚣杂，故京城赐第为择僻处。然禄赐既优，晚节颇饰舆服。<br>于长安广置良田，岁利甚博，亦有强市者，遂致争讼，门人族属依倚恣横。王嗣<br>宗守京兆，放尝乘醉慢骂之。嗣宗屡遣人责放不法，仍条上其事。诏工部郎中施<br>护推究，会赦恩而止。四月，求归山，又赐宴遣之。所居山林，细民多纵樵采，<br>特诏禁止。放遂表徙居嵩山天封观侧，遣内侍就兴唐观基起第赐之。假逾百日，<br>续给其奉。然犹往来终南，按视田亩。每行必给驿乘，在道或亲诟驿吏，规算粮<br>具之直。时议浸薄之。<br>尝曲宴令群臣赋诗，杜镐以素不属辞，诵《北山移文》以讥之。上尝语近臣<br>曰：“放为朕言事甚众，但外廷无知者。”因出所上《时议》十三篇，其目曰：<br>《议道》、《议德》、《议刑》、《议器》、《议文武》、《议制度》、《议教<br>化》、《议赏罚》、《议官司》、《议军政》、《议狱讼》、《议征赋》、《议<br>邪正》。<br>八年十一月乙丑，晨兴，忽取前后章疏稿悉焚之，服道士衣，召诸生会饮于<br>次，酒数行而卒。讣闻，上甚嗟悼，亲制文遣内侍朱允中致祭。归葬终南，赠工<br>部尚书，录其侄世雍同学究出身。<br>万适，字纵之，陈州宛丘人，自号遣玄子。六七岁即为诗。及长，喜学问，<br>精于《道德经》。与高锡族子冕及韩伾交游，酬唱多有警句。不求仕进，专以<br>著述为务，有《狂简集》百卷、《雅书》三卷、《志苑》三卷、《雍熙诗》二百<br>首，《经籍擿科讨论》计四十卷。<br>淳化中，伾任翰林学士，因召对，上问曰：“卿早在嵩阳，当时辈流颇有<br>遗逸否？”伾以适及杨璞、田诰为对，上悉令召至阙下。诏书下而诰卒。璞既<br>至，对于便殿，不愿仕进，上赐以束帛，与一子出身，遣还故郡。适最后至，特<br>授慎县主簿。适素康强无疾，诏下日已病，犹勉强赴朝谢，举止山野，人皆笑之，<br>后数日卒。<br>田诰者，历城人。好著述，聚学徒数百人，举进士至显达者接踵，以故闻名<br>于朝，宋惟翰、许衮皆其弟子也。诰著作百余篇传于世，大率迂阔。每构思必匿<br>深草中，绝不闻人声，俄自草中跃出，即一篇成矣。<br>杨璞字契玄，郑州新郑人。善歌诗，士大夫多传诵。与毕士安尤相善，每乘<br>牛往来郭店，自称东里遗民。尝杖策入嵩山穷绝处，构思为歌诗，凡数年得百余<br>篇。璞既被召，还，作《归耕赋》以见志。真宗朝诸陵，道出郑州，遣使以茶帛<br>赐之。卒，年七十八。<br>李渎，河南洛阳人也。六世祖坦，冯翊令。坦生仲芳，大理司直。仲芳生玄<br>初，福建观察推官。玄初生鄑，即渎之曾祖也，字尧封，仕梁，历滑、魏、宋<br>三镇留后，拜崇政使、礼部尚书。后唐天成中，以太子少傅致仕，卒，赠太保。<br>祖延昭，殿中丞。父莹字正白，善词赋，广顺进士，蒲帅张铎辟为记室，因家河<br>中。乾德初，右补阙苏德祥荐为殿中侍御史、度支判官。使江南，坐受李从善赂<br>遗，责授右赞善大夫，卒。<br>初，莹祷河祠而生渎，故名渎字河神，后改字长源。淳澹好古，博览经史。<br>十六丁外艰，服阙，杜门不复仕进。家世多聚书画，颇有奇妙。王祐典河中，深<br>加礼待，自是多闻于时。往来中条山中，不亲产业，所居木石幽胜。谈唐室已来<br>衣冠人物，历历可听。罕著文。前后州将皆厚遇之。王旦、李宗谔与之世旧，每<br>劝其仕，渎皆不答。所乘马，尝为宗人借，憩于廛间。人有见者以语渎，渎即鬻<br>之，其恶嚣如此。州闾化其俭德。<br>真宗祀汾阴，直史馆孙冕言其隐操，请加搜采，陈尧叟复荐之。命使召见，<br>辞足疾不起。遣内侍劳问，令长吏岁时存抚。明年，又遣使存问，渎自陈世本儒<br>墨习静避世之意。素嗜酒，人或勉之，答曰：“扶羸养疾，舍此莫可。从吾所好，<br>以尽余年，不亦乐乎！”尝语诸子曰：“山水足以娱情，苟遇醉而卒，吾之愿也。<br>吾将与尔永诀，尔辈当常在左右。”即设外寝，与诸子同处。一日，忽曰：“适<br>有人至床下，诵诗云：‘行到水穷处，未知天尽时。’言讫不见，吾当逝矣。”<br>亟取莹集七十编洎书画付诸子，促家人置酒。顷之，卒。时天禧三十年十二月三<br>日也，年六十三。<br>四年春，诏曰：“故河中府处士李渎，簪缨传绪，儒雅践方，旷逸自居，恬<br>智交养。迨兹晚节，弥邵清猷，奄及沦亡，良深轸恻。特行贲典，式慰营魂。惟<br>蓬阁之司文，乃儒林之美秩。仍示归生之赙，兼推给复之恩。申饬守臣，优恤其<br>后。岂独旌于泉壤，亦足厚于民风。可特赠秘书省著作佐郎，赐其家帛二十匹，<br>米三十斛，州县常加存恤，二税外蠲其差役。”<br>魏野，字仲先，陕州陕人也。世为农。母尝梦引袂于月中承兔得之，因有娠，<br>遂生野。及长，嗜吟咏，不求闻达。居州之东郊，手植竹树，清泉环绕，旁对云<br>山，景趣幽绝。凿土袤丈，曰乐天洞，前为草堂，弹琴其中，好事者多载酒肴从<br>之游，啸咏终日。前后郡守，虽武臣旧相，皆所礼遇，或亲造谒。赵昌言性尤倨<br>傲，特署宾次，戒阍吏野至即报。野不喜巾帻，无贵贱，皆纱帽白衣以见，出则<br>跨白驴。过客居士往来留题命话，累宿而去。野为诗精苦，有唐人风格，多警策<br>句。所有《草堂集》十卷，大中祥符初契丹使至，尝言本国得其上帙，愿求全部，<br>诏与之。<br>祀汾阴岁，与李渎并被荐，遣陕令王希招之，野上言曰：“陛下告成天地，<br>延聘岩薮，臣实愚戆，资性慵拙，幸逢圣世，获安故里，早乐吟咏，实匪风骚，<br>岂意天慈，曲垂搜引。但以尝婴心疾，尤疏礼节，麋鹿之性，顿缨则狂，岂可瞻<br>对殿墀，仰奉清燕。望回过听，许令愚守，则畎亩之间，永荷帝力。”诏州县长<br>吏常加存抚，又遣使图其所居观之。五年四月，复遣内侍存问。天禧三年十二月，<br>无疾而卒，年六十。州上其状。<br>四年正月，诏曰：“国家举旌赏之命，以辉丘园，申恤赠之恩，用慰泉壤，<br>所以褒逸民而厚风俗也。故陕州处士魏野，服膺儒素，刻意篇章，顾词格之清新，<br>为士流之推许，而能笃淳古之行，慕肥遁之风。顷属时巡，尝加聘召，恳陈诚志，<br>愿遂《考槃》。及此沦亡，载深嗟悼！兰台清秩，追饰幽扃，厚其赙助之资，宽<br>以复除之命。谅惟优礼，式显令名。魂而有知，歆此殊渥。可特赠秘书省著作郎，<br>赙其家帛二十匹，米三十斛，州县常加存恤，二税外免其差徭。”<br>渎即野中表兄也。渎卒讣至，野哭之恸，谓其子曰：“吾不可去，去必不至。”<br>第遣其子赴之，裁六日而野亦卒，时甚异焉。<br>邢敦，字君雅，不知何许人。家于雍丘，与宋准、赵昌言交游甚厚。太平兴<br>国初，尝举进士不第，慨然有隐遁意。性介僻，不妄交友。耽玩经史，精于术数，<br>工绘画，颇嗜酒。或游市廛，过客询以休咎者，多不之语。里中号邢夫子。大中<br>祥符七年，真宗幸亳回，邑人列上其事，王曾为考制度使，以名闻。诏曰：“敦<br>早预词场，勤修天爵，超然处退，亦既累年。属览公车之言，俾参郡学之职，用<br>精儒业，以宠耆年。可许州助教。”敦让而不受。乾兴元年，无疾而卒，年七十<br>四。<br>林逋，字君复，杭州钱塘人。少孤，力学，不为章句。性恬淡好古，弗趋荣<br>利，家贫衣食不足，晏如也。初放游江、淮间，久之归杭州，结庐西湖之孤山，<br>二十年足不及城市。真宗闻其名，赐粟帛，诏长吏岁时劳问。薛映、李及在杭州，<br>每造其庐，清谈终日而去。尝自为墓于其庐侧。临终为诗，有“茂陵他日求遗稿，<br>犹喜曾无《封禅书》”之句。既卒，州为上闻，仁宗嗟悼，赐谥和靖先生，赙粟<br>帛。<br>逋善行书，喜为诗，其词澄浃峭特，多奇句。既就稿，随辄弃之。或谓：<br>“何不录以示后世？”逋曰：“吾方晦迹林壑，且不欲以诗名一时，况后世乎！”<br>然好事者往往窃记之，今所传尚三百余篇。<br>逋尝客临江，时李谘方举进士，未有知者，逋谓人曰：“此公辅器也。”及<br>逋卒，谘适罢三司使为州守，为素服，与其门人临七日，葬之，刻遗句内圹中。<br>逋不娶，无子，教兄子宥，登进士甲科。宥子大年，颇介洁自喜，英宗时，<br>为侍御史，连被台移出治狱，拒不肯行，为中丞唐介所奏，降知蕲州，卒于官。<br>高怿，字文悦，荆南高季兴四世孙。幼孤，养于外家。十三岁能属文，通经<br>史百家之书。闻种放隐终南山，乃筑室豹林谷，从放受业。放奇之，不敢处以弟<br>子行。与同时张荛、许勃号“南山三友”。<br>会诏举沈沦草泽，知长安寇准闻其名荐之，辞不起。景祐中，录国初侯王后，<br>怿推其弟忻得官。及范雍建京兆府学，召怿讲授诸生，席间常数十百人。杜衍尝<br>请赐处士号，乃命为大理评事，怿固辞。仁宗嘉其守，号安素处士。诏州县岁时<br>礼遇之，给良田五百亩。文彦博表其经术该通，有高世之行，可以励风俗，诏赐<br>第一区。嘉祐中，就除光禄寺丞，复固辞。梦道士持素书聘为白鹿洞主，卒。<br>有韩退者，稷山人。亦师事种放。母死，负土成坟，徒跣终丧，去隐嵩山。<br>吴遵路，石延年论其高节。诏赐粟帛，号安逸处士，以寿终。<br>徐复，字复之，建州人。初游京师，举进士不中。退而学《易》，通流衍卦<br>气法，自筮知无禄，遂亡进取意。游学淮、浙间数年，益通阴阳、天文、地理、<br>遁甲、占射诸家之说。他日听其乡人林鸿范说《诗》，且言《诗》之所以用于乐<br>者，忽若有得。因以声器求之，遂悟大乐，于七音、十二律清浊次序及钟磬侈弇、<br>匏竹高下制度皆洞达。方仁宗留意于乐，诏天下求知乐者，大臣荐胡瑗，瑗作钟<br>磬，大变古法。复笑曰：“圣人寓器以声，今不先求其声而更其器，其可用乎！”<br>后瑗制作皆不效。<br>范仲淹过润州，见复问曰：“今以衍卦占之，四夷无变异乎？”复克西方当<br>用兵，推其月日，后无少差。庆历初，与布衣郭京俱召见，帝问天时人事，复对<br>曰：“以京房《易》卦推之，今年所配年月日时，当小过也。刚失位而不中，其<br>在强君德乎？”帝又问：“明年主何卦？”复曰：“《乾》卦用事。”说至九五<br>尽而止。帝又问：“前年京师黑风，何所应？”复曰：“其兆在内，豫王丧其应<br>也。”明日，命为大理评事，固以疾辞，乃赐号冲晦处士，补其子发试秘书省校<br>书郎。复性高洁，而处世未尝自异，后居杭州十数年卒。<br>郭京者，少任侠，不事家产，平居好言兵。范仲淹、滕宗谅数荐之。<br>孔旼，字宁极，孔子四十六代孙。隐居汝州龙兴县龙山之蚩阳城。性孤洁，<br>喜读书。有田数百亩，赋税常为乡里先。遇岁饥，分所余赒不足者，未尝计有无。<br>闻人之善若出于己，动止必依礼法。环所居百余里，人皆爱慕之，见旼于路，<br>辄敛衽以避。葬其父，庐墓三年，卧破棺中，日食米一溢。壁间生紫芝数十本。<br>州以行义闻，赐粟帛，又给复其家。近臣列荐，授秘书省校书郎致仕。居数年，<br>召为国子监直讲，辞不赴，即迁光禄寺丞。顷之，起知龙兴县，复辞。卒，赠太<br>常丞。<br>盗尝入旼家，发其廪粟，旼避之，纵其所取。尝逢羸弱者为盗掠夺其赀，<br>旼追盗与语，责之以义，解金畀之，使归所掠。居山未尝逢毒蛇虎豹，或谓之<br>曰：“子毋夜行，此亦可畏。”旼曰：“无心则无所畏。”晚年惟玩《周易》、<br>《老子》，他书亦不复读。为《太玄图》张壁上，外列方州部家，而规其中心，<br>空之无所书。曰：“《易》所谓寂然不动者，与此无异也。”<br>何群，字通夫，果州西充人。嗜古学，喜激扬论议，虽业进士，非其好也。<br>庆历中，石介在太学，四方诸生来学者数千人，群亦自蜀至。方讲官会诸生讲，<br>介曰：“生等知何群乎？群日思为仁义而已，不知饥寒之切己也。”众皆注仰之。<br>介因馆群于其家，使弟子推以为学长。群愈自克厉，著书数十篇，与人言未尝下<br>意曲从，同舍目群为“白衣御史”。<br>群尝言：“今之士，语言说易，举止惰肆者，其衣冠不如古之严也。”因请<br>复古衣冠。又上书言：“三代取士，皆举于乡里而先行义。后世专以文辞就，文<br>辞中害道者莫甚于赋，请罢去。”介赞美其说。会谏官御史亦言以赋取士无益治<br>道，下两制议，皆以为进士科始隋历唐数百年，将相多出此，不为不得人，且祖<br>宗行之已久，不可废也。群闻其说不行，乃恸哭，取平生所为赋八百余篇焚之。<br>讲官视群赋既多且工，以为不情，绌出太学。群径归，遂不复举进士。<br>嘉祐中，龙图阁直学士何剡表其行义，赐号安逸处士。群既死，赵抃守益州，<br>奏群遗稿有益时政，愿诏果州录上之，云：“非若茂陵书起天子侈心也。”寝不<br>下。<br><hr>
