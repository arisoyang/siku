<h4>《史部·宋史·卷四百七十二  列传第二百三十一》<b class="x">作者：脱脱等</b></h4>
<br>◎奸臣二<br>○蔡京（弟卞子攸翛）赵良嗣（张觉郭药师附）<br>蔡京字元长，兴化仙游人。登熙宁三年进士第，调钱塘尉、舒州推官，累迁<br>起居郎。使辽还，拜中书舍人。时弟卞已为舍人，故事，入官以先后为序，卞乞<br>班京下。兄弟同掌书命，朝廷荣之。改龙图阁待制、知开封府。<br>元丰末，大臣议所立，京附蔡确，将害王珪以贪定策之功，不克。司马光秉<br>政，复差役法，为期五日，同列病太迫，京独如约，悉改畿县雇役，无一违者。<br>诣政事堂白光，光喜曰：“使人人奉法如君，何不可行之有！”已而台谏言京挟<br>邪坏法，出知成德军，改瀛州，徙成都。谏官范祖禹论京不可用，乃改江、淮、<br>荆、浙发运使，又改知扬州。历郓、永兴军，迁龙图阁直学士，复知成都。<br>绍圣初，入权户部尚书。章惇复变役法，置司讲议，久不决。京谓惇曰：<br>“取熙宁成法施行之尔，何以讲为？”惇然之，雇役遂定。差雇两法，光、惇不<br>同。十年间京再莅其事，成于反掌，两人相倚以济，识者有以见其奸。<br>卞拜右丞，以京为翰林学士兼侍读，修国史。文及甫狱起，命京穷治，京捕<br>内侍张士良，令述陈衍事状，即以大逆不道论诛，并刘挚、梁焘劾之。衍死，二<br>人亦贬死，皆锢其子孙。王岩叟、范祖禹、刘安世复远窜。京觊执政，曾布知枢<br>密院，忌之，密言卞备位承辖，京不可以同升，但进承旨。<br>徽宗即位，罢为端明、龙图两学士，知太原，皇太后命帝留京毕史事。逾数<br>月，谏官陈瓘论其交通近侍，瓘坐斥，京亦出知江宁，颇怏怏，迁延不之官。御<br>史陈次升、龚<imgheight=32width=32border=0src=/bzk/Z050.bmp>、陈师锡交论其恶，夺职，提举洞霄宫，居杭州。<br>童贯以供奉官诣三吴访书画奇巧，留杭累月，京与游，不舍昼夜。凡所画屏<br>幛、扇带之属，贯日以达禁中，且附语言论奏至帝所，由是帝属意京。又太学博<br>士范致虚素与左街道录徐知常善，知常以符水出入元符后殿，致虚深结之，道其<br>平日趣向，谓非相京不足以有为。已而宫妾、宦官合为一词誉京，遂擢致虚右正<br>言，起京知定州。崇宁元年，徙大名府。韩忠彦与曾布交恶，谋引京自助，复用<br>为学士承旨。徽宗有意修熙、丰政事，起居舍人邓洵武党京，撰《爱莫助之图》<br>以献，徽宗遂决意用京。忠彦罢，拜尚书左丞，俄代曾布为右仆射。制下之日，<br>赐坐延和殿，命之曰：“神宗创法立制，先帝继之，两遭变更，国是未定。朕欲<br>上述父兄之志，卿何以教之？”京顿首谢，愿尽死。二年正月，进左仆射。<br>京起于逐臣，一旦得志，天下拭目所为，而京阴托“绍述”之柄，箝制天子，<br>用条例司故事，即都省置讲议司，自为提举，以其党吴居厚、王汉之十余人为僚<br>属，取政事之大者，如宗室、冗官、国用、商旅、盐泽、赋调、尹牧，每一事以<br>三人主之。凡所设施，皆由是出。用冯澥、钱遹之议，复废元祐皇后。罢科举法，<br>令州县悉仿太学三舍考选，建辟雍外学于城南，以待四方之士。推方田于天下。<br>榷江、淮七路茶，官自为市。尽更盐钞法，凡旧钞皆弗用，富商巨贾尝赍持数十<br>万缗，一旦化为流丐，甚者至赴水及缢死。提点淮东刑狱章縡见而哀之，奏改<br>法误民，京怒，夺其官。因铸当十大钱，尽陷縡诸弟。御史沈畸等用治狱失意，<br>羁削者六人。陈瓘子正汇以上书黥置海岛。<br>南开黔中，筑靖州。辰溪徭叛，杀溆浦令，京重为赏，募杀一首领者赐之绢<br>三百，官以班行，且不令质究本末。荆南守马珹言：“有生徭，有省地徭，今<br>未知叛者为何种族，若计级行赏，俱不能无枉滥。”蒋之奇知枢密院，恐忤京意，<br>白言珹不体国，京罢珹，命舒亶代之，以剿无群徭为期。西收湟川、鄯、廓，<br>取牜羊牁、夜郎地。<br>擢童贯领节度使，其后扬戩、蓝从熙、谭稹、梁师成皆踵之。凡寄资一切转<br>行，祖宗之法荡然无余矣。又欲兵柄士心皆归己，建澶、郑、曹、拱州为四辅，<br>各屯兵二万，而用其姻昵宋乔年、胡师文为郡守。禁卒干掫月给钱五百，骤增<br>十倍以固结之。威福在手，中外莫敢议。累转司空，封嘉国公。<br>京既贵而贪益甚，已受仆射奉，复创取司空寄禄钱，如粟、豆、柴薪与傔<br>从粮赐如故，时皆折支，亦悉从真给，但入熟状奏行，帝不知也。<br>时元祐群臣贬窜死徙略尽，京犹未惬意，命等其罪状，首以司马光，目曰奸<br>党，刻石文德殿门，又自书为大碑，遍班郡国。初，元符末以日食求言，言者多<br>及熙宁、绍圣之政，则又籍范柔中以下为邪等凡名在两籍者三百九人，皆锢其子<br>孙，不得官京师及近甸。五年，进司空、开府仪同三司、安远军节度使，改封魏<br>国。<br>时承平既久，帑庾盈溢，京倡为丰、亨、豫、大之说，视官爵财物如粪土，<br>累朝所储扫地矣。帝尝大宴，出玉琖、玉卮示辅臣曰：“欲用此，恐人以为<br>太华。”京曰：“臣昔使契丹，见玉盘琖，皆石晋时物，持以夸臣，谓南朝无<br>此。今用之上寿，于礼无嫌。”帝曰：“先帝作一小台财数尺，上封者甚众，朕<br>甚畏其言。此器已就久矣，倘人言复兴，久当莫辨。”京曰：“事苟当于理，多<br>言不足畏也。陛下当享天下之奉，区区玉器，何足计哉！”<br>五年正月，彗出西方，其长竟天。帝以言者毁党碑，凡其所建置，一切罢之。<br>京免为开府仪同三司、中太乙宫使。其党阴援于上，大观元年，复拜左仆射。以<br>南丹纳土，躐拜太尉，受八宝，拜太师。<br>三年，台谏交论其恶，遂致仕。犹提举修《哲宗实录》，改封楚国，朝朔望。<br>太学生陈朝老追疏京恶十四事，曰渎上帝、罔君父、结奥援、轻爵禄、广费用、<br>变法度、妄制作、喜导谀、箝台谏、炽亲党、长奔竞、崇释老、穷土木、矜远略。<br>乞投畀远方，以御魑魅。其书出，士人争相传写，以为实录。四年五月，彗复出<br>奎、娄间，御史张克公论京辅政八年，权震海内，轻锡予以蠹国用，托爵禄以市<br>私恩，役将作以葺居第，用漕船以运花石。名为祝圣而修塔，以壮临平之山；托<br>言灌田而决水，以符“兴化”之谶。法名退送，门号朝京。方田扰安业之民，圜<br>土聚徙郡之恶。不轨不忠，凡数十事。先是，御史中丞石公弼、侍御史毛注数劾<br>京，未允，至是，贬太子少保，出居杭。<br>政和二年，召还京师，复辅政，徙封鲁国，三日一至都堂治事。京之去也，<br>中外学官颇有以时政为题策士者。提举淮西学士苏棫欲自售，献议请索五年间<br>策问，校其所询，以观向背，于是坐停替者三十余人。初，国制，凡诏令皆中书<br>门下议，而后命学士为之。至熙宁间，有内降手诏不由中书门下共议，盖大臣有<br>阴从中而为之者。至京则又患言者议己，故作御笔密进，而丐徽宗亲书以降，谓<br>之御笔手诏，违者以违制坐之。事无巨细，皆托而行，至有不类帝札者，群下皆<br>莫敢言。由是贵戚、近臣争相请求，至使中人杨球代书，号曰“书杨”，京复病<br>之而亦不能止矣。<br>既又更定官名，以仆射为太、少宰，自称公相，总治三省。追封王安石、蔡<br>确皆为王，省吏不复立额，至五品阶以百数，有身兼十余奉者。侍御史黄葆光论<br>之，立窜昭州。拔故吏魏伯刍领榷货，造料次钱券百万缗进入，徽宗大喜，持以<br>示左右曰：“此太师与我奉料也。”擢伯刍至徽猷阁待制。<br>京每为帝言，今泉币所积赢五千万，和足以广乐，富足以备礼，于是铸九鼎，<br>建明堂，修方泽，立道观，作《大晟乐》，制定命宝。任孟昌龄为都水使者，凿<br>大伾三山，创天成、圣功二桥，大兴工役，无虑四十万。两河之民，愁困不聊<br>生，而京僴然自以为稷、契、周、召也。又欲广宫室求上宠媚，召童贯辈五人，<br>风以禁中逼侧之状。贯俱听命，各视力所致，争以侈丽高广相夸尚，而延福宫、<br>景龙江之役起，浸淫及于艮岳矣。<br>子攸、壝、绦，攸子行，皆至大学士，视执政。鞗尚茂德帝姬。帝七幸其<br>第，赉予无算。命坐传觞，略用家人礼。厮养居大官，媵妾封夫人，然公论益不<br>与，帝亦厌薄之。<br>宣和二年，令致仕。六年，以朱勔为地，再起领三省。京至是四当国，目昏<br>眊不能事事，悉决于季子绦。凡京所判，皆绦为之，且代京入奏。每造朝，侍<br>从以下皆迎揖，呫嗫耳语，堂吏数十人，抱案后从，由是恣为奸利，窃弄威柄，<br>骤引其妇兄韩梠为户部侍郎，媒糵密谋，斥逐朝士，创宣和库式贡司，四方之金<br>帛与府藏之所储，尽拘括以实之，为天子之私财。宰臣白时中、李邦彦惟奉行文<br>书而已，既不能堪。兄攸亦发其事，上怒，欲窜之，京力丐免，特勒停侍养，而<br>安置韩梠黄州。未几，褫绦侍读，毁赐出身敕，而京亦致仕。方时中等白罢绦以<br>撼京，京殊无去意。帝呼童贯使诣京，令上章谢事，贯至，京泣曰：“上何不容<br>京数年，当有相谗谮者。”贯曰：“不知也。”京不得已，以章授贯，帝命词臣<br>代为作三表请去，乃降制从之。<br>钦宗即位，边遽日急，京尽室南下，为自全计。天下罪京为六贼之首，侍御<br>史孙觌等始极疏其奸恶，乃以秘书监分司南京，连贬崇信、庆远军节度副使，衡<br>州安置，又徙韶、儋二州。行至潭州死，年八十。<br>京天资凶谲，舞智御人，在人主前，颛狙伺为固位计，始终一说，谓当越拘<br>挛之俗，竭四海九州之力以自奉。帝亦知其奸，屡罢屡起，且择与京不合者执政<br>以柅之。京每闻将退免，辄入见祈哀，蒲伏扣头，无复廉耻。燕山之役，京送<br>攸以诗，阳寓不可之意，冀事不成得以自解。见利忘义，至于兄弟为参、商，父<br>子如秦、越。暮年即家为府，营进之徒，举集其门，输货僮隶得美官，弃纪纲法<br>度为虚器。患失之心无所不至，根株结盘，牢不可脱。卒致宗社之祸，虽谴死道<br>路，天下犹以不正典刑为恨。<br>子八人，壝先死，攸、翛伏诛，绦流白州死，鞗以尚帝姬免窜，余子及诸<br>孙皆分徙远恶郡。<br>卞字元度，与京同年登科，调江阴主簿。王安石妻以女，因从之学。元丰中，<br>张璪荐为国子直讲，加集贤校理、崇政殿说书，擢起居舍人，历同知谏院、侍御<br>史。居职不久，皆以王安石执政亲嫌辞。拜中书舍人兼侍讲，进给事中。<br>哲宗立，迁礼部侍郎。使于辽，辽人颇闻其名。卞适有寒疾，命载以白驰车，<br>典客者曰：“此，君所乘，盖异礼也。”使还，以龙图阁待制知宣州，徙江宁府，<br>历扬、广、越、润、陈五州。广州宝贝丛凑，一无所取。及徙越，夷人清其去，<br>以蔷薇露洒衣送之。<br>绍圣元年，复为中书舍人，上疏言：“先帝盛德大业，卓然出千古之上，发<br>扬休光，正在史策。而实录所纪，类多疑似不根，乞验索审订，重行刊定，使后<br>世考观，无所迷惑。”诏从之。以卞兼国史修撰。初，安石且死，悔其所作《日<br>录》，命从子防焚之，防诡以他书代。至是，卞即防家取以上，因芟落事实，文<br>饰奸伪，尽改所修实录、正史，于是吕大防、范祖禹、赵彦若、黄庭坚皆获深谴。<br>迁翰林学士。<br>四年，拜尚书左丞，专托“绍述”之说，上欺天子，下胁同列。凡中伤善类，<br>皆密疏建白，然后请帝亲札付外行之。章惇虽钜奸，然犹在其术中。惇轻率不思，<br>而卞深阻寡言，论议之际，惇毅然主持，卞或噤不启齿。一时论者以为惇迹易明，<br>卞心难见。<br>徽宗即位，谏官陈瓘、任伯雨、御史龚夬疏其兄弟奸恶，瓘并数卞尊私史以<br>厌宗庙之罪，伯雨言：“卞之恶有过于惇。去年封事，数千人皆乞斩惇、卞，公<br>议于此可见矣。”遂陈其大罪有六，曰：“诬罔宣仁圣烈保佑之功，欲行追废，<br>一也；凡绍圣以来窜逐臣僚，皆卞启而后行，二也；宫中厌胜事作，哲宗方疑，<br>未知所处，惇欲召礼法官通议，卞云：‘既犯法矣，何用礼法官议？’皇后以是<br>得罪，三也；编排元祐章牍，萋菲语言，被罪者数千人，议自卞出，四也；邹浩<br>以言忤旨，卞激怒哲宗，致之远谪，又请治其亲故送别之罪，五也；蹇序辰建看<br>详诉理之议，章惇迟疑未应，卞即以二心之言迫之，惇默不敢对，即日置局，士<br>大夫得罪者八百三十家，凡此皆卞谋之而惇行之，六也。愿亟正典刑，以谢天下。”<br>诏以资政殿学士知江宁府，连贬少府少监、分司池州。<br>才逾岁，起知大名府，徙扬州，召为中太乙宫使，擢知枢密院。时京居相位，<br>卞礼辞，不许。帝谋复湟、鄯，问于卞，卞以王厚、高永年对。与京合谋，竭府<br>藏以事边，募商人运粮，不复问其直贵贱。鄯、廓至斗米钱四千，束刍钱千二百，<br>秦中骚困。及取三州，进金紫光禄大夫，永年竟为帐下执去以降。自是西方交兵，<br>连年不息，追仇任伯雨所言，曲自办理。至欲会狱证治，诸人坐贬。<br>卞居心倾邪，一意以妇公王氏所行为至当。兄晚达而位在上，致己不得相，<br>故二府政事时有不合。京以中旨用童贯为陕西制置使，卞言不宜用宦者，右丞张<br>康国引李宪故事以对，卞曰：“用宪已非美事，宪犹稍习兵，贯略无所长，异时<br>必误边计。”帝令中书行之。京于帝前诋卞，卞求去，以资政殿大学士知河南。<br>妖人张怀素败，卞素与之游，谓其道术通神，尝识孔子、汉高祖，至称为大<br>士，坐降职。旋加观文殿学士，拜昭庆军节度使，入为侍读，进检校少保、开府<br>仪同三司，易节镇东。<br>政和末，谒归上冢，道死，年六十。赠太傅，谥曰文正。高宗即位，追责为<br>宁国军节度副使。绍兴五年，又贬单州团练副使。<br>攸字居安，京长子也。元符中，监在京裁造院。徽宗时为端王，每退朝，攸<br>适趋局，遇诸途，必下马拱立，王问左右，知为蔡承旨子，心善之。及即位，记<br>其人，遂有宠。<br>崇宁三年，自鸿胪丞赐进士出身，除秘书郎，以直秘阁、集贤殿修撰编修<br>《国朝会要》，二年间至枢密直学士。京再入相，加龙图阁学士兼侍读，详定<br>《九域图志》，修《六典》，提举上清宝箓宫、秘书省两街道录院、礼制局。道、<br>史官僚合百人，多三馆隽游，而攸用大臣子领袖其间，懵不知学，士论不与。初<br>置宣和殿，命为大学士，赐球文方团金带，改淮康军节度使。<br>帝将去京，先逐其党刘昺、刘焕等，使御史中丞王安中劾之。攸通籍禁庭，<br>闻其事，亟请间百拜以恳，帝意遂解。其后与京权势日相轧，浮薄者复间之，父<br>子各立门户，遂为仇敌。攸别居赐第，尝诣京，京正与客语，使避之，攸甫入，<br>遽起握父手为胗视状，曰：“大人脉势舒缓，体中得无有不适乎？”京曰：“无<br>之。”攸曰：“禁中方有公事。”即辞去。客窃窥见，以问京，京曰：“君固不<br>解此，此儿欲以为吾疾而罢我也。”阅数日，京果致仕。以季弟绦钟爱于京，数<br>请杀之，帝不许。<br>攸历开府仪同三司、镇海军节度使、少保，进见无时，益用事，与王黼得预<br>宫中秘戏，或侍曲宴，则短衫窄裤，涂抹青红，杂倡优侏儒，多道市井淫媟谑浪<br>语，以蛊帝心。妻宋氏出入禁掖，子行领殿中监，视执政，宠信倾其父。帝留意<br>道家者说，攸独倡为异闻，谓有珠星璧月、跨凤乘龙、天书云篆之符，与方士林<br>灵素之徒争证神变事。于是神霄、玉清之祠遍天下，咎端自攸兴矣。<br>童贯伐燕，以攸副宣抚，攸童騃不习事，谓功业可唾手致。入辞之日，二美<br>嫔侍上侧，攸指而请曰：“臣成功归，乞以是赏。”帝笑而弗责。涿州留守郭药<br>师拥所部八千人举涿、易二州降，进攸少傅。王师入燕，进少师，封英国公。还，<br>领枢密院。王黼罢政，帝欲大用攸，既而悔之，但进太保，徙封燕。帝欲内禅，<br>亲书“传位东宫”字授李邦彦，邦彦却立不敢承，遂以付攸。攸退，属其客给事<br>中吴敏，议遂定。<br>靖康元年，从上皇南下。及还都，始责为大中大夫，继而安置永州，连徙浔、<br>雷。京死，御史言攸罪不减乃父，燕山之役祸及宗社，骄奢淫泆载籍所无，当窜<br>诸海岛。诏置万安军，寻遣使者随所至诛之。<br>翛初以恩泽为亲卫郎、秘书丞，至保和殿学士。宣和中，拜礼部尚书兼侍讲。<br>时棻弟兄亦知事势日异，其客傅墨卿、孙傅等复语之曰：“天下事必败，蔡氏必<br>破，当亟为计。”翛心然之，密与攸议，稍持正论，故与京异。然皆蓄缩不敢明<br>言，遂引吴敏、李纲、李光、杨时等用之，以挽物情。寻加大学士，提举醴泉观。<br>钦宗立，翛上募兵陕西策，自请行，又劝西幸，帝颇采纳，俾知京兆府。计<br>垂就，攸忌其功成，会金破濬州，徽宗南幸，攸假徽宗旨，请翛守镇江，改资政<br>殿大学士。或谓翛前计已乖，宜勿行。翛幸得去，不复辞。流言至京师，谓将复<br>辟于镇江。帝趣迎上皇还，而责翛昭信军节度副使。<br>攸之诛也，御史陈述且行，帝取诏批其尾曰：“翛亦然。”于是并诛。<br>崈者，京族子也。性矫妄，善谈鬼神事。当承门荫，固推与庶兄，宗族称为<br>贤。崇宁初，京党以学行修饬闻诸朝，与泉州布衣吕注皆著道士服。召入谒，累<br>官拜给事中兼侍读。<br>京去位，为言者所攻，以显谟阁待制提举崇福宫。言者复论其不学无文，结<br>豪民，规厚利，持道家吐纳之说以为论思，侍立集英瞑目自若为不恭，遂夺职。<br>陈正汇上京变事，置狱京师，具陈在杭州时，日闻崈盛言京有后福，狱上，诏削<br>其籍。京复相，徽宗戒毋得用崈但复集英殿修撰，旋还待制，提点洞霄宫。宣和<br>中，卒。<br>赵良嗣，本燕人马植，世为辽国大族，仕至光禄卿。行污而内乱，不齿于人。<br>政和初，童贯出使，道卢沟，植夜见其侍史，自言有灭燕之策，因得谒。童贯与<br>语，大奇之，载与归，易姓名曰李良嗣。荐诸朝，即献策曰：“女真恨辽人切骨，<br>而天祚荒淫失道。本朝若遣使自登、莱涉海，结好女真，与之相约攻辽，其国可<br>图也。”议者谓祖宗以来，虽有此道，以其地接诸蕃，禁商贾舟船不得行，百有<br>余年矣。一旦启之，惧非中国之利。徽宗召见，问所来之因，对曰：“辽国必亡，<br>陛下念旧民遭涂炭之苦，复中国往昔之疆，代天谴责，以治伐乱，王师一出，必<br>壶浆来迎。万一女真得志，先发制人，后发制于人，事不侔矣。”帝嘉纳之，赐<br>姓赵氏，以为秘书丞，图燕之议自此始。迁直龙图阁，提点万寿观，加右文殿修<br>撰。<br>宣和二年二月，使于金国，见其主阿骨打，议取燕、云。使还，进徽猷阁待<br>制。自是将命至六七，颇能缓颊尽心，与金争议，进龙图阁直学士。既得燕山，<br>又加延康殿学士、提举上清宫，官至光禄大夫。<br>良嗣言：“顷在北国，与燕中豪士刘范、李奭及族兄柔吉三人结义同心，欲<br>拔幽、蓟归朝，沥酒于北极祠下，祈天为约，俟他日功成，即挂冠谢事，以表本<br>心，初非取功名而徼富贵也。赖陛下威灵，今日之事幸而集，顾前日之约岂可欺<br>哉？愿许臣致仕，使得买田归耕，令有识者曰：‘此平燕首谋之人，得请闲退，<br>天下美事也。’不然，则臣为敢欺神明，何所不至？”凡三上章，诏不许。既而<br>朝廷纳张觉，良嗣争之云：“国家新与金国盟，如此必失其欢，后不可悔。”不<br>听。坐夺职，削五阶。<br>靖康元年四月，御史胡舜陟论其结成边患，败契丹百年之好，使金寇侵陵，<br>祸及中国，乞戮之于市。时已窜郴州，诏广西转运副使李升之即所至枭其首，徙<br>妻子于万安军。<br>张觉，平州义丰人也。在辽国第进士，为辽兴军节度副使。镇民杀其节度使<br>萧谛里，觉拊定乱者，州人推领州事。燕王淳死，觉知辽必亡，籍丁壮五万人，<br>马千匹，练兵为备。萧后遣时立爱来知州，拒弗纳。<br>金人入燕，访觉情状于辽故臣康公弼，公弼言彼何能为，当示以不疑，乃以<br>为临海军节度使，任知平州。辽相左企弓等将归东，粘罕欲先遣兵擒觉，公弼曰：<br>“如此是趣之叛也，我请使焉而观之。”遂往见觉。觉曰：“契丹八路皆陷，今<br>独平州存，敢有异志？所以未释甲者，防萧干耳。”厚赂公弼使还。公弼道其语，<br>粘罕信之，升平州为南京，加觉同中书门下平章事。企弓、公弼与曹勇义、虞仲<br>文皆东迁。<br>时燕民尽徙，流离道路。或诣觉诉：“公弼、企弓等不能守燕，致吾民如是。<br>能免我者，非公而谁？”觉召僚属议，皆曰：“近闻天祚复振于松漠，金人所以<br>急趋山西者，畏契丹议其后也。公能仗大义，迎故主以图兴复，责企弓等之罪而<br>杀之，纵燕人归燕，南朝宜无不纳。傥金人西来，内用营、平之兵，外藉南朝之<br>援，何所惧乎？”觉又访于翰林学士李石，亦以为然。乃杀企弓等四人，复称保<br>大三年，绘天祚像于厅事，每事告而后行。呼父老谕曰：“女真，仇也，岂可从？”<br>指其像曰：“此非汝主乎，岂可背？当相约以死，必不得已则归中国。”燕人尚<br>义，皆景从。于是悉遣徙民归。<br>石更名安弼，偕故三司使高党往燕山说王安中曰：“平州自古形胜之区，地<br>方数百里，带甲十余万，觉文武全才，若为我用，必能屏翰王室。苟为不然，彼<br>西迎天祚，北通萧干，将为吾肘腋患矣。”安中深然之，具奏于朝，愿以身任其<br>责，令安弼、党诣京师。徽宗以手札付詹度曰：“本朝与金国通好，信誓甚重，<br>岂当首违？金人昨所以不即讨觉者，以兵在关中而觉抗榆关故也。今既已东去，<br>他日西来，则觉蕞尔数城，恐未易当。为今之计，姑当密示羁縻足矣。”而度数<br>诱致之，讽令内附。<br>宣和五年六月，觉遣书至安抚司云：“金虏恃虎狼之强，驱徙燕京富家巨室，<br>止留空城以塞盟誓，缅想大朝，亦非得已。遗民假道当管，冤痛之声，盈于衢路。<br>州人不忍，佥谓宜抗贼命，以存生灵，使复父母之邦，且为大朝守御之备，已尽<br>遣其人过界，谨令掌书记张钧、参谋军事张敦固诣安抚司听命。”<br>金人闻觉叛，遣阇母国王将三千骑来讨，觉帅兵迎拒之于营州，阇母以兵少，<br>不交锋而退，大书于门，有“今冬复来”之语。觉遂妄以大捷闻，朝廷建平州为<br>泰宁军，拜觉节度使，以安弼、党、钧、敦固皆为徽猷阁待制，宣抚司犒以银绢<br>数万。诏命至，觉喜，远出迎。金人谍知，举兵来，觉不得返，同其弟挟所被诏<br>敕奔燕。母妻先寓营州，为金人所得，弟闻之，亟往降，献其诏敕。金人围平州，<br>觉之从弟及侄固守，金人以纳叛为责，且求饷粮，凡攻击数月，州民数千溃围走，<br>莫肯降。<br>金人既平二州，始来索觉，王安中讳之。索愈急，乃斩一人貌类者去。金人<br>曰：“此非觉也。觉匿于王宣抚甲仗库，若不与我，我自以兵取之。”安中不得<br>已，引觉出，数其过，使行刑，觉语殊不逊。既死，函首送之，燕之降将及常胜<br>军皆泣下，郭药师曰：“若来索药师，当奈何？”自是解体，金人终用是启衅云。<br>郭药师，渤海铁州人也。辽之将亡，燕王淳募辽东饥民为兵，使之报怨于女<br>真，目曰“怨军”，药师为之渠首。明年，其两营叛，药师杀叛者罗青。都统萧<br>干留二千人为四营，以药师及张令徽、刘舜仁、甄五臣为将。淳建号于燕，改<br>“怨军”为“常胜军”，擢药师至诸卫上将军、涿州留守。淳死，萧后立，萧干<br>专，国人贰。<br>宣和四年九月，药师拥所部八千人奉涿、易二州来归，诏以为恩州观察使。<br>王师北讨，刘延庆与干军于卢沟，药师曰：“干以全师抗我，燕城必虚，选劲骑<br>袭之，可得也。”延庆遣药师与诸将帅兵六千，夜半渡河，倍道而进。质明，甄<br>五臣领五千骑夺迎春门以入，大军继至，下令纳燕人降而尽杀契丹杂虏。药师遣<br>人谕萧后，使趣降，后密诏萧干还战于三市，药师失马，几为所擒，遂以败还，<br>犹进安远军承宣使。十二月，拜武泰军节度使。五年正月，加检校少保，同知燕<br>山府。<br>诏入朝，徽宗礼遇甚厚，赐以甲第姬妾。张水嬉于金明池，使观之，命贵戚<br>大臣更互设宴。又召对于后苑延春殿，药师拜廷下，泣言：“臣在虏，闻赵皇如<br>在天上，不谓今日得望龙颜。”帝深褒称之，委以守燕，对曰：“愿效死。”又<br>令取天祚以绝燕人之望，变色而言曰：“天祚，臣故主也，国破出走，臣是以降。<br>陛下使臣毕命他所，不敢辞，若使反故主，非所以事陛下，愿以付他人。”因涕<br>泣如雨。帝以为忠，解所御珠袍及二金盆以赐。药师出，谕其下曰：“此非吾功，<br>汝辈力也。”即剪盆分给之。加检校少傅，归镇。<br>萧干犯塞，药师破其众于峰山，生擒阿鲁太师，获耶律德光尊号宝剑检、涂<br>金印，干寻为部下所杀。策勋加检校太傅。<br>初，王安中知燕山府，詹度与药师同知，药师自以节钺，欲居度上。度称御<br>笔所书有序，药师不从。加以常胜军肆横，药师右之，度不能制，告于朝廷。虑<br>其交恶，命度与河间蔡靖两易。靖至，坦怀待之，药师亦重靖，稍为抑损，安中<br>但谄事之，朝廷亦曲徇其意，所请无不从。良械精甲，多遣部曲贸易他道，为奇<br>巧之物以奉权贵宦侍，于是誉言日闻。专制一路，增募兵号三十万，而不改左衽，<br>朝论颇以为虑。亟拜太尉，召入朝，辞不至。<br>帝令童贯行边，阴察其去就，不然，则挟之偕来。贯至燕，药师迎于易州，<br>再拜帐下，贯避之，曰：“汝今为太尉，位视二府，与我等耳，此礼何为？”药<br>师曰：“太师，父也。药师唯拜我父，焉知其他？”贯释然。遂邀贯视师，至于<br>迥野，略无人迹，药师下马，当贯前掉旗一挥，俄顷，四山铁骑耀日，莫测其数。<br>贯众皆失色。归为帝言，药师必能抗虏，蔡攸亦从中力主之。金使贺天宁节归，<br>送伴使见药师兵，遇之于道，金使为之敛马引避。乡兵或持矛揭取其羊羜，皆<br>不敢争，奏言药师威声远振，攸益谓其可倚，故内地不复防制。屡有告变及得其<br>通金国书，辄不省。<br>七年十二月，詹度言：“药师瞻视不常，趣向怀异，蜂目乌喙，怙宠恃功，<br>逆节已萌，凶横日甚。今闻与金人交结，背负朝廷，兴祸不远，愿早为之虑。”<br>始诏遣官究实，而金兵已南下破檀、蓟，至玉田。蔡靖遣药师、张令徽、刘舜仁<br>帅师出御，其夕，令徽遁归，靖与部使者诣药师计事，药师欲降，靖曰：“靖誓<br>死报国，此何言邪？”引佩刀将自刭，药师抱持之，并诸使者悉锁于家。斡离不<br>及郊，药师率军官迎拜，遂从以南。叛报至，帝犹秘其事，议封为燕王，割地与<br>之，使世守，而已无及。<br>斡离不至庆源，闻天子内禅，欲回军，药师曰：“南朝未必有备，不如姑行。”<br>其后趑趄京城，诘索宫省与邀取宝器服玩，皆药师导之也。<br><hr>
