<h4>《史部·宋史·卷四百五十九  列传第二百一十八》<b class="x">作者：脱脱等</b></h4>
<br>◎隐逸下<br>○徐中行苏云卿谯定王忠民刘勉之胡宪郭雍刘愚魏掞之<br>安世通<br>徐中行，台州临海人。始知学，闻安定胡瑗讲明道学，其徒转相传授，将往<br>从焉。至京师，首谒范纯仁，纯仁贤之，荐于司马光，光谓斯人神清气和，可与<br>进道。会福唐刘彝赴阙，得瑗所授经，熟读精思，攻苦食淡，夏不扇，冬不炉，<br>夜不安枕者逾年。乃归葺小室，竟日危坐，所造诣人莫测也。父死，跣足庐墓，<br>躬耕养母。推其余力，葬内外亲及州里贫无后者十余丧。晚年教授学者，自洒扫<br>应对、格物致知达于治国平天下，不失其性，不越其序而后已。<br>其友罗适持节本路，举以自代，又率部使者以遗逸荐。崇宁中，郡守李谔又<br>以八行荐。时章、蔡窃国柄，窜逐善类且尽，中行每一闻命辄泪下。一日，去之<br>黄岩，会亲友，尽毁其所为文，幅巾藜杖，往来委羽山中。客有诘以避举要名者，<br>中行曰：“人而无行，与禽兽等。使吾得以八行应科目，则彼之不被举者非人类<br>与？吾正欲避此名，非要名也。”客惭而退。陈瓘谪台州，闻名纳交，暨其没，<br>录其行事，谓与山阳徐积齐名，呼为“八行先生”。<br>子三人，庭筠其季也，童草有志行，事父兄孝友天至。居丧毁甚，既免丧，<br>犹不忍娶者十余年。秦桧当国，科场尚谀佞，试题问中兴歌颂，庭筠叹曰：“今<br>日岂歌颂时耶！”疏其未足为中兴者五，见者尤之，庭筠曰：“吾欲不妄语，而<br>敢欺君乎？”<br>黄岩尉郑伯熊代去，请益，庭筠曰：“富贵易得，名节难守。愿安时处顺，<br>主张世道。”伯熊受其言，迄为名臣。有诏举人尝五上春官者予岳祠。庭筠适应<br>格，所亲咸劝之，庭筠辞曰：“吾尝草封事，谓岳庙冗禄无用。既心非之，可躬<br>蹈耶？”<br>其学以诚敬为主，夜必就榻而后脱巾，旦必巾而后起。居无惰容，喜无戏言，<br>不事缘饰，不苟臧否。闻人片善，记其姓名。遇饥冻者，推食解衣不靳。僦屋以<br>居，未尝戚戚。尤袤为守，闻其名，遣书礼之。一日，巾车历访旧游，徜徉几月。<br>归感微疾，端坐瞑目而逝，年八十有五。乡人崇敬之，以其父子俱隐遁，称之曰<br>二徐先生。淳熙间，常平使者朱熹行部，拜墓下，题诗有“道学传千古，东瓯说<br>二徐”之句，且大书以表之曰“有宋高士二徐先生之墓”。<br>庭筠之兄庭槐、庭兰，皆有父风。孙日升，苦学有守，于是徐氏诗书不绝六<br>世矣。<br>苏云卿，广汉人。绍兴间，来豫章东湖，结庐独居。待邻曲有恩礼，无良贱<br>老稚皆爱敬之，称曰苏翁。身长七尺，美须髯，寡言笑，布褐草履，终岁不易，<br>未尝疾病。披荆畚砾为圃，艺植耘芟，灌溉培壅，皆有法度。虽隆暑极寒，土焦<br>草冻，圃不绝蔬，滋郁畅茂，四时之品无阙者。味视他圃尤胜，又不二价，市鬻<br>者利倍而售速，先期输直。夜织屦，坚韧过革舄，人争贸之以馈远。以故薪米不<br>乏，有羡则以周急应贷，假者负偿，一不经意。溉园之隙，闭门高卧，或危坐终<br>日，莫测识也。<br>少与张浚为布衣交，浚为相，驰书函金币属豫章帅及漕曰：“余乡人苏云卿，<br>管、乐流亚，遁迹湖海有年矣。近闻灌园东湖，其高风伟节，非折简能屈，幸亲<br>造其庐，必为我致之。”帅、漕密物色，曰：“此独有灌园苏翁，无云卿也。”<br>帅、漕乃屏骑从，更服为游士，入其圃，翁运锄不顾。进而揖之，翁曰：“二客<br>何从来耶？”延入室，土锉竹几，地无纤尘，案上有《西汉书》一册。二客恍若<br>自失，默计此为苏云卿也。既而汲泉煮茗，意稍款浃，遂扣其乡里，徐曰：“广<br>汉。”客曰：“张德远广汉人，翁当识之。”曰：“然。”客又问：“德远何如<br>人？”曰：“贤人也。第长于知君子，短于知小人，德有余而才不足。”因问：<br>“德远今何官？”二客曰：“今朝廷起张公，欲了此事。”翁曰：“此恐怕他未<br>便了得在。”二客起而言曰：“张公令某等致公，共济大业。”因出书函金币置<br>几上。云卿鼻间隐隐作声，若自咎叹者。二客力请共载，辞不可，期以诘朝上谒。<br>旦遣使迎伺，则扃户阒然，排闼入，则书币不启，家具如故，而翁已遁矣，竟不<br>知所往。<br>帅、漕复命，浚拊几叹曰：“求之不早，实怀窃位之羞。”作箴以识之，曰：<br>“云卿风节，高于傅霖。予期与之，共济当今。山潜水杳，邈不可寻。弗力弗早，<br>予罪曷针。”<br>谯定，字天授，涪陵人。少喜学佛，析其理归于儒。后学《易》于郭曩氏，<br>自“见乃谓之象”一语以入。郭曩氏者，世家南平，始祖在汉为严君平之师，世<br>传《易》学，盖象数之学也。定一日至汴，闻伊川程颐讲道于洛，洁衣往见，弃<br>其学而学焉。遂得闻精义，造诣愈至，浩然而归。其后颐贬涪，实定之乡也，北<br>山有岩，师友游泳其中，涪人名之曰读易洞。<br>靖康初，吕好问荐之，钦宗召为崇政殿说书，以论弗合，辞不就。高宗即位，<br>定犹在汴，右丞许翰又荐之，诏宗泽津遣诣行在。至惟扬，寓邸舍，窭甚，一中<br>贵人偶与邻，馈之食不受，与之衣亦不受，委金而去，定袖而归之，其自立之操<br>类此。上将用之，会金兵至，失定所在。复归蜀，爱青城大面之胜，栖遁其中，<br>蜀人指其地曰谯岩。敬定而不敢名，称之曰谯夫子，有绘像祀之者，久而不衰。<br>定《易》学得之程颐，授之胡宪、刘勉之，而冯时行、张行成则得定之余意者也。<br>定后不知所终，樵夫牧童往往有见之者，世传其为仙云。<br>初，程颐之父珦尝守广汉，颐与兄颢皆随侍，游成都，见治篾箍桶者挟册，<br>就视之则《易》也，欲拟议致诘，而篾者先曰：“若尝学此乎？”因指“《未济》<br>男之穷”以发问。二程逊而问之，则曰：“三阳皆失位。”兄弟涣然有所省，翌<br>日再过之，则去矣。其后袁滋入洛，问《易》于颐，颐曰：“《易》学在蜀耳，<br>盍往求之？”滋入蜀访问，久无所遇。已而见卖酱薛翁于眉、邛间，与语，大有<br>所得，不知所得何语也。<br>宪、勉之、滋皆闽人，时行、行成蜀人，郭曩氏及篾叟、酱翁皆蜀之隐君子<br>也。<br>王忠民，颍阳人，世业医。忠民幼通经史，自靖康以来，数言边方利害于朝，<br>累召弗至。高宗渡江，忠民隐居不出，诸镇翟兴等皆重之，弗能致；张浚授以迪<br>功郎，不受。兴徙治药川，忠民避地南下，遇商虢镇抚使董先于内乡，留军中，<br>事以师礼。<br>时刘豫僣立，忠民作《九思图》及定乱四象达之金主，及镂板印图散于伪境，<br>以明天下之义。绍兴三年，翟琮荐其忠节于朝，特授宣教郎，诏董先津遣诣行在。<br>既至，宰相吕颐浩、签书枢密院事徐俯见之皆拜，舍于政府。忠民上疏辞官，言：<br>“臣愤金人无道，故三上金主书，乞还二帝，本心报国，非冀名禄。”上不许。<br>忠民以诰置椟中，藏七宝山下，力恳求去。复依董先军中，遂不出。<br>时又有苏庠者，丹阳人。绅之后，颂之族也。少能诗，苏轼见其《清江曲》，<br>大爱之，由是知名。徐俯荐其贤，上特召之，固辞；又命守臣以礼津遣，庠辞疾<br>不至，以寿终。<br>刘勉之，字致中，建州崇安人。自幼强学，日诵数千言。逾冠，以乡举诣太<br>学。时蔡京用事，禁止毋得挟元祐书，自是伊、洛之学不行。勉之求得其书，每<br>深夜，同舍生皆寐，乃潜抄而默诵之。谯定至京师，勉之闻其从程颐游，邃《易》<br>学，遂师事之。已而厌科举业，揖诸生归，见刘安世、杨时，皆请业焉。及至家，<br>即邑近郊结草为堂，读书其中，力耕自给，澹然无求于世。与胡宪、刘子翚相往<br>来，日以讲论切磋为事。<br>绍兴间，中书舍人吕本中疏其行义志业以闻，特召诣阙。秦桧方主和，虑勉<br>之见上持正论，乃不引见，但令策试后省给札而已。勉之知不与桧合，即谢病归。<br>杜门十余年，学者踵至，随其材品，为说圣贤教学之门及前言往行之懿。所居有<br>白水，人号曰白水先生。贤士大夫自赵鼎以下皆敬慕与交。后秦桧益横，鼎窜死，<br>诸贤禁锢，勉之竟不复出。<br>勉之一介不妄取。妇家富，无子，谋尽以赀归于女，勉之不受，以畀族之贤<br>者，命之奉祀。其友朱松卒，属以后事，且戒其子熹受学。勉之经理其家，而诲<br>熹如子侄。熹之得道，自勉之始。绍兴十九年，卒，年五十九。<br>胡宪，字原仲，居建之崇安。生而静悫，不妄笑语，长从从父胡安国学。平<br>居危坐植立，时然后言，虽仓卒无疾言遽色，人犯之未尝校。绍兴中以乡贡入太<br>学。会伊、洛学有禁，宪独阴与刘勉之诵习其说。既而学《易》于谯定，久未有<br>得，定曰：“心为物渍，故不能有见，唯学乃可明耳。”宪喟然叹曰：“所谓学<br>者，非克己工夫耶？”自是一意下学，不求人知。一旦，揖诸生归故山，力田卖<br>药，以奉其亲。安国称其有隐君子之操。从游者日众，号籍溪先生，贤士大夫亦<br>高仰之。<br>折彦质、范冲、朱震、刘子羽、吕祉、吕本中共以其行义闻于朝，上特召之，<br>宪辞母老。及彦质入西府，又言于上，趣召愈急，宪力辞。乃赐进士出身，授左<br>迪功郎、添差建州教授，宪犹不屈。太守魏矼遣行义诸生入里致诏，且为手书<br>陈大义，开譬甚力，宪不得已就职。日与诸生接，训以为己之学。闻者始而笑，<br>中而疑，久而观其所以修身、事亲、接人者，无一不如所言，遂翕然悦服。郡人<br>程元以笃行称，龚何以廉节著，皆迎致俾参学政，学者自是大化。<br>因七年不徙官，以母年高不乐居官舍，求监南岳庙以归。久之，起为福建路<br>安抚使司属官。时帅张宗元榷盐急，私贩者铢两亦重坐。宪告以为政大体，宗元<br>不悦，宪复请祠而去。<br>秦桧方用事，诸贤零落，宪家居不出。桧死，以大理司直召，未行，改秘书<br>正字。既至，次当奏事，而病不能朝，乃草疏言：“金人大治汴京宫室，势必败<br>盟。今元臣、宿将惟张浚、刘锜在，识者皆谓金果南牧，非此两人莫能当。愿亟<br>起之，臣死不恨。”时两人皆为积毁所伤，未有敢显言其当用者，宪独首言之。<br>疏入，即求去。上嘉其忠，诏改秩与祠归。<br>初，宪与刘勉之俱隐，后又与刘子翚、朱松交。松将没，属其子熹受学于宪<br>与勉之、子翚。熹自谓从三君子游，而事籍溪先生为久。方宪之以馆职召也，适<br>秦桧讳言之后，宪与王十朋、冯方、查籥、李浩相继论事，太学士为《五贤诗》<br>以歌之。人始信宪之不苟出，而惜其在位仅半年，不究其底蕴云。绍兴三十二年，<br>卒，年七十七。<br>郭雍，字子和，其先洛阳人。父忠孝，官至太中大夫，师事程颐，著《易说》，<br>号兼山先生，自有传。雍传其父学，通世务，隐居峡州，放浪长杨山谷间，号白<br>云先生。<br>乾道中，以峡守任清臣、湖北帅张孝祥荐于朝，旌召不起，赐号冲晦处士。<br>孝宗稔知其贤，每对辅臣称道之，命所在州郡岁时致礼存问。后更封颐正先生，<br>令部使者遣官就问雍所欲言，备录缴进。于是，雍年八十有三矣。<br>淳熙初，学者裒集程颢、程颐、张载、游酢、杨时及忠孝、雍凡七家，为<br>《大易粹言》行于世。其述雍之说曰：<br>《易》贯通三才，包括万理。伏羲氏之画，得于天而明天。文王之画，得于<br>人而明人。羲画为天，天，君道也，故五之在人为君。文重为地，地，臣道也，<br>故二之在人为臣。以上下二卦别而言之如此。合六爻而言之，则三四皆人道也，<br>故谓之中爻。<br>《乾》，元亨利贞，初曰四德。后又曰乾元，始而亨者也。利牝马贞，利君<br>子贞。是以四德为二义亦可矣。乾，阳物也。坤，阴物也。由《乾》一卦论之，<br>则元与亨阳之类，利与贞阴之类也。是犹春夏秋冬虽为四时，由阴阳观之，则春<br>夏为阳，秋冬为阴也。天之所谓元亨利贞者，如立天之道，阴与阳之类也。地之<br>所谓元亨利贞者，如立地之道，柔与刚之类也。人之所谓元亨利贞者，如立人之<br>道，仁与义之类也。<br>又《坤》之六五，坤虽臣道，五实君位，虽以柔德，不害其为君；犹《乾》<br>之九二，虽有君德，不害其为臣。故乾有两君，德无两君；坤有两臣，德无两臣。<br>六五以柔居尊，下下之君也。江海所以能为百谷王者，以其善下下也。下下本坤<br>德也。黄，中色也，色之至美也；裳，下服也，是以至美之德而下人也。<br>其发明精到如此。淳熙十四年。卒。<br>刘愚，字必明，衢州龙游人。幼警敏力学。弱冠入太学，有声，受业者甚众。<br>侍御史柴瑾、祭酒颜师鲁、博士林光朝深器重之。瑾每奏对称上意，则曰：“臣<br>客刘愚为臣言。”师鲁尝奏愚行艺，上记曰：“此向者柴瑾所荐也。”上舍释褐，<br>居第一。调江陵府教授，早晚为诸生讲说，同僚相率以听。愚益谦下，与叶适、<br>项安世讲论不倦，每以隐居学道为乐。<br>岁满，帅王蔺致书剡辟，固辞，贫不能归。外移安乡县令，邑逋赋万计，愚<br>核实数，宽限期，民不见吏而赋自足。会岁歉，出常平米赈贷，邑佐持不可，愚<br>曰：“有罪不以相累。”出缗钱数千万，召商籴他郡而收元直，米价顿平，犹积<br>廪数千石以备饥旱。邑有范仲淹读书地，为绘像立祠，兴学，士竞知劝。<br>诸司交荐，改秩，愚雅不乐仕进，遂致仕。丞相余端礼，乡人也，与愚有旧，<br>且召堂审，愚竟舍去不顾。结庐城南，颓坦败壁，蓬蒿萧然。著书自适，《书》、<br>《礼》、《语》、《孟》皆有解。年八十三而卒。故友与其门人私谥曰谦靖先生，<br>后更谥曰靖君，乡郡祠之。<br>妻徐氏在家时，其母将以嫁姑子之富者，徐泣曰：“为富人妻，不愿也。”<br>遂归于愚，居破屋中，一事机杼。愚尝怀白金归，徐怒曰：“我以子为贤而若是，<br>亟具归。”愚出书以示，束修得也，乃已。有梁鸿之风焉。<br>子克、几、凡。克蚤以诗名，叶适尝称其可继陶、韦。<br>魏掞之，字子实，建州建阳人，初字元履。自幼有大志。师胡宪，与朱熹游。<br>两以乡举试礼部不第。尝客衢守章杰所。赵鼎以谪死，其子汾将丧过衢。杰雅憾<br>鼎，又希秦桧意，遣尉翁蒙之领卒掩取鼎平时与故旧来往简牍。蒙之先遣人告汾<br>焚之，逮至一无所得。杰怒，治蒙之，拘汾于兵家所，且以告桧。掞之以书责杰，<br>长揖径归。筑室读书，榜以“艮斋”，自是人称曰艮斋先生。<br>闽帅汪应辰、建守陈正同知其贤，荐于朝，时相尼之，不果召。乾道中，诏<br>举遗逸，部刺史芮烨与帅、守共表其行谊，特诏召之，掞之力辞。时宰相陈俊卿，<br>闽人也，雅知掞之，招之甚力。乃以布衣入见，极陈当时之务，大要劝上以修德<br>业、正人心、养士气为恢复之本。上嘉纳之，赐同进士出身，守太学录。<br>先是，学官养望自高，不与诸生接。掞之既就职，日进诸生教诲之，又增葺<br>其舍，人人感励。将释菜，掞之请废王安石父子从祀，追爵程颢、程颐，列于祀<br>典，不报。复言“太学之教宜以德行经术为先，其次则通习世务。今乃专以空言<br>取人”，又不报。遂丐去。<br>会福州副总管曾觌秩满还，在道，掞之累疏以谏，移疾杜门，遗书陈俊卿责<br>其不能救止，语甚切。遂以迎亲请归，行数曰，罢为台州教授。方掞之之未行也，<br>觌至国门外已久，伺掞之去，乃敢入。掞之在朝不能半岁，既归，喟然叹曰：<br>“上恩深厚如此，而吾学不足以感悟圣意。”乃日居艮斋，条理旧闻，以求其所<br>未至。<br>其居家，谨丧祭，重礼法。从父有客于南者，千里迎养，死葬如礼，而字其<br>孤。建俗生子多不举，为文以戒，全活者甚众。又白于官，请督不葬其亲者，富<br>与期，贫与财，而无主后者掩之。每遇岁饥，为粥以食饥者。后依古社仓法，请<br>官米以贷民，至冬取之以纳于仓。部使者素敬掞之，捐米千余斛假之，岁岁敛散<br>如常，民赖以济。诸乡社仓自掞之始。<br>与人交，嘉其善而救其失。后进以礼来者，苟有寸长，必汲汲推挽成就之。<br>至或訾其近名，则蹙然曰：“使夫人而避此嫌，为善之路绝矣。”病革，母视之，<br>不巾不见。戒其子“毋以僧巫俗礼浼我。”以书召朱熹至，委以后事而诀。卒，<br>年五十八。<br>后上思其直谅，将召用之，大臣言已死，乃赠直秘阁。熹平日趣向与掞之同。<br>乾道中，熹亦被召，将行，闻掞之去国，乃止。<br>青城山道人安世通者，本西人。其父有谋策，为武官，数以言干当路不用，<br>遂自沈于酒而终。世通亦隐居青城山中不出。<br>吴曦反，乃献书于成都帅杨辅曰：“世通在山中，忽闻关外之变，不觉大恸。<br>世通虽方外人，而大人先生亦尝发以入道之门。窃以为公初得曦檄，即当还书，<br>诵其家世，激以忠义，聚官属军民，素服号恸，因而散金发粟，鼓集忠义，闭剑<br>门，檄夔、梓，兴仗义之师，以顺讨逆，谁不愿从？而士大夫皆酒缸饭囊，不明<br>大义，尚云少屈以保生灵，何其不知轻重如此！夫君乃父也，民乃子也，岂有弃<br>父而救子之理？此非曦一人之叛，乃举蜀士大夫之叛也。闻古有叛民无叛官，今<br>曦叛而士大夫皆缩手以听命，是驱民而为叛也。且曦虽叛逆，犹有所忌，未敢建<br>正朔、杀士大夫，尚以虚文见招，亦以公之与否卜民之从违也。今悠悠不决，徒<br>为妇人女子之悲，所谓停囚长智，吾恐朝廷之失望也。凡举大事者，成败死生皆<br>当付之度外。区区行年五十二矣，古人言：‘可以生而生，福也；可以死而死，<br>亦福也。’决不忍汗面戴天，同为叛民也。”<br>辅有重名，蜀中士大夫多劝以举义者，而世通之言尤切至。辅不能决，遂东<br>如江陵，请吴猎举兵以讨曦。未几，曦败，猎使蜀，荐士以世通为首云。<br>◎卓行<br>○刘庭式巢谷徐积曾叔卿刘永一<br>父子有亲，夫妇有别，朋友有信，天下之所共知而共由者也，乃有卓行于斯<br>焉。徐积于其所天，刘庭式于其室家，巢谷于其知己，皆行常人之难。行其所难<br>而安焉，岂非卓乎？曾叔卿之不欺，刘永一之不苟取，皆以一事而人誉之终身，<br>盖有其所矣，其可忽诸！撰《卓行传》。<br>刘庭式，字得之，齐州人，举进士。苏轼守密州，庭式为通判。初，庭式未<br>第时，议娶乡人之女，既约，未纳币。庭式乃及第，女以病丧明，女家躬耕贫甚，<br>不敢复言。或劝纳其幼女，庭式笑曰：“吾心已许之矣，岂可负吾初心哉。”卒<br>娶之。生数子，后死，庭式丧之逾年，不肯复娶。轼问之曰：“哀生于爱，爱生<br>于色。今君爱何从生，哀何从出乎？”庭式曰：“吾知丧吾妻而已。吾若缘色而<br>生爱，缘爱而生哀，色衰爱弛，吾哀亦忘，则凡扬袂倚市，目挑而心招者，皆可<br>以为妻也耶？”轼深感其言。庭式后监太平观，老于庐山，绝粒不食，目奕奕有<br>紫光，步上下峻坂如飞，以高寿终。<br>巢谷，初名谷，字元修，眉州眉山人。父中，谷传其学，虽朴而博。举进士<br>京师。谷素多力，见举武艺者心好之，遂弃其旧学，蓄弓箭，习骑射，久之业成<br>而不中第。闻西边多骁勇，为四方冠，去游秦凤、泾原间。所至友其秀桀，与韩<br>存宝尤相善，教之兵书。<br>熙宁中，存宝为河州将，有功，号熙河名将。会沪州蛮乞弟扰边，诸郡不能<br>制，命存宝出兵讨之。存宝不习蛮事，邀谷至军中问焉。及存宝得罪，将就逮，<br>自度必死，谓谷曰：“我泾原武夫，死非所惜。顾妻子不免寒饿，橐中有银数百<br>两，非君莫可使遗之者。”谷许诺，即变姓名，怀银步往授其子，人无知者。存<br>宝死，谷逃避江、淮间，会赦乃出。<br>苏轼谪黄州，与谷同乡，幼而识之，因与之游。乃轼与弟辙在朝，谷浮沉里<br>中，未尝一来相见。绍圣初，轼、辙谪岭海，平生亲旧无复相闻者，谷独慨然自<br>眉山诵言欲徒步访两苏，闻者皆笑其狂。<br>元符二年，谷竟往，至梅州遗辙书曰：“我万里步行见公，不意自全，今至<br>梅矣，不旬日必见，死无恨矣。”辙惊喜曰：“此非今世人，古之人也。”既见，<br>握手相泣，已而道平生，逾月不厌。时谷年七十三，瘦瘠多病，将复见轼于海南，<br>辙愍而止之曰：“君意则善，然循至儋数千里，当复渡海，非老人事也。”谷曰：<br>“我自视未即死也，公无止我。”阅其橐中无数千钱，辙方困乏，亦强资遣之。<br>舟行至新会，有蛮隶窃其橐装以逃，获于新州，谷从之至新，遂病死。辙闻，哭<br>之失声，恨不用己言而致死，又奇其不用己言而行其志也。<br>徐积，字仲车，楚州山阳人。孝行出于天禀。三岁父死，旦旦求之甚哀，母<br>使读《孝经》，辄泪落不能止。事母至孝，朝夕冠带定省。从胡翼之学。所居一<br>室，寒一衲裘，啜菽饮水，翼之馈以食，弗受。<br>应举入都，不忍舍其亲，徒载而西。登进士第，举首许安国率同年生入拜，<br>且致百金为寿，谢却之。以父名“石”终身不用石器，行遇石则避而不践，或问<br>之，积曰：“吾遇之则怵然伤吾心，思吾亲，故不忍加足其上尔。”母亡，水浆<br>不入口者七日，悲恸呕血。庐墓三年，卧苫枕块，衰绖不去体，雪夜伏墓侧，哭<br>不绝音。翰林学士吕溱过其庐适闻之，为泣下曰：“使鬼神有知，亦垂涕也。”<br>甘露岁降兆域，杏两枝合为干。既终丧，不彻筵几，起居馈献如平生。<br>中年有聩疾，屏处穷里，而四方事无不知。客从南越来，积与论岭表山川险<br>易、镇戍疏密，口诵手画，若数一二。客叹曰：“不出户而知天下，徐公是也。”<br>自少及老，日作一诗，为文率用腹稿，口占授其子。尝借人书策，经宿还之，借<br>者绐言中有金叶，积谢而不辨，卖衣偿之。乡人有争讼，多就取决。州以行闻，<br>诏赐粟帛。<br>元祐初，近臣合言：“积养亲以孝著，居乡以廉称，道义文学，显于东南。<br>今年过五十，以耳疾不能出仕。朝廷方诏举中外学官，如积之贤，宜在所表。”<br>乃以扬州司户参军为楚州教授。每升堂，训诸生曰：“诸君欲为君子，而劳己之<br>力，费己之财，如此而不为，犹之可也；不劳己之力，不费己之财，何不为君子？<br>乡人贱之，父母恶之，如此而不为，可也。乡人荣之，父母欲之，何不为君子？”<br>又曰：“言其所善，行其所善，思其所善，如此而不为君子者，未之有也。言其<br>不善，行其不善，思其不善，如此而不为小人者，未之有也。”闻之者敛衽敬听。<br>居数岁，使者又交荐之，转和州防御推官，改宣德郎，监中岳庙。卒，年七<br>十六。政和六年，赐谥节孝处士，官其一子。<br>曾叔卿，建昌南丰人，巩族兄也。家苦贫，即心存不欺。尝买西江陶器，欲<br>贸易于北方，既而不果行。有从之转售者，与之。既受直矣，问将何之，其人曰：<br>“欲效君前策耳。”叔卿曰：“不可。吾闻北方新有灾馑，此物必不时泄，故不<br>以行。余岂宜不告以误子。”其人即取钱去。居乡介洁，非所宜受，一介不取。<br>妻子困于饥寒，而拊庇孤茕，唯恐失其意。起家进士，至著作佐郎。熙宁中，卒。<br>刘永一，陕州夏县人。孝友廉谨。熙宁初，巫咸水溢入县城，民多溺死。永<br>一持竿立门前，见他人物流入者辄擿出之。有僧寓钱数万于其室，无何而僧死，<br>永一诣县自言，请以钱归其弟子。乡人负债不肯偿，立焚其券。行事类此。兄大<br>为，医助教。居亲丧，不饮酒食肉，终三年。司马光传之，以为今士大夫所难。<br><hr>
