<h4>《史部·开元天宝遗事·卷四》<b class="x">作者：王仁裕</b></h4>
<br>○文帅<br>明皇常谓侍臣曰：“张九龄文章自有唐名公皆弗如也。朕终身师之，不得其<br>一二，此人真文场之元帅也。”<br>○乞巧楼<br>宫中以锦结成楼殿，高百尺，上可以胜数十人。陈以瓜果酒炙，设坐具以祀<br>牛、女二星。嫔妃各以九孔针，五色线，向月穿之，过者为得巧之候。动清商之<br>曲，宴乐达旦，士民之家皆效之。<br>○吸花露<br>贵妃每宿酒初消，多苦肺热，尝凌晨独游后苑，傍花树，以手举枝，口吸花<br>露，藉其露液润于肺也。<br>○含玉兼津<br>贵妃素有肉体，至夏苦热，常有肺渴，每日含一玉鱼儿于口中。盖藉其凉津<br>沃肺也。<br>○红汗<br>贵妃每至夏月，常衣轻绡，使侍儿交扇鼓风，犹不解其热。每有汗出，红腻<br>而多香，或拭之于巾帕之上，其色如桃红也。<br>○金函<br>明皇忧勤国政，谏无不从。或有章疏规讽，则探其理道优长者，贮于金函中，<br>日置座右，时取读之，未尝懈怠也。<br>○击鉴救月<br>长安城中，每月蚀时，士女即取鉴向月击之，满郭如是。盖云救月蚀也。<br>○歌直千金<br>宫妓永新者善歌，最受明皇宠爱。每对御奏歌，则丝竹之声莫能遏。帝尝谓<br>左右曰：“此女歌直千金。”<br>○肉腰刀<br>李林甫妒贤嫉能，不协群议，每奏御之际，多所陷人。众谓林甫为“肉腰刀”。<br>又云林甫尝以甘言诱人之过，谮于上前。时人皆言：“林甫甘言如蜜。”朝中相<br>谓曰：“李公虽面有笑容，而肚中铸剑也。”人日憎怨，异口同音。<br>○隔障歌<br>宁王宫有乐妓宠姐者，美姿色，善讴唱。每宴外客，其诸妓女尽在目前，惟<br>宠姐客莫能见。饮及半酣，词客李太白恃醉戏曰：“白久闻王有宠姐善歌，今酒<br>肴醉饱，群公宴倦，王何吝此女示于众！”王笑谓左右曰：“设七宝花障。”召<br>宠姐于障后歌之，白起谢曰：“虽不许见面，闻其声亦幸矣。”<br>○楼车载乐<br>杨国忠子弟恃后族之贵，极于奢侈，每游春之际，以大车结彩帛为楼，载女<br>乐数十人，自私第声乐前引出，游园苑中，长安豪民、贵族皆效之。<br>○猧子乱局<br>一日，明后与亲王棋，令贺怀智独奏琵琶，妃子立于局前观之。上欲输次，<br>妃子将康国猧子放之，令于局上乱其输赢。上甚悦焉。<br>○决云儿<br>申王有高丽赤鹰，岐王有北山黄鹘，上甚爱之。每弋猎，必置之于驾前，帝<br>目之为“决云儿”。<br>○长汤十六所<br>华清宫中除供奉两汤外，而别更有长汤十六所，嫔御之类浴焉。<br>○锦雁<br>奉御汤中，以文瑶密石，中央有玉莲汤，泉涌以成池，又缝锦绣为凫雁于水<br>中。帝与贵妃施鈒镂小舟，戏玩于其间。宫中退水出于金沟，其中珠缨宝络流出<br>街渠，贫民日有所得焉。<br>○夜明枕<br>虢国夫人有夜明枕，设于堂中，光照一室，不假灯烛。<br>○金鸡障<br>明皇每宴，使禄山坐于御侧，以金鸡障隔之。<br>○百枝灯树<br>韩国夫人置百枝灯树，高八十尺，竖之高山。上元夜点之，百里皆见光明，<br>夺月色也。<br>○千炬烛围<br>杨国忠子弟，每至上元夜，各有千炬红烛，围于左右。<br>○有脚阳春<br>宋璟爱民恤物，朝野归美。人咸谓璟为“有脚阳春”。言所至之处，如阳春<br>煦物也。<br>○粲花之论<br>李白有天才俊逸之誉，与人谈论，皆成句读，如春葩丽藻，粲于齿牙之下。<br>时人号曰：“李白粲花之论。”<br>○醉圣<br>李白嗜酒，不拘小节，然沈酣中所撰文章，未尝错误，而与不醉之人相对议<br>事，皆不出太白所见。时人号为“醉圣”。<br>○灵鹊报喜<br>时人之家闻鹊声者，皆为喜兆，故谓“灵鹊报喜”。<br>○走丸之辩<br>张九龄善谈论，每与宾客议论经旨，滔滔不竭，如下坡走丸也。时人服其俊<br>辩。<br>○探春<br>都人士女，每至正月半后，各乘车跨马，供帐于园圃，或郊野中，为探春之<br>宴。<br>○冰兽赠王公<br>杨国忠子弟以奸媚结识朝士，每至伏日，取坚冰，令工人镂为凤兽之形，或<br>饰以金环彩带，置之雕盘中，送与王公大臣。惟张九龄不受此惠。<br>○嚼麝之谈<br>宁王骄贵，极于奢侈，每与宾客议论，先含嚼沈麝，方启口发谈，香气喷于<br>席上。<br>○醉语<br>李林甫，每与同僚议及公直之事，则如痴醉之人，未尝问答。或语及阿徇之<br>事，则响应如流。张曲江尝谓宾客曰：“李林甫议事，如醉汉语也，不足言。”<br>○暖玉鞍<br>岐王有玉鞍一面，每至冬月则用之。虽天气严寒，而此鞍在上，坐如温火之<br>气。<br>○百宝栏<br>时杨国忠因贵妃专宠，上赐以木芍药数本，植于家。国忠以百宝妆饰栏楯，<br>虽帝宫之美，不可及也。<br>○四香阁<br>国忠又用沈香为阁，檀香为栏，以麝香、乳香筛土和为泥饰壁。每于春时，<br>木芍药盛开之际，聚宾客于此阁上赏花焉。禁中沈香之亭，远不侔此壮丽也。<br>○任人如市瓜<br>明皇名诸学士宴于便殿，因酒酣，顾谓李白曰：“我朝与天后之朝何如？”<br>白曰：“天后朝政出多门，国由奸幸，任人之道，如小儿市瓜，不择香味，惟拣<br>肥大者。我朝任人如淘沙取金，剖石采玉，皆得其精粹。”明皇笑曰：“学士过<br>有所饰。”<br>○雪刺满头<br>宋璟求致仕，表云：“臣窃禄簪裳，备员廊庙，霜毫生颔。雪刺满头，求退<br>归耕，养慵岩穴，乐生尧世，死荷圣恩。”<br>○忍字<br>光禄卿王守和，未尝与人有争，尝于几案间大书“忍”字，至于帏幌之属，<br>以绣画为之。明皇知其姓字，非时引对，问曰：“卿名守和，已知不争，好书忍<br>字，尤见用心。”奏曰：“臣闻坚而必刚，刚则必折，万事之中，忍字为上。”<br>帝善，赐帛以旌之。<br>○风流阵<br>明皇与贵妃，每至酒酣，使妃子统宫妓百余人，帝统小中贵百余人，排两阵<br>于掖庭中，目为“风流阵”。以霞帔锦被张之为旗帜，攻击相斗，败者罚之巨觥，<br>以戏笑。时议以为不祥之兆，后果有禄山兵乱。天意人事，不偶然也。<br>○望月台<br>玄宗八月十五日夜，与贵妃临太液池，凭栏望月不尽。帝意不快，遂敕，令<br>左右于池西岸，别筑百尺高台，与吾妃子来年望月。后经禄山之乱，不复置焉，<br>惟有基址而已。<br>○竹义<br>太液池岸有竹数十丛，牙筍未尝相离，密密如栽也。帝因与诸王闲步于竹间，<br>帝谓诸王曰：“人世父子兄弟，尚有离心离意。此竹宗本不相疏，人有生贰心，<br>怀离间之意，睹此可以为鉴。”诸亲王皆“唯唯”，帝呼为“竹义”。<br>○美人呵笔<br>李白于便殿对明皇撰诏诰。时十月大寒，冻笔莫能书字。帝敕宫嫔十人侍于<br>李白左右，令执牙笔呵之，遂取而书其诏。其受圣眷如此。<br><hr>
