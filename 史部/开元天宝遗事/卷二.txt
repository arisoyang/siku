<h4>《史部·开元天宝遗事·卷二》<b class="x">作者：王仁裕</b></h4>
<br>○警恶刀<br>贵妃父杨玄琰，少时尝有一刀，每出入于道途间，多佩此刀。或前有恶兽、<br>盗贼，则所佩之刀铿然有声，似警于人也。玄琰宝之。<br>○梦中有孕<br>杨国忠出使于江浙，其妻思念至深，荏苒成疾，忽昼梦与国忠交因而有孕，<br>后生男名朏。洎至国忠使归，其妻具述梦中之事。国忠曰：“此盖夫妻相念，情<br>感所致。”时人无不讥诮也。<br>○金笼蟋蟀<br>每至秋时，宫中妃妾辈皆以小金笼捉蟋蟀，闭于笼中，置之枕函畔，夜听其<br>声。庶民之家，皆效之也。<br>○烛奴<br>申王亦务奢侈，盖时使之然。每夜宫中与诸王、贵妃聚宴，以龙檀木雕成烛<br>跋，童子衣以绿衣袍，系之束带，使执画烛列立于宴席之侧，目为“烛奴”。诸<br>官贵戚之家，皆效之。◎醒醉草<br>兴庆池南岸有草数丛，叶紫而心殷。有一人醉过于草傍，不觉失其酒态。后<br>有醉者，摘草嗅之，立然醒悟，故目为“醒醉草”。<br>○盆池鱼<br>明皇以李林甫为相，后因召张九龄问可否。九龄曰：“宰相之职，四海具瞻。<br>若任人不当，则国受其殃。只如林甫为相，然宠擢出宸衷。臣恐他日之后，祸延<br>宗社。”帝意不悦。忽一日，帝曲宴近臣于禁苑中，帝指示于九龄、林甫曰：<br>“槛前盆池中所养鱼数头，鲜活可爱。”林甫曰：“赖陛下恩波所养。”九龄曰：<br>“盆池之鱼，犹陛下任人，他但能装景致助儿女之戏尔。”帝甚不悦。时人皆美<br>九龄之忠直。<br>○看花马<br>长安侠少，每至春时，结朋联党，各置矮马，饰以锦鞯金鞍，并辔于花树下<br>往来，使仆从执酒皿而随之，遇好囿时驻马而饮。<br>○香肌暖手<br>岐王少惑女色，每至冬寒手冷，不近于火，惟于妙妓怀中揣其肌肤，称为<br>“暖手”，常日如是。<br>○金衣公子<br>明皇每于禁苑中见黄莺，常呼之为“金衣公子”。<br>○花裀<br>学士许慎选，放旷不拘小节，多与亲友结宴于花圃中，未尝具帷幄，设坐具，<br>使童仆辈聚落花铺于坐下。慎选曰：“吾自有花裀，何消坐具。”<br>○销恨花<br>明皇于禁苑中，初有千叶桃盛开。帝与贵妃日逐宴于树下。帝曰：“不独萱<br>草忘忧，此花亦能销恨。”<br>○醉舆<br>申王每醉，即使宫妓将锦彩结一兜子，令宫妓辈抬舁归寝室。本宫呼曰“醉<br>舆”。<br>○妓围<br>申王，每至冬月有风雪苦寒之际，使宫妓密围于坐侧以御寒气，自呼为“妓<br>围”。<br>○风流薮泽<br>长安有平康坊，妓女所居之地。京都侠少萃集于此，兼每年新进士以红笺名<br>纸，游谒其中。时人谓：“此坊为风流薮泽。”<br>○依冰山<br>杨国忠权倾天下，四方之士争诣其门。进士张彖者，陕州人也，方学有文名，<br>志气高大，未尝干谒权贵。或有劝彖令修谒国忠，可图显荣。彖曰：“尔辈以谓<br>右相之势，倚靠如泰山，以吾所见乃冰山也。或皎日大明之际，则此山当误人尔。”<br>后果如其言，时人美张生见几。后年张生及第，释褐授华阴尉。时县令、太守俱<br>非其人，多行不法。张生有吏道，勤于政事，每申举之日，则太守、令、尹抑而<br>不从。张生曰：“大丈夫有凌霄直上之志，而拘于下位，若立身于矮屋中，使人<br>撞头不得。”遂拂衣长往，归遁于嵩山。<br>○禽拥行车<br>李元纮，开元初年为邑令，赋役平允，不严而治，大有政声。迁润州司马，<br>出郊百里，士民号泣遮路，禽兽之类，飞拥行车。有诏褒美之。<br>○镜影成相字<br>朱璟未第时，因于日中览镜，见镜中有影成一“相”字。自此愈修相业，后<br>如其志。<br>○知更雀<br>裴耀卿勤于王政，夜看案牍，昼决狱讼。常养一雀，每夜至初更时有声，至<br>五更则急鸣，耀卿呼为“知更雀。”又于厅前有一大桐树，至晓则有群鸟翔集，<br>以此为出厅之候，故呼为“报晓鸟”。时人美焉。<br>○枯松再生<br>明皇遭禄山之乱，銮舆西幸，禁中枯松复生，枝叶葱茜，宛若新植者。后肃<br>宗平内难，重兴唐祚，枯松再生，祥不诬矣。<br>○颠饮<br>长安进士郑愚、刘参、郭保衡、王冲、张道隐等十数辈，不拘礼节，旁若无<br>人。每春时选妖妓三五人，乘小犊车，诣名园曲沼，藉草裸形，去其巾帽，叫笑<br>喧呼，自谓之“颠饮”。<br>○选婿窗<br>李林甫有女六人，各有姿色，雨露之家，求之不允。林甫厅事壁间有一小窗，<br>饰以杂宝，幔以绛妙。常日使六女坐于窗中，每有贵家子弟入谒，林甫即使女于<br>窗中自选可意者事之。<br>○四方神事<br>姚元崇为宰相，忧国如家，爱民如子，未尝私于喜怒，惟以忠孝为意。四方<br>之民，皆画元崇之真，神事焉，求之有福。<br>○立有祸福<br>卢奂为陕州刺史，严毅之声，闻于关内。玄宗幸京师，次陕城，顿知奂有神<br>政，御笔赞于厅事曰：“专城之重，分陕之雄，仁虽惠爱，性实谦冲。亦既利物，<br>存乎匪躬。斯为国宝，不坠家声。”寻除兵部侍郎。陕州之民多有淫祀者，州之<br>士民相语曰：“不须赛神明，不必求巫祝，尔莫犯卢公，立便有祸福。”<br>○移春槛<br>杨国忠子弟，每春至之时，求名花异木，植于槛中。以板为底，以木为轮，<br>使人牵之自转，所至之处，槛在目前，而便即叹赏，目之为“移春槛”。<br>○冰山避暑<br>杨氏子弟，每至伏中，取大冰，使匠琢为山，周围于宴席间，座客虽酒酣而<br>各有寒色。亦有挟纩者，其骄贵如此也。<br>○戏掷金钱<br>内庭嫔妃，每至春时，各于禁中结伴三人至五人，掷金钱为戏，盖孤闷无所<br>遣也。<br>○射团<br>宫中每到端午节，造粉团、角黍、贮于金盘中。以小角造弓子，纤妙可爱。<br>架箭射篮中粉团，中者得食。盖粉团滑腻而难食也。都中盛于此戏。<br>○探官<br>都中每至正月十五日造面玺，以官位帖子，卜官位高下。或赌筵宴以为戏笑。<br>○撤去灯烛<br>苏颋与李乂对掌文诰，玄宗顾念之深也。八月十五夜，于禁中直宿，诸学士<br>玩月，备文酒之宴。时长天无云，月色如昼。苏曰：“清光可爱，何用灯烛。”<br>遂使撤去。<br>○刀枪自鸣<br>武库中刀枪自鸣，识者以为不祥之兆。后果有禄山之乱，大驾西幸之应也。<br>○富窟<br>王元宝，都中巨豪也。常以金银叠为屋壁，上以红泥泥之。于宅中置一礼贤<br>室，以沉檀为轩槛，以碔砆甃地面，以锦文石为柱础，又以铜线穿钱甃于后园花<br>径中，贵其泥雨不滑也。四方宾客，所至如归。故时人呼为“王家富窟”。<br>○床畔香童<br>元宝好宾客，务于华侈，器玩服用，僣于王公，而四方之士尽归而仰焉。常<br>于寝帐床前，雕矮童二人，捧七宝博山炉，自暝焚香彻晓，其骄贵如此。<br>○龙皮扇<br>元宝家有一皮扇子，制作甚质。每暑月宴客即以此扇子置于坐前，使新水洒<br>之，则飒然风生。巡酒之间，客有寒色，遂命彻去。明皇亦尝差中使去取看，爱<br>而不受。帝曰：“此龙皮扇子也。”<br>○梦笔头生花<br>李太白，少时梦所用之笔头上生花。后天才瞻逸，名闻天下。<br>○醒酒花<br>明皇与贵妃幸华清官，因宿酒初醒，凭妃子肩，同看木芍药。上亲折一枝与<br>妃子，递嗅其艳。帝曰：“不惟萱草忘忧，此花香艳，尤能醒酒。”<br>○蛛丝卜巧<br>帝与贵妃，每至七月七日夜，在华清宫游宴。时宫女辈陈瓜花酒馔，列于庭<br>中，求恩于牵牛、织女星也。又各捉蜘蛛于小合中，至晓开视，蛛网稀密，以为<br>得巧之候。密者言巧多，稀者言巧少。民间亦效之。<br>○夜明杖<br>隐士郭休，有一拄杖，色如朱染，叩之则有声。每出处遇夜，则此杖有光，<br>可照十步之内。登危陟险，未尝足失，则杖之力焉。<br><hr>
