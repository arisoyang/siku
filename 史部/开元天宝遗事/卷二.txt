<h4>《史部·开元天宝遗事·卷二》<b class="x">作者：王仁裕</b></h4>
○警恶刀贵妃父杨玄琰，少时尝有一刀，每出入于道途间，多佩此刀。或前有恶兽、盗贼，则所佩之刀铿然有声，似警于人也。玄琰宝之。○梦中有孕杨国忠出使于江浙，其妻思念至深，荏苒成疾，忽昼梦与国忠交因而有孕，后生男名朏。洎至国忠使归，其妻具述梦中之事。国忠曰：“此盖夫妻相念，情感所致。”时人无不讥诮也。○金笼蟋蟀每至秋时，宫中妃妾辈皆以小金笼捉蟋蟀，闭于笼中，置之枕函畔，夜听其声。庶民之家，皆效之也。○烛奴申王亦务奢侈，盖时使之然。每夜宫中与诸王、贵妃聚宴，以龙檀木雕成烛跋，童子衣以绿衣袍，系之束带，使执画烛列立于宴席之侧，目为“烛奴”。诸官贵戚之家，皆效之。◎醒醉草兴庆池南岸有草数丛，叶紫而心殷。有一人醉过于草傍，不觉失其酒态。后有醉者，摘草嗅之，立然醒悟，故目为“醒醉草”。○盆池鱼明皇以李林甫为相，后因召张九龄问可否。九龄曰：“宰相之职，四海具瞻。若任人不当，则国受其殃。只如林甫为相，然宠擢出宸衷。臣恐他日之后，祸延宗社。”帝意不悦。忽一日，帝曲宴近臣于禁苑中，帝指示于九龄、林甫曰：“槛前盆池中所养鱼数头，鲜活可爱。”林甫曰：“赖陛下恩波所养。”九龄曰：“盆池之鱼，犹陛下任人，他但能装景致助儿女之戏尔。”帝甚不悦。时人皆美九龄之忠直。○看花马长安侠少，每至春时，结朋联党，各置矮马，饰以锦鞯金鞍，并辔于花树下往来，使仆从执酒皿而随之，遇好囿时驻马而饮。○香肌暖手岐王少惑女色，每至冬寒手冷，不近于火，惟于妙妓怀中揣其肌肤，称为“暖手”，常日如是。○金衣公子明皇每于禁苑中见黄莺，常呼之为“金衣公子”。○花裀学士许慎选，放旷不拘小节，多与亲友结宴于花圃中，未尝具帷幄，设坐具，使童仆辈聚落花铺于坐下。慎选曰：“吾自有花裀，何消坐具。”○销恨花明皇于禁苑中，初有千叶桃盛开。帝与贵妃日逐宴于树下。帝曰：“不独萱草忘忧，此花亦能销恨。”○醉舆申王每醉，即使宫妓将锦彩结一兜子，令宫妓辈抬舁归寝室。本宫呼曰“醉舆”。○妓围申王，每至冬月有风雪苦寒之际，使宫妓密围于坐侧以御寒气，自呼为“妓围”。○风流薮泽长安有平康坊，妓女所居之地。京都侠少萃集于此，兼每年新进士以红笺名纸，游谒其中。时人谓：“此坊为风流薮泽。”○依冰山杨国忠权倾天下，四方之士争诣其门。进士张彖者，陕州人也，方学有文名，志气高大，未尝干谒权贵。或有劝彖令修谒国忠，可图显荣。彖曰：“尔辈以谓右相之势，倚靠如泰山，以吾所见乃冰山也。或皎日大明之际，则此山当误人尔。”后果如其言，时人美张生见几。后年张生及第，释褐授华阴尉。时县令、太守俱非其人，多行不法。张生有吏道，勤于政事，每申举之日，则太守、令、尹抑而不从。张生曰：“大丈夫有凌霄直上之志，而拘于下位，若立身于矮屋中，使人撞头不得。”遂拂衣长往，归遁于嵩山。○禽拥行车李元纮，开元初年为邑令，赋役平允，不严而治，大有政声。迁润州司马，出郊百里，士民号泣遮路，禽兽之类，飞拥行车。有诏褒美之。○镜影成相字朱璟未第时，因于日中览镜，见镜中有影成一“相”字。自此愈修相业，后如其志。○知更雀裴耀卿勤于王政，夜看案牍，昼决狱讼。常养一雀，每夜至初更时有声，至五更则急鸣，耀卿呼为“知更雀。”又于厅前有一大桐树，至晓则有群鸟翔集，以此为出厅之候，故呼为“报晓鸟”。时人美焉。○枯松再生明皇遭禄山之乱，銮舆西幸，禁中枯松复生，枝叶葱茜，宛若新植者。后肃宗平内难，重兴唐祚，枯松再生，祥不诬矣。○颠饮长安进士郑愚、刘参、郭保衡、王冲、张道隐等十数辈，不拘礼节，旁若无人。每春时选妖妓三五人，乘小犊车，诣名园曲沼，藉草裸形，去其巾帽，叫笑喧呼，自谓之“颠饮”。○选婿窗李林甫有女六人，各有姿色，雨露之家，求之不允。林甫厅事壁间有一小窗，饰以杂宝，幔以绛妙。常日使六女坐于窗中，每有贵家子弟入谒，林甫即使女于窗中自选可意者事之。○四方神事姚元崇为宰相，忧国如家，爱民如子，未尝私于喜怒，惟以忠孝为意。四方之民，皆画元崇之真，神事焉，求之有福。○立有祸福卢奂为陕州刺史，严毅之声，闻于关内。玄宗幸京师，次陕城，顿知奂有神政，御笔赞于厅事曰：“专城之重，分陕之雄，仁虽惠爱，性实谦冲。亦既利物，存乎匪躬。斯为国宝，不坠家声。”寻除兵部侍郎。陕州之民多有淫祀者，州之士民相语曰：“不须赛神明，不必求巫祝，尔莫犯卢公，立便有祸福。”○移春槛杨国忠子弟，每春至之时，求名花异木，植于槛中。以板为底，以木为轮，使人牵之自转，所至之处，槛在目前，而便即叹赏，目之为“移春槛”。○冰山避暑杨氏子弟，每至伏中，取大冰，使匠琢为山，周围于宴席间，座客虽酒酣而各有寒色。亦有挟纩者，其骄贵如此也。○戏掷金钱内庭嫔妃，每至春时，各于禁中结伴三人至五人，掷金钱为戏，盖孤闷无所遣也。○射团宫中每到端午节，造粉团、角黍、贮于金盘中。以小角造弓子，纤妙可爱。架箭射篮中粉团，中者得食。盖粉团滑腻而难食也。都中盛于此戏。○探官都中每至正月十五日造面玺，以官位帖子，卜官位高下。或赌筵宴以为戏笑。○撤去灯烛苏颋与李乂对掌文诰，玄宗顾念之深也。八月十五夜，于禁中直宿，诸学士玩月，备文酒之宴。时长天无云，月色如昼。苏曰：“清光可爱，何用灯烛。”遂使撤去。○刀枪自鸣武库中刀枪自鸣，识者以为不祥之兆。后果有禄山之乱，大驾西幸之应也。○富窟王元宝，都中巨豪也。常以金银叠为屋壁，上以红泥泥之。于宅中置一礼贤室，以沉檀为轩槛，以碔砆甃地面，以锦文石为柱础，又以铜线穿钱甃于后园花径中，贵其泥雨不滑也。四方宾客，所至如归。故时人呼为“王家富窟”。○床畔香童元宝好宾客，务于华侈，器玩服用，僣于王公，而四方之士尽归而仰焉。常于寝帐床前，雕矮童二人，捧七宝博山炉，自暝焚香彻晓，其骄贵如此。○龙皮扇元宝家有一皮扇子，制作甚质。每暑月宴客即以此扇子置于坐前，使新水洒之，则飒然风生。巡酒之间，客有寒色，遂命彻去。明皇亦尝差中使去取看，爱而不受。帝曰：“此龙皮扇子也。”○梦笔头生花李太白，少时梦所用之笔头上生花。后天才瞻逸，名闻天下。○醒酒花明皇与贵妃幸华清官，因宿酒初醒，凭妃子肩，同看木芍药。上亲折一枝与妃子，递嗅其艳。帝曰：“不惟萱草忘忧，此花香艳，尤能醒酒。”○蛛丝卜巧帝与贵妃，每至七月七日夜，在华清宫游宴。时宫女辈陈瓜花酒馔，列于庭中，求恩于牵牛、织女星也。又各捉蜘蛛于小合中，至晓开视，蛛网稀密，以为得巧之候。密者言巧多，稀者言巧少。民间亦效之。○夜明杖隐士郭休，有一拄杖，色如朱染，叩之则有声。每出处遇夜，则此杖有光，可照十步之内。登危陟险，未尝足失，则杖之力焉。<hr>
