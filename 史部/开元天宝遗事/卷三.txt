<h4>《史部·开元天宝遗事·卷三》<b class="x">作者：王仁裕</b></h4>
<br>○郡神迎路<br>张开为荆州刺史，至郡界，风雨暝晦，不辨面目，惟闻空中有殿喝之声。相<br>次云中，有衣紫披甲胄者十数人。开问其故，对曰：“某荆州内外所主之神，久<br>仰使君令名，故相率迎引到任。”谒庙后，各致谢，及建饰庙貌。自此政誉尤善<br>也。<br>○县妖破胆<br>李杲迁洛阳令，严刑峻法，民吏畏服。县之积弊，杲尽革之。逾月之中，县<br>务清简。时有进士刘兼，赴举上都，舍于村邸，至夜中，闻户外街衢中有数人相<br>语曰：“李令今古正人也。吾辈见其行事威猛，令人破胆，此中不可久居，宜迁<br>于他邑，可求血食也。”兼讶其事，遂启门视之，寂无影响，方知乃邑之妖神也。<br>兼遂画《赞》一首于村邸之壁，云：“狡吏畏威，县妖破胆，好录政声，闻于御<br>览。”后明皇旌其能，赐金百两及章服焉。<br>○泥金帖子<br>新进士才及第，以泥金书帖子附家书中，用报登科之喜至文宗朝，遂寝削此<br>仪也。<br>○喜信<br>新进士每及第，以泥金书帖子，附于家书中，至乡曲姻戚，例以声乐相庆，<br>谓之“喜信”也。<br>○被底鸳鸯<br>五月五日，明皇避暑游兴庆池，与妃子昼寝于水殿中。宫嫔辈凭栏倚槛，争<br>看雌雄二鸂鶒戏于水中。帝时拥贵妃于绡帐内，谓宫嫔曰：“尔等爱水中鸂鶒，<br>争如我被底鸳鸯。”<br>○半仙之戏<br>天宝宫中至寒食节，竞竖鞦韆，令宫嫔辈戏笑以为宴乐。帝呼为“半仙<br>之戏”。都中士民，因而呼之。<br>○相风旌<br>五王宫中各于庭中竖长杆，挂五色旌，于杆头旌之四垂，缀以小金铃。有声<br>即使侍从者视旌之所向，可以知四方之风候也。<br>○占雨石<br>学士苏颋有一锦纹花石，镂为笔架，置于砚席间。每天欲雨，即此石架津出<br>如汗，逡巡而雨。以此常为雨候，固无差矣。<br>○向火乞儿<br>张九龄见朝之文武僚属趋附杨国忠，争求富贵，惟九龄未尝及门，杨甚衔之。<br>九龄尝与识者议曰：“今时之朝彦，皆是向火乞儿，一旦火尽灰冷，暖气何在？<br>当冻尸裂体，弃骨于沟壑中，祸不远矣。”果然，因禄山之乱，附炎者皆罪累，<br>族灭不可胜数。九龄之先见信夫，神智博达也。“向火”，言附炎也。<br>○结棚避暑<br>长安富家子刘逸、李闲、卫旷，家世巨豪，而好接待四方之士，疏财重义，<br>有难必救，真慷慨之士，人皆归仰焉。每至暑伏中，各于林亭内植画柱，以锦绮<br>结为凉棚，设坐具召长安名妓问坐，递相延请为避暑之会。时人无不爱美也。<br>○冰箸<br>冬至日大雪，至午雪霁，有晴色，因寒所结檐溜皆为冰条。妃子使侍儿敲下<br>二条看玩。帝自晚朝视政回，问妃子曰：“所玩何物耶？”妃子笑而答曰：“妾<br>所玩者，冰箸也。”帝谓左右曰：“妃子聪慧，此象可爱也。”<br>○鸡声断爱<br>长安名妓刘国容，有姿色，能吟诗，与进士郭昭述相爱，他人莫敢窥也。后<br>昭述释褐授天长簿，遂与国容相别。诘旦赴任，行至咸阳，国容使一女仆驰矮驹<br>赍短书云：“欢寝方浓，恨鸡声之断爱；恩怜未洽，叹马足以无情。使我劳心，<br>因君减食。再期后会，以结齐眉。”长安子弟多诵讽焉。<br>○占风铎<br>岐王宫中，于竹林内悬碎玉片子。每夜闻玉片子相触之声，即知有风，号为<br>“占风铎”。<br>○山猿报时<br>商山隐士高太素，累征不起，在山中构道院二十余间。太素起居清心亭下，<br>皆茂林秀竹，奇花异卉。每至一时，即有猿一枚，诣亭前鞠躬而啼，不易其候。<br>太素因目之为“报时猿”。其性度有如此。<br>○游盖飘青云<br>长安春时，盛于游赏，园林树木无间地。故学士苏颋应制云：“飞埃结红雾，<br>游盖飘青云。”帝览之，嘉赏焉，遂以御花亲插颋之巾上。时人荣之。<br>○红冰<br>杨贵妃初承恩召，与父母相别，泣涕登车。时天寒泪结为红冰。<br>○投钱赌寝<br>明皇未得妃子，宫中嫔妃辈，投金钱赌侍帝寝，以亲者为胜。召入妃子，遂<br>罢此戏。<br>○精神顿生<br>明皇每朝政有阙，则虚怀纳谏，大开士路。早朝百辟趋班，帝见张九龄，风<br>威秀整，异于众僚。谓左右曰：“朕每见九龄，使我精神顿生。”<br>○口案<br>张九龄累历刑狱之司，无所不察。每有公事，赴本司行勘，胥吏辈未敢讯劾，<br>先取则于九龄。囚于前面分曲直，口撰案卷，囚无轻重，咸乐其罪。时人谓之<br>“张公口案。”<br>○言刑<br>燕公说，有宰辅之才，而多诡诈，复贪财贿。时亦多之，亦污之。每中书议<br>事，及众僚巡厅，或有所忤，立便叱骂，为众所嫌。故朝彦相谓曰：“张公之言，<br>毒于极刑。”言好面辱人也。<br>○销魂桥<br>长安东灞陵有桥，来迎去送，皆至此桥，为离别之地。故人呼之为“销魂桥”。<br>○逐恶如驱蚊蚋<br>袁光庭，累典名藩，皆有异政。明皇谓宰辅曰：“袁光庭性逐恶，如扇驱蚊<br>蚋。”<br>○歇马杯<br>长安自昭应县至都门，官道左右，村店之民，当大路市酒，量钱数多少饮之；<br>亦有施者，与行人解之。故路人号为“歇马杯”。<br>○吹火照书<br>苏颋，少不得父意，常与仆夫杂处，而好学不倦。每欲读书，又患无灯烛，<br>常于马厩灶中，旋吹火光，照书诵焉。其苦学如此，后至相位。<br>○金牌断酒<br>安禄山受帝眷爱，常与妃子同食，与所不至。帝恐外人以酒毒之，遂赐金牌<br>子系于臂上。每有王公召宴，欲沃以巨觥，禄山即以牌示之云：“准敕断酒。”<br>○文阵雄帅<br>张九龄，常览苏颋文卷，谓同僚曰：“苏生之俊瞻无敌，真文之雄帅也。”<br>○射飞毛<br>羽林将刘洪，喜骑射，常对御，使人于风中掷鹅毛，洪连箭射之，无有不中。<br>帝赏叹厚赐焉。<br>○泪妆<br>宫中嫔妃辈施素粉于两颊，相号为“泪妆”，识者以为不祥，后有禄山之乱。<br>○索斗鸡<br>李林甫为性狼狡，不得士心，每有所行之事，多不协群议，而面无和气，国<br>人谓：“林甫精神刚戾，常如索斗鸡。”<br>○肉阵<br>杨国忠，于冬月常选婢妾肥大者，行列于前，令遮风，盖藉人之气相暖，故<br>谓之“肉阵”。<br>○传书燕<br>长安豪民郭行先，有女子绍兰。适巨商任宗，为贾于湘中，数年不归，复音<br>书不达。绍兰目睹堂中有双燕戏于梁间，兰长吁而语于燕曰：“我闻燕子自海东<br>来，往复必径由于湘中。我婿离家不归数岁，蔑有音耗，生死存亡弗可知也。欲<br>凭尔附书，投于我婿。”言讫泪下。燕子飞鸣上下，似有所诺。兰复问曰：“尔<br>若相允，常当我怀中。”燕遂飞于膝上。兰遂吟诗一首云：“我婿去重湖，临窗<br>泣血书，殷勤凭燕翼，寄与薄情夫。”兰遂小书其字，系于足上，燕遂飞鸣而去。<br>任宗时在荆州，忽见一燕飞鸣于头上。宗讶视之，燕遂泊于肩上，见有一小封书，<br>系在足上。宗解而视之，乃妻所寄之诗。宗感而泣下，燕复飞鸣而去。宗次年归<br>首，出诗示兰。后文士张说传其事，而好事者写之。<br>○灯婢<br>宁王宫中，每夜于帐前罗列木雕矮婢，饰以彩绘，各执华灯，自昏达且。故<br>目之为“灯婢”。<br>○解语花<br>明皇秋八月，太液池有千叶白莲，数枝盛开。帝与贵戚宴赏焉，左右皆叹羡。<br>久之，帝指贵妃，示于左右曰：“争如我解语花。”<br>○油幕<br>长安贵家子弟每至春时，游宴供帐于园圃中，随行载以油幕，或遇阴雨以幕<br>覆之，尽欢而归。<br>○斗花<br>长安士女于春时斗花戴插，以奇花多者为胜。皆用千金市名花，植于庭苑中，<br>以备春时之斗也。<br>○裙幄<br>长安士女游春野步，遇名花则设席藉草，以红裙递相插挂，以为宴幄。其奢<br>逸如此也。<br>○凤炭<br>杨国忠家，以炭屑用蜜捏塑成双凤，至冬月则燃于炉中。及先以白檀木铺于<br>炉底，余灰不可参杂也。”<br><hr>
