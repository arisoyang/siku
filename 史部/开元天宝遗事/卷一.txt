<h4>《史部·开元天宝遗事·卷一》<b class="x">作者：王仁裕</b></h4>
<br>○玉有太平字<br>开元元年，内中因雨过地润微裂，至夜有光，宿卫者记其处所，晓乃奏之。<br>上令凿其地，得宝玉一片，如柏板样，上有古篆“天下太平”字，百僚称贺，收<br>之内库。<br>○步辇召学士<br>明皇在便殿，甚思姚元崇论时务。七月十五日，苦雨不止，泥泞盈尺。上令<br>侍御者抬步辇召学士来。时元崇为翰林学士，中外荣之。自古急贤待士，帝王如<br>此者，未之有也。<br>○赐箸表直<br>宋璟为宰相，朝野人心归美焉。时春御宴，帝以所用金箸令内臣赐璟。虽受<br>所赐，莫知其由，未敢陈谢。帝曰：“所赐之物，非赐汝金。盖赐卿之箸，表卿<br>之直也。”璟遂下殿拜谢。<br>○截镫留鞭<br>姚元崇初牧荆州，三年，受代日，阖境民吏泣拥马首遮道。小使去，所乘之<br>马鞭、镫，民皆截留之，以表瞻恋。新牧具其事奏之，诏褒美焉，就赐中金一千<br>两。<br>○惭颜厚如甲<br>进士杨光远，惟多矫饰，不识忌讳。游谒王公之门，干索权豪之族，未尝自<br>足。稍有不从，便多诽谤，常遭有势挞辱，略无改悔。时人多鄙之，皆曰：“杨<br>光远惭颜，厚如十重铁甲也。”<br>○七宝山座<br>明皇于勤政楼以七宝装成山，座高七尺，召诸学士讲议经旨及时务，胜者得<br>升焉。惟张九龄论辨风生，升此座，余人不可阶也。时论美之。<br>○痴贤<br>右拾遗张方回，精神不爽，时人呼为“痴汉子”。每朝政有失，便抗疏论之，<br>精彩昂然，进不惧死。明皇尝谓：“右拾遗张方回，忠贤人也。”<br>○蜂蝶相随<br>都中名姬楚莲香者，国色无双，时贵门子弟争相诣之。莲香每出处之间，则<br>蜂蝶相随，盖慕其香也。<br>○扫雪迎宾<br>巨豪王元宝，每至冬月大雪之际，令仆人自本家坊巷口，扫雪为径路，躬亲<br>立于坊巷前，迎揖宾客。就本家具酒炙宴乐之，为暖寒之会。<br>○梦虎之妖<br>周象者，好畋猎，后为汾阳令，忽梦一乳虎相逼，惊而睡觉，因兹染疾。后<br>有僧海宁者，因过象门，谓邻叟曰：“此居有妖气，久则不可救也。”邻叟遂闻<br>于象。象召僧令视之，僧曰：“当与君禳之。”遂择日设坛，持剑禹步诵咒。自<br>大门而入至于寝所，绕患人数遍而叱之，忽于床下作一虎声，家人悉惊奔散。周<br>象亦不觉投床下，伏死于地。僧以水噀之，须臾如故。<br>○记事珠<br>开元中张说为宰相，有人惠说二珠，绀色有光，名曰“记事珠。”或有阙忘<br>之事，则以手持弄此珠，便觉心神开悟，事无巨细，涣然明晓，一无所忘。说秘<br>而至宝也。<br>○游仙枕<br>龟兹国进奉枕一枚，其色如玛瑙，温温如玉。其制作甚朴素，若枕之则十洲、<br>三岛、四海、五湖，尽在梦中所见。帝因立名为“游仙枕”。后赐与杨国忠。<br>○随蝶所幸<br>开元末，明皇每至春月，旦暮宴于宫中，使妃嫔辈争插艳花。帝亲捉粉蝶放<br>之，随蝶所止幸之。后因杨妃专宠，遂不复此戏也。<br>○记恶碑<br>卢奂累任大郡，皆显治声，所至之处，畏如神明。或有无良恶迹之人，必行<br>严断，仍以所犯之罪，刻石立本人门首，再犯处于极刑。民间畏惧，绝无犯法者。<br>明皇知其能官，赐中金五十两，玺诏褒谕焉。故民间呼其石为“记恶碑”。<br>○自暖杯<br>内库有一酒杯，青色而有纹如乱丝，其薄如纸，于杯足上有缕金字，名曰<br>“自暖杯”。上令取酒注之，温温然有气，相次如沸汤，遂收于内藏。<br>○辟寒犀<br>开元二年冬至，交趾国进犀一株，色黄如金。使者请以金盘置于殿中，温温<br>然有暖气袭人。上问其故，使者对曰：“此辟寒犀也，顷自隋文帝时，本国曾进<br>一株，直至今日。”上甚悦，厚赐之。<br>○传书鸽<br>张九龄少年时家养群鸽，每与亲知书信往来，只以书系鸽足上，依所寄之处<br>飞往投之。九龄目之为“飞奴”。时人无不爱说。<br>○牵红丝娶妇<br>郭元振，少时美风姿，有才艺。宰相张嘉正欲纳为婿。元振曰：“知公门下<br>有女五人，未知孰陋。事不可仓卒，更待忖之。”张曰：“吾女各有姿色，即不<br>知谁是匹偶。以子风骨奇秀，非常人也。吾欲令五女各持一丝幔前，使子取便牵<br>之，得者为婚。”元振欣然从命，遂牵一红丝线，得第三女，大有姿色，后果然<br>随夫贵达也。<br>○豪友<br>长安富民王元宝、杨崇义、郭万金等，国中巨豪也。各以延约四方多士，竞<br>于供送，朝之名寮，往往出于门下。每科场，文士集于数家，时人目之为“豪友”。<br>○唤铁<br>太白山有隐士郭休，字退夫，有运气绝粒之术。于山中建茅屋百余间，有白<br>云亭、炼丹洞、注易亭、修真亭、朝元坛、集神阁。每于白云亭与宾客看山禽野<br>兽，即以槌击一铁片子，其声清响，山中鸟兽闻之集于亭下，呼为“唤铁”。<br>○鹦鹉告事<br>长安城中有豪民杨崇义者，家富数世，服玩之属，僣于王公。崇义妻刘氏有<br>国色，与邻舍儿李弇私通，情甚于夫，遂有意欲害崇义。忽一日，醉归寝于室中，<br>刘氏与李弇同谋而害之，埋于枯井中。其时仆妾辈并无所觉，惟有鹦鹉一只在堂<br>前架上。洎杀崇义之后，其妻却令童仆四散寻觅其夫，遂经府陈词，言其夫不归，<br>窃虑为人所害。府县官吏日夜捕贼，涉疑之人及童仆辈经拷捶者百数人，莫究其<br>弊。后来县官等再诣崇义家检校，其架上鹦鹉忽然声屈。县官遂取于臂上，因问<br>其故。鹦鹉曰：“杀家主者，刘氏、李弇也。”官吏等遂执缚刘氏，及捕李弇下<br>狱，备招情款。府尹具事案奏闻，明皇叹讶久之。其刘氏、李弇依刑处死，封鹦<br>鹉为“绿衣使者”，付后宫养喂。张说后为《绿衣使者传》，好事者传之。<br>○瑞炭<br>西凉国进炭百条，各长尺余，其炭青色坚硬如铁，名之曰“瑞炭”。烧于炉<br>中，无焰而有光，每条可烧十日，其热气迫人而不可近也。<br>○敲冰煮茗<br>逸人王休，居太白山下，日与僧道异人往还。每至冬时，取溪冰敲其晶莹者<br>煮建茗，共宾客饮之。<br>○物外之游<br>王休高尚，不亲势利，常与名僧数人，或跨驴，或骑牛，寻访山水，自谓结<br>“物外之游”。<br>○花妖<br>初，有木芍药，植于沉香亭前。其花一日忽开，一枝两头，朝则深红，午则<br>深碧，暮则深黄，夜则粉白。昼夜之内，香艳各异。帝谓左右曰：“此花木之妖，<br>不足讶也。”<br>○花上金铃<br>天宝初，宁王日侍，好声乐，风流蕴藉，诸王弗如也。至春时于后园中纫红<br>丝为绳，密缀金铃，系于花梢之上。每有鸟鹊翔集，则令园吏制铃索以惊之，盖<br>惜花之故也。诸宫皆效之。<br>○妖烛<br>宁王好声色，有人献烛百炬，似腊而腻，似脂而硬，不知何物所造也。每至<br>夜筵，宾妓间坐，酒酣作狂，其烛则昏昏然如物所掩，罢则复明矣，莫测其怪也。<br>○七宝砚炉<br>内库中有七宝砚炉一所，曲尽其功。每至冬寒砚冻，置于炉上，砚水自消，<br>不劳置火。冬月帝常用之。<br>○梦玉莺投怀<br>张说母梦有一玉莺，自东南飞来，投入怀中，而有孕生说。果为宰相，其至<br>贵之祥也。<br>○馋鱼灯<br>南中有鱼，肉少而脂多，彼中人取鱼脂炼为油，或将照纺织机杼，则暗而不<br>明。或使照筵宴，造饮食，则分外光明。时人号为“馋鱼灯”。<br>○助娇花<br>御苑新有千叶桃花。帝亲折一枝，插于妃子宝冠上，曰：“此个花尤能助娇<br>态也。”<br>○照病镜<br>叶法善有一铁镜，鉴物如水。人每有疾病，以镜照之，尽见脏腑中所滞之物。<br>后以药疗之，竟至痊瘥。<br>○助情花香<br>明皇正宠妃子，不视朝政，安禄山初承圣眷，因进助情花香百粒，大小如粳<br>米而色红。每当寝处之际，则含香一粒。助情发兴，筋力不倦。帝秘之曰：“此<br>亦汉之慎恤胶也。”<br>○眼色媚人<br>念奴者，有姿色，善歌唱，未尝一日离帝左右。每执板当席顾眄，帝谓妃子<br>曰：“此女妖丽，眼色媚人，每啭声歌喉，则声出于朝霞之上。虽钟鼓笙竽嘈杂<br>而莫能遏。”宫妓中帝之钟爱也。<br><hr>
