<h4>《史部·周书·卷十四  列传第六》<b class="x">作者：令狐德棻等</b></h4>
<br>◎文闵明武宣诸子<br>文帝十三子。姚夫人生世宗，后宫生宋献公震，文元皇后生孝闵皇帝，文宣<br>皇后叱奴氏生高祖、卫剌王直，达步干妃生齐炀王宪，王姬生赵僣王招，后宫生<br>谯孝王俭、陈惑王纯、越野王盛、代奰王达、冀康公通、滕闻王逌。齐炀王别有<br>传。<br>宋献公震，字弥俄突。幼而敏达，年十岁，诵《孝经》、《论语》、《毛诗》。<br>后与世宗俱受《礼记》、《尚书》于卢诞。大统十六年，封武邑公，邑二千户。<br>尚魏文帝女，其年薨。何定元年，追赠使持节、柱国大将军、少师、大司马、大<br>都督、青徐等十州诸军事、青州刺史；进封宋国公，增邑并前一万户。无子，以<br>世宗第三子实为嗣。<br>实字乾辩。建德三年，进爵为王。大象中，为大前疑。寻为隋文帝所害，国<br>除。<br>卫剌王直，字豆罗突。魏恭帝三年，封秦郡公，邑一千户。武成初，出镇蒲<br>州，拜大将军，进卫国公，邑万户。保定初，为雍州牧，寻进位柱国，转大司空，<br>出为襄州总管。天和中，陈湘州刺史华皎举州来附。诏直督绥德公陆通、大将军<br>田弘、权景宣、元定等兵赴援，与陈将淳于量、吴明彻等战于沌口。直军不利，<br>元定遂没江南。直坐免官。直高祖母弟，性浮诡，贪狠无赖。以晋公护执政，遂<br>贰于帝而昵护。及沌口还，愠于免黜，又请帝除之，冀得其位。帝夙有诛护之意，<br>遂与直谋之。及护诛，帝乃以齐王宪为大冢宰。直既乖本望，又请为大司马，意<br>欲总知戎马，得擅威权。帝揣知其意，谓之曰：“汝兄弟长幼有序，宁可反居下<br>列也？”乃以直为大司徒。建德三年，进爵为王。初，高祖以直第为东宫，更使<br>直自择所居。直历观府署，无称意者，至废陟屺佛寺，欲居之。齐王宪谓直曰：<br>“弟儿女成长，理须宽博，此寺褊小，讵是所宜。”直曰：“一身尚不自容，何<br>论儿女！”宪怪而疑之。直尝从帝校猎而乱行，帝怒，对众挞之。自是愤怨滋甚。<br>及帝幸云阳宫，直在京师，举兵反，攻肃章门。司武尉迟运闭门拒守，直不得入。<br>语在《运传》。直遂遁走，追至荆州，获之，免为庶人，囚于别宫。寻而更有异<br>志，遂诛之，及其子贺、宾、塞、响、贾、秘、津、乾理、乾璪、乾悰等十人，<br>国除。<br>赵僣王招，字豆卢突。幼聪颖，博涉群书，好属文。学庾信体，词多轻艳。<br>魏恭帝三年，封正平郡公，邑一千户。武成初，进封赵国公，邑万户。保定中，<br>拜为柱国，出为益州总管。建德元年，授大司空，转大司马。三年，进爵为王。<br>四年，除雍州牧。大军东讨，招为后三军总管。五年，又从高祖东伐，率步骑一<br>万出华谷，攻齐汾州。及并州平，进位上柱国。东夏底定，又为行军总管，与齐<br>王讨稽胡。招擒贼帅刘没铎，斩之，胡寇平。宣政中，拜太师。大象元年五月，<br>诏以洺州襄国郡邑万户为赵。招出就国。二年，宣帝不豫，征招及陈、越、代、<br>滕五王赴阙。比招等至而帝已崩。隋文帝辅政，加招等殊礼，入朝不趋，剑履上<br>殿。隋文帝将迁周鼎，招密欲图之，以匡社稷。乃邀隋文帝至第，饮于寝室。招<br>子员、贯及妃弟鲁封、所亲人史胄，皆先在左右，佩刀而立。又藏兵刃于帷席之<br>间，后院亦伏壮士。隋文帝从者多在阁外，唯杨弘、元胄、胄弟威及陶彻坐于户<br>侧。招屡以佩刀割瓜啖隋文帝，隋文帝未之疑也。元胄觉变，扣刀而入。招乃以<br>大觞亲饮胄酒，又命胄向厨中取浆。胄不为之动。滕王逌后至，隋文帝降阶迎之。<br>元胄因得耳语曰：“形势大异，公宜速出。”隋文帝共逌等就坐，须臾辞出。后<br>事觉，陷以谋反。其年秋，诛招及其子德广公员、永康公贯、越携公乾铣、弟乾<br>铃、乾铿等，国除。招所著文集十卷，行于世。<br>谯孝王俭，字侯幼突。武成初，封谯国公，邑万户。天和中，拜大将军。寻<br>迁柱国，出为益州总管。建德三年，进爵为王。五年，东伐，以本官为左一军总<br>管，攻永固城，拔之。进平并、邺。六年拜大冢宰。是岁，稽胡反，诏俭为行军<br>总管，与齐王宪讨之。有胡帅自号天柱者，据守河东。俭攻破之，斩首三千级。<br>宣政元年二月，薨。子乾惲嗣。大定中，为隋文帝所害，国除。<br>陈惑王纯，字堙智突。武成初，封陈国公，邑万户。保定中，除岐州刺史，<br>加开府仪同三司。使于突厥迎皇后，拜大将军。寻进位柱国，出为秦州总管，转<br>陕州总管，督雁门公田弘拔齐宜阳等九城。建德三年，进爵为王。四年，大军东<br>伐，纯为前一军总管。以帝寝疾，班师。五年，大军复东讨，诏纯为前一军，率<br>步军二万守千里径。并州平，进位上柱国，即拜并州总管。宣政中，除雍州牧，<br>迁太傅。大象元年五月，以济南郡邑万户为陈。纯出就国。二年，朝京师。时隋<br>文帝专政，剪落宗枝，遂害纯，并世子谦及弟扈公让、让弟议等，国除。<br>越野王盛，字立久突。武成初，封越国公，邑万户。天和中，进柱国。建德<br>三年，进爵为王。四年，大军伐齐，盛为后一军总管。五年，大军又东讨，盛率<br>所领，拔齐高显等数城。并州平，进位上柱国。从平邺，拜相州总管。宣政元年，<br>入为大冢宰。汾州稽胡帅刘受逻干反，诏盛率诸军讨平之。大象元年，迁大前疑，<br>转太保。其年，诏以丰州武当、安富二郡邑万户为越。盛出就国。二年，朝京师。<br>其秋，为隋文帝所害，并其子忱、忭、恢、懫、忻等五人，国除。<br>代奰王达，字度斤突。性果决，善骑射。武成初，封代国公，邑万户。天<br>和元年，拜大将军、右宫伯，拜左宗卫。建德初，进位柱国，出为荆淮等十四州<br>十防诸军事、荆州刺史。在州有政绩，高祖手敕褒美之。所管沣州刺史蔡泽黩贷<br>被讼，赃状分明。以其世著勋庸，不可加戮；若曲法贷之，又非奉上之体。乃令<br>所司，精加按劾，密表奏之。事竟得释，终亦不言。其处事周慎如此。达雅好节<br>俭，食无兼膳，侍姬不过数人，皆衣绨衣。又不营资产，国无储积。左右尝以为<br>言，达从容应之曰：“君子忧道不忧贫，何烦于此。”三年，进爵为王。出为益<br>州总管。高祖东伐，以为右一军总管。齐淑妃冯氏，尤为齐后主所幸，齐平见获，<br>帝以达不迩声色，特以冯氏赐之。宣帝即位，进位上柱国。大象元年，拜大右弼。<br>其年，诏以潞州上党郡邑万户为代。达出就国。二年，朝京。其年冬，为隋文帝<br>所害，及其世子执、弟蕃国公转等，国除。<br>冀康公通，字屈率突。武成初，封冀国公，邑万户。天和六年十月，薨。子<br>绚嗣。建德三年，进爵为王。大象中，为隋文帝所害，国除。<br>滕闻王逌，字尔固突。少好经史，解属文。武成初，封滕国公，邑万户。天<br>和末，拜大将军。建德初，进位柱国。三年，进爵为王。六年，为行军总管，与<br>齐王宪征稽胡。逌破其渠帅穆友等，斩首八千级。还，除河阳总管。宣政元年，<br>进位上柱国。其年，伐陈，诏逌为元帅，节度诸军事。大象元年五月，诏以荆州<br>新野郡邑万户为滕。逌出就国。二年，朝京。其年冬，为隋文帝所害，并子怀德<br>公祐、祐弟箕国公裕、弟礼、禧等，国除。逌所著文章，颇行于世。<br>孝闵帝一男。陆夫人生纪厉王康。<br>纪厉王康，字乾定。保定初，封纪国公，邑万户。建德三年，进爵为王。仍<br>出为总管利始等五州、大小剑二防诸军事、利州刺史。康骄矜无轨度，信任僚佐<br>卢奕等，遂缮修戎器，阴有异谋。司录裴融谏止之，康不听，乃杀融。五年，诏<br>赐康死。子湜嗣。大定中，为隋文帝所害，国除。<br>明帝三男。徐妃生毕剌王贤，后宫生酆王贞、宋王实。<br>毕剌王贤，字乾阳。保定四年，封毕国公。建德三年，进爵为王。出为华州<br>刺史，迁荆州总管，进位柱国。宣政中，入为大司空。大象初，进位上柱国、雍<br>州牧、太师。明年，宣帝崩。贤性强济，有威略。虑隋文帝倾覆宗社，言颇泄漏，<br>寻为所害，并其子弘义、恭道、树娘等，国除。<br>酆王贞，安乾雅。初封酆国公。建德三年，进爵为王。大象初，为大冢宰。<br>后为隋文帝所害，并子济阴郡公德文，国除。<br>武帝七男，李皇后生宣帝、汉王赞，厙汗姬生秦王贽、曹王允，冯姬生道王<br>充，薛世妇生蔡王兑，郑姬生荆王元。<br>汉王赞，字乾依。初封汉国公。建德三年，进爵为王，仍柱国。大象末，隋<br>文帝辅政，欲顺物情，乃进上柱国、右大丞相。外示尊崇，实无综理。及诸方略<br>定，又转太师。寻为隋文帝所害，并其子淮阳公道德、弟道智、道义等，国除。<br>秦王贽，字乾信。初封秦国公。建德三年，进爵为王。上柱国、大冢宰、大<br>右弼。寻为隋文帝所害，并其子忠诚公靖智、弟靖仁等，国除。<br>曹王允，字乾仕。初封曹国公。建德三年，进爵为王。<br>道王充，字乾仁。建德六年，封王。<br>蔡王兑，字乾俊。建德六年，封王。<br>荆王元，字乾仪。宣政元年，封王。元及兑、充、允等并为隋文帝所害，国<br>除。<br>宣帝三子。朱皇后生静皇帝，王姬生邺王衎，皇甫姬生郢王术。<br>邺王衎，大象二年，封王。<br>郢王术，大象二年，封王。与衎并为隋文帝所害，国除。<br>史臣曰：昔贤之议者，咸云以周建五等，历载八百；秦立郡县，二世而亡。<br>虽得失之迹可寻，是非之理互起，而因循莫变，复古未闻。良由著论者溺于贵达，<br>司契者难于易业，详求适变之道，未穷于至当也。尝试论之：<br>夫皇王迭兴，为国之道匪一；贤圣间出，立德之指殊途。斯岂故为相反哉，<br>亦云治而已矣。何则？五等之制，行于商周之前；郡县之设，始于秦汉之后。论<br>时则浇淳理隔，易地则用舍或殊。譬犹干戈日用，难以成垓下之业；稷嗣所述，<br>不可施成周之朝。是知因时制宜者，为政之上务也；观民立教者，经国之长策也。<br>且夫列封疆，建侯伯，择贤能，置牧守，循名虽曰异轨，责实抑亦同归。盛则与<br>之共安，衰则与之共患。共安系乎善恶，非礼义无以敦风；共患寄以存亡，非甲<br>兵不能靖乱。是以齐、晋帅礼，鼎业倾而复振；温、陶释位，王纲弛而更张。然<br>则周之列国，非一姓也，晋之群臣，非一族也，岂齐、晋强于列国，温、陶贤于<br>群臣者哉，盖势重者易以立功，权轻者难以尽节故也。由此言之，建侯置守，乃<br>古今之异术；兵权势位，盖安危之所阶乎！太祖之定关右，日不暇给，既以人臣<br>礼终，未遑藩屏之事。晋荡辅政，爰树其党，宗室长幼，并据势位，握兵权，虽<br>海内谢隆平之风，而国家有盘石之固矣。高祖克剪芒刺，思弘政术，惩专朝之为<br>患，忘维城之远图，外崇宠位，内结猜阻。自是配天之基，潜有朽壤之墟矣。宣<br>皇嗣位，凶暴是闻，芟刈先其本枝，削黜遍于公族。虽复地惟叔父，亲则同生，<br>文能附众，武能威敌，莫不谢卿士于当年，从侯服于下国。号为千乘，势侔匹夫。<br>是以权臣乘其机，谋士因其隙，迁龟鼎速于俯拾，歼王侯烈于燎原。悠悠邃古，<br>未闻斯酷。岂非摧枯振朽，易为力乎！向使宣皇采姬、刘之制，览圣哲之术，分<br>命贤戚，布于内外，料其轻重，间以亲疏，首尾相持，远近为用。使其势位也足<br>以扶危，其权力也不能为乱。事业既定，侥幸自息。虽使卧赤子，朝委裘，社稷<br>固以久安，亿兆可以无患矣。何后族之地，而势能窥其神器哉。<br><hr>
