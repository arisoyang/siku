<h4>《史部·周书·卷四十八  列传第四十》<b class="x">作者：令狐德棻等</b></h4>
<br>◎艺术<br>○冀俊蒋升姚僧垣子最黎景熙赵文渊褚该强练卫元嵩<br>太祖受命之始，属天下分崩，于时戎马交驰，而学术之士盖寡，故曲艺末技，<br>咸见引纳。至若冀俊、蒋升、赵文深之徒，虽才愧昔人，而名著当世。及克定鄢、<br>郢，俊异毕集。乐茂雅、萧吉以阴阳显，庾季才以天官称，史元华相术擅奇，许<br>奭，姚僧垣方药特妙，斯皆一时之美也。茂雅、元华、许奭，史失其传。季才、<br>萧吉，官成于隋。自余纪于此篇，以备遗阙云尔。<br>冀俊，字僧俊，太原阳邑人也。性沉谨，善隶书，特工模写。魏太昌初，为<br>贺拔岳墨曹参军。及岳被害，太祖引为记室。时侯莫陈悦阻兵陇右，太祖志在平<br>之。乃令俊伪为魏帝敕书与费也头，令将兵助太祖讨悦。俊依旧敕模写，及代舍<br>人、主书等署，与真无异。太祖大悦。费也头已曾得魏帝敕书，及见此敕，不以<br>为疑。遂遣步骑一千，受太祖节度。<br>大统初，除丞相府城局参军，封长安县男，邑二百户。从复弘农，战沙苑，<br>进爵为子，出为华州中正。十三年，迁襄乐郡守。寻征教世宗及宋献公等隶书。<br>时俗入书学者，亦行束修之之礼，谓之谢章。俊以书字所兴，起自苍颉，若同常<br>俗，未为合礼。遂启太祖，释奠苍颉及先圣、先师。除黄门侍郎、本州大中正。<br>累迁抚军将军、右金紫光禄大夫、都督、通直散骑常侍、车骑大将军、仪同三司。<br>世宗二年，以本官为大使，巡历州郡，察风俗，理冤滞。还，拜小御正。寻<br>出为湖州刺史。性退静，每以清约自处，前后所历，颇有声称。寻加骠骑大将军、<br>开府仪同三司，改封昌乐县伯。又进爵为侯，增邑并前一千六百户。后以疾卒。<br>蒋升，字凤起，楚国平河人也。父俊，魏南平王府从事中郎、赵兴郡守。升<br>性恬静，少好天文玄象之学。太祖雅信待之，常侍左右，以备顾问。大统三年，<br>东魏将窦泰入寇，济自风陵，顿军潼关。太祖出师马牧泽。时西南有黄紫气抱日，<br>从未至酉。太祖谓升曰：“此何祥也？”升曰：“西南未地，主土。土王四季，<br>秦之分也。今大军既出，喜气下临，必有大庆。”于是进军与窦泰战，擒之。自<br>后遂降河东，克弘农，破沙苑。由此愈被亲礼。九年，高仲密以北豫州来附。太<br>祖欲遣兵援之，又以问升。升对曰：“春王在东，荧惑又在井、鬼之分，行军非<br>便。”太祖不从，军遂东行。至邙山，不利而还。太师贺拔胜怒，白太祖曰：<br>“蒋升罪合万死。”太祖曰：“蒋升固谏，云出师不利。此败也，孤自取之，非<br>升过也。”<br>魏恭帝元年，以前后功，授车骑大将军、仪同三司，封高城县子，邑五百户。<br>保定二年，增邑三百户，除河东郡守。寻入为太史中大夫。以老请致仕，诏许之。<br>加定州刺史。卒于家。<br>姚僧垣，字法卫，吴兴武康人，吴太常信之八世孙也。曾祖郢，宋员外散骑<br>常侍、五城侯。父菩提，梁高平令。尝婴疾历年，乃留心医药。梁武帝性又好之，<br>每召菩提讨论方术，言多会意，由是颇礼之。<br>僧垣幼通洽，居丧尽礼。年二十四，即传家业。梁武帝召入禁中，面加讨试。<br>僧垣酬对无滞。梁武帝甚奇之。大通六年，解褐临川嗣王国左常侍。大同五年，<br>除骠骑庐陵王府田曹参军。九年，还领殿中医师。时武陵王所生葛修华，宿患积<br>时，方术莫效。梁武帝乃令僧垣视之。还，具说其状，并记增损时候。梁武帝叹<br>曰：“卿用意绵密，乃至于此。以此候疾，何疾可逃。朕常以前代名人，多好此<br>术，是以每恒留情，颇识治体。今闻卿说，益开人意。”十一年，转领太医正，<br>加文德主帅、直阁将军。梁武帝尝因发热，欲服大黄。僧垣曰：“大黄乃是快乐。<br>然至尊年高，不宜轻用。”帝弗从，遂至危笃。梁简文帝在东宫，甚礼之。四时<br>伏腊，每有赏赐。太清元年，转镇西湘东王府中记室参军。僧垣少好文史，不留<br>意于章句。时商略今古，则为学者所称。<br>及侯景围建业，僧垣乃弃妻子赴难。梁武帝嘉之，授戎昭将军、湘东王府记<br>室参军。及宫城陷，百官逃散。僧垣假道归，至吴兴，谒郡守张嵊。嵊见僧垣流<br>涕曰：“吾过荷朝恩，今报之以死。君是此邦大族，又朝廷旧臣。今日得君，吾<br>事辨矣。”俄而景兵大至，攻战累日，郡城遂陷。僧垣窜避久之，乃被拘执。景<br>将侯子鉴素闻其名，深相器遇，因此获免。及梁简文嗣位，僧垣还建业，以本官<br>兼中书舍人。子鉴寻镇广陵，僧垣又随至江北。<br>梁元帝平侯景，召僧垣赴荆州，改授晋安王府谘议。其时虽克平大乱，而任<br>用非才，朝政混淆，无复纲纪。僧垣每深忧之，谓故人曰：“吾观此形势，祸败<br>不久。今时上策，莫若近关。”闻者皆掩口窃笑。梁元帝尝有心腹疾，乃召诸医<br>议治疗之方。咸谓至尊至贵，不可轻脱，宜用平药，可渐宣通。僧垣曰：“脉洪<br>而实，此有宿食。非用大黄，必无差理。”梁元帝从之，进汤讫，果下宿食，因<br>而疾愈。梁元帝大喜。时初铸钱，一当十，乃赐钱十万，实百万也。<br>及大军克荆州，僧垣犹侍梁元帝，不离左右。为军人所止，方泣涕而去。寻<br>而中山公护使人求僧垣。僧垣至其营。复为燕公于谨所召，大相礼接。太祖又遣<br>使驰驿征僧垣，谨固留不遣。谓使人曰：“吾年时衰暮，疹疾婴沉。今得此人，<br>望与之偕老。”太祖以谨勋德隆重，乃止焉。明年，随谨至长安。武成元年，授<br>小畿伯下大夫。<br>金州刺史伊娄穆以疾还京，请僧垣省疾。乃云：“自腰至脐，似有三缚，两<br>脚缓纵，不复自持。”僧垣为诊脉，处汤三剂。穆初服一剂，上缚即解；次服一<br>剂，中缚复解；又服一剂，三缚悉除。而两脚疼痹，犹自挛弱。更为合散一剂，<br>稍得屈申。僧垣曰：“终待霜降，此患当愈。”及至九月，遂能起行。<br>大将军、襄乐公贺兰隆先有气疾，加以水肿，喘息奔急，坐卧不安。或有劝<br>其服决命大散者，其家疑未能决，乃问僧垣。僧垣曰：“意谓此患不与大散相当。<br>若欲自服，不烦赐问。”因而委去。其子殷勤拜请曰：“多时抑屈，今日始来。<br>竟不可治，意实未尽。”僧垣知其可差，即为处方，劝使急服。便即气通，更服<br>一剂，诸患悉愈。<br>天和元年，加授车骑大将军、仪同三司。大将军、乐平公窦集暴感风疾，精<br>神瞀乱，无所觉知。诸医先视者，皆云已不可救。僧垣后至，曰：“困则困矣，<br>终当不死。若专以见付，相为治之。”其家忻然，请受方术。僧垣为合汤散，所<br>患即瘳。大将军、永世公叱伏列椿苦利积时，而不废朝谒。燕公谨尝问僧垣曰：<br>“乐平、永世俱有痼疾，若如仆意，永世差轻。”对曰：“夫患有深浅，时有克<br>杀。乐平虽困，终当保全。永世虽轻，必不免死。”谨曰：“君言必死，当在何<br>时？”对曰：“不出四月。”果如其言。谨叹异之。六年，迁遂伯中大夫。<br>建德三年，文宣太后寝疾，医巫杂说，各有异同。高祖御内殿，引僧垣同坐，<br>曰：“太后患势不轻，诸医并云无虑。朕人子之情，可以意得。君臣之义，言在<br>无隐。公为何如？”对曰：“臣无听声视色之妙，特以经事已多，准之常人，窃<br>以忧惧。”帝泣曰：“公既决之矣，知复何言！”寻而太后崩。其后复因召见，<br>帝问僧垣曰：“姚公为仪同几年？”对曰：“臣忝荷朝恩，于兹九载。”帝曰：<br>“勤劳有日，朝命宜隆。”乃授骠骑大将军、开府仪同三司。又敕曰：“公年过<br>县车，可停朝谒。若非别敕，不劳入见。”四年，高祖亲戎东讨，至河阴，遇疾，<br>口不能言；睑垂覆目，不复瞻视；一足短缩，又不得行。僧垣以为诸藏俱病，不<br>可并治。军中之要，莫先于语。乃处方进药，帝遂得言。次又治目，目疾便愈。<br>末乃治足，足疾亦瘳。比至华州，帝已痊复。即除华州刺史，仍诏随入京，不令<br>在镇。宣政元年，表请致仕，优诏许之。是岁，高祖行幸云阳，遂寝疾。乃诏僧<br>垣赴行在所。内史柳昂私问曰：“至尊贬膳日久，脉候何如？”对曰：“天子上<br>应天心，或当非愚所及。若凡庶如此，万无一全。”寻而帝崩。<br>宣帝初在东宫，常苦心痛。乃令僧垣治之，其疾即愈。帝甚悦。及即位，恩<br>礼弥隆。常从容谓僧垣曰：“常闻先帝呼公为姚公，有之乎？”对曰：“臣曲荷<br>殊私，实如圣旨。”帝曰：“此是尚齿之辞，非为贵爵之号。朕当为公建国开家，<br>为子孙永业。”乃封长寿县公，邑一千户。册命之日，又赐以金带及衣服等。<br>大象二年，除太医下大夫。帝寻有疾，至于大渐。僧垣宿直侍疾。帝谓随公<br>曰：“今日性命，唯委此人。”僧垣知帝诊候危殆，必不全济。乃对曰：“臣荷<br>恩既重，思在效力。但恐庸短不逮，敢不尽心。”帝颔之。及静帝嗣位，迁上开<br>府仪同大将军。隋开皇初，进爵北绛郡公。三年卒，时年八十五。遗诫衣白帢<br>入棺，朝服勿敛。灵上唯置香奁，每日设清水而已。赠本官，加荆、湖二州刺史。<br>僧垣医术高妙，为当世所推。前后效验，不可胜记。声誉既盛，远闻边服。<br>至于诸蕃外域，咸请托之。僧垣乃搜采奇异，参校征效者，为《集验方》十二卷，<br>又撰《行记》三卷，行于世。长子察在江南。<br>次子最，字士会，幼而聪敏，及长，博通经史，尤好著述。年十九，随僧垣<br>入关。世宗盛聚学徒，校书于麟趾殿，最亦预为学士。俄授齐王宪府水曹参军，<br>掌记室事。特为宪所礼接，赏赐隆厚。宣帝嗣位，宪以嫌疑被诛。隋文帝作相，<br>追复官爵，最以陪游积岁，恩顾过隆，乃录宪功绩为传，送上史局。<br>最幼在江左，迄于入关，未习医术。天和中，齐王宪奏高祖，遣最习之。宪<br>又谓最曰：“尔博学高才，何如王褒、庾信。王、庾名重两国，吾视之蔑如。接<br>待资给，非尔家比也。尔宜深识此意，勿不存心。且天子有敕，弥须勉励。”最<br>于是始受家业。十许年中，略尽其妙。每有人造请，效验甚多。隋文帝践极，除<br>太子门大夫。以父忧去官，哀毁骨立。既免丧，袭爵北绛郡公，复为太子门大夫。<br>俄转蜀王秀友。秀镇益州，迁秀府司马。及平陈，察至。最自以非嫡，让封<br>于察，隋文帝许之。秀后阴有异谋，隋文帝令公卿穷治其事。开府庆整、郝伟等<br>并推过于秀。最独曰：“凡有不法，皆最所为，王实不知也。”搒讯数百，卒无<br>异辞。最竟坐诛。时年六十七。论者义之。撰《梁后略》十卷，行于世。<br>黎景熙，字季明，河间鄚人也，少以字行于世。曾祖嶷，魏太武时，从破<br>平凉，有功，赐爵容城县男，加鹰扬将军。后为燕郡守。祖镇，袭爵，为员外散<br>骑侍郎。父琼，太和中，袭爵，历员外郎、魏县令，后至鄜城郡守。<br>季明少好读书，性强记默识，而无应对之能。其从祖广，太武时为尚书郎，<br>善古学。尝从吏部尚书清河崔玄伯受字义，又从司徒崔浩学楷篆，自是家传其法。<br>季明亦传习之，颇与许氏有异。又好占玄象，颇知术数。而落魄不事生业。有书<br>千余卷。虽穷居独处，不以饥寒易操。与范阳卢道源为莫逆之友。<br>永安中，道源劝令入仕，始为威烈将军。魏孝武初，迁镇远将军，寻除步兵<br>校尉。及孝武西迁，季明乃寓居伊、洛。侯景徇地河外，召季明从军。寻授银青<br>光禄大夫，加中军将军，拜行台郎中，除黎阳郡守。季明从至悬瓠，察景终不足<br>恃，遂去之。客于颍川，以世路未清，欲优游卒岁。时王思政镇颍川，累使召。<br>季明不得已，出与相见。留于内馆月余。太祖又征之，遂入关。乃令季明正定古<br>今文字于东阁。<br>大统末，除安西将军，寻拜著作佐郎。于时伦辈，皆位兼常伯，车服华盛。<br>唯季明独以贫素居之，而无愧色。又勤于所职，著述不怠。然性尤专固，不合于<br>时。是以一为史官，遂十年不调。魏恭帝元年，进号平南将军、右银青光禄大夫。<br>六官建，为外史上士。孝闵帝践阼，加征南将军、右金紫光禄大夫。时大司马贺<br>兰祥讨吐谷浑，诏季明从军。还，除骠骑将军、右光禄大夫。武成末，迁外史下<br>大夫。<br>保定三年，盛营宫室。春夏大旱，诏公卿百寮，极言得失。季明上书曰：<br>臣闻成汤遭旱，以六事自陈。宣王太甚，而珪璧斯竭。岂非远虑元元，俯哀<br>兆庶。方今农要之月，时雨犹愆，率土之心，有怀渴仰。陛下垂情万类，子爱群<br>生，觐礼百神，犹未丰洽者，岂或作事不节，有违时令，举措失中，傥邀斯旱。<br>《春秋》，君举必书，动为典礼，水旱阴阳，莫不应行而至。孔子曰：“言<br>行，君子之所以动天地，可不慎乎。”《春秋》庄公三十一年冬，不雨。《五行<br>传》以为是岁一年而三筑台，奢侈不恤民也。僖公二十一年夏，大旱。《五行传》<br>以为时作南门，劳民兴役。汉惠帝二年夏，大旱。五年夏，大旱，江河水少，溪<br>涧水绝。《五行传》以为先是发民十四万六千人城长安。汉武帝元狩三年夏，大<br>旱。《五行传》以为是岁发天下故吏穿昆明池。然则土木之功，动民兴役，天辄<br>应之以异。典籍作诫，傥或可思。上天谴告，改之则善。今若息民省役，以答天<br>谴，庶灵泽时降，嘉谷有成，则年登可觊，子来非晚。《诗》云：“民亦劳止，<br>迄可小康。惠此中国，以绥四方。”或恐极阳生阴，秋多雨水，年复不登，民将<br>无觊。如又荐饥，为虑更甚。”<br>时豪富之家，竞为奢丽。季明又上书曰：<br>臣闻宽大所以兼覆，慈爱所以怀众。故天地称其高厚者，万物得其容养焉。<br>四时著其寒暑者，庶类资其忠信焉。是以帝王者，宽大象天地，忠信则四时。招<br>摇东指，天下识其春。人君布德，率土怀其惠。伏惟陛下资乾御宇，品物咸亨，<br>时乘六龙，自强不息，好问受规，天下幸甚。<br>自古至治之君，亦皆广延博访，询采刍荛，置鼓树木，以求其过。顷年亢旱<br>逾时，人怀望岁。陛下爰发明诏，广求人瘼。同禹、汤之罪己，高宋景之守正。<br>澍雨应时，年谷斯稔。克己节用，慕质恶华，此则尚矣。然而朱紫仍耀于衢路，<br>绮索殳犹侈于豪家；裋褐未充于细民，糟糠未厌于编户。此则劝导之理有所未<br>周故也。今虽导之以政，齐之以刑，风俗固难以一矣。昔文帝集上书之囊，以作<br>帷帐；惜十家之产，不造露台；后宫所幸，衣不曳地，方之今日富室之饰，曾不<br>如婢隶之服。然而以身率下，国富刑清，庙称太宗，良有以也。臣闻圣人久于其<br>道，而天下化成。今承魏氏丧乱之后，贞信未兴。宜先“遵五美，屏四恶”，革<br>浮华之俗，抑流竞之风，察鸿都之小艺，焚雉头之异服，无益之货勿重于时，亏<br>德之器勿陈于侧，则民知德矣。<br>臣又闻之，为治之要，在于选举。若差之毫厘，则有千里之失。后来居上，<br>则致积薪之讥，是以古之善为治者，贯鱼以次，任必以能。爵人于朝，不以私爱。<br>简材以授其官，量能以任其用。官得其材，用当其器，六辔既调，坐致千里。虞、<br>舜选众，不仁者远。则庶事康哉，民知其化矣。<br>帝览而嘉之。<br>时外史廨宇屡移，未有定所。季明又上言曰：“外史之职，汉之东观，仪等<br>石渠，司同天禄。是乃广内秘府，藏言之奥。帝王所宝，此焉攸在。自魏及周，<br>公馆不立。臣虽愚瞽，犹知其非，是以去年十一月中，敢冒陈奏。特降中旨，即<br>遣修营。荏苒一周，未加功力。臣职思其忧，敢不重请。”帝纳焉。于是廨宇方<br>立。<br>天和三年，进车骑大将军、仪同三司。后以疾卒。<br>赵文渊，字德本，南阳宛人也。父遐，以医术进，仕魏为尚药典御。文渊少<br>学楷隶，年十一，献书于魏帝。立义归朝，除大丞相府法曹参军。文渊雅有钟、<br>王之则，笔势可观。当时碑榜，唯文渊及冀俊而已。大统十年，追论立义功，封<br>白石县男，邑二百户。太祖以隶书纰缪，命文渊与黎季明、沈遐等依《说文》及<br>《字林》刊定六体，成一万余言，行于世。<br>及平江陵之后，王褒入关，贵游等翕然并学褒书。文渊之书，遂被遐弃。文<br>渊惭恨，形于言色。后知好尚难反，亦攻习褒书，然竟无所成，转被讥议，谓之<br>学步邯郸焉。至于碑榜，余人犹莫之逮。王褒亦每推先之。宫殿楼阁，皆其迹也。<br>迁县伯下大夫，加仪同三司。世宗令至江陵书景福寺碑，汉南人士，亦以为工。<br>梁主萧詧观而美之，赏遗甚厚。天和元年，露寝等初成，文渊以题榜之功，增邑<br>二百户，除赵兴郡守。文渊虽外任，每须题榜，辄复追之。后以疾卒。<br>褚该，字孝通，河南阳翟人也。晋末，迁居江左。祖长乐，齐竟陵王录事参<br>军。父义昌，梁鄱阳王中记室。该幼而谨厚，有誉乡曲。尤善医术，见称于时。<br>仕梁，历武陵王府参军。随府西上。后与萧捴同归国，授平东将军、左银青光禄<br>大夫，转骠骑将军、右光禄大夫。武成元年，除医正上士。自许奭死后，该稍为<br>时人所重，宾客迎候，亚于姚僧垣。天和初，迁县伯下大夫。五年，进授车骑大<br>将军、仪同三司。该性淹和，不自矜尚，但有请之者，皆为尽其艺术。时论称其<br>长者焉。后以疾卒。子士则，亦传其家业。<br>时有强练，不知何许人，亦不知其名字。魏时有李顺兴者，语默不恒，好言<br>未然之事，当时号为李练。世人以强类练，故亦呼为练焉。容貌长壮，有异于人。<br>神精忄敞恍，莫之能测。意欲有所论说，逢人辄言。若值其不欲言，纵苦加祈请，<br>亦不相酬答。初闻其言，略不可解。事过之后，往往有验。恒寄住诸佛寺，好游<br>行民家，兼历造王公邸第。所至之处，人皆敬而信之。<br>晋公护未诛之前，曾手持一大瓠，到护第门外，抵而破之。乃大言曰：“瓠<br>破子苦。”时柱国、平高公侯伏侯龙恩早依随护，深被任委。强练至龙恩宅，呼<br>其妻元氏及其妾媵并婢仆等，并令连席而坐。诸人以逼夫人，苦辞不肯。强练曰：<br>“汝等一例人耳，何有贵贱。”遂逼就坐。未几而护诛，诸子并死。龙恩亦伏法，<br>仍籍没其家。建德中，每夜上街衢边树，大哭释迦牟尼佛，或至申旦，如此者累<br>日，声甚哀怜。俄而废佛、道二教。大象末，又以一无底囊，历长安市肆告乞，<br>市人争以米麦遗之。强练张囊投之，随即漏之于地。人或问之曰：“汝何为也？”<br>强练曰：“此亦无余，但欲使诸人见盛空耳。”至隋开皇初，果移都于龙首山，<br>长安城遂空废。后亦莫知其所终。<br>又有蜀郡卫元嵩者，亦好言将来之事，盖江左宝志之流。天和中，著诗预论<br>周、隋废兴及皇家受命，并有征验。性尤不信释教，尝上疏极论之。史失其事，<br>故不为传。<br>史臣曰：仁义之于教，大矣，术艺之于用，博矣。徇于是者，不能无非，厚<br>于利者，必有其害。《诗》、《书》、《礼》、《乐》所失也浅，故先王重其德。<br>方术技巧，所失也深，故往哲轻其艺。夫能通方术而不诡于俗，习技巧而必蹈于<br>礼者，岂非大雅君子乎。姚僧垣诊候精审，名冠于一代，其所全济，固亦多焉。<br>而弘兹义方，皆为令器，故能享眉寿，縻好爵。老聃云“天道无亲，常与善人”，<br>于是信矣。<br><hr>
