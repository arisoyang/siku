<h4>《史部·周书·卷二十八  列传第二十》<b class="x">作者：令狐德棻等</b></h4>
<br>○赫连达韩果蔡祐常善辛威厙狄昌田弘梁椿梁台宇文测<br>（弟深）<br>赫连达，字朔周，盛乐人，勃勃之后也。曾祖库多汗，因避难改姓杜氏。达<br>性刚鲠，有胆力。少从贺拔岳征讨有功，拜都将，赐爵长广乡男，迁都督。及岳<br>为侯莫陈悦所害，军中大扰。赵贵建议迎太祖，诸将犹豫未决。达曰：“宇文夏<br>州昔为左丞，明略过人，一时之杰。今日之事，非此公不济。赵将军议是也。达<br>请轻骑告哀，仍迎之。”诸将或欲南追贺拔胜，或云东告朝廷。达又曰：“此皆<br>远水不救近火，何足道哉。”贵于是谋遂定，令达驰往。太祖见达恸哭，问故，<br>达以实对。太祖遂以数百骑南赴平凉，引军向高平，令达率骑据弹筝峡。时百姓<br>惶惧，奔散者多。有数村民，方扶老弱、驱畜牧，欲入山避难，军士争欲掠之。<br>达曰：“远近民黎，多受制于贼，今若值便掠缚，何谓伐罪吊民！不如因而抚之，<br>以示义师之德。”乃抚以恩信，民皆悦附，于是迭相晓语，咸复旧业。太祖闻而<br>嘉之。悦平，加平东将军。太祖谓诸将曰：“当清水公遇祸之时，君等性命悬于<br>贼手，虽欲来告，其路无从。杜朔周冒万死之难，远来见及，遂得共尽忠节，同<br>雪仇耻。虽藉众人之力，实赖杜子之功。劳而不酬，何以劝善。”乃赐马二百匹。<br>达固让，太祖弗许。魏孝武入关，褒叙勋义，以达首逆元帅，匡复秦、陇，进爵<br>魏昌县伯，邑五百户。<br>从仪同李虎破曹泥，除镇南将军、金紫光禄大夫，加通直散骑常侍，增邑并<br>前一千户。从复弘农，战沙苑，皆有功。又增邑八百户，除白水郡守，转帅都督，<br>加持节，除济州刺史。诏复姓赫连氏。以达勋望兼隆，乃除云州刺史，即本州也。<br>进爵为公，拜大都督，寻授仪同三司。从大将军达奚武攻汉中。梁宜丰侯萧循拒<br>守积时，后乃送款。武问诸将进止之宜。开府贺兰愿德等以其食尽，欲急攻取之。<br>达曰：“不战而获城，策之上者。无容利其子女，贪其财帛。穷兵极武，仁者不<br>为。且观其士马犹强，城池尚固，攻之纵克，必将彼此俱损。如其困兽犹斗，则<br>成败未可知。况行师之道，以全军为上。”武曰：“公言是也。”乃命将帅各申<br>所见。于是开府杨宽等并同达议，武遂受循降。师还，迁骠骑大将军、开府仪同<br>三司，加侍中，进爵蓝田县公。<br>六官初建，授左遂伯。出为陇州刺史。保定初，迁大将军、夏州总管、三州<br>五防诸军事。达虽非文吏，然性质直，遵奉法度，轻于鞭挞，而重慎死罪。性又<br>廉俭，边境胡民或馈达以羊者，达欲招纳异类，报以缯帛。主司请用官物，达曰：<br>“羊入我厨，物出官库，是欺上也。”命取私帛与之。识者嘉其仁恕焉。寻进爵<br>乐川郡公。建德二年，进位柱国，薨。子迁嗣。大象中位至大将军、蒲州刺史。<br>韩果，字阿六拔，代武川人也。少骁雄，善骑射。贺拔岳西征，引为帐内。<br>击万俟丑奴及其枝党，转战数十合，并破之。膂力绝伦，被甲荷戈，升陟峰岭，<br>犹涉平路，虽数十百日，不以为劳。以功授宣威将军、子都督。从太祖讨平侯莫<br>陈悦，迁都督，赐爵邯郸县男。魏孝武入关，进爵石城县伯，进爵石城县伯，邑<br>五百户。大统初，进爵为公，增邑通前一千户，加通直散骑常侍。<br>果性强记，兼有权略。所行之处，山川形势，备能记忆。兼善伺敌虚实，揣<br>知情状，有潜匿溪谷欲为间侦者，果登高望之，所疑处，往必有获。太祖由是以<br>果为虞候都督。每从征行，常领候骑，昼夜巡察，略不眠寝。<br>从袭窦泰于潼关，太祖依其规画，军以胜返。赏真珠金带一腰、帛二百匹，<br>授征虏将军。又从复弘农，攻拔河南城，获郡守一人，论功为最。破沙苑，战河<br>桥，并有功，授抚军将军、银青光禄大夫，增邑九百户。迁朔州刺史，转安州刺<br>史，加帅都督。九年，从战邙山，军还，除河东郡守。又从大军破稽胡于北山。<br>胡地险阻，人迹罕至，果进兵穷讨，散其种落。稽胡惮果劲健，号为著翅人。太<br>祖闻之，笑曰：“著翅之名，宁减飞将。”累迁大都督、车骑大将军、仪同三司、<br>骠骑大将军、开府仪同三司，出为宜州刺史。录前后功，进爵褒中郡公。魏恭帝<br>元年，授大将军。从贺兰祥讨吐谷浑，以功别封一子县公。武成二年，又率军破<br>稽胡，大获生口。赐奴婢一百口，除宁州刺史。保定三年，拜少师，进位柱国。<br>四年，从尉迟迥围洛阳。军退，果所部独全。天和初，授华州刺史，为政宽简，<br>吏民称之。建德初，薨。<br>子明嗣。大象末，位至上大将军、黎州刺史。与尉迟迥同谋，被诛。<br>蔡祐，字承先，其先陈留圉人也。曾祖绍为夏州镇将，徙居高平，因家焉。<br>祖护，魏景明初，为陈留郡守。父袭，名著西州。正光中，万俟丑奴寇乱关中，<br>袭乃背贼，弃妻子，归洛阳。拜齐安郡守。及魏孝武西迁，仍在关东。后始拔难<br>西归，赐爵平舒县伯，除岐、夏二州刺史，卒。赠原州刺史。<br>祐性聪敏，有行检。袭之背贼东归也，祐年十四，事母以孝闻。及长，有膂<br>力，便骑射。太祖在原州，召为帐下亲信。太祖迁夏州，以祐为都督。<br>及侯莫陈悦害贺拔岳，诸将遣使迎太祖。将赴，夏州首望弥姐元进等阴有异<br>计。太祖微知之，先与祐议执元进。祐曰：“狼子野心，会当反噬，今若执缚，<br>不如杀之。”太祖曰：“汝大决也。”于是召元进等入计事。太祖曰：“陇贼逆<br>乱，与诸人戮力讨之。观诸人辈似有不同者。”太祖微以此言动之，因目祐。祐<br>即出外，衣甲持刀直入，瞋目叱诸人曰：“与人朝谋夕异，岂是人也！蔡祐今日<br>必斩奸人之头。”因按剑临之。举座皆叩头曰：“愿有简择。”祐乃叱元进而斩<br>之，并其党并伏诛。一坐皆战栗，不敢仰视。于是与诸将结盟，同心诛悦。太祖<br>以此知重之。乃谓祐曰：“吾今以尔为子，尔其父事我。”后从讨悦，破之。<br>又从迎魏孝武于潼关。以前后功，封苌乡县伯，邑五百户。大统初，加宁逆<br>将军、羽林监，寻持节、员外散骑常侍，进爵为侯，增邑一千一百户。从太祖擒<br>窦泰，复弘农，战沙苑，皆有功，授平东将军、太中大夫。<br>又从太祖战于河桥，祐乃下马步斗，手杀数人。左右劝乘马以备急卒。祐怒<br>曰：“丞相养我如子，今日岂以性命为念！”遂率左右十余人，齐声大呼，杀伤<br>甚多。敌以其无继，遂围之十余重，谓祐曰：“观君似是勇士，但驰甲来降，岂<br>虑无富贵耶。”祐骂之曰：“死卒！吾今取汝头，自当封公，何假贼之官号也。”<br>乃弯弓持满，四面拒之。东魏人弗敢逼，乃募厚甲长刀者，直进取祐。去祐可三<br>十步，左右劝射之，祐曰：“吾曹性命，在一矢耳，岂虚发哉。”敌人渐进，可<br>十步，祐乃射之，正中其面，应弦而倒，便以槊刺杀之。因此，战数合，唯失一<br>人。敌乃稍却。祐徐引退。是战也。我军不利。太祖已还。祐至弘农，夜中与太<br>祖相会。太祖见祐至，字之曰：“承先，尔来，吾无忧矣。”太祖心惊，不得寝，<br>枕祐股上，乃安。以功进爵为公，增邑三百户，授京兆郡守。<br>九年，东魏北豫州刺史高仲密举州来附。太祖率军援之，与齐神武遇战于邙<br>山。祐时著明光铁铠，所向无前。敌人咸曰“此是铁猛兽也”，皆遽避之。俄授<br>青州刺史，转原州刺史，加帅都督，寻除大都督。十三年，遭父忧，请终丧纪。<br>弗许。迁车骑大将军、仪同三司，加骠骑大将军、开府仪同三司、侍中，赐姓大<br>利稽氏，进爵怀宁郡公。<br>魏恭帝二年，中领军。六官建，授兵部中大夫。江陵初附，诸蛮骚动，诏祐<br>与大将军豆卢宁讨平之。三年，拜大将军，给后部鼓吹。以前后功，增邑并前四<br>千户，别封一子县伯。太祖不豫，祐与晋公护、贺兰祥等侍疾。及太祖崩，祐悲<br>慕不已，遂得气疾。<br>孝闵帝践阼，拜少保。祐与尉迟纲俱掌禁兵，递直殿省。时帝信任司会李植<br>等，谋害晋公护，祐每泣谏，帝不听。寻而帝废。世宗即位，拜小司马，少保如<br>故。帝之为公子也。与祐特相友昵，至是礼遇弥隆。御膳每有异味，辄辍以赐祐；<br>群臣朝宴，每被别留，或至昏夜，列炬鸣笳，送祐还宅。祐以过蒙礼遇，常辞疾<br>避之。至于婚姻，尤不愿交于势要。寻以本官权镇原州。顷之，授宜州刺史，未<br>之部，因先气疾动，卒于原州。时年五十四。<br>祐少有大志，与乡人李穆，布衣齐名。尝相谓曰：“大丈夫当建立功名，以<br>取富贵，安能久处贫贱邪！”言讫，各大笑。穆即申公也。后皆如其言。及从征<br>伐，常溃围陷阵，为士卒先。军还之日，诸将争功，祐终无所竞。太祖每叹之，<br>尝谓诸将曰：“承先口不言勋，孤当代其论叙。”其见知如此。性节俭，所得<br>禄皆散与宗族，身死之日，家无余财。赠使持节、柱国大将军、大都督、五州诸<br>军事、原州刺史。谥曰庄。子正嗣。官至使持节、车骑大将军、仪同三司。<br>祐弟泽，颇好学，有干能。起家魏广平王参军、丞相府兼记室，加宣威将军、<br>给事中。从尉迟迥平蜀，授帅都督，赐爵安弥县男。稍迁司辂下大夫、车骑大将<br>军、仪同三司、沣州刺史。在州受赂，总管代王达以其功臣子弟，密奏贳之。后<br>为云阝州刺史，不从司马消难，被害。<br>常善，高阳人也。世为豪族。父安成，魏正光末，茹茹寇边，以统军从镇将<br>慕容胜与战，大破之。时破六汗拔陵作乱，欲逼安成。不从，乃率所部讨陵。以<br>功授伏波将军，给鼓节。后与拔陵连战，卒于阵。<br>善，魏孝昌中，从尔朱荣入洛，授威烈将军、都督，加龙骧将军、中散大夫、<br>直寝，封房城县男，邑三百户。后从太祖平侯莫陈悦，除天水郡守。魏孝武西迁，<br>授武卫将军，进爵武始县伯，增邑二百户。大统初，加平东将军，进爵为侯。擒<br>窦泰，复弘农，破沙苑，累有战功。除使持节、卫将军，假骠骑大将军、秦州刺<br>史。四年，从战河桥，加大都督，进爵为公，除泾州刺史。属茹茹入寇，抄掠北<br>边，善率所部破之，尽获所掠。拜车骑大将军、仪同三司，迁骠骑大将军、开府<br>仪同三司，西安州刺史。转蔚州刺史。频莅三蕃，颇有政绩。魏恭帝二年，进爵<br>永阳郡公，增邑二千户。<br>孝闵帝践阼，拜大将军、宁州总管。保定二年，入为小司徒。四年，突厥出<br>师与随公杨忠东伐，令善应接之。五年夏，卒，时年六十四。赠使持节、柱国大<br>将军、大都督、延夏盐恒燕五州诸军事、延州刺史。子升和嗣。先以善勋，拜仪<br>同三司。<br>辛威，陇西人也。祖大汗，魏渭州刺史。父生，河州四面大都督。及威著勋，<br>追赠大将军、凉甘等五州刺史。<br>威少慷慨，有志略。初从贺拔岳征讨有功，假辅国将军、都督。及太祖统岳<br>之众，见威奇之，引为帐内。寻授羽林监，封白土县伯，邑五百户。从迎魏孝武，<br>因攻回洛城，攻居最。大统元年，拜宁远将军，增邑二百户。累迁通直散骑常侍，<br>进爵为侯，增邑三百户。从擒窦泰，复弘农，战沙苑，并先锋陷敌，勇冠一时。<br>以前后功，授抚军将军、银青光禄大夫。从于谨破襄城。又从独孤信入洛阳，经<br>河桥阵。加持节，进爵为公，增邑八百户。五年，授扬州刺史，加大都督。十三<br>年，迁车骑大将军、仪同三司，骠骑大将军、开府仪同三司，赐姓普屯氏，出为<br>鄜州刺史。威时望既重，朝廷以桑梓荣之。迁河州刺史，本州大中正。频领二镇，<br>颇得民和。<br>闵帝践阼，拜大将军，进爵枹罕郡公，增邑一千户。及司马消难来附，威与<br>达奚武率众援接。保定初，复率兵讨丹州叛胡，破之。三年，与达奚武攻阳关，<br>拔之。明年，从尉迟迥围洛阳。还，拜小司马。天和初，进位柱国。复为行军总<br>管，讨绥、银等诸州叛胡，并平之。六年，从齐王宪东伐，拔伏龙等五城。建德<br>初，拜大司寇。二年，迁少傅，出为宁州总管。宣政元年，进位上柱国。大象二<br>年，进封宿国公，增邑并前五千户，复为少傅。其年冬，薨，时年六十九。<br>威性持重，有威严。历官数十年，未尝有过，故得以身名终。兼其家门友义，<br>五世同居，世以此称之。子永达嗣。大象末，以威勋，拜仪同大将军。<br>厙狄昌，字恃德，神武人也。少便骑射，有膂力。及长，进止闲雅，胆气壮<br>烈，每以将帅自许。年十八，尔朱天光引为幢主，加讨夷将军。从天光定关中，<br>以功拜宁远将军、奉车都尉、统军。天光败，又从贺拔岳。授征西将军、金紫光<br>禄大夫。及岳被害，昌与诸将议翊戴大祖。从平侯莫陈悦，赐爵阴盘县子，加卫<br>将军、右光禄大夫。<br>后从太祖迎魏孝武，复潼关，改封长子县子，邑八百户。大统初，进爵为公，<br>增邑一千户。从破窦泰，授车骑将军、左光禄大夫。又从复弘农，战沙苑，昌皆<br>先登陷阵。太祖嘉之，授帅都督。四年，从战河桥，除冀州刺史。后与于谨破胡<br>贼刘平伏于上郡，授冯翊郡守。久之，转河北郡守。十三年，录前后功，授大都<br>督、通直散骑常侍。又从随公杨忠破蛮贼田社清，昌功为最。增邑三百户，拜仪<br>同三司。寻迁开府仪同三司。十六年，出为东夏州刺史。魏废帝元年，进爵方城<br>郡公，增邑并前四千一百户。六官建，授稍伯中大夫。孝闵帝践阼拜大将军。后<br>以疾卒。<br>田弘，字广略，高平人也。少慷慨，志立功名，膂力过人，敢勇有谋略。魏<br>永安中，陷于万俟丑奴。尔朱天光入关，弘自原州归顺，授都督。<br>及太祖初统众，弘求谒见，乃论世事，深被引纳，即处以爪牙之任。又以迎<br>魏孝武功，封鹑阴县子，邑五百户。太祖常以所著铁甲赐弘云：“天下若定，还<br>将此甲示孤也。”大统三年，转帅都督，进爵为公。从太祖复弘农，战沙苑，解<br>洛阳围，破河桥阵，弘功居多，累蒙殊赏，赐姓纥干氏。寻授原州刺史。以弘勋<br>望兼至，故以衣锦荣之。太祖在同州，文武并集，乃谓之曰：“人人如弘尽心，<br>天下岂不早定。即授车骑大将军、仪同三司。魏废帝元年，加骠骑大将军、开府<br>仪同三司。<br>平蜀之后，梁信州刺史萧韶等各据所部，未从朝化，诏弘讨平之。又讨西平<br>叛羌及凤州叛氐等，并破之。弘每临阵，摧锋直前，身被一百余箭，破骨者九，<br>马被十槊，朝廷壮之。信州群蛮反，又诏弘与贺若敦等平之。孝闵帝践阼，进爵<br>雁门郡公，邑通前二千七百户。<br>保定元年，出为岷州刺史。弘虽武将，而动遵法式，百姓颇安之。三年，从<br>随公杨忠伐齐，拜大将军。明年，又从忠东伐。师还，乃旋所镇。吐谷浑寇西边，<br>宕昌羌潜相应接。诏弘讨之。获其二十五王，拔其七十六栅，遂破平之。<br>天和二年，陈湘州刺史华皎来附，弘从卫公直赴援。与陈人战，不利，仍以<br>弘为江陵总管。及陈将吴明彻来寇，弘与梁主萧岿退保纪南，令副总管高琳拒守。<br>明彻退，乃还江陵。寻以弘为仁寿城主，以逼宜阳。齐将段孝先、斛律明月出军<br>定陇以为宜阳援，弘与陈公纯破之，遂拔宜阳等九城。以功增邑五百户，进位柱<br>国大将军。<br>建德二年，拜大司空，迁少保。三年，出为总管襄郢昌丰唐蔡六州诸军事、<br>襄州刺史。薨于州。<br>子恭嗣。少有名誉，早历显位。大象末，位至柱国、小司马。朝廷又追录弘<br>勋，进恭爵观国公。<br>梁椿，字千年，代人也。祖屈朱，魏昌平镇将。父提，内三郎。椿初以统军<br>从尔朱荣入洛，复从荣破葛荣于滏口，以军功进授都将。后从贺拔岳讨平万俟丑<br>奴、萧宝夤等，迁中坚将军、屯骑校尉、子都督。普泰初，拜征西将军、金紫光<br>禄大夫。二年，除高平郡守，封卢奴县男，邑一百户。太昌元年，进授都督。从<br>太祖平侯莫陈悦，拜卫将军、右光禄大夫。大统初，进爵栾城县伯，增邑五百户。<br>出为陇东郡守。寻进爵为公，增邑五百户，迁梁州刺史。从复弘农，战沙苑，与<br>独孤信入洛阳，从宇文贵破东魏将尧雄等，累有战功。授车骑大将军、仪同三司、<br>大都督。从战河桥，进爵东平郡公，增邑一千户。俄迁侍中、骠骑大将军、开府<br>仪同三司。七年，从于谨讨稽胡刘平伏，椿擒其别帅刘持塞。又从独孤信讨岷州<br>羌梁仚定，破之。除渭州刺史。在州虽无他政绩，而夷夏安之。十三年，从李<br>弼赴颍川援侯景。别攻阎韩镇，斩其镇城徐卫。城主卜贵洛率军士千人降。以功<br>增邑四百户。孝闵帝践阼，除华州刺史，改封清陵郡公，增邑通前三千七百户。<br>二年，入为少保，转少傅。保定元年，拜大将军。卒于位。赠恒鄜延丹宁五州诸<br>军事，行恒州刺史，谥曰烈。<br>椿性果毅，善于抚纳，所获赏物，分赐麾下，故每践敌场，咸得其死力。雅<br>好俭素，不营赀产，时论以此称焉。<br>子明，魏恭帝二年，以椿功赐爵丰阳县公。寻授大都督，迁车骑大将军、仪<br>同三司、散骑常侍，治小吏部，历小御伯、御正下大夫。保定五年，诏袭椿爵，<br>旧封回授弟朗。天和中，改封乐陵郡公，除上州刺史，增邑并前四千三百户。<br>梁台，字洛都，长池人也。父去斤，魏献文时为陇西郡守。台少果敢，有志<br>操。孝昌中，从尔朱天光讨平关、陇，一岁之中，大小二十余战，以功授子都督，<br>赐爵陇城乡男。普泰初，进授都督。后隶侯莫陈悦讨南秦州群盗，平之。悦表台<br>为假节、卫将军、左光禄大夫，进封陇城县男，邑二百户。寻行天水郡事，转行<br>赵平郡事。频治郡，颇有声绩。未几，天光追台还，引入帐内。及天光败于寒陵，<br>贺拔岳又引为心膂。<br>岳为侯莫陈悦所害，台与诸将议翊戴太祖。从讨悦，破之。又拜天水郡守。<br>大统初，复除赵平郡守。又与太仆石猛破两山屠各，诏增邑一百户，转平凉郡守。<br>时莫折后炽结聚轻剽，寇掠居民。州刺史史宁讨之，历时不克。台陈贼形势，兼<br>论攻取之策，宁善而从之，遂破贼徒。复与于谨破刘平伏。录前后勋，授颍州刺<br>史，赐姓贺兰氏。从援玉壁，战邙山，授帅都督。大统十五年，拜南夏州刺史，<br>加通直散骑常侍、本州大中正，增邑二百户。魏废帝二年，迁使持节、车骑大将<br>军、仪同三司，进骠骑大将军、开府仪同三司，加侍中。<br>孝闵帝践阼，进爵中部县公，增邑通前一千户。武成中，从贺兰祥征洮阳，<br>先登有功，别封绥安县侯，邑一千户。诏听转授其子元庆。保定四年，拜大将军。<br>时大军围洛阳，久而不拔。齐骑奄至，齐公宪率兵御之。乃有数人为敌所执，已<br>去阵二百余步。台望见之，愤怒，单马突入，射杀两人，敌皆披靡，执者遂得还。<br>齐公宪每叹曰：“梁台果毅胆决，不可及也。”五年，拜鄜州刺史。<br>台性疏通，恕己待物。至于莅民处政，尤以仁爱为心。不过识千余字，口占<br>书启，辞意可观。年过六十，犹能被甲跨马，足不蹑镫。驰射弋猎，矢不虚发。<br>后以疾卒。<br>宇文测，字澄镜，太祖之族子也。高祖中山、曾祖豆颓、祖骐麟、父永，仕<br>魏，位并显达。测性沉密，少笃学，每旬月不窥户牖。起家奉朝请、殿中侍御史，<br>累迁司徒右长史、安东将军。尚宣武女阳平公主，拜驸马都尉。及魏孝武疑齐神<br>武有异图，诏测诣太祖言，令密为之备。太祖见之甚欢，使还，封广川县伯，邑<br>五百户。寻从孝武西迁，进爵为公。太祖为丞相，以测为右长史，军国政事，多<br>委任之。又令测详定宗室昭穆远近，附于属籍。除通直散骑常侍、黄门侍郎。<br>大统四年，拜侍中、仍兼长史。六年，坐事免。寻除使持节、骠骑大将军、<br>开府仪同三司、大都督、行汾州事。测政存简惠，颇得民和。地接东魏，数相钞<br>窃，或有获其为寇者，多缚送之。测皆命解缚，置之宾馆，然后引与相见，如客<br>礼焉。仍设酒肴宴劳，放还其国，并给粮饩，卫送出境。自是东魏人大惭，乃不<br>为寇。汾、晋之间，各安其业。两界之民，遂通庆吊，不复为仇雠矣。时论称之，<br>方于羊叔子。或有告测与外境交通，怀贰心者。太祖怒曰：“测为我安边，吾知<br>其无贰志，何为间我骨肉，生此贝锦！”乃命斩之。仍许测以便宜从事。<br>八年，加金紫光禄大夫，转行绥州事。每岁河冰合后，突厥即来寇掠。先是<br>常预遣居民入城堡以避之。测至，皆令安堵如旧。乃于要路数百处并多积柴，仍<br>远斥候，知其动静。是年十二月，突厥从连谷入寇，去界数十里。测命积柴之处，<br>一时纵火。突厥谓有大军至，惧而遁走，自相蹂践，委弃杂畜及辎重不可胜数。<br>测徐率所部收之，分给百姓。自是突厥不敢复至。测因请置戍兵以备之。<br>十年，征拜太子少保。十二年十月，卒于位，时年五十八。太祖伤悼，亲临<br>恸焉。仍令水池公护监护丧事。赠本官，谥曰靖。<br>测性仁恕，好施与，衣食之外，家无蓄积。在洛阳之日，曾被窃盗，所失物，<br>即其妻阳平公主之衣服也。州县擒盗，并物俱获。测恐此盗坐之以死，乃不认焉。<br>遂遇赦得免。盗既感恩，因请为测左右。及测从魏孝武西迁，事极狼狈，此人亦<br>从测入关，竟无异志。子该嗣。历官内外，位至上开府仪同三司、临淄县公。测<br>弟深。<br>深字奴干。性鲠正，有器局。年数岁，便累石为营伍，并折草作旌旗，布置<br>行列，皆有军阵之势。父永遇见之，乃大喜曰：“汝自然知此，于后必为名将。”<br>至永安初，起家秘书郎。时群盗蜂起，深屡言时事，尔朱荣雅知重之。拜历<br>武将军。寻除车骑府主簿。三年，授子都督，领宿卫兵卒。及齐神武举兵入洛，<br>孝武西迁。既事起仓卒，人多逃散，深抚循所部，并得入关。以功赐爵长乐县伯。<br>太祖以深有谋略，欲引致左右，图议政事。大统元年，乃启为丞相府主簿，<br>加朱衣直阁。寻转尚书直事郎中。<br>及齐神武屯蒲坂，分遣其将窦泰趣潼关，高敖曹围洛州。太祖将袭泰，诸将<br>咸难之。太祖乃隐其事，阳若未有谋者，而独问策于深。对曰：“窦氏，欢之骁<br>将也，顽凶而勇，战亟胜而轻敌，欢每仗之，以为御侮。今者大军若就蒲坂，则<br>高欢据守，窦泰必援之，内外受敌，取败之道也。不如选轻锐之卒，潜出小关。<br>窦性躁急，必来决战。高欢持重，未即救之，则窦可擒也。既虏窦氏，欢势自沮。<br>回师御之，可以制胜。”太祖喜曰：“是吾心也。”军遂行，果获泰而齐神武亦<br>退。深又说太祖进取弘农，复克之。太祖大悦，谓深曰：“君即吾家之陈平也。”<br>是冬，齐神武又率大众度河涉洛，至于沙苑。诸将皆有惧色，唯深独贺。太<br>祖诘之曰：“贼来充斥，何贺之有？”对曰：“高欢之抚河北，甚得众心，虽乏<br>智谋，人皆用命，以此自守，未易可图。今悬师度河，非众所欲，唯欢耻失窦氏，<br>愎谏而来。所谓忿兵，一战可以擒也。此事昭然可见，不贺何为。请假深一节，<br>发王罴之兵，邀其走路，使无遗类矣。”太祖然之。寻而大破齐神武军，如深所<br>策。<br>四年，从战河桥。六年，别监李弼军讨白额稽胡，并有战功。俄进爵为侯，<br>历通直散骑常侍、东雍州别驾、使持节、大都督、东雍州刺史。深为政严明，示<br>民以信，抑挫豪右，吏民怀之。十七年，入为雍州别驾。魏恭帝二年，进车骑大<br>将军、仪同三司、散骑常侍。六官建，拜小吏部下大夫。<br>孝闵帝受禅，进位骠骑大将军、开府仪同三司，迁吏部中大夫。武成元年，<br>除豳州刺史，改封安化县公。二年，征拜宗师大夫，转军司马。保定初，除京兆<br>尹。入为司会中大夫。<br>深少丧父，事兄甚谨。性多奇谲，好读兵书。既在近侍，每进筹策。及在选<br>曹，颇获时誉。性仁爱，情隆宗党。从弟神举、神庆幼孤，深抚训之，义均同气，<br>世亦以此称焉。天和三年，卒于位。赠使持节、少师、恒云蔚三州刺史，谥曰成<br>康。子孝伯，自有传。<br>史臣曰：太祖属祸乱之辰，以征伐定海内，大则连兵百万，系以存亡，小则<br>转战边亭，不阕旬月。是以人无少长，士无贤愚，莫不投笔要功，横戈请奋。若<br>夫数将者，并攀翼云汉，底绩屯夷，虽运移年世，而名成终始，美矣哉！以赫连<br>达之先识，而加之以仁恕；蔡祐之敢勇，而终之以不伐。斯岂企及所致乎，抑亦<br>天性也。宇文测昆季，政绩谋猷，咸有可述，其当时之良臣欤！<br><hr>
