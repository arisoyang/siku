<h4>《史部·周书·卷四十七  列传第三十九》<b class="x">作者：令狐德棻等</b></h4>
<br>◎孝义<br>○李棠柳桧杜叔毗荆可秦族弟荣先皇甫遐张元<br>夫塞天地而横四海者，其唯孝乎；奉大功而立显名者，其唯义乎。何则？孝<br>始事亲，惟后资于致治；义在合宜，惟人赖以成德。上智禀自然之性，中庸有企<br>及之美。其大也，则隆家光国，盛烈与河海争流；授命灭亲，峻节与竹柏俱茂。<br>其小也，则温枕扇席，无替于晨昏；损己利物，有助于名教。是以尧舜汤武居帝<br>王之位，垂至德以敦其风；孔墨荀孟禀圣贤之资，弘正道以励其俗。观其所由，<br>在此而已矣。然而淳源既往，浇风愈扇。礼义不树，廉让莫修。若乃绾银黄，列<br>钟鼎，立于朝廷之间，非一族也，其出忠入孝，轻生蹈节者，则盖寡焉。积龟贝，<br>实仓廪，居于闾巷之内，非一家也，其悦礼敦诗，守死善道者，则又鲜焉。斯固<br>仁人君子所以兴叹，哲后贤宰所宜属心。如今明教化以救其弊，优爵赏以劝其善，<br>布恳诚以诱其进，积岁月以求其终，则今之所谓少者可以为多矣，古之所谓为难<br>可以为易矣。故博采异闻，网罗遗逸，录其可以垂范方来者，为孝义篇云。<br>李棠，字长卿，勃海蓚人也。祖伯贵，魏宣武时官至鲁郡守。有孝行，居父<br>丧，哀戚过礼，遂以毁卒。宣武嘉之，赠勃海相。父元胄，员外散骑侍郎。棠幼<br>孤，好学，有志操。年十七，属尔朱之乱，与司空高乾兄弟，举兵信都。魏中兴<br>初，辟卫军府功曹参军。太昌中，以军功除征虏将军，行东莱郡事。魏孝武西迁，<br>棠时在凹北，遂仕东魏。<br>及高仲密为北豫州刺史，请棠为掾。先是，仲密与吏部郎中崔暹有隙。暹时<br>被齐文襄委任，仲密恐其构己，每不自安，将图来附。时东魏又遣镇城奚寿兴典<br>兵事，仲密但知民务而已。既至州，遂与棠谋执寿兴以成其计。仲密乃置酒延寿<br>兴，阴伏壮士，欲因此执之。寿兴辞而不赴。棠遂往见之曰：“君与高公，义符<br>昆季。今日之席，以公为首。岂有宾客总萃，而公无事不行？将恐远近闻之，窃<br>有疑怪。”寿兴遂与俱赴，便发伏执之。乃帅其士众据城，遣棠诣阙归款。太祖<br>嘉之，拜棠卫将军、右光禄大夫，封广宗县公，邑一千户。棠固辞曰：“臣世荷<br>朝恩，义当奉国。而往者见拘逆命，不获陪驾西巡。今日之来，免罪为幸，何敢<br>以此微庸，冒受天爵。”如此者再三，优诏不许。俄迁给事黄门侍郎，加车骑大<br>将军、仪同三司、散骑常侍。<br>魏废帝二年，从魏安公尉迟迥伐蜀。蜀人未即降，棠乃应募，先使谕之。既<br>入成都，萧捴问迥军中委曲，棠不对。捴乃苦笞辱之，冀获其实。棠曰：“尔亡<br>国余烬，不识安危。奉命谕尔，反见踬顿。我王者忠臣，有死而已，义不为尔移<br>志也。”捴不能得其要指，遂害之。子敞嗣。<br>柳桧，字季华，秘书监虬之次弟也。性刚简，任气少文，善骑射，果于断决。<br>年十八，起家奉朝请。居父丧，毁瘠骨立。服阕，除阳城郡丞、防城都督。大统<br>四年，从太祖战于河桥，先登有功。授都督，镇鄯州。八年，拜浇河郡守，仍典<br>军事。寻加平东将军、太中大夫。吐谷浑入寇郡境，时桧兵少，人怀忧惧。桧抚<br>而勉之，众心乃安。因率数十人先击之，溃乱，余众乘之，遂大败而走。以功封<br>万年县子，邑三百户。时吐谷浑强盛，数侵疆场。自桧镇鄯州，屡战必破之。数<br>年之后，不敢为寇。十四年，迁河州别驾，转帅都督。俄拜使持节、抚军将军、<br>大都督。居三载，征还京师。<br>时桧兄虬为秘书丞，弟庆为尚书左丞。桧尝谓兄弟曰：“兄则职典简牍，褒<br>贬人伦；弟则管辖群司，股肱朝廷。可谓荣宠矣。然而四方未静，车书不一，桧<br>唯当蒙矢石，履危难，以报国恩耳。”顷之，太祖谓桧曰：“卿昔在鄯州，忠勇<br>显著。今西境肃清，无劳经略。九曲，国之东鄙，当劳君守之。”遂令桧镇九曲。<br>寻从大将军王雄讨上津、魏兴，平之，即除魏兴、华阳二郡守。安康人黄众<br>宝谋反，连结党与，将围州城。乃相谓曰：“尝闻柳府君勇悍，其锋不可当。今<br>既在外，方为吾徒腹心之疾也，不如先击之。”遂围桧郡。郡城卑下，士众寡弱，<br>又无守御之备。连战积十余日，士卒仅有存者，于是力屈城陷，身被十数创，遂<br>为贼所获。既而众宝等进围东梁州，乃缚桧置城下，欲令桧诱说城中。桧乃大呼<br>曰：“群贼乌合，粮食已罄，行即退散，各宜勉之！”众宝大怒，乃临桧以兵曰：<br>“速更汝辞！不尔，便就戮矣。”桧守节不变。遂害之，弃尸水中。城中人皆为<br>之流涕。众宝解围之后，桧兄子止戈方收桧尸还长安。赠东梁州刺史。子斌嗣。<br>斌字伯达。年十七，齐公宪召为记室。早卒。<br>斌弟雄亮，字信诚。幼有志节，好学不倦。年十二，遭父艰，几至灭性。终<br>丧之后，志在复仇。柱国、蔡国公广钦其名行，引为记室参军。年始弱冠，府中<br>文笔，颇亦委之。后竟手刃众宝于京城。朝野咸重其志节，高祖特恕之。由是知<br>名。大象末，位至宾部下大夫。<br>杜叔毗，字子弼。其先，京兆杜陵人也，徙居襄阳。祖乾光，齐司徒右长史。<br>父渐，梁边城太守。叔毗早岁而孤，事母以孝闻。性慷慨有志节。励精好学，尤<br>善《左氏春秋》。仕梁，为宜丰侯萧循府中直兵参军。大统十七年，太祖令大将<br>军达奚武经略汉川。明年，武围循于南郑。循令叔毗诣阙请和。太祖见而礼之。<br>使未反，而循中直兵参军曹策、参军刘晓谋以城降武。时叔毗兄君锡为循中记室<br>参军，从子映录事参军，映弟晰中直兵参军，并有文武材略，各领部曲数百人。<br>策等忌之，惧不同己，遂诬以谋叛，擅加害焉。循寻讨策等，擒之，斩晓而免策。<br>及循降，策至长安。叔毗朝夕号泣，具申冤状。朝议以事在归附之前，不可追罪。<br>叔毗内怀愤惋，志在复仇。然恐违朝宪，坐及其母，遂沉吟积时。母知其意，谓<br>叔毗曰：“汝兄横罹祸酷，痛切骨髓。若曹策朝死，吾以夕殁，亦所甘心。汝何<br>疑焉。”叔毗拜受母言，愈更感励。后遂白日手刃策于京城，断首刳腹，解其肢<br>体。然后面缚，请就戮焉。太祖嘉其志气。特命赦之。<br>寻拜都督、辅国将军、中散大夫。遭母忧，哀毁骨立，殆不胜丧。服阕，晋<br>公护辟为中外府乐曹参军，加授大都督，迁使持节、车骑大将军、仪同三司，行<br>义归郡守。自君锡及宗室等为曹策所害，犹殡梁州，至是表请迎丧归葬。高祖许<br>之，葬事所须，诏令官给。在梁旧田宅经外配者，并追还之，仍赐田二百顷。寻<br>除硖州刺史。天和二年，从卫国公直南讨，军败，为陈人所擒。陈人将降之，叔<br>毗辞色不挠，遂被害。子廉卿。<br>荆可，河东猗氏人也。性质朴，容止有异于人。能苦身勤力，供养其母，随<br>时甘旨，终无匮乏。及母丧，水浆不入口三日。悲号擗踊，绝而复苏者数四。葬<br>母之后，遂庐于墓侧。昼夜悲哭，负土成坟。蓬发不栉沐，菜食饮水而已。然可<br>家旧墓，茔域极大，榛芜至深，去家十余里。而可独宿其中，与禽兽杂处。哀感<br>远近，邑里称之。<br>大统中，乡人以可孝行之至，足以劝励风俗，乃上言焉。太祖令州县表异之。<br>及服终之后，犹若居丧。大冢宰、晋公护闻可孝行，特引见焉。与可言论，时有<br>会于护意。而护亦至孝，其母阎氏没于敌境，不测存亡。每见可，自伤久乖膝下。<br>重可至性。及可卒之后，护犹思其纯孝，收可妻子于京城，恒给其衣食。<br>秦族，上郡洛川人也。祖白、父雚，并有至性，闻于闾里。魏太和中，板白<br>颍州刺史。大统中，板雚鄜城郡守。族性至孝，事亲竭力，为乡里所称。及其父<br>丧，哀毁过礼，每一痛哭，酸感行路。既以母在，恒抑割哀情，以慰其母意。四<br>时珍羞，未尝匮乏。与弟荣先，复相友爱，闺门之中，怡怡如也。寻而其母又没，<br>哭泣无时，唯饮水食菜而已。终丧之后，犹蔬食，不入房室二十许年。乡里咸叹<br>异之。其邑人王元达等七十余人上其状，有诏表其门闾。<br>荣先亦至孝。遭母丧，哀慕不已，遂以毁卒。邑里化其孝行。世宗嘉之，乃<br>下诏曰：“孝为政本，德乃化先，既表天经，又明地义。荣先居丧致疾，至感过<br>人，穷号不反，迄乎灭性。行标当世，理镜幽明。此而不显，道将何述。可赠沧<br>州刺史，以旌厥异。<br>皇甫遐，字永览，河东汾阴人也。累世寒微，而乡里称其和睦。遐性纯至，<br>少丧父，事母以孝闻。保定末，又遭母丧，乃庐于墓侧，负土为坟。后于墓南作<br>一禅窟，阴雨则穿窟，睛霁则营墓，晓夕勤力，未尝暂停。积以岁年，坟高数丈，<br>周回五十余步。禅窟重台两匝，总成十有二室，中间行道，可容百人。遐食粥枕<br>块，栉风沐雨，形容枯悴，家人不识。当其营墓之初，乃有鸱鸟各一，徘徊悲鸣，<br>不离墓侧，若助遐者，经月余日乃去。远近闻其至孝，竞以米面遗之。遐皆受而<br>不食，悉以营佛斋焉。郡县表上其状，有诏旌异之。<br>张元，字孝始，河北芮城人也。祖成，假平阳郡守。父延俊，仕州郡，累为<br>功曹、主簿。并以纯至，为乡里所推。元性谦谨，有孝行。微涉经史，然精修释<br>典。年六岁，其祖以夏中热甚，欲将元就井浴。元固不肯从。祖谓其贪戏，乃以<br>杖击其头曰：“汝何为不肯洗浴？元对曰：“衣以盖形，为覆其亵。元不能亵露<br>其体于白日之下。”祖异而舍之。南邻有二杏树，杏熟，多落元园中。诸小儿竞<br>取而食之；元所得者，送还其主。村陌有狗子为人所弃者，元见，即收而养之。<br>其叔父怒曰：“何用此为？”将欲更弃之。元对曰：“有生之类，莫不重其性命。<br>若天生天杀，自然之理。今为人所弃而死，非其道也。若见而不收养，无仁心也。<br>是以收而养之。”叔父感其言，遂许焉。未几，乃有狗母衔一死兔，置元前而去。<br>及元年十六，其祖丧明三年，元恒忧泣，昼夜读佛经，礼拜以祈福祐。后读<br>《药师经》，见盲者得视之言，遂请七僧，然七灯，七日七夜，转《药师经》行<br>道。每言：“天人师乎！元为孙不孝，使祖丧明。今以灯光普施法界，愿祖目见<br>明，元求代暗。”如此经七日。其夜，梦见一老公，以金钅<imgheight=32width=32border=0src=/bzk/Z077.bmp>治其祖目。谓元曰：<br>“勿忧悲也，三日之后，汝祖目必差。”元于梦中喜跃，遂即惊觉，乃遍告家人。<br>居三日，祖果目明。<br>其后祖卧疾再周，元恒随祖所食多少，衣冠不解，旦夕扶侍。及祖殁，号踊，<br>绝而复苏。复丧其父，水浆不入口三日。乡里咸叹异之。县博士杨轨等二百余人<br>上其状，有诏表其门闾。<br>史臣曰：李棠、柳桧并临危不挠，视死如归，其壮志贞情可与青松白玉比质<br>也。然桧恩隆加等，棠礼阙饰终，有周之政，于是乎偏矣。雄亮衔戴天之痛，叔<br>毗切同气之悲，援白刃而不顾，雪家冤于辇毂。观其志节，处死固为易也。荆可、<br>秦族之徒，生自陇亩，曾无师资之训，因心而成孝友，乘理而蹈礼节。如使举世<br>若兹，则羲、农何远之有。若乃诚感天地，孝通神明，见之于张元矣。<br><hr>
