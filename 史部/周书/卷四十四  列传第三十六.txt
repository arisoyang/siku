<h4>《史部·周书·卷四十四  列传第三十六》<b class="x">作者：令狐德棻等</b></h4>
<br>◎李延孙韦祐韩雄陈忻魏玄<br>李延孙，伊川人也。祖伯扶，魏太和末，从征悬瓠有功，为汝南郡守。父长<br>寿，性雄豪，有武艺。少与蛮酋结托，屡相招引，侵灭关南。孝昌中，朝议恐其<br>为乱，乃以长寿为防蛮都督，给其鼓节，以慰其意。长寿冀因此遂得任用，亦尽<br>其智力，防遏群蛮。伊川左右，寇盗为之稍息。永安之后，盗贼蜂起，长寿乃招<br>集叛亡，徒侣日盛。魏帝藉其力用，因而抚之。乃授持节、大都督，转镇张白坞。<br>后为河北郡守，转河内郡守。所历之处，咸以猛烈闻。讨捕诸贼，频有功。授卫<br>大将军、北华州刺史，赐爵清河郡公。及魏孝武西迁，长寿率励义士拒东魏。孝<br>武嘉之，复授颍川郡守。迁广州刺史。东魏遣行台侯景率兵攻之，长寿众少，城<br>陷，遂遇害。大统元年，追赠太尉、使持节、侍中、骠骑大将军、冀定等十二州<br>诸军事、定州刺史。<br>延孙亦雄武，有将帅才略。少从长寿征讨，以勇敢闻。初为直阁将军。贺拔<br>胜为荆州刺史，表延孙为都督。肃清鸦路，颇有功力焉。及长寿被害，延孙乃还，<br>收集其父之众。<br>自魏孝武西迁之后，朝士流亡。广陵王欣、录尚书长孙稚、颍川王斌之、安<br>昌王子均及建宁、江夏、陇东诸王并百官等携持妻子来投延孙者，延孙即率众卫<br>送，并赠以珍玩，咸达关中。齐神武深患之，遣行台慕容绍宗等数道攻之。延孙<br>奖励所部出战，遂大破之，临阵斩其扬州刺史薛喜。于是义军更振。乃授延孙京<br>南行台、节度河南诸军事、广州刺史。寻进车骑大将军、仪同三司、大都督，赐<br>爵华山郡公。延孙既荷重委，每以克清伊、洛为己任。频以少击众，威振敌境。<br>大统四年，为其长史杨伯兰所害。后赠司空、冀定等六州刺史。子人杰，有<br>祖、父风。官至开府仪同三司、和州刺史，改封颍川郡公。延孙弟义孙，亦官至<br>开府仪同三司。<br>韦祐，字法保，京兆山北人也。少以字行于世。世为州郡著姓。祖骈，雍州<br>主簿。举秀才，拜中书博士。父义，前将军、上洛郡守。魏大统时，以法保著勋，<br>追赠秦州刺史。法保少好游侠，而质直少言。所与交游，皆轻猾亡命。人有急难<br>投之者，多保存之。虽屡被追捕，终不改其操。父没，事母兄以孝敬闻。慕李长<br>寿之为人，遂娶长寿女，因寓居关南。正光末，四方云扰。王公避难者或依之，<br>多得全济，以此为贵游所德。乃拜员外散骑侍郎，加轻车将军。及魏孝武西迁，<br>法保从山南赴行在所。除右将军、太中大夫，封固安县男，邑二百户。<br>及长寿被害，其子延孙收长寿余众，守御东境。朝廷恐延孙兵少不能自固，<br>乃除法保东洛州刺史，配兵数百人，以援延孙。法保至潼关，弘农郡守韦孝宽谓<br>法保曰：“恐子此役，难以吉还也。”法保曰：“古人称不入虎穴，不得虎子。<br>安危之事，未可预量。纵为国殒身，亦非所恨。”遂倍道兼行。东魏陕州刺史刘<br>贵以步骑千余邀之。法保命所部为圆阵，且战且前。数日，得与延孙兵接，乃并<br>势置栅于伏流。末几，太祖追法保与延孙率众还朝，赏劳甚厚。乃授法保大都督。<br>四年，除河南尹。及延孙被害，法保乃率所部，据延孙旧栅。频与敌人交兵，每<br>身先士卒，单马陷阵，是以战必被伤。尝至关南，与东魏人战，流矢中颈，从口<br>中出，当时气绝。舆至营，久之乃苏。九年，拜车骑大将军、仪同三司，镇九曲<br>城。<br>及侯景以豫州来附，法保率兵赴景。景欲留之，法保疑其有贰心，乃固辞还<br>所镇。十五年，加骠骑大将军、开府仪同三司，寻进爵为公。会东魏遣军送粮馈<br>宜阳，法保潜邀之。转战数十里，兵少不敌，为流矢所中，卒于阵。谥曰庄。子<br>初嗣。建德末，位至开府仪同大将军、阎韩防主。<br>韩雄，字木兰，河南东垣人也。祖景，魏孝文时为赭阳郡守。雄少敢勇，膂<br>力绝人，工骑射，有将率材略。及魏孝武西迁，雄便慷慨有立功之志。大统初，<br>遂与其属六十余人于洛西举兵，数日间，众至千人。与河南行台杨琚共为掎角。<br>每抄掠东魏，所向克获。徒众日盛，州县不能御之。东魏洛州刺史韩贤以状闻，<br>邺乃遣其军司慕容绍宗率兵与贤合势讨雄。战数十合，雄兵略尽，兄及妻子皆为<br>贤所获，将以为戮。乃遣人告雄曰：“若雄至，皆免之。”雄与其所亲谋曰：<br>“奋不顾身以立功名者，本望上申忠义，下荣亲戚。今若忍而不赴，人谓我何。<br>既免之后，更思其计，未为晚也。”于是，遂诣贤军，即随贤还洛。乃潜引贤党，<br>谋欲袭之。事泄，遁免。<br>时太祖在弘农，雄至上谒。太祖嘉之，封武阳县侯，邑八百户。遣雄还乡里，<br>更图进取。雄乃招集义众，进逼洛州。东魏洛州刺史元湛委州奔河阳，其长史孟<br>彦举城款附。俄而领军独孤信大军继至，雄遂从信入洛阳。时东魏将侯景等围蓼<br>坞，雄击走之。又从太祖战于河桥。军还，仍镇洛西。拜假平东将军、东郡守，<br>迁北中郎将。邙山之役，太祖命雄率众邀齐神武于隘道。神武怒，命三军并力取<br>雄。雄突围得免。除东徐州刺史。太祖以雄劬劳积年，乃征入朝，屡加赏劳。复<br>遣还州。<br>东魏东雍州刺史郭叔略与雄接境，颇为边患。雄密图之，乃轻将十骑，夜入<br>其境，伏于道侧。遣都督韩仕于略城东，服东魏人衣服，诈若自河阳叛投关西者。<br>略出驰之，雄自后射之，再发咸中，遂斩略首。除河南尹，进爵为公，加车骑大<br>将军、仪同三司、大都督、散骑常侍。寻进骠骑大将军、开府仪同三司、侍中、<br>河南邑中正。孝闵帝践阼，进爵新义郡公，增邑通前三千八百户，赐姓宇文氏。<br>世宗二年，除使持节、都督、中徐虞洛四州诸军事、中州刺史。<br>雄久在边，具知敌人虚实。每率众深入，不避艰难。前后经四十五战，虽时<br>有胜负，而雄志气益壮。东魏深惮之。天和三年，卒于镇。赠大将军、中华宜义<br>和五州诸军事、中州刺史。谥曰威。子禽嗣。<br>陈忻，字永怡，宜阳人也。少骁勇，有气侠，姿貌魁岸，同类咸敬惮之。魏<br>孝武西迁之后，忻乃于辟恶山招集勇敢少年数十人，寇掠东魏，仍密遣使归附。<br>大统元年，授持节、伏波将军、羽林监、立义大都督，赐爵霸城县男。三年，<br>太祖复弘农，东魏阳州刺史段琛拔城遁走。忻率义徒于九曲道邀之，杀伤甚众，<br>擒其新安令张祗。太祖嘉其忠款，使行新安县事。及独孤信入洛，忻与李延孙为<br>前锋，仍从信守金墉城。及河桥战不利，随军西还，复行新安县事。东魏遣土人<br>牛道恒为阳州刺史，忻率兵击破之，进爵为子。常随崤东诸将镇遏伊、洛间，每<br>有功效。九年，与李远迎高仲密，仍从战邙山。及大军西还，复与韩雄等依山合<br>势，破东魏三城，斩其金门郡守方台洛。增邑六百户。寻行宜阳郡事。东魏复遣<br>刘盆生为金门郡守，忻又斩之。除镇远将军、魏郡守。俄授使持节、平东将军、<br>显州刺史。太祖以忻威著敌境，仍留静边，弗令之任。十年，侯景筑九曲城，忻<br>率众邀之，擒其宜阳郡守赵嵩、金门郡守乐敬宾。十三年，从李远平九曲城，授<br>帅都督。东魏将尔朱浑愿率精骑三千来向宜阳，忻与诸将轻兵邀之，愿遂退走。<br>十五年，除宜阳郡守，加大都督、抚军将军。十六年，进车骑大将军、仪同三司、<br>散骑常侍。与齐将东方老战于石泉，破之，俘获甚众。时东魏每岁遣兵送米馈宜<br>阳，忻辄与诸军邀击之，每多克获。<br>魏恭帝元年，又与开府斛斯琏等，共齐将段孝先战于九曲，大破之。二年，<br>进位骠骑大将军、开府仪同三司，加侍中。其年，授宜阳邑大中正，赐姓尉迟氏。<br>太祖以忻著绩累载，赠其祖昆及父兴孙俱为仪同三司，昆齐州刺史，兴孙徐州刺<br>史。东魏洛州刺史独孤永业号有智谋，往来境上，倚伏难测。忻与韩雄等恒令间<br>谍觇其动静，齐兵每至，辄击破之。故永业深惮忻等，不敢为寇。<br>孝闵帝践阼，征忻入朝，进爵为伯，寻又进爵许昌县公，增邑一千户。武成<br>元年，除熊州刺史，增邑通前二千六百户。又与开府敕勒庆破齐将王鸾嵩。仍从<br>柱国陆通复石泉城。天和元年，卒于位。<br>忻与韩雄里闬姻娅，少相亲昵。俱总兵境上三十余载，每有御捍，二人相赴，<br>常若影响。故得数对勍敌，而常保功名。虽并有武力，至于挽强射中，忻不如雄；<br>散财施惠，得士众心，则雄不如忻。身死之日，将吏荷其恩德，莫不感恸焉。子<br>万敌嗣。朝廷以忻雅得士心，还令万敌领其部曲。<br>魏玄，字僧智，任城人也。六世祖休，仕晋为鲁郡守。永嘉南迁，遂居江左。<br>父承祖，魏景明中，自齐归魏，家于新安。玄少慷慨，有胆略。普泰中，除奉朝<br>请。频从军与梁人交战。永安初，以功授征虏将军、中散大夫。及魏孝武西迁，<br>东魏北徙，人情骚动，各怀去就。玄遂率募乡曲，立义于关南，即从韦法保与东<br>魏司徒高敖曹战于关口。及独孤信入洛阳，隶行台杨琚防马渚。复与高敖曹接战。<br>自是每率乡兵，抗拒东魏。前后十余战，皆有功。<br>邙山之役，大军不利，宜阳、洛州皆为东魏守。崤东立义者，咸怀异望。而<br>玄母及弟并在宜阳。玄以为忠孝不两立，乃率义徒还关南镇抚。太祖手书劳之，<br>除洛阳令，封广宗县子，邑四百户。大统十三年，与开府李义孙攻拔伏流城，又<br>克孔城，即与义孙镇之。寻移镇伏流。十四年，授帅都督、东平郡守，转河南郡<br>守，加大都督。十六年，洛安民雍方隽据郡外叛，率步骑一千，自号行台，攻破<br>郡县，囚执守令。玄率弘农、九曲、孔城、伏流四城士马讨平之。魏恭帝二年，<br>拜车骑大将军、仪同三司。<br>孝闵帝践阼，进爵为伯，增邑通前九百户。保定元年，移镇蛮谷。四年，进<br>位骠骑大将军、开府仪同三司，徙镇阎韩。仍从尉迟迥围洛阳。天和元年，陕州<br>总管尉迟纲遣玄率仪同宇文能、赵乾等步骑五百于鹿卢交南，邀击东魏洛州刺史<br>独孤永业。永业有众二万余人，玄轻将五骑行前觇之，卒与之遇，便即交战，杀<br>伤数十人，获马并甲槊等，永业遂退。二年，进爵为侯。除白超防主。三年，迁<br>熊州刺史。政存简惠，百姓悦之。四年，转和州刺史、伏流防主，进爵为公。五<br>年，齐将斛律明月率众向宜阳，兵威甚盛，玄率兵御之，每战辄克。后以疾卒于<br>位。<br>史臣曰：二国争强，四郊多垒，镇守要害，义属武臣。李延孙等以勇略之姿，<br>受捍城之寄。灌瓜赠药，虽有愧于昔贤；御悔折冲，足方驾于前烈。用能观兵伊、<br>洛，保据崤、函，齐人沮西略之谋，周朝缓东顾之虑，皆数将之力也。<br><hr>
