<h4>《史部·周书·卷二十七  列传第十九》<b class="x">作者：令狐德棻等</b></h4>
<br>○长孙俭长孙绍远（弟澄兄子兕）斛斯征<br>长孙俭，河南洛阳人也。本名庆明。其先，魏之枝族，姓托拔氏。孝文迁洛，<br>改为长孙。五世祖嵩，魏太尉、北平王。俭少方正，有操行，状貌魁梧，神彩严<br>肃，虽在私室，终日俨然。性不妄交，非其同志，虽贵游造门，亦不与相见。孝<br>昌中，起家员外散骑侍郎，从尔朱天光破陇右。太祖临夏州，以俭为录事，深器<br>敬之。贺拔岳被害，太祖赴平凉，凡有经纶谋策，俭皆参预。从平侯莫陈悦，留<br>俭为秦州长史。时西夏州仍未内属，而东魏遣许和为刺史，俭以信义招之，和乃<br>举州归附。即以俭为西夏州刺史，总统三夏州。<br>时荆、襄初附，太祖表俭功绩尤美，宜委东南之任，授荆州刺史、东南道行<br>台仆射。所部郑县令泉璨为民所讼，推治获实。俭即大集僚属而谓之曰：“此由<br>刺史教诲不明，信不被物，是我之愆，非泉璨之罪。”遂于厅事前，肉袒自罚，<br>舍璨不问。于是属城肃励，莫敢犯法。魏文帝玺书劳之。太祖又与俭书曰：“近<br>行路传公以部内县令有罪，遂自杖三十，用肃群下。吾昔闻‘王臣謇謇，匪躬之<br>故’，盖谓忧公忘私，知无不为而已。未有如公刻身罚己以训群僚者也。闻之嘉<br>叹。”荆蛮旧俗，少不敬长。俭殷勤劝导，风俗大革。务广耕桑，兼习武事，故<br>得边境无虞，民安其业。吏民表请为俭构清德楼，树碑刻颂，朝议许焉。在州遂<br>历七载。<br>征授大行台尚书，兼相府司马。尝与群公侍坐于太祖。及退，太祖谓左右曰：<br>“此公闲雅，孤每与语，尝肃然畏敬，恐有所失。”他日，太祖谓俭曰：“名实<br>理须相称，尚书既志安贫素，可改名俭，以彰雅操。”又除行台仆射、荆州刺史。<br>时梁岳阳王萧詧内附，初遣使入朝，至荆州。俭于厅事列军仪，具戎服，与使人<br>以宾主礼相见。俭容貌魁伟，音声如钟，大为鲜卑语，遣人传译以问客。客惶恐<br>不敢仰视。日晚，俭乃著裙襦纱帽，引客宴于别斋。因序梁国丧乱，朝廷招携之<br>意，发言可观。使人大悦。出曰：“吾所不能测也。”<br>及梁元帝嗣位于江陵，外敦邻睦，内怀异计。俭密启太祖，陈攻取之谋。于<br>是征俭入朝，问其经略。俭对曰：“今江陵既在江北，去我不远。湘东即位，已<br>涉三年。观其形势，不欲东下。骨肉相残，民厌其毒。荆州军资器械，储积已久，<br>若大军南讨，必无匮乏之虑。且兼弱攻昧，武之善经。国家既有蜀土，若更平江<br>汉，抚而安之，收其贡赋，以供军国，天下不足定也。”太祖深然之，乃谓俭曰：<br>“如公之言，吾取之晚矣。”令俭还州，密为之备。寻令柱国、燕公于谨总戎众<br>伐江陵。事平，以俭元谋，赏奴婢三百口。太祖与俭书曰：“本图江陵，由公画<br>计，今果如所言。智者见未萌，何其妙也。但吴民离散，事藉招怀，南服重镇，<br>非公莫可。”遂令俭镇江陵，进爵昌宁公，迁大将军，移镇荆州，总管五十二州。<br>俭旧尝诣阙奏事，时值大雪，遂立于雪中待报，自旦达暮，竟无惰容。其奉<br>公勤至，皆此类也。天和三年，以疾还京。为夏州总管，薨，遗启，请葬于太祖<br>陵侧，并以所赐之宅还官。诏皆从之。追封郐公。荆民仪同赵超等七百人，感俭<br>遗爱，诣阙请为俭立庙树碑，诏许之。建德四年，诏曰：“昔叔敖辞沃壤之地，<br>萧何就穷僻之乡，以古方今，无惭曩哲。言寻嘉尚，弗忘于怀。而有司未达大体，<br>遽以其第即便给外。今还其妻子。”子隆。<br>长孙绍远，字师，河南洛阳人。少名仁。父稚，魏太师、录尚书、上党王。<br>绍远性宽容，有大度，望之俨然，朋侪莫敢亵狎。雅好坟籍，聪慧过人。时稚作<br>牧寿春，绍远幼，年甫十三。稚管记王硕闻绍远强记，心以为不然。遂白稚曰：<br>“伏承世子聪慧之姿，发于天性，目所一见，诵之于口。此既历世罕有，窃愿验<br>之。”于是命绍远试焉。读《月令》数纸，才一遍，诵之若流。自是硕乃叹服。<br>魏孝武初，累迁司徒右长史。及齐神武称兵而帝西迁，绍远随稚奔赴。又累<br>迁殿中尚书、录尚书事。太祖每谓群公曰：“长孙公任使之处，令人无反顾忧。<br>汉之萧、寇，何足多也。然其容止堂堂，足为当今模楷。”六官建，拜大司乐。<br>孝闵践阼，封上党公。<br>初，绍远为太常，广召工人，创造乐器，土木丝竹，各得其宜。为黄钟不调，<br>绍远每以为意。尝因退朝，经韩使君佛寺前过，浮图三层之上，有鸣铎焉。忽闻<br>其音，雅合宫调，取而配奏，方始克谐。绍远乃启世宗行之。绍远所奏乐，以八<br>为数。故梁黄门侍郎裴正上书，以为昔者大舜欲闻七始，下洎周武，爰创七音。<br>持林钟作黄钟，以为正调之首。诏与绍远详议往复，于是遂定以八为数焉。授小<br>司空。高祖读史书，见武王克殷而作七始，又欲废八而悬七，并除黄钟之正宫，<br>用林钟为调首。绍远奏云：“天子悬八，肇自先民，百王共轨，万世不易。下逮<br>周武，甫修七始之音。详诸经义，又无废八之典。且黄钟为君，天子正位，今欲<br>废之，未见其可。”后高祖竟行七音。属绍远遘疾，未获面陈，虑有司遽损乐器，<br>乃书与乐部齐树之。(缺)后疾甚，乃上遗表又陈之而卒。帝省表涕零，深痛惜之。<br>澄字士亮。年十岁，司徒李琰之见而奇之，遂以女妻焉。十四，从征讨，有<br>策谋，勇冠诸将。及长，容貌魁岸，风仪温雅。魏孝武初，除征东将军、渭州刺<br>史。<br>魏文帝尝与太祖及群公宴，从容言曰：“《孝经》一卷，人行之本，诸公宜<br>各引要言。”澄应声曰：“夙夜匪懈，以事一人。”座中有人次曰：“匡救其恶。”<br>既而出阁，太祖深叹澄之合机，而谴其次答者。后从太祖援玉壁，又从战邙山，<br>进位骠骑大将军、开府。孝闵践阼，拜大将军，封义门公，为玉壁总管。卒。自<br>丧初至及葬，世宗三临之。典祀中大夫宇文容谏曰：“君临臣丧，自有节制。今<br>乘舆屡降，恐乖礼典。”世宗不从。<br>澄操履清约，家无余财。太祖尝谓曰：“我于公间，志无所惜，公有所须，<br>宜即具道。”澄曰：“澄自顶至足，皆是明公恩造。即如今者，实无所须。”雅<br>对宾客，接引忘疲。虽不饮酒，而好观人酣兴。常恐座客请归，每敕中厨别进异<br>馔，留之止。<br>兕字若汗，性机辩，强记博闻，雅重宾游，尤善谈论。从魏孝武西迁。天和<br>初，累迁骠骑大将军、开府，迁绛州刺史。<br>斛斯征，字士亮，河南洛阳人。父椿，太傅、尚书令。征幼聪颖，五岁诵<br>《孝经》、《周易》，识者异之。及长，博涉群书，尤精《三礼》，兼解音律。<br>有至性，居父丧，朝夕共一溢米。以父勋累迁太常卿。<br>自魏孝武西迁，雅乐废缺，征博采遗逸，稽诸典故，创新改旧，方始备焉。<br>又乐有錞于者，近代绝无此器，或有自蜀得之，皆莫之识。征见之曰，：“此<br>錞于也。”众弗之信。征遂依干宝《周礼注》以芒筒捋之，其声极振，众乃叹<br>服。征乃取以合乐焉。六官建，拜司乐中大夫，进位骠骑大将军、开府。后高祖<br>以征治经有师法，诏令教授皇太子。宣帝时为鲁公，与诸皇子等咸服青衿，行束<br>脩之礼，受业于征，仍并呼征为夫子。儒者荣之。<br>宣帝嗣位，迁上大将军、大宗伯。时高祖初崩，梓宫在殡，帝意欲速葬，令<br>朝臣议之。征与内史宇文孝伯等固请依礼七月，帝竟不许。帝之为太子也，宫尹<br>郑译坐不能以正道调护，被谪除名。而帝雅亲爱译，至是拜译内史大夫，甚委任<br>之。译乃献新乐，十二月各一笙，每一笙用十六管。帝令与征议之，征驳而奏，<br>帝颇纳焉。及高祖山陵还，帝欲作乐，复令议其可不。征曰：“《孝经》云：<br>‘闻乐不乐’。闻尚不乐，其况作乎。”郑译曰：“既云闻乐，明即非无。止可<br>不乐，何容不奏。”帝遂依译议。译因此衔之。<br>帝后肆行非度，昏虐日甚。征以荷高祖重恩，尝备位师傅，若生不能谏，死<br>何以见高祖。乃上疏极谏，指陈帝失，帝不纳。译因谮之，遂下征狱。狱卒张元<br>哀之，乃以佩刀穿狱墙，遂出之。元卒被拷而终无所言。征遇赦得免。<br>隋文践极，例复官，除太子太傅，诏修撰乐书。开皇初，薨。子谚。征所撰<br>《乐典》十卷。<br><hr>
