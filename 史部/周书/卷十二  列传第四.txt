<h4>《史部·周书·卷十二  列传第四》<b class="x">作者：令狐德棻等</b></h4>
<br>◎晋荡公护（叱罗协冯迁）<br>晋荡公护，字萨保，太祖之兄邵惠公颢之少子也。幼方正有志度，特为德皇<br>帝所爱，异于诸兄。年十二，惠公薨，随诸父在葛荣军中。荣败，迁晋阳。太祖<br>之入关也，护以年小不从。普泰初，自晋阳至平凉，时年十九。太祖诸子并幼，<br>遂委护以家务，内外不严而肃。太祖尝叹曰：“此儿志度类我。”<br>及出临夏州，留护事贺拔岳。岳之被害，太祖至平凉，以护为都督。从征侯<br>莫陈悦，破之。后以迎魏帝功，封水池县伯，邑五百户。大统初，加通直散骑常<br>侍、征虏将军。以预定乐勋，进爵为公，增邑通前一千户。从太祖擒窦泰，复弘<br>农，破沙苑，战河桥，并有功。迁镇东将军、大都督。八年，进车骑大将军、仪<br>同三司。邙山之役，护率众先锋，为敌人所围，都督侯伏侯龙恩挺身捍御，方得<br>免。是时，赵贵等军亦退，太祖遂班师。护坐免官。寻复本位。十二年，加骠骑<br>大将军、开府仪同三司，进封中山公，增邑四百户。十五年，出镇河东，迁大将<br>军。与于谨征江陵，护率轻骑为先锋，昼夜兼行，乃遣裨将攻梁临边城镇，并拔<br>之。并擒其候骑，进兵径至江陵城下。城中不意兵至，惶窘失图。护又遣骑二千<br>断江津，收舟舰以待大军之至，围而克之。以功封子会为江陵公。初，襄阳蛮帅<br>向天保等万有余落，恃险作梗。及师还，护率军讨平之。初行六官，拜小司空。<br>太祖西巡至牵屯山，遇疾，驰驿召护。护至泾州见太祖，而太祖疾已绵笃。谓护<br>曰：“吾形容若此，必是不济。诸子幼小，寇贼未宁。天下之事，属之于汝。宜<br>勉力以成吾志。”护涕泣奉命。行至云阳而太祖崩。护秘之，至长安乃发丧。时<br>嗣子冲弱，强寇在近，人情不安。护纲纪内外，抚循文武，于是众心乃定。先是，<br>太祖常云“我得胡力”。当时莫晓其旨，至是，人以护字当之。寻拜柱国。太祖<br>山陵毕，护以天命有归，遣人讽魏帝，遂行禅代之事。<br>孝闵帝践阼，拜大司马，封晋国公，邑一万户。赵贵、独孤信等谋袭护。护<br>因贵入朝，遂执之，党与皆伏诛。拜大冢宰。时司会李植、军司马孙恒等，在太<br>祖之朝，久居权要。见护执政，恐不见容。乃密要宫伯乙弗凤、张光洛、贺拔提、<br>元进等为腹心，说帝曰：“护诛赵贵以来，威权日盛，谋臣宿将，争往附之。大<br>小政事，皆决于护。以臣观之，将不守臣节。恐其滋蔓，愿早图之。”帝然其言。<br>凤等又曰：“以先王之圣明，犹委植、恒以朝政，今若左提右挈，何向不成。且<br>晋公常云：‘我今夹辅陛下，欲行周公之事。’臣闻周公摄政七年，然后复子明<br>辟，陛下今日，岂能七年若此乎。深愿不疑。”帝愈信之。数将武士于后园讲习，<br>为执缚之势。<br>护微知之，乃出植为梁州刺史，恒为潼州刺史，欲遏其谋。后帝思植等，每<br>欲召之。护谏曰：“天下至亲，不过兄弟。若兄弟自构嫌隙，他人何易可亲。太<br>祖以陛下富于春秋，顾命托臣以后事。臣既情兼家国，实愿竭其股肱。若使陛下<br>亲览万机，威加四海，臣死之日，犹生之年。但恐除臣之后，奸回得逞其欲，非<br>唯不利陛下，亦恐社稷危亡。臣所以勤勤恳恳，干触天威者，但不负太祖之顾托，<br>保安国家之鼎祚耳。不意陛下不照愚臣款诚，忽生疑阻。且臣既为天子兄，复为<br>国家宰辅，知更何求而怀冀望？伏愿陛下有以明臣，无惑谗人之口。”因泣涕，<br>久之乃止。帝犹猜之。<br>凤等益惧，密谋滋甚。遂克日将召群公入宴，执护诛之。光洛具以其前后谋<br>告护，护乃召柱国贺兰祥、小司马尉迟纲等，以凤谋告之。祥等并劝护废帝。时<br>纲总领禁兵，护乃遣纲入宫，召凤等议事。及出，以次执送护第。因罢散宿卫兵，<br>遣祥逼帝，幽于旧邸。于是召诸公卿毕集，护流涕谓曰：“先王起自布衣，躬亲<br>行阵，勤劳王业，三十余年。寇贼未平，奄弃万国。寡人地则犹子，亲受顾命。<br>以略阳公既居正嫡，与公等立而奉之，革魏兴周，为四海主。自即位以来，荒淫<br>无度，昵近群小，疏忌骨肉，大臣重将，咸欲诛夷。若此谋遂行，社稷必致倾覆。<br>寡人若死，将何面目以见先王。今日宁负略阳，不负社稷尔。宁都公年德兼茂，<br>仁孝圣慈，四海归心，万方注意。今欲废昏立明，公等以为如何？”群臣咸曰：<br>“此公之家事，敢不惟命是听。”于是斩凤等于门外，并诛植、恒等。寻亦弑帝。<br>迎世宗于岐州而立之。<br>二年，拜太师，赐辂车冕服。封子至为崇业郡公。初改雍州刺史为牧，以护<br>为之，并赐金石之乐。武成元年，护上表归政，帝许之。军国大事尚委于护。帝<br>性聪睿，有识量，护深惮之。有李安者，本以鼎俎得宠于护，稍被升擢，位至膳<br>部下大夫。至是，护乃密令安因进食于帝，加以毒药。帝遂寝疾而崩。护立高祖，<br>百官总己以听于护。<br>自太祖为丞相，立左右十二军，总属相府。太祖崩后，皆受护处分，凡所征<br>发，非护书不行。护第屯兵禁卫，盛于宫阙。事无巨细，皆先断后闻。保定元年，<br>以护为都督中外诸军事，令五府总于天官。或有希护旨，云周公德重，鲁立文王<br>之庙，以护功比周公，宜用此礼。于是诏于同州晋国第，立德皇帝别庙，使护祭<br>焉。三年，诏曰：“大冢宰晋国公，智周万物，道济天下，所以克成我帝业，安<br>养我苍生。况亲则懿昆，任当元辅，而可同班群品，齐位众臣！自今诏诰及百司<br>文书，并不得称公名，以彰殊礼。”护抗表固让。<br>初，太祖创业，即与突厥和亲，谋为掎角，共图高氏。是年，乃遣柱国杨忠<br>与突厥东伐。破齐长城，至并州而还。期后年更举，南北相应。齐主大惧。先是，<br>护母阎姬与皇第四姑及诸戚属，并没在齐，皆被幽絷。护居宰相之后，每遣间使<br>寻求，莫知音息。至是，并许还朝，且请和好。四年，皇姑先至。齐主以护既当<br>权重，乃留其母，以为后图。仍令人为阎作书报护曰：<br>天地隔塞，子母异所，三十余年，存亡断绝，肝肠之痛，不能自胜。想汝悲<br>思之怀，复何可处。吾自念十九入汝家，今已八十矣。既逢丧乱，备尝艰阻。恒<br>冀汝等长成，得见一日安乐。何期罪衅深重，存没分离。吾凡生汝辈三男三女，<br>今日目下，不睹一人。兴言及此，悲缠肌骨。赖皇齐恩恤，差安衰暮。又得汝杨<br>氏姑及汝叔母纥干、汝嫂刘新妇等同居，颇亦自适。但为微有耳疾，大语方闻，<br>行动饮食，幸无多恙。今大齐圣德远被，特降鸿慈，既许归吾于汝，又听先致音<br>耗。积稔长悲，豁然获展。此乃仁侔造化，将何报德！<br>汝与吾别之时，年尚幼小，以前家事，或不委曲。昔在武川镇生汝兄弟，大<br>者属鼠，次者属兔，汝身属蛇。鲜于修礼起日，吾之阖家大小，先在博陵郡住。<br>相将欲向左人城，行至唐河之北，被定州官军打败。汝祖及二叔，时俱战亡。汝<br>叔母贺拔及儿元宝，汝叔母纥干及儿菩提，并吾与汝六人，同被擒捉入定州城。<br>未几间，将吾及汝送与元宝掌。贺拔、纥干，各别分散。宝掌见汝云：“我识其<br>祖翁，形状相似。”时宝掌营在唐城内。经停三日，宝掌所掠得男夫、妇女，可<br>六七十人，悉送向京。吾时与汝同被送限。至定州城南，夜宿同乡人姬库根家。<br>茹茹奴望见鲜于修礼营火，语吾云“我今走向本军。”既至营，遂告吾辈在此。<br>明旦日出，汝叔将兵邀截，吾及汝等，还得向营。汝时年十三，共吾并乘马随军，<br>可不记此事缘由也？于后，吾共汝在受阳住。时元宝、菩提及汝姑儿贺兰盛洛，<br>并汝身四人同学。博士姓成，为人严恶，汝等四人谋欲加害。吾共汝叔母等闻之，<br>各捉其儿打之。唯盛洛无母，独不被打。其后尔朱天柱亡岁，贺拔阿斗泥在关西，<br>遣人迎家累。时汝叔亦遣奴来富迎汝及盛洛等。汝时著绯绫袍、银装带，盛洛著<br>紫织成缬通身袍、黄绫里，并乘骡同去。盛洛小于汝，汝等三人并呼吾作“阿摩<br>敦”。如此之事，当分明记之耳。今又寄汝小时所著锦袍表一领，至宜检看，知<br>吾含悲戚多历年祀。<br>属千载之运，逢大齐之德，矜老开恩，许得相见。一闻此言，死犹不朽，况<br>如今者，势必聚集。禽兽草木，母子相依，吾有何罪，与汝分离，今复何福，还<br>望见汝。言此悲喜，死而更苏。世间所有，求皆可得，母子异国，何处可求。假<br>汝贵极王公，富过山海；有一老母，八十之年，飘然千里，死亡旦夕，不得一朝<br>暂见，不得一日同处，寒不得汝衣，饥不得汝食，汝虽穷荣极盛，光耀世间，汝<br>何用为？于吾何益？吾今日之前，汝既不得申其供养，事往何论。今日以后，吾<br>之残命，唯系于汝，尔戴天履地，中有鬼神，勿云冥昧而可欺负。<br>汝杨氏姑，今虽炎暑，犹能先发。关河阻远，隔绝多年，书依常体，虑汝致<br>惑，是以每存款质，兼亦载吾姓名。当识此理，不以为怪。<br>护性至孝，得书，悲不自胜，左右莫能仰视。报书曰：<br>区宇分崩，遭遇灾祸，违离膝下，三十五年。受形禀气，皆知母子，谁同萨<br>保，如此不孝！宿殃积戾，唯应赐钟，岂悟网罗，上婴慈母。但立身立行，不负<br>一物，明神有识，宜见哀怜。而子为公侯，母为俘隶，热不见母热，寒不见母寒，<br>衣不知有无，食不知饥饱，泯如天地之外，无由暂闻。昼夜悲号，继之以血，分<br>怀冤酷，终此一生，死若有知，冀奉见于泉下尔。不谓齐朝解网，惠以德音，摩<br>敦、四姑，并许矜放。初闻此旨，魂爽飞越，号天叩地，不能自胜。四姑即蒙礼<br>送，平安入境，以今月十八日于河东拜见。遥奉颜色，崩动肝肠。但离绝多年，<br>存亡阻隔，相见之始，口未忍言，唯叙齐朝宽弘，每存大德。云与摩敦虽处宫禁，<br>常蒙优礼，今者来邺，恩遇弥隆。矜哀听许摩敦垂敕，曲尽悲酷，备述家事。伏<br>读未周，五情屠割。书中所道，无事敢忘。摩敦年尊，又加忧苦，常谓寝膳贬损，<br>或多遗漏；伏奉论述，次第分明。一则以悲，一则以喜。当乡里破败之日，萨保<br>年已十余岁。邻曲旧事，犹自记忆；况家门祸难，亲戚流离，奉辞时节，先后慈<br>训，刻肌刻骨，常缠心腑。<br>天长丧乱，四海横流。太祖乘时，齐朝抚运，两河、三辅，各值神机。原其<br>事迹，非相负背。太祖升遐，未定天保，萨保属当犹子之长，亲受顾命。虽身居<br>重任，职当忧责，至于岁时称庆，子孙在庭，顾视悲摧，心情断绝，胡颜履戴，<br>负愧神明。齐朝霈然之恩，既以沾洽，爱敬之至，施及傍人。草木有心，禽鱼感<br>泽，况在人伦，而不铭戴。有家有国。信义为本，伏度来期，已应有日。一得奉<br>见慈颜，永毕生愿。生死肉骨，岂过今恩，负山戴岳，未足胜荷。<br>二国分隔，理无书信，主上以彼朝不绝子母之恩，亦赐许奉答。不期今日，<br>得通家问，伏纸呜咽，言不宣心。蒙寄萨保别时所留锦袍表，年岁虽久，宛然犹<br>识，抱此悲泣。至于拜见，事归忍死，知复何心！<br>齐朝不即发遣，更令与护书，要护重报，往返再三，而母竟不至。朝议以其<br>失信，令有司移齐曰：<br>夫有义则存，无信不立，山岳犹轻，兵食非重。故言誓弗违，重耳所以享国；<br>祝史无愧，随会所以为盟。未有司牧生民，君临有国，可以忘义而多食言者也。<br>自数属屯夷，时钟圮隔，皇家亲戚，沦陷三纪。仁姑、世母，望绝生还。彼<br>朝以去夏之初，德音爰发，已送仁姑，许归世母。乃称烦暑，指克来秋。谓其信<br>必由衷，嘉言无爽。今落木戒候，冰霜行及，方为世母虚设诡词，未议言归，更<br>征酬答。子女玉帛，既非所须，保境宁民，又云匪报。详观此意，全乖本图。爱<br>人以礼，岂为姑息。要子责诚，质亲求报，实伤和气，有悖天经。我之周室，太<br>祖之天下也，焉可捐国顾家，殉名亏实！不害所养，斯曰仁人。卧鼓潜锋，孰非<br>深计。若令迭争尺寸，两竞锥刀，瓦震长平，则赵分为二；兵出函谷，则韩裂为<br>三。安得犹全，谓无损益。<br>大冢宰位隆将相，情兼家国，衔悲茹血，分毕冤魂，岂意噬指可寻，倚门应<br>至。徒闻善始，卒无令终，百辟震惊，三军愤惋。不为孝子，当作忠臣。去岁北<br>军深入，数俘城下。虽曰班师，余功未遂。今兹马首南向，更期重入。晋人角之，<br>我之职矣。闻诸道路，早已戒严，非直北拒，又将南略。傥欲自送，此之愿也。<br>如或婴城，未能求敌，诘朝请见，与君周旋。为惠不终，只增深怨。爱亲无慢，<br>垂训尼父；矜恤穷老，贻则周文。环玦之义，事不由此，自应内省，岂宜有间。<br>移书未送而母至。举朝庆悦，大赦天下。护与母睽隔多年，一旦聚集，凡所<br>资奉，穷极华盛。每四时伏腊，高祖率诸亲戚，行家人之礼，称觞上寿。荣贵之<br>极，振古未闻。<br>是年也，突厥复率众赴期。护以齐氏初送国亲，未欲即事征讨，复虑失信蕃<br>夷，更生边患。不得已，遂请东征。九月，诏曰：“神若轩皇，尚云三战；圣如<br>姬武，且曰一戎。弧矢之威，干戈之用，帝王大器，谁能去兵。太祖丕受天命，<br>造我周室，日月所照，罔不率从。高氏乘衅跋扈，窃有并、冀，世济其恶，腥秽<br>彰闻。皇天震怒，假手突厥，驱略汾、晋，扫地无遗。季孟势穷，伯珪是蹙，坐<br>待灭亡，鉴之愚智。故突厥班师，仍屯彼境，更集诸部，倾国齐至，星流电击，<br>数道俱进，期在仲冬，同会并、邺。大冢宰晋公，朕之懿昆，任隆伊、吕，平一<br>宇宙，惟公是属。朕当亲执斧钺，庙庭祗授。有司宜勒众军，量程赴集，进止迟<br>速，委公处分。”于是征二十四军及左右厢散隶、及秦陇巴蜀之兵、诸蕃国之众<br>二十万人。十月，帝于庙庭授护斧钺。出军至潼关，乃遣柱国尉迟迥率精兵十万<br>为前锋，大将军权景宣率山南之兵出豫州，少师杨扌剽出轵关。护连营渐进，屯<br>军弘农。迥攻围洛阳。柱国齐公宪、郑国公达奚武等营于邙山。<br>护性无戎略，且此行也，又非其本心。故师出虽久，无所克获。护本令堑断<br>河阳之路，遏其救兵，然后同攻洛阳，使其内外隔绝。诸将以为齐兵必不敢出，<br>唯斥候而已。值连日阴雾，齐骑直前，围洛之军，一时溃散。唯尉迟迥率数十骑<br>捍敌，齐公宪又督邙山诸将拒之，乃得全军而返。权景宣攻克豫州，寻以洛阳围<br>解，亦引军退。杨扌剽于轵关战没。护于是班师。以无功，与诸将稽首请罪，帝<br>弗之责也。<br>天和二年，护母薨。寻有诏起令视事。四年，护巡历北边城镇，至灵州而还。<br>五年，又诏曰：“光宅曲阜，鲁用郊天之乐；地处参墟，晋有大蒐之礼。所以言<br>时计功，昭德纪行。使持节、太师、都督中外诸军事、柱国大将军、大冢宰晋国<br>公，体道居贞，含和诞德，地居戚右，才表栋隆。国步艰难，寄深夷险，皇纲缔<br>构，事均休戚。故以迹冥殆庶，理契如仁。今文轨尚隔，方隅犹阻，典策未备，<br>声名多阙，宜赐轩悬之乐，六佾之舞。”护性甚宽和，然暗于大体。自恃建立之<br>功，久当权轴。凡所委任，皆非其人。兼诸子贪残，僚属纵逸，恃护威势，莫不<br>蠹政害民。上下相蒙，曾无疑虑。高祖以其暴慢，密与卫王直图之。<br>七年三月十八日，护自同州还。帝御文安殿，见护讫，引护入含仁殿朝皇太<br>后。先是，帝于禁中见护，常行家人之礼。护谒太后，太后必赐之坐，帝立侍焉。<br>至是护将入，帝谓之曰：“太后春秋既尊，颇好饮酒。诸亲朝谒，或废引进。喜<br>怒之间，时有乖爽。比虽犯颜屡谏，未蒙垂纳。兄今既朝拜，愿更启请。”因出<br>怀中《酒诰》以授护曰：“以此谏太后。”护既入，如帝所戒，读示太后。未讫，<br>帝以玉珽自后击之，护踣于地。又令宦者何泉以御刀斫之。泉惶惧，斫不能伤。<br>时卫王直先匿于户内，乃出斩之。<br>初，帝欲图护，王轨、宇文神举、宇文孝伯颇豫其谋。是日，轨等并在外，<br>更无知者。杀护讫，乃召宫伯长孙览等告之，即令收护子柱国谭国公会、大将军<br>莒国公至、崇业公静、正平公乾嘉，及乾基、乾光、乾蔚、乾祖、乾威等，并柱<br>国侯伏侯龙恩、龙恩弟大将军万寿、大将军刘勇、中外府司录尹公正、袁杰、膳<br>部下大夫李安等，于殿中杀之。齐王宪白帝曰：“李安出自皂隶，所典唯庖厨而<br>已。既不预时政，未足加戮。”高祖曰：“公不知耳，世宗之崩，安所为也。”<br>十九日，诏曰：<br>君亲无将，将而必诛。太师、大家宰、晋公护，地实宗亲，义兼家国。爰初<br>草创，同济艰难，遂任总朝权，寄深国命。不能竭其诚效，罄以心力，尽事君之<br>节，申送往之情。朕兄略阳公，英风秀远，神机颖悟，地居圣胤，礼归当璧。遗<br>训在耳，忍害先加。永寻摧割，贯切骨髓。世宗明皇帝聪明神武，惟几藏智。护<br>内怀凶悖，外托尊崇。凡厥臣民，谁亡怨愤。<br>朕纂承洪基，十有三载，委政师辅，责成宰司。护志在无君，义违臣节。怀<br>兹虿毒，逞彼狼心，任情诛暴，肆行威福，朋党相扇，贿货公行，所好加羽毛，<br>所恶生疮磐。朕约己菲躬，情存庶政。每思施宽惠下，辄抑而不行。遂使户口凋<br>残，征赋劳剧，家无日给，民不聊生。且三方未定，边隅尚阻，疆场待戎旗之备，<br>武夫资捍城之力。侯伏侯龙恩、万寿、刘勇等，未效庸勋，先居上将，高门峻宇，<br>甲第雕墙，实繁有徒，同恶相济。民不见德，唯利是视。百姓嗷嗷，道路以目；<br>含生业业，相顾钳口。常恐七百之基，忽焉颠坠，亿兆之命，一旦阽危，上累祖<br>宗之灵，下负苍生之责。<br>今肃正典刑，护已即罪，其余凶党，咸亦伏诛。氛雾既清，遐迩同庆。朝政<br>惟新，兆民更始。可大赦天下，改天和七年为建德元年。<br>护世子训为蒲州刺史。其夜，遣柱国、越国公盛乘传往蒲州，征训赴京师，<br>至同州赐死。护长史代郡叱罗协、司录弘农冯迁及所亲任者，皆除名。护子昌城<br>公深使突厥，遣开府宇文德赍玺书就杀之。三年，诏复护及诸子先封，谥护曰荡，<br>并改葬之。<br>叱罗协，本名与高祖讳同，后改焉。少寒微，尝为州小吏，以恭谨见知。恒<br>州刺史杨钧擢为从事。及魏末，六镇搔扰，客于冀州。冀州为葛荣所围，刺史以<br>协为统军，委以守御。俄而城陷，协没于荣。荣败，事汾州刺史尔朱兆，颇被亲<br>遇，补录事参军。兆为天柱大将军，转司马。兆与齐神武初战不利，还上党，令<br>协在建州督军粮。后使协至洛阳，与其诸叔计事，谋讨齐神武。兆等军败，还并<br>州，令协治肆州刺史。兆死，遂事窦泰。泰甚礼之。泰为御史中尉，以协为治书<br>侍御史。泰向潼关，协为监军。泰死，协亦见获。太祖以其在关岁久，授大丞相<br>府东阁祭酒、抚军将军、银青光禄大夫，转录事参军，迁主簿，加通直散骑常侍，<br>摄大行台郎中，累迁相府属从事中郎。<br>协历仕二京，详练故事。又深自克励，太祖颇委任之。然犹以其家属在东，<br>疑其有恋本之望。及河桥战不利，协随军而还。太祖知协不贰，封冠军县男，邑<br>二百户。寻加车骑将军、左光禄大夫。九年，除直阁将军、恒州大中正，加都督，<br>进爵为伯，增邑八百户。寻迁大都督、仪同三司。初，太祖欲经略汉中，令协行<br>南岐州刺史，并节度东益州戎马事。魏废帝元年，即授南岐州刺史。时东益州刺<br>史杨辟邪据州反。二年，协率所部兵讨之，军次涪水。会有氐贼一千人断道破桥。<br>协遣仪同仇买等行前击之，贼开路，协乃领所部渐进。又有氐贼一千人邀协，协<br>乃将兵四百人守硖道，与贼短兵接战，贼乃退避。辟邪弃城走，协追斩之，群氐<br>皆伏。以功授开府。仍为大将军尉迟迥长史，率兵伐蜀。既入剑阁，迥令协行潼<br>州事。时有五城郡氐酋赵雄杰等扇动新、潼、始三州民反叛，聚结二万余人，在<br>州南三里，隔涪水，据槐林山，置栅拒守。梓潼郡民邓朏、王令公等招诱乡邑万<br>余人，复在州东十里，涪水北，置栅以应之。同逼州城。城中粮少，军人乏食。<br>协抚安内外，咸无异心。遣仪同伊娄训、大都督司马裔等将步骑千余人，夜渡涪<br>水击雄杰，一战破之。令公以雄杰败，亦弃栅走还本郡。复与邓朏等更率万余人，<br>于郡东南隔水置栅，断绝驿路。协遣仪同杨长乐，与司马裔等率师讨之；复遣大<br>都督裴孟尝领百骑继进，为其声势。孟尝既至梓潼，值水涨不得即渡。而王令公、<br>邓朏见孟尝骑少，乃将三千余人围之数重。孟尝以众寡不敌，各弃马短兵接战。<br>从辰至午，于阵斩令公及朏等。贼徒既失渠帅，遂即散走。其徒党仍据旧栅。而<br>孟尝方得渡水与长乐合，即勒兵攻栅。经三日，贼乃请降。此后数有反叛，协辄<br>遣兵讨平之。<br>魏恭帝三年，太祖征协入朝，论蜀中事，乃赐姓宇文氏，增邑通前一千五百<br>户。晋公护既杀孙恒、李植等，欲委腹心于司会柳庆、司宪令狐整等。庆、整并<br>辞不堪，俱荐协。语在庆、整传。护遂征协入朝。既至，护引与同宿，深寄托之。<br>协欣然承奉，誓以躯命自效。护大悦，以为得协之晚。即授军司马，委以兵事。<br>寻转治御正，又授护府长史，进爵为公，增邑一千户。常在护侧，陈说时事，多<br>被纳用。世宗知其材识庸浅，每折之。数谓之曰：“汝何知也！”犹以护所亲任，<br>难即屏黜，每含容之。及世宗崩，便授协司会中大夫、中外府长史。协形貌瘦小，<br>举措偏急。既以得志，每自矜高。朝士有来请事者，辄云“汝不解，吾今教汝”，<br>及其所言，多乖事衷。当时莫不笑之。<br>保定二年，追论平蜀功，别封一子县侯。又于蜀中食邑一千户，入其租赋之<br>半。晋公护以协竭忠于己，每提奖之，频考上中，赏以粟帛。迁少保，转少傅，<br>进位大将军，爵南阳郡公，兼营作副监。宫室既成，以功赐爵洛邑县公，回授一<br>子。协既受护重委，冀得婚连帝室，乃求复旧姓叱罗氏。护为奏请，高祖许之。<br>又进位柱国。护以协年老，许其致仕，而协贪荣，未肯告退。护诛，协除名。<br>建德三年，高祖以协宿齿，授仪同三司，赐爵南阳郡公，时与论说旧事。是<br>岁卒，年七十六。子金嗣。<br>冯迁，字羽化。父漳，州从事。及迁官达，追赠仪同三司、陕州刺史。迁少<br>修谨，有干能，州辟从事。魏神龟中，刺史杨钧引为中兵参军事，转定襄令，寻<br>为并州水曹参军。所历之职，咸以勤恪著称。<br>及魏孝武西迁，乃弃官，与直阁将军冯灵豫入关。即从魏孝武复潼关，定回<br>洛，除给事中。后从太祖擒窦泰，复弘农，战沙苑，皆有功。授都督、龙骧将军、<br>羽林监，封独显县伯，邑六百户。及洛阳之战，迁先登陷阵，遂中重疮，仅得不<br>死。以功加辅国将军、军师都督，进爵为侯。久之，出为广汉郡守。时蜀土初平，<br>人情扰动，迁政存简恕，夷俗颇安之。魏恭帝二年，就加车骑将军、大都督、通<br>直散骑常侍。镇樊城。寻拜汉东郡守。孝闵帝践阼，入为晋公护府掾，加车骑大<br>将军、仪同三司，进爵临高县公。寻迁护府司录，进授骠骑大将军、开府仪同三<br>司。<br>迁性质直，小心畏慎，虽居枢要，不以势位加人。兼明恋时事，善于断决。<br>每校阅文簿，孜孜不倦，从辰逮夕，未尝休止。以此甚为护所委任。后以其朝之<br>旧齿，欲以衣锦荣之，乃授陕州刺史，进爵隆山郡公，增邑并前二千户。迁本寒<br>微，不为时辈所重，一旦刺举本州，唯以谦恭接待乡邑，人无怨者。复入为司录，<br>转工部中大夫，历军司马，迁小司空。自天和已后，迁以年老，委任稍衰。及护<br>诛，犹除名。建德末，卒于家，时年七十八。子恕，位至仪同三司、伏夷镇将、<br>平寇县伯。<br>护所委信者，又有朔方边平，位至大将军、军司马、护府司马。护败，亦除<br>名。<br>史臣曰：仲尼有言：“可与适道，未可与权。”夫道者，率礼之谓也；权者，<br>反经之谓也。率礼由乎正理，易以成佐世之功；反经系乎非常，难以定匡时之业。<br>故得其人则治，伊尹放太甲，周旦相孺子是也；不得其人则乱，新都迁汉鼎，晋<br>氏倾魏族是也。是以先王明上下之序，圣人重君臣之分。委质同于股肱，受爵均<br>其休戚。当其亲受顾托，位居宰衡，虽复承利剑，临沸鼎，不足以慑其虑；据帝<br>图，君海内，不足以回其心。若斯人者，固以功与山岳争其高，名与穹壤齐其久<br>矣。有周受命之始，宇文护实预艰难。及太祖崩殂，诸子冲幼，群公怀等夷之志，<br>天下有去就之心。卒能变魏为周，俾危获乂者，护之力也。向使加之以礼让，继<br>之以忠贞，桐宫有悔过之期，未央终天年之数，则前史所载，焉足以道哉。然护<br>寡于学术，昵近群小，威福在己，征伐自出。有人臣无君之心，为人主不堪之事。<br>忠孝大节也，违之而不疑；废弑至逆也，行之而无悔。终于身首横分，妻孥为戮，<br>不亦宜乎。<br><hr>
