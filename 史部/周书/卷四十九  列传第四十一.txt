<h4>《史部·周书·卷四十九  列传第四十一》<b class="x">作者：令狐德棻等</b></h4>
<br>○萧詧（子岿岿子琮詧子灊岩岌岑岿子瓛蔡大宝大宝弟大<br>业王操魏益德尹正薛晖许孝敬甄玄成刘盈岑善方傅准宗如<br>周萧欣柳洋徐岳王抃范迪沈君游袁敞）<br>萧詧，字理孙，兰陵人也，梁武帝之孙，昭明太子统之第三子。幼而好学，<br>善属文，尤长佛义。特为梁武帝所嘉赏。梁普通六年，封曲江县公。中大通三年，<br>进封岳阳郡王。历官宣惠将军，知石头戍事，琅邪、彭城二郡太守，东扬州刺史。<br>初，昭明卒，梁武帝舍詧兄弟而立简文，内常愧之，宠亚诸子，以会稽人物殷阜，<br>一都之会，故有此授，以慰其心。詧既以其昆弟不得为嗣，常怀不平。又以梁武<br>帝衰老，朝多秕政，有败亡之渐，遂蓄聚货财，交通宾客，招募轻侠，折节下之。<br>其勇敢者多归附，左右遂至数千人，皆厚加资给。<br>中大同元年，除持节，都督雍梁东益南北秦五州、郢州之竟陵、司州之随郡<br>诸军事，西中郎将，领宁蛮校尉，雍州刺史。詧以襄阳形胜之地，又是梁武创基<br>之所，时平足以树根本，世乱可以图霸功，遂克己励节，树恩于百姓，务修刑政，<br>志存绥养。乃下教曰：<br>昔之善为政者，不独师所见。藉听众贤，则所闻自远；资鉴外物，故在瞩致<br>明。是以庞参恤民，盖访言于高逸；马援居政，每责成于掾史；王沉爰加厚赏；<br>吕虔功有所由：故能显美政于当年，流芳尘于后代。<br>吾以陋识，来牧盛藩。每虑德不被民，政道或紊。中宵拊枕，对案忘饥，思<br>纳良谟，以匡弗逮。雍州部内有不便于民，不利于政，长吏贪残，戍将瑽弱，关<br>市恣其裒刻，豪猾多所苞藏，并密以名闻，当加厘正。若刺史治道之要，弛张未<br>允，循酷乖理，任用违才，或爱狎邪佞，或斥废忠謇，弥思启告，用袪未悟。盐<br>梅舟楫，允属良规，苦口恶石，想勿余隐。并广示乡闾，知其款意。<br>于是境内称治。<br>太清二年，梁武帝以詧兄河东王誉为湘州刺史，徙湘州刺史张缵为雍州以代<br>詧。缵恃其才望，志气矜骄，轻誉少年，州府迎候有阙。誉深衔之。及至镇，遂<br>托疾不与缵相见。后闻侯景作乱，颇凌蹙缵。缵惧为所擒，乃轻舟夜遁，将之雍<br>部，复虑詧拒之。梁元帝时镇江陵，与缵有旧，缵将因之以毙詧兄弟。会梁元帝<br>与誉及信州刺史、桂阳王慥各率所领，入援金陵。慥下峡至江津，誉次江口，<br>梁元帝届郢州之武成。属侯景已请和，梁武帝诏罢援军。誉自江口将旋湘镇，忄<br>造欲待梁元帝至，谒督府，方还州。缵时在江陵，乃贻梁元帝书曰：“河东戴樯<br>上水，欲袭江陵。岳阳在雍，共谋不逞。”江陵游军主朱荣又遣使报云：“桂阳<br>住此，欲应誉、詧。”梁元帝信之，乃凿船沉米，斩缆而归。至江陵，收慥杀<br>之。令其子方等、王僧辩等相继攻誉于湘州。誉又告急于詧。詧闻之大怒。<br>初，梁元帝将援建业，令所督诸州，并发兵下赴国难。詧遣府司马刘方贵领<br>兵为前军，出汉口。及将发，元帝又使谘议参军刘谷喻詧，令自行。詧辞颇不顺，<br>元帝又怒。而方贵先与詧不协，潜与元帝相知，克期袭詧。未及发，会詧以他事<br>召方贵，方贵疑谋泄，遂据樊城拒命。詧遣使魏益德、杜岸等众军攻之。方贵窘<br>急，令其子迁超乞师于江陵。元帝乃厚资遣缵，若将述职，而密援方贵。缵次大<br>堤，樊城已陷。詧擒方贵兄弟及党与，并斩之。<br>缵因进至州，詧迁延不受代，乃以西城居之，待之以礼。军民之政，犹归于<br>詧。詧以构其兄弟，事始于缵，将密图之。缵惧，请元帝召之。元帝乃征缵于詧，<br>詧留不遣。杜岸兄弟绐缵曰：“民观岳阳殿下，势不仰容。不如且往西山，以避<br>此祸。使君既得物情，远近必当归集，以此义举，事无不济。”缵深以为然，因<br>与岸等结盟誓。缵又要雍州人席引等于西山聚众。缵乃服妇人衣，乘青布舆，与<br>亲信十余人出奔。引等与杜岸驰告詧。詧令中兵参军尹正共岸等率兵追讨，并擒<br>之。缵惧不免，因请为沙门。<br>詧时以誉危急，乃留谘议参军蔡大宝守襄阳，率众二万、骑千匹伐江陵以救<br>之。于时江陵立栅，周绕郭邑，而北面未就。詧因攻之。元帝大惧，乃遣参军庾<br>奂谓詧曰：“正德肆乱，天下崩离。汝复效尤，将欲何谓？吾蒙先宫爱顾，以汝<br>兄弟见属。今以侄伐叔，逆顺安在？”詧谓奂曰：“家兄无罪，累被攻围。同气<br>之情，岂可坐观成败。七父若顾先恩，岂应若是。如能退兵湘水，吾便旋旆襄阳。”<br>詧既攻栅不克，退而筑城。又尽锐攻之。会大雨暴至，平地水四尺，詧军中<br>沾渍，众颇离心。其将杜岸、岸弟幼安及其兄子龛，惧詧不振，以其属降于江陵。<br>詧众大骇，其夜遁归襄阳，器械辎重，多没于湕水。初，詧囚张缵于军，至是，<br>先杀缵而后退焉。<br>杜岸之降也，请以五百骑袭襄阳。去城三十里，城中觉之。蔡大宝乃辅察母<br>保林龚氏，登陴闭门拒战。会詧夜至，龚氏不知其败，谓为贼也，至晓见詧，乃<br>纳之。岸等以詧至，遂奔其兄巘于广平。詧遣将尹正、薛晖等攻拔之，获巘、岸<br>等，并其母妻子女，并于襄阳北门杀之。尽诛诸杜宗族亲者，其幼稚疏属下蚕室。<br>又发掘其坟墓，烧其骸骨，灰而扬之。<br>詧既与江陵构隙，恐不能自固，大统十五年，乃遣使称藩，请为附庸。太祖<br>令丞相府东阁祭酒荣权使焉。詧大悦。是岁，梁元帝令柳仲礼率众进图襄阳。詧<br>惧，乃遣其妻王氏及世子灊为质以请救。太祖又令荣权报命，仍遣开府杨忠率兵<br>援之。十六年，杨忠擒仲礼。平汉东，詧乃获安。时朝议欲令詧发丧嗣位，詧以<br>未有玺命，辞不敢当。荣权时在詧所，乃驰还，具言其状。太祖遂令假散骑常侍<br>郑穆及荣权持节策命詧为梁王。詧乃于襄阳置百官，承制封拜。十七年，詧留蔡<br>大宝居守，乃自襄阳来朝。太祖谓詧曰：“王之来此，颇由荣权，王欲见之乎？”<br>詧曰：“幸甚。”太祖乃召权与詧相见。仍谓之曰：“荣权，吉士也，寡人与之<br>从事，未尝见其失信。”詧曰：“荣常侍通二国之言无私，故詧今者得归诚魏阙<br>耳。”<br>魏恭帝元年，太祖令柱国于谨伐江陵，詧以兵会之。及江陵平，太祖立詧为<br>梁主，居江陵东城，资以江陵一州之地。其襄阳所统，尽归于我。詧乃称皇帝于<br>其国，年号大定。追尊其父统为昭明皇帝，庙号高宗，统妃蔡氏为昭德皇后，又<br>尊其所生母龚氏为皇太后，立妻王氏为皇后，子岿为皇太子。其庆赏刑威，官方<br>制度，并同王者。唯上疏则称臣，奉朝廷正朔。至于爵命其下，亦依梁氏之旧。<br>其戎章勋级，则又兼用柱国等官。又追赠叔父邵陵王纶太宰，谥曰壮武。赠兄河<br>东王誉丞相，谥曰武桓。太祖乃置江陵防主，统兵居于西城，名曰助防。外示助<br>詧备御，内实兼防詧也。<br>初，江陵灭，梁元帝将王琳据湘州，志图匡复。及詧立，琳乃遣其将潘纯陀、<br>侯方儿来寇。詧出师御之，纯陀等退归夏口。詧之四年，詧遣其大将军王操率兵<br>略取王琳之长沙、武陵、南平等郡。五年，王琳又遣其将雷文柔袭陷监利郡，太<br>守蔡大有死之。寻而琳与陈人相持，称藩乞师于詧。詧许之。师未出而琳军败，<br>附于齐。是岁，其太子岿来朝京师。詧之六年夏，震，其前殿崩，压杀二百余人。<br>初，江陵平，詧将尹德毅说詧曰：“臣闻人主之行，与匹夫不同。匹夫者，<br>饰小行，竞小廉，以取名誉。人主者，定天下，安社稷，以成大功。今魏虏贪婪，<br>罔顾吊民伐罪之义，必欲肆其残忍，多所诛夷，俘囚士庶，并为军实。然此等戚<br>属，咸在江东，念其充饵豺狼，见拘异域，痛心疾首，何日能忘！殿下方清宇宙，<br>绍兹鸿绪。悠悠之人，不可门到户说。其涂炭至此，咸谓殿下为之。殿下既杀人<br>父兄，孤人子弟，人尽仇也，谁与为国。但魏之精锐，尽萃于此，犒师之礼，非<br>无故事。若殿下为设享会，因请于谨等为欢。彼无我虞，当相率而至，预伏武士，<br>因而毙之。分命果毅，掩其营垒，斩馘逋丑，俾无遗噍。江陵百姓，抚而安之，<br>文武官寮，随即诠授。既荷更生之惠，孰不忻戴圣明。魏人慑息，未敢送死。王<br>僧辩之徒，折简可致。然后朝服济江，入践皇极，缵尧复禹，万世一时。晷刻之<br>间，大功可立。古人云：‘天与不取，反受其咎；时至不行，反受其殃。’愿殿<br>下恢弘远略，勿怀匹夫之行。”詧不从，谓德毅曰：“卿之此策，非不善也。然<br>魏人待我甚厚，未可背德。若遽为卿计，则邓祁侯所谓人将不食吾余也。”<br>既而阖城长幼，被虏入关，又失襄阳之地。詧乃追悔曰：“恨不用尹德毅之<br>言，以至于是。”又见邑居残毁，干戈日用，耻其威略不振，常怀忧愤。乃著<br>《愍时赋》以见意。其词曰：<br>嗟余命之舛薄，实赋运之逢屯。既殷忧而弥岁，复坎壈以相邻。昼营营而<br>至晚，夜耿耿而通晨。望否极而云泰，何杳杳而无津。悲晋玺之迁赵，痛汉鼎之<br>移新。无田、范之明略，愧夷、齐之得仁。遂胡颜而苟免，谓小屈而或申。岂妖<br>沴之无已，何国步之长沦。<br>恨少生而轻弱，本无志于爪牙。谢两章之雄勇，恧二东之英华。岂三石于杜<br>鄮，异五马于琅邪。直受性而好善，类蓬生之在麻。冀无咎而沾庆，将保静而<br>蠲邪。何昊穹之弗惠，值上帝之纡奢。神州鞠为茂草，赤县绕于长蛇。徒仰天而<br>太息，空抚衿而咨嗟。<br>惟古人之有怀，尚或感于知己。况华萼联于霄极，宠渥流于无已。或小善而<br>必褒，时片言而见美。昔待罪于禹川，历三考而无纪。获免戾于明时，遂超隆于<br>宗子。始解印于稽山，即驱传于湘水。彼南阳之旧国，实天汉之嘉祉。既川岳之<br>形胜，复龙跃之基趾。皆首赏之谬及，谓维城之足恃。值诸侯之携贰，遂留滞于<br>樊川。等勾践之绝望，同重耳之终焉。望南枝而洒泣，或东顾而潺湲。归欤之情<br>何极，首丘之思邈然。<br>忽值魏师入讨，于彼南荆。既车徒之赩赫，遂一鼓而陵城。同寤生之舍许，<br>等小白之全邢。伊社稷之不泯，实有感于恩灵。矧吾人之固陋，迥飘薄于流萍。<br>忽沉滞于兹土，复期月而无成。昔方千而畿甸，今七里而磐萦。寡田邑而可赋，<br>阙丘井而求兵。无河内之资待，同荥阳之未平。夜骚骚而击柝，昼孑孑而扬旌。<br>烽凌云而回照，马伏枥而悲鸣。既有怀于斯日，亦焉得而云宁。<br>彼云梦之旧都，乃标奇于昔者。验往记而瞻今，何名高而实寡。寂寥井邑，<br>荒凉原野。徒揄扬于宋玉，空称嗟于司马。南方卑而叹屈，长沙湿而悲贾。余家<br>国之一匡，庶兴周而祀夏。忽萦忧而北屈，岂年华之天假。<br>加以狗盗鼠窃，蜂虿狐狸。君圉隶而为寇，聚臧获而成师。窥觎津渚，跋扈<br>江眉。屡征肇于殷岁，频战起于轩时。有扈兴于《夏典》，《采芑》著于《周诗》。<br>方叔振于蛮貊，伯禽捷于淮夷。在逋秽其能几，会斩馘而搴旗。彼积恶之必稔，<br>岂天灵之我欺。交川路之云拥，理惆怅而未怡。<br>詧在位八载，年四十四，保定二年二月，薨。其群臣等葬之于平陵，谥曰宣<br>皇帝，庙号中宗。<br>詧少有大志，不拘小节。虽多猜忌，而知人善任使，抚将士有恩，能得其死<br>力。性不饮酒，安于俭素，事其母以孝闻。又不好声色，尤恶见妇人，虽相去数<br>步，遥闻其臭。经御妇人之衣，不复更着。又恶见人发，白事者必方便以避之。<br>其在东扬州颇放诞，省览簿领，好为戏论之言，以此获讥于世。笃好文义，所著<br>文集十五卷，内典《华严》、《般若》、《法华》、《金光明义疏》四十六卷，<br>并行于世。詧疆土既狭，居常怏怏。每诵“老马伏枥，志在千里，烈士暮年，壮<br>心不已”，未尝不盱衡扼腕，叹咤者久之。遂以忧愤发背而殂。高祖又命其太子<br>岿嗣位，年号天保。<br>岿字仁远，詧之第三子也。机辩有文学。善于抚御，能得其下欢心。嗣位之<br>元年，尊其祖母龚太后曰太皇太后，嫡母王皇后曰皇太后，所生曹贵嫔曰皇太妃。<br>其年五月，其太皇太后薨，谥曰元太后。九月，其太妃又薨，谥曰孝皇太妃。二<br>年，皇太后薨，谥曰宣静皇后。<br>五年，陈湘州刺史华皎、巴州刺史戴僧朔并来附，皎送其子玄响为质于岿，<br>仍请兵伐陈。岿上言其状。高祖诏卫公直督荆州总管权景宣、大将军元定等赴之。<br>岿亦遣其柱国王操率水军二万，会皎于巴陵。既而与陈将吴明彻等战于沌口，直<br>军不利，元定遂没。岿大将军李广等亦为陈人所虏，长沙、巴陵并陷于陈。卫公<br>直乃归罪于岿之柱国殷亮。岿虽以退败不独在亮，然不敢违命，遂诛之。吴明彻<br>乘胜攻克岿河东郡，获其守将许孝敬。明年，明彻进寇江陵，引江水灌城。岿出<br>顿纪南以避其锐。江陵副总管高琳与其尚书仆射王操拒守。岿马军主马武、吉彻<br>等击明彻，败之。明彻退保公安。岿乃还江陵。<br>岿之八年，陈又遣其司空章昭达来寇。江陵总管陆腾及岿之将士击走之。昭<br>达又寇竟陵之青泥，岿令其大将军许世武赴援，大为昭达所破。<br>初，华皎、戴僧朔从卫公直与陈人战败，率其麾下数百人归于岿。岿以皎为<br>司空，封江夏郡公。以僧朔为车骑将军，封吴兴县侯。岿之十年，皎来朝。至襄<br>阳，请卫公直曰：“梁主既失江南诸郡，民少国贫。朝廷兴亡继绝，理宜资赡，<br>岂使齐桓、楚庄独擅救卫复陈之美。望借数州，以裨梁国。”直然之，乃遣使言<br>状高祖。高祖许之，诏以基、平、鄀三州归之于岿。<br>及高祖平齐，岿朝于邺。高祖虽以礼接之，然未之重也。岿知之，后因宴承<br>间，乃陈其父荷太祖拯救之恩，并叙二国艰虞，唇齿掎角之事。词理辩畅，因涕<br>泗交流。高祖亦为之歔欷。自是大加赏异，礼遇日隆。后高祖复与之宴，齐氏故<br>臣吒列长义亦预焉。高祖指谓岿曰：“是登陴骂朕者也。”岿曰：“长义未能辅<br>桀，翻敢吠尧。”高祖大笑。及酒酣，高祖又命琵琶自弹之。仍谓岿曰：“当为<br>梁主尽欢。”岿乃起，请舞。高祖曰：“梁主乃能为朕舞乎？”岿曰：“陛下既<br>亲抚五弦，臣何敢不同百兽。”高祖大悦，赐杂缯万段、良马数十匹，并赐齐后<br>主妓妾，及常所乘五百里骏马以遗之。<br>及隋文帝执政，尉迟迥、王谦、司马消难等各起兵。时岿将帅皆密请兴师，<br>与迥等为连衡之势，进可以尽节于周氏，退可以席卷山南。岿固以为不可。俄而<br>消难奔陈，迥等相次破灭。<br>隋文帝既践极，恩礼弥厚。遣使赐金三百两、银一千两、布帛万段、马五百<br>匹。开皇二年，隋文帝备礼纳岿女为晋王妃。又欲以其子玚尚兰陵公主。由是<br>罢江陵总管，岿专制其国。四年，岿来朝长安，隋文帝甚敬待之。诏岿位在王公<br>之上，赐缣万匹，珍玩称是。及还，亲执其手谓之曰：“梁主久滞荆、楚，未复<br>旧都，故乡之念，良轸怀抱。朕当振旅长江，相送旋反耳。”<br>岿在位二十三载，年四十四，五年五月薨。其群臣葬之于显陵，谥曰孝明皇<br>帝，庙号世宗。<br>岿孝悌慈仁，有君人之量。四时祭享，未尝不悲慕流涕。性尤俭约，御下有<br>方，境内称治。所著文集及《孝经》、《周易义记》及《大小乘幽微》，并行于<br>世。隋文帝又命其太子萧琮嗣位，年号广运。<br>琮字温文。性倜傥不羁，博学有文义，兼善弓马。初封东阳王，寻立为皇太<br>子。及嗣位，隋文帝征琮叔父岑入朝，因留不遣。复置江陵总管以监之。<br>琮之二年，隋文帝又征琮入朝。琮率其臣下二百余人朝于长安。隋文帝仍遣<br>武乡公崔弘度将兵戍江陵。军至鄀州，琮叔父岩及弟瓛等惧弘度掩袭之，遂虏<br>居民奔于陈。隋文帝于是废梁国，曲赦江陵死罪，给民复十年。梁二主各给守墓<br>十户。寻拜琮为柱国，封莒国公。<br>自詧初即位，岁在乙亥，至是，岁在丁未，凡三十有三岁矣。<br>詧子灊，追谥孝惠太子；岩，封安平王；岌，东平王；岑，河间王，后改封<br>吴郡王。岿子瓛，义兴王；瑑，晋陵王；璟，临海王；珣，南海王；玚，义<br>安王；瑀，新安王。<br>詧之在藩及居帝位，以蔡大宝为股肱，王操为腹心，魏益德、尹正、薛晖、<br>许孝敬、薛宣为爪牙，甄玄成、刘盈、岑善方、傅准、褚珪、蔡大业典众务。张<br>绾以旧齿处显位，沈重以儒学蒙厚礼。自余多所奖拔，咸尽其器能。及岿纂业，<br>亲贤并用，将相则华皎、殷亮、刘忠义，宗室则萧欣、萧翼，民望则萧确、谢温、<br>柳洋、王湜、徐岳，外戚则王抃、王诵、殷琏，文章则刘孝胜、范迪、沈君游、<br>君公、柳信言，政事则袁敞、柳庄、蔡延寿、甄诩、皇甫兹。故能保其疆土，而<br>和其民人焉。<br>今载詧子灊等及蔡大宝以下尤著者，附于左。其在梁、陈、隋已有传，及岿<br>诸子未任职者，则不兼录。<br>灊字道远，詧之长子也。母曰宣静皇后。幼聪敏，有成人之量。詧之为梁王，<br>立为世子。寻病卒。及詧称帝，追谥焉。<br>岩字义远，詧第五子也。性仁厚，善于抚接。历侍中、荆州刺史、尚书令、<br>太尉、太傅。入陈，授平东将军、东扬州刺史。及陈亡，百姓推岩为主，以御隋<br>师。为总管宇文述所破，伏法于长安。<br>岌，詧第六子也。性淳和，幼而好学。位至侍中、中卫将军。岿之五年，卒，<br>赠侍中、司空。谥曰孝。<br>岑字智远，詧第八子也。位至太尉。性简贵，御下严整。及琮嗣位，自以望<br>重属尊，颇有不法，故隋文征入朝。拜大将军，封怀义郡公。<br>瓛字钦文，岿第三子也。幼有令誉，能属文，特为岿所爱。位至荆州刺史。<br>初，隋师至鄀州，梁之百寮咸恐惧，计无所出。唯瓛建议南奔。入陈，授侍中、<br>安东将军、吴州刺史。及陈亡，吴人推为主以御隋师。战而败，与岩同时伏法。<br>蔡大宝字敬位，济阳考城人。祖履，齐尚书祠部郎。父点，梁尚书仪曹郎、<br>南衮州别驾。<br>大宝少孤，而笃学不倦，善属文。初以明经对策第一，解褐武陵王国左常侍。<br>尝以书干仆射徐勉，大为勉所赏异。乃令与其子游处，所有坟籍，尽以给之。遂<br>博览群书，学无不综。<br>詧初出第，勉仍荐大宝为侍读，兼掌记室。寻除尚书仪曹郎。出镇会稽，大<br>宝为记室，领长流。詧莅襄阳，迁谘议参军。及梁元帝与河东王誉结隙，詧令大<br>宝使江陵以观之。梁元帝素知大宝，见之甚悦。乃示所制《玄览赋》，令注解焉。<br>三日而毕。元帝大嗟赏之，赠遗甚厚。大宝还白詧云：“湘东必有异图，祸乱将<br>作，不可下援台城。”詧纳之。及为梁王，除中书侍郎，兼吏部，掌大选事，领<br>襄阳太守，迁员外散骑常侍、吏部郎，俄转吏部尚书。军国之事，咸委决焉。加<br>授大将军，迁尚书仆射，进号辅国将军。又除使持节、宣惠将军、雍州刺史。<br>詧于江陵称帝，征为侍中、尚书令，参掌选事，又加云麾将军，荆州刺史。<br>进位柱国、军师将军，领太子少傅，转安前将军，封安丰县侯，邑一千户。从岿<br>入朝，领太子太傅。岿嗣位，册授司空、中书监、中权大将军，领吏部尚书。固<br>让司空，许之。加特进。岿之三年，卒。岿哭之恸，自卒及葬，三临其丧。赠司<br>徒，进爵为公。谥曰文凯。配食詧庙。<br>大宝性严整，有智谋，雅达政事，文词赡速。詧之章表书记教令诏册，并大<br>宝专掌之。詧推心委任，以为谋主。时人以詧之有大宝犹刘先主之有孔明焉。所<br>著文集三十卷，及《尚书义疏》，并行于世。有四子。<br>次子延寿，有器识，博涉经籍，尤善当世之务。尚詧女宣成公主。历中书郎、<br>尚书右丞、吏部郎、御史中丞。从琮入隋，授开府仪同三司，秘书丞。终于成州<br>刺史。大宝弟大业。<br>大业字敬道。有至行，父没，居丧过礼。性宽恕，学涉经史，有将命材，屡<br>充使诣阙。初以西中郎府参军随詧之镇。詧称帝，历尚书左丞、开远将军、监利<br>郡守、散骑常侍、卫尉卿。岿嗣位，迁都官尚书，除贞毅将军、漳川太守。入为<br>左民尚书、太常卿。岿之七年，卒，赠金紫光禄大夫。谥曰简。有五子，允恭最<br>知名。起家著作佐郎、太子舍人。梁灭入陈，拜尚书库部郎。陈亡入隋，授起居<br>舍人。<br>王操字子高。其先，太原晋阳人也。詧母龚氏之外弟也。祖灵庆，海盐令。<br>父景休，临川内史。<br>操性敦厚，有筹略，博涉经史，在公恪勤。初为詧外兵参军，亲任亚于蔡大<br>宝。詧承制，除尚书左丞。及称帝，迁五兵尚书、大将军、郢州刺史。寻进位柱<br>国，封新康县侯。岿嗣位，授镇右将军、尚书仆射。<br>及吴明彻为寇，岿出顿纪南，操抚循将士，莫不用命。明彻既退，江陵获全，<br>操之力也。迁侍中、中卫将军、尚书令、开府仪同三司，参掌选事，领荆州刺史。<br>操既位居朝右，每自挹损，深得当时之誉。岿之十四年，卒。岿举哀于朝堂，流<br>涕谓其群臣曰：“天不使吾平荡江表，何夺吾贤相之速也。”及葬，亲祖于瓦官<br>门。赠司空，进爵为公。谥曰康节。有七子。次子衡最知名。有才学，起家秘书<br>郎。历太子洗马、中书、黄门侍郎。<br>魏益德，襄阳人也。有才干，胆勇过人。数从军征讨，以功累迁至郡守。詧<br>莅襄阳，以益德为其府司马。詧承制，拜将军。寻加大将军。及詧称帝，进位柱<br>国，封上黄县侯，邑千户，加车骑将军。詧之二年，卒，赠司空。谥曰忠壮。进<br>爵为公。岿之五年，以益德配食詧庙。<br>尹正，其先天水人。詧莅雍州，正为其府中兵参军。擒张缵，获杜岸，皆正<br>之力。詧承制，以为将军。寻拜大将军。及称帝，除护军将军，进位柱国，封新<br>野县侯，邑千户。詧之三年，卒，赠开府仪同三司。谥曰刚。岿之五年，以正配<br>食詧庙。子德毅，多权略，位至大将军。后以见疑赐死。<br>薛晖，河东人也。有才略。身长八尺，形貌甚伟。尝督禁旅，为詧爪牙，当<br>御侮之任。与尹正攻获杜岸于南阳。詧承制，拜将军。寻加大将军，进位柱国，<br>除领军将军。岿之二年，卒，赠开府仪同三司。有六子，子建、子尚知名。<br>许孝敬，吴人，小名嗣儿。劲勇过人，为詧骁将。以大将军守河东。既无救<br>援，为吴明彻所擒，遂戮于建康市。赠车骑大将军。子世武嗣。少袭父大将军，<br>好勇不拘行检。重宾客，施与不节。资产既尽，郁郁不得志，遂谋奔陈。事觉，<br>伏诛。<br>又有大将军李广，会稽人。早事詧，以敢勇闻。沌口之役，先登力战。及华<br>皎军败，为吴明彻所擒。将降之，广辞色不屈，遂被害。赠太尉，追封建兴县公。<br>谥曰忠武。<br>甄玄成字敬平，中山人。博达经史，善属文。少为简文所知。以录事参军随<br>詧镇襄阳。转中记室参军，掌书记，颇参政事。以江陵甲兵殷盛，遂怀贰心。密<br>书与梁元帝，申其诚款。遂有得其书者，进之于詧。詧深信佛法，常愿不杀诵<br>《法华经》人。玄成素诵《法华经》，遂以此获免。詧后见之，常曰：“甄公好<br>得《法华经》力。”历位中书侍郎、御史中丞、祠部尚书、吏部尚书。詧之六年，<br>卒，赠侍中、护军将军。有文集二十卷。子诩，少沈敏，闲习政事。历中书舍人、<br>尚书右丞。从琮入隋，授开府仪同三司，终于太府少卿。<br>刘盈，彭城人，以西中郎府录事参军随詧之镇。有器度，勤于在公。詧之军<br>国经谋，颇得参预。历黄门郎、中书监、雍州刺史、尚书仆射。岿之七年，卒，<br>赠本官。第三子然，于时颇知名。隋鹰击郎将。<br>岑善方字思义，南阳棘阳人，汉征南大将军彭之后也。祖惠甫，给事中。父<br>昶，散骑侍郎。善方有器局，博综经史，善于辞令。以刑狱参军随詧至襄阳。詧<br>初请内附，以善方兼记室，充使诣阙。应对闲敏，深为太祖所嘉。自此往来，凡<br>数十反。魏恭帝二年，授骠骑大将军、开府仪同三司，封长宁县公。詧之承制也，<br>授中书舍人，迁襄阳郡守。及称帝，征为太舟卿，领中书舍人，转太府，领舍人<br>如故。寻迁散骑常侍、起部尚书。善方性清慎，有当世干能，故詧委以机密。詧<br>之七年，卒，赠太常卿。谥曰敬。所著文集十卷。<br>有七子，并有操行。之元、之利、之象最知名。之元，太子舍人，早卒。高<br>祖录善方充使之功，追之利、之象入朝。授之利帅都督、代王记室参军。后仕隋，<br>历安固令、郴义江三州司马、零陵郡丞。之象掌式中士，隋文帝相府参军事。后<br>仕隋，历尚书虞部员外郎、邵陵上宜渭南邯郸四县令。<br>傅准，北地人。祖照，金紫光禄大夫。父谞，湘东王外兵参军。准有文才，<br>善词赋。以西中郎参军随詧之镇。官至度支尚书。岿之七年，卒，赠太常卿。谥<br>曰敬康。所著文集二十卷。有二子，曰秉曰执，并材兼文史。秉，尚书右丞。执，<br>中书舍人、尚书左丞。<br>宗如周，南阳人。有才学，容止详雅。以府僚随詧，历黄门、散骑、列卿，<br>后至度支尚书。岿之九年，卒。如周面狭长，詧以《法华经》云“闻经随喜，面<br>不狭长”，尝戏之曰：“卿何为谤经？”如周踧<imgheight=32width=32border=0src=/bzk/Z107.bmp>，自陈不谤。詧又谓之如初。<br>如周惧，出告蔡大宝。大宝知其旨，笑谓之曰：“君当不谤余经，政应不信《法<br>华》耳。”如周乃悟。又尝有人诉事于如周，谓为经作如州官也，乃曰：“某有<br>屈滞，故来诉如州官。”如周曰：“尔何小人，敢呼我名！”其人惭谢曰：“只<br>言如州官作如州，不知如州官名如周。早知如州官名如周，不敢唤如州官作如周。”<br>如周乃笑曰：“命卿自责，见侮反深。”众咸服其宽雅。有七子。希颜、希华知<br>名。希颜有文学，仕至中书舍人。希华博通经术，为荆楚儒宗。<br>萧欣，梁武帝弟安成康王秀之孙，炀王机之子也。幼聪警，博综坟籍，善属<br>文。詧践位，以欣袭机封。历侍中、中书令、尚书仆射、尚书令。岿之二十三年，<br>卒，赠司空。欣与柳信言，当岿之世，俱为一时文宗。有集三十卷。又著《梁史》<br>百卷，遭乱失本。<br>柳洋，河东解人。祖惔，尚书左仆射。父昭，中书侍郎。洋少有文学，以<br>礼度自拘，与王湜俱以风范方正为当时所重。位至吏部尚书，出为上黄郡守。梁<br>国废，以郡归隋，授开府仪同三司。寻卒。<br>徐岳，东海人，尚书左仆射、开府仪同三司、简肃公勉之少子也。少方正，<br>博通经史。初为东阳王琮师。琮为皇太子，授詹事。及嗣位，除侍中、左民尚书，<br>俄迁尚书仆射。从琮入隋，授上开府仪同三司。终于陈州刺史。子凯，秘书郎。<br>岳兄矩，有文学，善吏事。颇黩于货贿。位至度支尚书。子敬，鸿胪卿。<br>王抃，琅邪临沂人。祖琳，侍中、太府卿。父锡，侍中。抃少有令誉，尚詧<br>妹庐陵长公主。历秘书郎、太子舍人、宣成王友、庐陵内史。詧践位，授侍中、<br>吏部尚书。岿之四年，使诣阙，卒于宾馆。赠侍中、右光禄大夫。子瓘，有文词，<br>黄门侍郎。抃弟湜，方雅有器识。位至都官尚书。岿之二十年，卒。子怀，秘书<br>郎，隋沔阳令。<br>范迪，顺阳人。祖缜，尚书左丞。父胥，鄱阳内史。迪少机辩，善属文。历<br>中书黄门侍郎、尚书右丞、散骑常侍。岿之十七年，卒。有文集十卷。子裒。迪<br>弟遹，文采劣于迪，而经术过之。位至中卫、东平王长史。<br>沈君游，吴兴人。祖僧鳷，左民尚书。父巡，东阳太守。君游博学有词采，<br>位至散骑常侍。岿之十二年，卒。有文集十卷。<br>弟君公，有干局，美风仪，文章典正，特为岿所重。历中书黄门侍郎、御史<br>中丞。自都官尚书为义兴王瓛师。从瓛奔陈，授侍中、太子詹事。隋平陈，以瓛<br>同谋度江，伏诛。<br>袁敞，陈郡人。祖昂，司空。父士俊，安成内史。敞少有器量，博涉文史。<br>以吏部郎使诣阙。时主者以敞班在陈使之后，敞固不从命。主者诘之，敞对曰：<br>“昔陈之祖父乃梁诸侯之下吏也。弃忠与义，盗有江东。今大周朝宗万国，招携<br>以礼，若使梁之行人在陈人之后，便恐彝伦失序。岂使臣之所望焉。”主者不能<br>屈，遂以状奏。高祖善之，乃诏敞与陈使异日而进。还，以称旨，迁侍中，转左<br>民尚书。从琮入隋，授开府仪同三司。终于谯州刺史。子谧、谦。<br>史臣曰：梁主任术好谋，知贤养士，盖有英雄之志，霸王之略焉。及淮海版<br>荡，骨肉猜贰，拥众自固，称藩内款，终能据有全楚，中兴颓运。虽土宇殊于旧<br>邦，而位号同于曩日。贻厥自远，享国数世，可不谓贤哉。嗣子纂承旧业，增修<br>遗构，赏罚得衷，举厝有方。密迩寇仇，则威略具举；朝宗上国，则声猷远振。<br>岂非继世之令主乎！<br><hr>
