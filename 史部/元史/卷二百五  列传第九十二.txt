<h4>《史部·元史·卷二百五  列传第九十二》<b class="x">作者：宋濂等</b></h4>
<br>◎宦者<br>前世宦者之祸尝烈矣，元之初兴，非能有鉴乎古者，然历十有余世，考其乱<br>亡之所由，而初不自阉人出，何哉？盖自太祖选贵臣子弟给事内廷，凡饮食、冠<br>服、书记，上所常御者，各以其职典之，而命四大功臣世为之长，号四怯薛。故<br>天子前后左右，皆世家大臣及其子孙之生而贵者，而宦官之擅权窃政者不得有为<br>于其间。虽或有之，然不旋踵而遂败。此其诒谋，可谓度越前代者矣。如李邦宁<br>者，以亡国阉竖，遭遇世祖，进齿荐绅，遂跻极品，然其言亦有可称者焉。至于<br>朴不花，乃东夷之人，始以西宫同里，因缘柄用，遂与权奸同恶相济，讫底于诛<br>戮，则固有以致之也。用特著之于篇。<br>李邦宁，字叔固，钱唐人，初名保宁，宋故小黄门也。宋亡，从瀛国公入见<br>世祖，命给事内庭，警敏称上意。令学国书及诸蕃语，即通解，遂见亲任。授御<br>带库提点，升章佩少监，迁礼部尚书，提点太医院事。成宗即位，进昭文馆大学<br>士、太医院使。帝尝寝疾，邦宁不离左右者十余月。武宗立，命为江浙行省平章<br>政事，邦宁辞曰：“臣以阉腐余命，无望更生，先朝幸赦而用之，使得承乏中涓，<br>高爵厚禄，荣宠过甚。陛下复欲置臣宰辅，臣何敢当。宰辅者，佐天子共治天下<br>者也，奈何辱以寺人。陛下纵不臣惜，如天下后世何，诚不敢奉诏。”帝大悦，<br>使大臣白其言于太后及皇太子，以彰其善。<br>帝尝奉皇太后燕大安阁，阁中有故箧，问邦宁曰：“此何箧也？”对曰：<br>“此世祖贮裘带者。臣闻有圣训曰：‘藏此以遗子孙，使见吾朴俭，可为华侈之<br>戒。’”帝命发箧视之，叹曰：“非卿言，朕安知之。”时有宗王在侧，遽曰：<br>“世祖虽神圣，然啬于财。”邦宁曰：“不然。世祖一言，无不为后世法；一予<br>夺，无不当功罪。且天下所入虽富，苟用不节，必致匮乏。自先朝以来，岁赋已<br>不足用，又数会宗藩，资费无算，旦暮不给，必将横敛掊怨，岂美事耶。”太后<br>及帝深然其言。俄加大司徒、尚服院使，遥授丞相，行大司农，领太医院事，阶<br>金紫光禄大夫。<br>太庙旧尝遣官行事，至是复欲如之，邦宁谏曰：“先朝非不欲亲致飨祀，诚<br>以疾废礼耳。今陛下继成之初，正宜开彰孝道，以率先天下，躬祀太室，以成一<br>代之典。循习故弊，非臣所知也。”帝称善。即日备法驾，宿斋宫，且命邦宁为<br>大礼使。礼成，加恩三代：曾祖颐，赠银青光禄大夫、司徒，谥敬懿；祖德懋，<br>赠仪同三司、大司徒，谥忠献；父捴，赠太保、开府仪同三司，谥文穆。<br>仁宗即位，以邦宁旧臣，赐钞千锭，辞弗受。国学将释奠，敕遣邦宁致祭于<br>文宣王。点视毕，至位立，殿户方辟，忽大风起，殿上及两庑烛尽灭，烛台底铁<br>鐏入地尺，无不拔者，邦宁悚息伏地，诸执事者皆伏。良久风定，乃成礼，邦宁<br>因惭悔累日。<br>初，仁宗为皇太子，丞相三宝奴等用事，畏仁宗英明，邦宁揣知其意，言于<br>武宗曰：“陛下富于春秋，皇子渐长，父作子述，古之道也。未闻有子而立弟者。”<br>武宗不悦曰：“朕志已定，汝自往东宫言之。”邦宁惭惧而退。仁宗即位，左右<br>咸请诛之，仁宗曰：“帝王历数，自有天命，其言何足介怀。”加邦宁开府仪同<br>三司，为集贤院大学士。以疾卒。<br>朴不花，高丽人，亦曰王不花。皇后奇氏微时，与不花同乡里，相为依倚。<br>及选为宫人，有宠，遂为第二皇后，居兴圣宫，生皇太子爱猷识理达腊。于是不<br>花以阉人入事皇后者有年，皇后爱幸之，情意甚胶固，累迁官至荣禄大夫、资正<br>院使。资正院者，皇后之财赋悉隶焉。<br>至正十八年，京师大饥疫，时河南北、山东郡县皆被兵，民之老幼男女，避<br>居聚京师，以故死者相枕藉。不花欲要誉一时，请于帝，市地收瘗之，帝赐钞七<br>千锭，中宫及兴圣、隆福两宫，皇太子、皇太子妃，赐金银及他物有差，省院施<br>者无算；不花出玉带一、金带一、银二锭、米三十四斛、麦六斛、青貂银鼠裘各<br>一袭以为费。择地自南北两城抵卢沟桥，掘深及泉，男女异圹，人以一尸至者，<br>随给以钞，舁负相踵。既覆土，就万安寿庆寺建无遮大会。至二十年四月，前后<br>瘗者二十万，用钞二万七千九十余锭、米五百六十余石。又于大悲寺修水陆大会<br>三昼夜，凡居民病者予之药，不能丧者给之棺。翰林学士承旨张翥为文颂其事，<br>曰《善惠之碑》。<br>于是帝在位久，而皇太子春秋日盛，军国之事，皆其所临决。皇后乃谋内禅<br>皇太子，而使不花喻意于丞相太平，太平不答。二十年，太平乃罢去，而独搠思<br>监为丞相。时帝益厌政，不花乘间用事，与搠思监相为表里，四方警报、将臣功<br>状，皆抑而不闻，内外解体。然根株盘固，气焰薰灼，内外百官趋附之者十九。<br>又宣政院使脱欢，与之同恶相济，为国大蠹。<br>二十三年，监察御史也先帖木儿、孟也先不花、傅公让等乃劾奏朴不花、脱<br>欢奸邪，当屏黜。御史大夫老的沙以其事闻，皇太子执不下，而皇后庇之尤固，<br>御史乃皆坐左迁。治书侍御史陈祖仁，连上皇太子书切谏之，而台臣大小皆辞职，<br>皇太子乃为言于帝，令二人皆辞退。而祖仁言犹不已，又上皇帝书言：“二人乱<br>阶祸本，今不芟除，后必不利。汉、唐季世，其祸皆起此辈，而权臣、藩镇乘之。<br>故千寻之木，吞舟之鱼，其腐败必由于内，陛下诚思之，可为寒心。臣愿俯从台<br>谏之言，将二人特加摈斥，不令以辞退为名，成其奸计。海内皆知陛下信赏必罚，<br>自此二人始，将士孰不效力，寇贼亦皆丧胆，天下可全，而有以还祖宗之旧。若<br>优柔不断，彼恶日盈，将不可制。臣宁饿死于家，誓不与同朝，牵联及祸。”语<br>具《陈祖仁传》。会侍御史李国凤亦上书皇太子，言：“不花骄恣无上，招权纳<br>赂，奔竞之徒，皆出其门，骎骎有赵高、张让、田令孜之风，渐不可长，众人所<br>共知之，独主上与殿下未之知耳。自古宦者，近君亲上，使少得志，未有不为国<br>家祸者。望殿下思履霜坚冰之戒，早赐奏闻，投之西夷，以快众心，则纪纲可振。<br>纪纲振，则天下之公论为可畏，法度为不可犯，政治修而百废举矣。”由是帝大<br>怒，国凤、祖仁等亦皆左迁。<br>时老的沙执其事颇力，皇太子因恶之，而皇后又谮之于内，帝以老的沙母舅<br>故，封为雍王，遣归国。已而复以不花为集贤大学士、崇正院使，皇后之力也。<br>老的沙至大同，遂留孛罗帖木儿军中。是时，搠思监、朴不花方倚扩廓帖木儿为<br>外援，怨孛罗帖木儿匿老的沙不遣，遂诬孛罗帖木儿与老的沙谋不轨。二十四年，<br>诏削其官，使解兵柄归四川。孛罗帖木儿知不出帝意，皆搠思监、朴不花所为，<br>怒不奉诏。宗王不颜帖木儿等为表言其诬枉，而朝廷亦畏其强不可制，复下诏数<br>搠思监、朴不花互相壅蔽簧惑主听之罪，屏搠思监于岭北，窜朴不花于甘肃，以<br>快众愤，而复孛罗帖木儿官爵。然搠思监、朴不花皆留京城，实未尝行。未几，<br>孛罗帖木儿遣秃坚帖木儿以兵向阙，声言清君侧之恶。四月十二日，驻于清河，<br>帝遣达达国师问故，往复者数四，言必得搠思监、朴不花乃退兵。帝度其势不可<br>解，不得已，执两人畀之，其兵乃退。朴不花遂为孛罗帖木儿所杀。事具搠思监、<br>孛罗帖木儿传。<br><hr>
