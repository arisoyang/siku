<h4>《史部·元史·卷一百七十五  列传第六十二》<b class="x">作者：宋濂等</b></h4>
<br>○姚燧<br>姚燧，字端甫，世系见燧伯父枢传。父格。燧生三岁而孤，育于伯父枢。枢<br>隐居苏门，谓燧蒙暗，教督之甚急，燧不能堪。杨奂驰书止之曰：“燧，令器也，<br>长自有成尔，何以急为！”且许醮以女。年十三，见许衡于苏门。十八，始受学<br>于长安。时未尝为文，视流辈所作，惟见其不如古人，则心弗是也。二十四，始<br>读韩退之文，试习为之，人谓有作者风。稍就正于衡，衡亦赏其辞，且戒之曰：<br>“弓矢为物，以待盗也；使盗得之，亦将待人。文章固发闻士子之利器，然先有<br>能一世之名，将何以应人之见役者哉！非其人而与之，与非其人而拒之，钧罪也，<br>非周身斯世之道也。”至元七年，衡以国子祭酒教贵胄，奏召旧弟子十二人，燧<br>自太原驿致馆下。<br>燧年三十八，始为秦王府文学。未几，授奉议大夫，兼提举陕西、四川、中<br>兴等路学校。十二年，以秦王命，安辑庸蜀。明年，汉嘉新附，入谕其民。又奉<br>命招王立于合州。又明年，抚循夔府。凡三使蜀，皆称职。十七年，除陕西汉中<br>道提刑按察司副使。录囚延安，逮系诖误，皆纵释之，人服其明决。调山南湖北<br>道。按部澧州，兴学赈民，孜孜如弗及。二十三年，自湖北奉旨趋朝。明年，为<br>翰林直学士。二十七年，授大司农丞。元贞元年，以翰林学士召修《世祖实录》。<br>初置检阅官，究核故事，燧与侍读高道凝总裁之，书成。大德五年，授中宪大夫、<br>江东廉访使，移病太平。九年，拜中奉大夫、江西行省参知政事。<br>至大元年，仁宗居藩邸，开宫师府，燧年已七十，遣正字吕洙，如汉征四皓<br>故事，起燧为太子宾客。未几，除承旨学士，寻拜太子少傅。武宗面谕燧，燧拜<br>辞，谢曰：“昔臣先伯父枢尝除是官，尚不敢拜，臣何敢受！”明年，授荣禄大<br>夫、翰林学士承旨、知制诰兼修国史。四年，得告南归，中书以承旨召；明年，<br>复召。燧以病，俱不赴。卒于家，年七十六。谥曰文。<br>燧先在苏门山时，读《通鉴纲目》，尝病国统散于逐年，不能一览而得其离<br>合之概，至告病江东，著《国统离合表》若干卷，年经而国纬之，如《史记》诸<br>《表》，将附朱熹《凡例》之后，复取徽、建二本校仇，得三误焉，序于《表》<br>首。略曰：“其一，建安二十五年，徽本作‘延康元年’。《凡例》：中岁改元，<br>在兴废存亡之际，以前为正。当从建本，于建安二十五年下，注‘改元延康’。<br>其二，章武三年，徽本大书‘三年，后主禅建兴元年’，建本无‘三年’，则昭<br>烈为无终。徽、建皆曰‘后主’，于君臣父子之教，所害甚大，是起十四卷、尽<br>十六卷，凡曰后主者，皆失于刊正也。当于三年下注‘帝禅建兴元年’，明年大<br>书‘帝禅建兴二年’，庶前后无龃龉也。其三，天宝十五载注‘肃宗皇帝至德元<br>载’，明年惟曰‘二载’，为无始。当大书‘二载’上加‘肃宗皇帝至德’，使<br>上同于开元。三者钧失，而建安之取，至德之去，统固在也。若章武之距建兴，<br>才三年耳，遽有帝父主子之异，岂不于统大有关乎！”详见《序篇》。<br>燧之学，有得于许衡，由穷理致知，反躬实践，为世名儒。为文闳肆该洽，<br>豪而不宕，刚而不厉，舂容盛大，有西汉风，宋末弊习，为之一变。盖自延祐以<br>前，文章大匠，莫能先之。或谓世无知燧者，曰：“岂惟知之，读而能句，句而<br>得其意者，犹寡。”燧曰：“世固有厌空桑而思闻鼓缶者乎，然文章以道轻重，<br>道以文章轻重。彼复有班孟坚者出，表古今人物，九品中必以一等置欧阳子，则<br>为去圣贤也有级而不远，其文虽无谢、尹之知，不害于行后。岂有一言几乎古，<br>而不闻之将来乎！”当时孝子顺孙，欲发挥其先德，必得燧文始可传信；其不得<br>者，每为愧耻。故三十年间，国朝名臣世勋、显行盛德，皆燧所书。每来谒文，<br>必其行业可嘉，然后许可，辞无溢美。又稍广置燕乐，燧则为之喜而援笔大书，<br>否则弗易得也。时高丽沈阳王父子，连姻帝室，倾赀结朝臣。一日，欲求燧诗文，<br>燧靳不与，至奉旨，乃与之。王赠谢币帛、金玉、名画五十篚，盛陈致燧。燧即<br>分散诸属官及史胥侍从，止留金银，付翰林院为公用器皿，燧一无所取。人问之，<br>燧曰：“彼藩邦小国，唯以货利为重，吾能轻之，使知大朝不以是为意”。其器<br>识豪迈过人类如此。然颇恃才，轻视赵孟頫、元明善辈，故君子以是少之。平生<br>所著，有《牧庵文集》五十卷行于世。子三：埙，圻，城。<br>○郭贯<br>郭贯，字安道，保定人。以才行见推择，为枢密中书掾，调南康路经历，擢<br>广西道提刑按察司判官，会例格，授济南路经历。至元二十七年，拜监察御史。<br>承诏分江北沿淮草地，劾淮西宣慰使昂吉儿父子专权，久不迁调，蠹政害民。三<br>十年，佥湖南肃政廉访司事。大德初，迁湖北道，言“今四省军马，以数万计，<br>征八百媳妇国，深入为炎瘴万里不毛之地，无益于国。”五年，迁江西道，赈恤<br>饥民，有惠政，入为御史台都事。八年，迁集贤待制，进翰林直学士，奉诏与辽<br>阳行省平章政事别速台彻里帖木儿往镇高丽。十一年，召为河东廉访副使。<br>至大二年，仁宗至五台山，贯进见，仁宗因问：“廉访使灭里吉歹何以有善<br>政？”左右对曰：“皆副使郭贯之教也。”因赐贯玛瑙数珠、金织文币，入为吏<br>部考功郎，遂拜治书侍御史。四年，除礼部尚书，帝亲书其官阶曰嘉议大夫，以<br>授有司。皇庆元年，擢淮西廉访使，寻留不遣，改侍御史，俄迁翰林侍讲学士。<br>明年，出为淮西廉访使。建言“宜置常平仓，考校各路农事”。延祐二年，召拜<br>中书参知政事。明年，升左丞，加集贤大学士。五年，除太子詹事。贯言：“皇<br>太子受金宝已三年，宜行册礼；又，辅导之官，早宜选置。”从之。六年，加太<br>子宾客，谒告还家。至治元年，复起为集贤大学士，寻致仕。泰定元年，迁翰林<br>学士承旨，不起。至顺二年，以疾卒，年八十有二。赠光禄大夫、河南行省平章<br>政事、柱国，追封蔡国公，谥文宪。贯博学，精于篆籀，当世册宝碑额，多出其<br>手云。<br>○夹谷之奇<br>夹谷之奇，字士常，其先出女真加古部，后讹为夹谷，由马纪岭撒曷水徙家<br>于滕州。之奇少孤，舅杜氏携之至东平，因受业于康晔。授济宁教授，辟中书省<br>掾。大兵南伐宋，授行省左右司都事。时行省官与中书权臣有隙，特遣使核其财<br>用，而之奇职文书，亦被按问。张弘范率其属诣使者言：“夹谷都事素公清，若<br>少有侵渔，弘范当与连坐。”会御史台立，擢之奇佥江南浙西道提刑按察司事，<br>既而移佥江北淮东。至元十九年，召为吏部郎中，立陟降澄汰之法，著为令式。<br>岁大旱，有司议平谷价，以遏腾涌之患。之奇言：“莫若省经费，辍土木之役，<br>庶足召和气，弭灾变，而有丰稔之期。”二十一年，迁左赞善大夫。时裕宗为皇<br>太子，每进见，必赐坐，顾遇甚优。权臣有欲以均输法益国赋者，虑提刑按察司<br>挠其事，请令与转运司并为一职，诏集群臣议之。之奇言：“按察司者，控制诸<br>路，发擿奸伏，责任匪轻。若使理财，则心劳事冗，将弥缝自救之不暇，又安能<br>绳纠他人哉！并之弗便。”事遂寝。又与谕德李谦条具时政十事，上之皇太子：<br>一曰正心，二曰睦亲，三曰崇俭，四曰几谏，五曰戢兵，六曰亲贤，七曰革敝，<br>八曰尚文，九曰定律，十曰正名。会皇太子薨，除翰林直学士，改吏部侍郎，遂<br>拜侍御史。二十五年，丁母忧，以吏部尚书起复，屡请终制，不许。明年，卒。<br>之奇虑识精审，明于大体，而不忽细微，为政卓卓可称，虽老于吏学者，自<br>以为不及。为文章尤简严有法，多传于世云。<br>○刘赓<br>刘赓，字熙载，洺水人。五世祖逸，以郡吏治狱，有阴德。祖肃，为左三部<br>尚书。赓幼有文名，师事翰林学士王磐。至元十三年，用荐者授国史院编修官。<br>十六年，迁应奉翰林文字。辟为司徒府长史，仍兼应奉。补外，同知德州事，考<br>满，擢太庙署丞、太常博士，拜监察御史。是时，御史中丞崔彧好盛气待人，他<br>御史拜谒，或平受之，独见赓，则待以上客。大德二年，升翰林直学士。六年，<br>奉使宣抚陕西。由侍讲学士升学士。至大二年，迁礼部尚书，仍兼翰林学士。寻<br>拜侍御史。顷之，还翰林为学士承旨，兼国子祭酒。国学故事，伴读生以次出补<br>吏，莫不争先出。时有一生，亲老且贫，同舍生有名在前者，因博士以告曰：<br>“我齿颇少，请让之先。”赓曰：“让，德之恭也。”从其让，别为书荐其人，<br>朝廷反先用之。自是六馆之士，皆知让之为美德也。皇庆元年，迁集贤大学士，<br>仍兼国子祭酒。延祐元年，复为承旨；六年，拜太子宾客；七年，复入集贤为大<br>学士；寻又入翰林为承旨。泰定元年，加光禄大夫。会集议上尊号，赓独抗言其<br>不可，事遂已。天历元年卒，年八十一。<br>赓久典文翰，当时大制作多出其手，以耆年宿德，为朝廷所推重云。<br>○耶律有尚<br>耶律有尚，字伯强，辽东丹王十世孙。祖父在金世尝官于东平，因家焉。有<br>尚资识绝人，笃志于学，受业许衡之门，号称高第弟子。其学邃于性理，而尤以<br>诚为本，仪容辞令，动中规矩，识与不识，莫不服其为有道之君子。至元八年，<br>衡罢中书左丞，除集贤大学士，兼国子祭酒，以教国人之子弟，乃奏以门人十二<br>人为斋长以伴读，有尚其一也。十年，衡告免还乡里，朝廷乃以有尚等为助教，<br>嗣领其学事。居久之，拜监察御史，不赴。除秘书监丞，出知蓟州，为政以宽简<br>得民情。裕宗在东宫，召为詹事院长史。自有尚既去，而国学事颇废，廷议以谓<br>非有尚无足以继衡者，除国子司业。时学馆未建，师弟子皆寓居民屋，有尚屡以<br>为言。二十四年，朝廷乃大起学舍，始立国子监，立监官，而增广弟子员。于是<br>有尚升国子祭酒，儒风为之丕振。二十七年，以亲老，辞职归。大德改元，复召<br>为国子祭酒。寻除集贤学士，兼其职。顷之，迁太常卿，又迁集贤学士。八年，<br>葬父还乡里。已而朝廷思用老儒，以安车召之于家，累辞不允，复起为昭文馆大<br>学士，兼国子祭酒，阶中奉大夫。<br>有尚前后五居国学，其立教以义理为本，而省察必真切；以恭敬为先，而践<br>履必端悫。凡文词之小技，缀缉雕刻，足以破裂圣人之大道者，皆屏黜之。是以<br>诸生知趋正学，崇正道，以经术为尊，以躬行为务，悉为成德达材之士。大抵其<br>教法一遵衡之旧，而勤谨有加焉。身为学者师表者数十年，海内宗之，犹如昔之<br>宗衡也。有尚既以年老，力请还家，朝廷复颁楮币七千缗，即其家赐之。卒年八<br>十六，赐谥文正。<br>○郝天挺<br>郝天挺，字继先，出于朵鲁别族，自曾祖而上，居安肃州。父和上拔都鲁，<br>太宗、宪宗之世多著武功，为河东行省五路军民万户。天挺英爽刚直，有志略，<br>受业于遗山元好问，以勋臣子，世祖召见，嘉其容止，有旨：宜任以政，俾执文<br>字，备宿卫春宫。裕宗遇之甚厚。建省云南，选官属，遂除参议云南行尚书省事，<br>寻升参知政事，又擢陕西汉中道廉访使。未几，入为吏部尚书，寻除陕西行御史<br>台中丞，又迁四川行省参政及江浙行省左丞，俱不赴。拜中书左丞，与宰相论事，<br>有不合，辄面斥之。一日，以奏事敷陈明允，特赐黄金百两，不受。帝曰：“非<br>利汝也，第旌汝肯言耳。”<br>成宗崩，仁宗以太后命，首定大难，及武宗还自朔方，遂入正大统，定策之<br>际，天挺与有力焉。仁宗临御，收召故老天挺与少保张闾等十人，共议大政，革<br>尚书省之弊，遂成皇庆之治。又出为江西、河南二省右丞，召拜御史中丞。入见，<br>首陈纪纲之要，以猎为喻曰：“御史职在击奸，犹鹰扬焉，禽之，弱者易获也，<br>其力大者，必借人力。不然，不惟失其前禽，仍或有伤鹰之患矣。”帝嘉其言，<br>既出，台臣皆以为贺，风纪大振。又上疏陈七事，曰惜名爵、抑浮费、止括田、<br>久任使、论好事、奖农务本、励学养士，诏中书省举行之。寻俾均逸于外，拜河<br>南行省平章政事。时河南王卜怜吉歹为丞相，待以师礼，由是政化大行。<br>皇庆二年卒，年六十七。赠光禄大夫、中书平章政事、柱国，追封冀国公，<br>谥文定。天挺尝修《云南实录》五卷，又注唐人《鼓吹集》一十卷，行于世。<br>子佑，字君辅，小字朵鲁别台。由宿卫补官，仁宗时拜殿中侍御史，以廉直<br>著名，大受知遇。迁陕西行省参知政事，拜陕西行御史台侍御史。<br>○张孔孙<br>张孔孙，字梦符，其先出辽之乌若部，为金人所并，遂迁隆安。父之纯，为<br>东平万户府参议，夜梦谒孔子庙，得赐嘉果，已而孔孙生，因丐名于衍圣公，遂<br>名今名。既长，以文学名，辟万户府议事官，万户严忠范之兄为陕西行省平章政<br>事，聘孔孙，以母老不应。<br>时汴梁既下，太常乐师流寓东平，旧章缺落，止存登歌一章而已。世祖居潜<br>邸，尝召乐师至日月山观之，至是，徐世隆奏帝，宜增设宫县及文、武二舞，以<br>备大典。因诏徐世隆为太常卿，而孔孙以奉礼郎为之副，以董乐师，肄成，献之<br>京师。廉希宪居政府，辟为掾。及安童为相，尤礼重之，授户部员外郎，出为南<br>京总管府判官。时方议下襄樊，朝廷急用兵，孔孙谓：“今以越境私贩坐罪者，<br>动以千数，宜开自新之条，俾得效战赎死。”朝论采之。佥四川道提刑按察司事，<br>寻升湖北道提刑按察副使。行部巴陵，有囚三百人，因怒龚乙建言兴银利，发其<br>坟墓而烧其家，烧死者三人。有司以真图财杀人坐之，孔孙原其情，减罪。迁浙<br>西提刑按察副使，改同知保定路总管府事，俄拜侍御史，行御史台事。<br>至元二十二年，安童复入相，言于帝曰：“阿合马颛政十年，亲故迎合者，<br>往往骤进，据显位；独刘宣、张孔孙二人，恬守故常，终始如一。”乃除宣吏部<br>尚书，孔孙礼部侍郎。寻升孔孙礼部尚书，擢燕南提刑按察使。二十八年，提刑<br>按察司改肃政廉访司，仍为使，莅治于大名，一以所没赃籴粟五千斛赈饥民。拜<br>佥河南江北行中书省事。亡何，除大名路总管，兼府尹，大兴学校。有献故河堤<br>三百余里于太后者，即上章，谓宜悉还细民，从之。擢淮东道肃政廉访司使，因<br>谳狱盐场，民尹执中兄弟诬伏为强盗，平反之。召还，拜集贤大学士、中奉大夫，<br>商议中书省事。丞相完泽卒，孔孙与陈天祥上封事，荐和礼霍孙可为相。<br>会地震，诏间弭灾之道，孔孙条对八事，其略曰：蛮夷诸国，不可穷兵远讨；<br>滥官放谴，不可复加任用；赏善罚恶，不可数赐赦宥；献鬻宝货，不可不为禁绝；<br>供佛无益，不可虚费财用；上下豪侈，不可不从俭约；官冗吏繁，不可不为裁减；<br>太庙神主，不可不备祭享。帝悉嘉纳之，赐钞五千贯。又累疏言：“凡七十致仕<br>者，宜加一官；丁忧服阕者，宜待起复；宿卫之冒滥者，必当革；州郡之职，必<br>当遴选，久任达鲁花赤，宜量加迁转；又宜增给官吏俸禄；修建京师庙学，设国<br>子生徒，给赐曲阜孔庙洒扫户；相位宜参用儒臣，不可专任文吏；故相安童、伯<br>颜、和礼霍孙与廉希宪等，各宜赠谥。”久之，请老还家，拜翰林学士承旨、资<br>善大夫，致仕，集贤大学士如故。大德十一年卒，年七十有五。<br>孔孙素以文学名，且善琴，工画山水竹石，而骑射尤精。及其立朝，谠言嘉<br>论，有可观者，士论服之。<br><hr>
