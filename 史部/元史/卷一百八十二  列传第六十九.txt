<h4>《史部·元史·卷一百八十二  列传第六十九》<b class="x">作者：宋濂等</b></h4>
<br>○元明善<br>元明善，字复初，大名清河人。其先盖拓跋魏之裔，居清河者，至明善四世<br>矣。明善资颖悟绝，出读书，过目辄记，诸经皆有师法，而尤深于《春秋》。弱<br>冠游吴中，已名能文章。浙东使者荐为安丰、建康两学正。辟掾，行枢密院。时<br>董士选佥院事，待之若宾友，不敢以曹属御之。及士选升江西左丞，又辟为省掾。<br>会赣州贼刘贵反，明善从士选将兵讨之，擒贼三百人。明善议缓诖误，得全活者<br>百三十人。一日，将佐白：“宜多戮俘获，及尸一切死者，以张军声。”明善固<br>争，以为王者之师，恭行天罚，小丑跳梁，戮其渠魁可尔，民何辜焉。既又得贼<br>所书赣、吉民丁十万于籍者，有司喜，欲滋蔓为利，明善请火其籍以灭迹，二郡<br>遂安。升掾南行台。未几，授枢密院照磨。转中书左曹掾，掾曹无留事。始，明<br>善在江西时，张瑄为其省参政，明善有马，骏而瘠，瑄假为从骑，久益壮，瑄爱<br>之，致米三十斛酬其直。后瑄败，江浙行省籍其家，得金谷之簿，书“米三十斛<br>送元复初”，不言以酬马直，明善坐免。久之，有为辨白其事者，乃复掾省曹。<br>仁宗居东宫，首擢为太子文学。及即位，改翰林待制。与修成宗、顺宗《实<br>录》，升翰林直学士。诏节《尚书》经文，译其关政要者以进。明善举宋忠臣子<br>集贤直学士文升同译润，许之。书成，每奏一篇，帝必称善，曰：“二帝三王之<br>道，非卿莫闻也。”兴圣太后既受尊号，廷臣请因肆赦，明善曰：“数赦，非善<br>人之福，宥过可也。”奉旨出赈山东、河南饥，时彭城、下邳诸州连数十驿，民<br>饿马毙，而官无文书赈贷，明善以钞万二千锭分给之，曰：“擅命获罪，所不辞<br>也。”还，修《武宗实录》，又升翰林侍讲学士，预议科举、服色等事。延祐二<br>年，始会试天下进士，明善首充考试官，及廷试，又为读卷官，所取士后多为名<br>臣。改礼部尚书，正孔氏宗法，以宣圣五十四世孙思晦袭封衍圣公，事上，制可<br>之。擢参议中书省事，旋复入翰林为侍读，岁中拜湖广行省参知政事。又召入集<br>贤为侍读，议广庙制。升翰林学士，修《仁宗实录》。英宗亲课太室，礼官进祝<br>册，请署御名，命明善代署者三，眷遇之隆，当时莫并焉。至治二年，卒于位。<br>泰定间，赠资善大夫、河南行省左丞，追封清河郡公，谥曰文敏。<br>明善早以文章自豪，出入秦、汉间，晚益精诣，有文集行世。<br>初在江西、金陵，每与虞集剧论，以相切劘。明善言：“集治诸经，惟朱<br>子所定者耳，自汉以来先儒所尝尽心者，考之殊未博。”集亦言：“凡为文辞，<br>得所欲言而止，必如明善云‘若雷霆之震惊，鬼神之灵变’然后可，非性情之正<br>也。”二人初相得甚欢，至京师，乃复不能相下。董士选之自中台行省江浙也，<br>二人者俱送出都门外，士选曰：“伯生以教导为职，当早还，复初宜更送我。”<br>集还，明善送至二十里外，士选下马入邸舍中，为席，出橐中肴，酌酒同饮，乃<br>举酒属明善曰：“士选以功臣子，出入台省，无补国家，惟求得佳士数人，为朝<br>廷用之，如复初与伯生，他日必皆光显，然恐不免为人构间。复初中原人也，仕<br>必当道；伯生南人，将为复初摧折。今为我饮此酒，慎勿如是。”明善受卮酒，<br>跪而酹之。起立，言曰：“诚如公言，无论他日，今隙已开矣。请公再赐一卮，<br>明善终身不敢忘公言！”乃再饮而别。真人吴全节，与明善交尤密，尝求明善作<br>文。既成，明善谓全节曰：“伯生见吾文，必有讥弹，吾所欲知。成季为我治具，<br>招伯生来观之，若已入石，则无及矣。”明日，集至，明善出其文，问何如，集<br>曰：“公能从集言，去百有余字，则可传矣。”明善即泚笔属集，凡删百二十字，<br>而文益精当。明善大喜，乃欢好如初。集每见明经之士，亦以明善之言告之。<br>明善一子，晦，荫受峡州路同知，早卒。<br>○虞集弟槃范梈<br>虞集，字伯生，宋丞相允文五世孙也。曾祖刚简，为利州路提刑，有治绩。<br>尝与临邛魏了翁，成都范仲黼、李心传辈，讲学蜀东门外，得程、朱氏微旨，著<br>《易诗书论语说》，以发明其义，蜀人师尊之。祖珏，知连州，亦以文学知名。<br>父汲，黄冈尉。宋亡，侨居临川崇仁，与吴澄为友，澄称其文清而醇。尝再至京<br>师，赎族人被俘者十余口以归，由是家益贫。晚稍起家，教授于诸生中，得孛术<br>鲁翀、欧阳玄而称许之，以翰林院编修官致仕。娶杨氏，国子祭酒文仲女。咸淳<br>间，文仲守衡，以汲从，未有子，为祷于南岳。集之将生，文仲晨起，衣冠坐而<br>假寐，梦一道士至前，牙兵启曰：“南岳真人来见。”既觉，闻甥馆得男，心颇<br>异之。<br>集三岁即知读书，岁乙亥，汲挈家趋岭外，干戈中无书册可携，杨氏口授<br>《论语》、《孟子》、《左氏传》、欧苏文，闻辄成诵。比还长沙，就外傅，始<br>得刻本，则已尽读诸经，通其大义矣。文仲世以《春秋》名家，而族弟参知政事<br>栋，明于性理之学，杨氏在室，即尽通其说，故集与弟槃，皆受业家庭，出则以<br>契家子从吴澄游，授受具有源委。<br>左丞董士选自江西除南行台中丞，延集家塾。大德初，始至京师。以大臣荐，<br>授大都路儒学教授，虽以训迪为职，而益自充广，不少暇佚。除国子助教，即以<br>师道自任，诸生时其退，每挟策趋门下卒业，他馆生多相率诣集请益。丁内艰，<br>服除，再为助教，除博士。监祭殿上，有刘生者，被酒失礼俎豆间，集言诸监，<br>请削其籍。大臣有为刘生谢者，集持不可，曰：“国学，礼义之所出也，此而不<br>治，何以为教！”仁宗在东宫，传旨谕集，勿竟其事，集以刘生失礼状上之，移<br>詹事院，竟黜刘生，仁宗更以集为贤。<br>大成殿新赐登歌乐，其师世居江南，乐生皆河北田里之人，情性不相能，集<br>亲教之，然后成曲。复请设司乐一人掌之，以俟考正。仁宗即位，责成监学，拜<br>台臣为祭酒，除吴澄司业，皆欲有所更张，以副帝意，集力赞其说。有为异论以<br>沮之者，澄投檄去，集亦以病免。未几，除太常博士，丞相拜住方为其院使，间<br>从集问礼器祭义甚悉，集为言先王制作，以及古今因革治乱之由，拜住叹息，益<br>信儒者有用。<br>朝廷方以科举取士，说者谓治平可力致，集独以谓当治其源。迁集贤修撰。<br>因会议学校，乃上议曰：“师道立则善人多，学校者，士之所受教，以至于成德<br>达材者也。今天下学官，猥以资格授，强加之诸生之上，而名之曰师尔，有司弗<br>信之，生徒弗信之，于学校无益也。如此而望师道之立，可乎？下州小邑之士，<br>无所见闻，父兄所以导其子弟，初无必为学问之实意，师友之游从，亦莫辨其邪<br>正，然则所谓贤材者，非自天降地出，安有可望之理哉！为今之计，莫若使守令<br>求经明行修成德者，身师尊之，至诚恳恻以求之，其德化之及，庶乎有所观感也。<br>其次则求夫操履近正，而不为诡异骇俗者，确守先儒经义师说，而不敢妄为奇论<br>者，众所敬服，而非乡愿之徒者，延致之日，讽诵其书，使学者习之，入耳著心，<br>以正其本，则他日亦当有所发也。其次则取乡贡至京师罢归者，其议论文艺，犹<br>足以耸动其人，非若泛泛莫知根柢者矣。”六年，除翰林待制，兼国史院编修官。<br>仁宗尝对左右叹曰：“儒者皆用矣，惟虞伯生未显擢尔。”会晏驾，不及用。<br>英宗即位，拜住为相，颇超用贤俊，时集以忧还江南，拜住不知也。乃言于<br>上，遣使求之于蜀，不见；求之江西，又不见；集方省墓吴中，使至，受命趋朝，<br>则拜住不及见矣。泰定初，考试礼部，言于同列曰：“国家科目之法，诸经传注<br>各有所主者，将以一道德、同风俗，非欲使学者专门擅业，如近代五经学究之固<br>陋也。圣经深远，非一人之见可尽，试艺之文，推其高者取之，不必先有主意。<br>若先定主意，则求贤之心狭，而差自此始矣。”后再为考官，率持是说，故所取<br>每称得人。<br>泰定初，除国子司业，迁秘书少监。天子幸上都，以讲臣多高年，命集与集<br>贤侍读学士王结执经以从，自是岁尝在行。经筵之制，取经史中切于心德治道者，<br>用国语、汉文两进读，润译之际，患夫陈圣学者未易于尽其要，指时务者尤难于<br>极其情，每选一时精于其学者为之，犹数日乃成一篇，集为反覆古今名物之辨以<br>通之，然后得以无忤，其辞之所达，万不及一，则未尝不退而窃叹焉。拜翰林直<br>学士，俄兼国子祭酒。尝因讲罢，论京师恃东南运粮为实，竭民力以航不测，非<br>所以宽远人而因地利也。与同列进曰：“京师之东，濒海数千里，北极辽海，南<br>滨青、齐，萑苇之场也，海潮日至，淤为沃壤，用浙人之法，筑堤捍水为田，听<br>富民欲得官者，合其众分授以地，官定其畔以为限，能以万夫耕者，授以万夫之<br>田，为万夫之长，千夫、百夫亦如之，察其惰者而易之。一年，勿征也；二年，<br>勿征也；三年，视其成，以地之高下，定额于朝廷，以次渐征之；五年，有积蓄，<br>命以官，就所储给以禄；十年，佩之符印，得以传子孙，如军官之法。则东面民<br>兵数万，可以近卫京师，外御岛夷；远宽东南海运，以纾疲民；遂富民得官之志，<br>而获其用；江海游食盗贼之类，皆有所归。”议定于中，说者以为一有此制，则<br>执事者必以贿成，而不可为矣。事遂寝。其后海口万户之设，大略宗之。<br>文宗在潜邸，已知集名，既即位，命集仍兼经筵。尝以先世坟墓在吴、越者，<br>岁久湮没，乞一郡自便，帝曰；“尔材何不堪，顾今未可去尔。”除奎章阁侍书<br>学士。时关中大饥，民枕籍而死，有方数百里无孑遗者，帝问集何以救关中，对<br>曰：“承平日久，人情宴安，有志之士，急于近效，则怨讟兴焉。不幸大灾之余，<br>正君子为治作新之机也，若遣一二有仁术、知民事者，稍宽其禁令，使得有所为，<br>随郡县择可用之人，因旧民所在，定城郭，修闾里，治沟洫，限畎亩，薄征敛，<br>招其伤残老弱，渐以其力治之，则远去而来归者渐至，春耕秋敛，皆有所助，一<br>二岁间，勿征勿徭，封域既正，友望相济，四面而至者，均齐方一，截然有法，<br>则三代之民，将见出于空虚之野矣。”帝称善。因进曰：“幸假臣一郡，试以此<br>法行之，三五年间，必有以报朝廷者。”左右有曰：“虞伯生欲以此去尔。”遂<br>罢其议。有敕诸兼职不过三，免国子祭酒。<br>时宗藩暌隔，功臣汰侈，政教未立，帝将策士于廷，集被命为读卷官，乃拟<br>制策以进，首以“劝亲亲，体群臣，同一风俗，协和万邦”为问，帝不用。集以<br>入侍燕闲，无益时政，且媢嫉者多，乃与大学士忽都鲁都儿迷失等进曰：“陛<br>下出独见，建奎章阁，览书籍，置学士员，以备顾问。臣等备员，殊无补报，窃<br>恐有累圣德，乞容臣等辞职。”帝曰：“昔我祖宗，睿智聪明，其于致理之道，<br>生而知之，朕早岁跋涉难阻，视我祖宗，既乏生知之明，于国家治体，岂能周知？<br>故立奎章阁，置学士员，以祖宗明训、古昔治乱得失，日陈于前，卿等其悉所学，<br>以辅朕志。若军国机务，自有省院台任之，非卿等责也。其勿复辞。”<br>有旨采辑本朝典故，仿唐、宋《会要》，修《经世大典》，命集与中书平章<br>政事赵世延同任总裁。集言：“礼部尚书马祖常，多闻旧章，国子司业杨宗瑞，<br>素有历象地理记问度数之学，可共领典；翰林修撰谢端、应奉苏天爵、太常李好<br>文、国子助教陈旅、前詹事院照磨宋纟兹、通事舍人王士点，俱有见闻，可助撰<br>录。庶几是书早成。”帝以尝命修辽、金、宋三史，未见成绩，《大典》令阁学<br>士专率其属为之。既而以累朝故事有未备者，请以翰林国史院修祖宗实录时百司<br>所具事迹参订。翰林院臣言于帝曰：“实录，法不得传于外，则事迹亦不当示人。”<br>又请以国书《脱卜赤颜》增修太祖以来事迹，承旨塔失海牙曰：“《脱卜赤颜》<br>非可令外人传者。”遂皆已。俄世延归，集专领其事，再阅岁，书乃成，凡八百<br>帙。既上进，以目疾丐解职，不允，乃举治书侍御史马祖常自代，不报。<br>御史中丞赵世安乘间为集请曰：“虞伯生久居京师，甚贫，又病目，幸假一<br>外任，便医。”帝怒曰：“一虞伯生，汝辈不容耶！”帝方向用文学，以集弘才<br>博识，无施不宜，一时大典册咸出其手，故重听其去。集每承诏有所述作，必以<br>帝王之道、治忽之故，从容讽切，冀有感悟，承顾问及古今政治得失，尤委曲尽<br>言，或随事规谏，出不语人。谏或不入，归家悒悒不乐。家人见其然，不敢问其<br>故也。时世家子孙以才名进用者众，患其知遇日隆，每思有以间之。既不效，则<br>相与摘集文辞，指为讥讪，赖天子察知有自，故不能中伤，然集遇其人，未尝少<br>变。一日，命集草制封乳母夫为营都王，使贵近阿荣、飐飐传旨。二人者素忌集，<br>缪言制封营国公，集具稿，俄丞相自榻前来索制甚急，集以稿进，丞相愕然问故，<br>集知为所绐，即请易稿以进，终不自言，二人者愧之。其雅量类如此。<br>论荐人材，必先器识，心所未善，不为牢笼以沽誉；评议文章，不折之于至<br>当不止，其诡于经者，文虽善，不与也。虽以此二者忤物速谤，终不为动。光人<br>龚伯璲，以才俊为马祖常所喜，祖常为御史中丞，伯遂游其门，祖常亟称之，<br>欲集为荐引，集不可，曰：“是子虽小有才，然非远器，亦恐不得令终。”祖常<br>犹未以为然。一日，邀集过其家，设宴，酒半，出荐牍求集署，集固拒之，祖常<br>不乐而罢。文宗崩，集在告，欲谋南还，弗果。幼君崩，大臣将立妥欢帖穆尔太<br>子，用至大故事，召诸老臣赴上都议政，集在召列。祖常使人告之曰：“御史有<br>言。”乃谢病归临川。<br>初，文宗在上都，将立其子阿剌忒纳答剌为皇太子，乃以妥欢帖穆尔太子乳<br>母夫言，明宗在日，素谓太子非其子，黜之江南，驿召翰林学士承旨阿邻帖木儿、<br>奎章阁大学士忽都鲁笃弥实书其事于《脱卜赤颜》，又召集使书诏，播告中外。<br>时省台诸臣，皆文宗素所信用、同功一体之人，御史亦不敢斥言其事，意在讽集<br>速去而已。伯璲后以用事败，杀其身，世乃服集知人。<br>元统二年，遣使赐上尊酒、金织文锦二，召还禁林，疾作不能行，屡有敕，<br>即家撰文，褒锡勋旧、侍臣。有以旧诏为言者，帝不怿曰：“此我家事，岂由彼<br>书生耶！”至正八年五月己未，以病卒，年七十有七。官自将仕郎十二转为通奉<br>大夫。赠江西行中书省参知政事、护军，封仁寿郡公。<br>集孝友，方二亲以故家令德，中遭乱亡，侨寓下邑，左右承顺无违。弟槃，<br>早卒，教育其孤，无异己子。兄采，以筦库输赋京师，亏数千缗，尽力营贷代偿<br>之，无难色。抚庶弟，嫁孤妹，具有恩意。山林之士知古学者，必折节下之，接<br>后进，虽少且贱，如敌己。当权门赫奕，未尝有所附丽。集议中书，正言谠论，<br>多见容受，屡以片言解疑误，出人于滨死，亦不以为德。张珪、赵世延尤敬礼之，<br>有所疑必咨焉。<br>家素贫，归老后食指益众，登门之士相望于道，好事争起邸舍以待之。然碑<br>板之文，未尝苟作。南昌富民有伍真父者，赀产甲一方，娶诸王女为妻，充本位<br>下郡总管。既卒，其子属丰城士甘悫求集文铭父墓，奉中统钞五百锭准礼物，集<br>不许，悫愧叹而去。其束修羔雁之入，还以为宾客费，虽空乏弗恤也。<br>集学虽博洽，而究极本原，研精探微，心解神契，其经纬弥纶之妙，一寓诸<br>文，蔼然庆历乾淳风烈。尝以江左先贤甚众，其人皆未易知，其学皆未易言，后<br>生晚进知者鲜矣，欲取太原元好问《中州集》遗意，别为《南州集》以表章之，<br>以病目而止。平生为文万篇，稿存者十二三。早岁与弟槃同辟书舍为二室，左室<br>书陶渊明诗于壁，题曰陶庵，右室书邵尧夫诗，题曰邵庵，故世称邵庵先生。<br>子四人，安民，以荫历官知吉州路安福州。游其门见称许者，莆田陈旅，旅<br>亦有文行世。国学诸生若苏天爵、王守诚辈，终身不名他师，皆当世称名卿者。<br>其交游尤厚者，曰范梈。<br>槃字仲常，延祐五年第进士，授吉安永丰丞。丁父忧。除湘乡州判官，颇称<br>癖古。有富民杀人，使隶己者坐之，上下皆阿从，槃独不署，杀人者卒不免死，<br>而坐者得以不冤。有巫至其州，称神降，告其人曰：“某方火。”即火。又曰：<br>“明日某方火。”民以火告者，槃皆赴救，至达昼夜，告者数十，寝食尽废，县<br>长吏以下皆迎巫至家，厚礼之。又曰：“将有大水，且兵至。”州大家皆尽室逃。<br>槃得劫火卒一人，讯之，尽得巫党所为，坐捕盗司。召巫至，鞫之，无敢施鞭棰<br>者，槃谓卒曰：“此将为大乱，安有神乎！”急治之，尽得党与数十人，罗络内<br>外，果将为变者。同僚皆不敢出视，曰：“君自为之。”槃用断巫并其党如法，<br>一时吏民始服儒者为政若此。秩满，除嘉鱼县尹，槃已卒。<br>槃幼时，尝读柳子厚《非国语》，以为《国语》诚可非，而柳子之说亦非也，<br>著《非非国语》，时人已叹其有识。《诗》、《书》、《春秋》皆有论著，而<br>《春秋》乃其家学，故尤善。读吴澄所解诸经义，辄得其旨趣所在，澄亟称之。<br>兄集接方外士，必扣击其说，尝以为圣人之教不明，为学者无所底止，苟于吾道<br>异端疑似之间不能深知，而欲窃究夫性命原、死生之故，其不折而归之者寡矣。<br>槃不然，闻诸僧在坐，辄不入竟去，其为人方正有如此，虽集亦严惮之。然不幸<br>年不及艾而卒。<br>范梈，字亨父，一字德机，清江人。家贫，早孤，母熊氏守志不他适，长<br>而教之。梈天资颖异，所诵读，辄记忆，虽癯然清寒若不胜衣，于流俗中克自<br>树立，无苟贱意。居则固穷守节，竭力以养亲，出则假阴阳之技，以给旅食，耽<br>诗工文，用力精深，人罕知者。年三十六，始客京师，即有声诸公间，中丞董士<br>选延之家塾。以朝臣荐，为翰林院编修官。秩满，御史台擢海南海北道廉访司照<br>磨，巡历遐僻，不惮风波瘴疠，所至兴学教民，雪理冤滞甚众。迁江西湖东，长<br>吏素称严明，于僚属中独敬异之。选充翰林应奉。御史台又改擢福建闽海道知事。<br>闽俗素污，文绣局取良家子为绣工，无别尤甚，梈作歌诗一篇述其弊，廉访使<br>取以上闻，皆罢遣之，其弊遂革。未几，移疾归故里。天历二年，授湖南岭北道<br>廉访司经历，以养亲辞。是岁，母丧。明年十月，亦以疾卒，年五十九。所著诗<br>文多传于世。<br>梈持身廉正，居官不可干以私，疏食饮水，泊如也。吴澄以道学自任，少<br>许可，尝曰：“若亨父，可谓特立独行之士矣。”为文志其墓，以东汉诸君子拟<br>之。<br>○揭傒斯<br>揭傒斯，字曼硕，龙兴富州人。父来成，宋乡贡进士。傒斯幼贫，读书尤刻<br>苦，昼夜不少懈，父子自为师友，由是贯通百氏，早有文名。大德间，稍出游湘、<br>汉，湖南帅赵淇，雅号知人，见之惊曰：“他日翰苑名流也。”程钜夫、卢挚，<br>先后为湖南宪长，咸器重之，钜夫因妻以从妹。延祐初，钜夫、挚列荐于朝，特<br>授翰林国史院编修官。时平章李孟监修国史，读其所撰《功臣列传》，叹曰：<br>“是方可名史笔，若他人，直誊吏牍尔。”升应奉翰林文字，仍兼编修，迁国子<br>助教，复留为应奉。南归省母，旋复召还。傒斯凡三入翰林，朝廷之事，台阁之<br>仪，靡不闲习，集贤学士王约谓：“与傒斯谈治道，大起人意，授之以政，当无<br>施不可。”<br>天历初，开奎章阁，首擢为授经郎，以教勋戚大臣子孙。文宗时幸阁中，有<br>所咨访，奏对称旨，恒以字呼之而不名。每中书奏用儒臣，必问曰：“其材何如<br>揭曼硕？”间出所上《太平政要策》以示台臣，曰：“此朕授经郎揭曼硕所进也。”<br>其见亲重如此。<br>富州地不产金，官府惑于奸民之言，为募淘金户三百，而以其人总之，散往<br>他郡，采金以献，岁课自四两累增至四十九两。其人既死，而三百户所存无什一，<br>又贫不聊生，有司遂责民之受役于官者代输，民多以是破产。中书因傒斯言，遂<br>蠲其征，民赖以苏，富州人至今德之。<br>与修《经世大典》，文宗取其所撰《宪典》读之，顾谓近臣曰：“此岂非<br>《唐律》乎！”特授艺文监丞，参检校书籍事，且屡称其纯实，欲进用之，会文<br>宗崩而止。元统初，诏对便殿，慰谕良久，命赐以诸王所服表里各一，躬自辩识<br>以授之。适翰林待制，升集贤学士，阶中顺大夫。先是，儒学官赴吏部铨者，必<br>移集贤，考较其所业，集贤下国子监，监下博士，吏文淹稽，动逾累月。傒斯请<br>更其法，以事付本院属官，人甚便之。<br>奉旨祠北岳、济渎、南镇，便道西还，时秦王伯颜当国，屡促其还，傒斯引<br>疾固辞。既而天子亲擢为奎章阁供奉学士，乃即日就道，未至，改翰林直学士，<br>及开经筵，再升侍讲学士、同知经筵事，以对品进阶中奉大夫。时新格超升不越<br>二等，独傒斯进四等，转九阶，盖异数也。经筵无专官，曰领曰知，多宰执大臣，<br>故微辞奥义，必属傒斯订定而后进，其言往往寓献替之诚，务以裨益治道。天子<br>嘉其忠恳，数出金织文段以赐。<br>至正三年，年七十，致其事而去，诏遣使追及于漷南。寻复奉上尊谕旨，<br>还撰《明宗神御殿碑》，文成，赐楮币万缗、白金五十两，中宫赐白金亦如之。<br>求去，不许，命丞相脱脱及执政大臣面谕毋行，傒斯曰：“使揭傒斯有一得之献，<br>诸公用其言而天下蒙其利，虽死于此，何恨！不然，何益之有！”丞相因问：<br>“方今政治何先？”傒斯曰：“储材为先，养之于位望未隆之时，而用之于周密<br>庶务之后，则无失材废事之患矣。”一日，集议朝堂，傒斯抗言：“当兼行新旧<br>铜钱，以救钞法之弊。”执政言不可，傒斯持之益力，丞相虽称其不阿，而竟莫<br>行其言也。<br>诏修辽、金、宋三史，傒斯与为总裁官，丞相问：“修史以何为本？”曰：<br>“用人为本，有学问文章而不知史事者，不可与；有学问文章知史事而心术不正<br>者，不可与。用人之道，又当以心术为本也。”且与僚属言：“欲求作史之法，<br>须求作史之意。古人作史，虽小善必录，小恶必记。不然，何以示惩劝！”由是<br>颜然以笔削自任，凡政事得失，人材贤否，一律以是非之公。至于物论之不齐，<br>必反覆辨论，以求归于至当而后止。四年，《辽史》成，有旨奖谕，仍督早成金、<br>宋二史。傒斯留宿史馆，朝夕不敢休，因得寒疾，七日卒。时方有使者至自上京，<br>锡宴史局，以傒斯故，改宴日。使者以闻，帝为嗟悼，赐楮币万缗，仍给驿舟，<br>护送其丧归江南。六年，制赠护军，追封豫章郡公，谥曰文安。有勋爵而无官阶<br>者，有司失之也。<br>傒斯少处穷约，事亲菽水粗具而必得其欢心，既有禄入，衣食稍逾于前，辄<br>愀然曰：“吾亲未尝享是也。”故平生清俭，至老不渝。友于兄弟，终始无间言。<br>立朝虽居散地，而急于荐士，扬人之善惟恐不及，而闻吏之贪墨病民者，则尤不<br>曲为之掩覆也。为文章，叙事严整，语简而当；诗尤清婉丽密；善楷书、行、草。<br>朝廷大典册及元勋茂德当得铭辞者，必以命焉。殊方绝域，咸慕其名，得其文者，<br>莫不以为荣云。<br>○黄溍<br>黄溍，字晋卿，婺州义乌人。母童氏，梦大星坠于怀，乃有娠，历二十四<br>月始生溍。溍生而俊异，比成童，授以书诗，不一月成诵。迨长，以文名于<br>四方。中延祐二年进士第，授台州宁海丞。县地濒盐场，亭户恃其不统于有司，<br>肆毒害民；编户隶漕司及财赋府者，亦谓各有所凭，横暴尤甚。溍皆痛绳以法，<br>吏以利害白，弗顾也。民有后母与僧通而酖杀其父者，反诬民所为，狱将成，<br>溍变衣冠阴察之，具知其奸伪，卒直其冤。恶少年名在盗籍者，而谋为劫夺，<br>未行，邑大姓执之，图中赏格。初无获财左验，事久不决，溍为之疏剔，以其<br>狱上，论之如本条，免死者十余人。<br>迁两浙都转运盐使司石堰西场监运，改诸既州判官。巡海官舸，例以三载一<br>新，费出于官，而责足于民。有余，则总其事者私焉。溍撙节浮蠹，以余钱还<br>民，欢呼而去。奸民以伪钞钩结党与，胁攘人财，官若吏听其谋，挟往新昌、天<br>台、宁海、东阳诸县，株连所及数百家，民受祸至惨。郡府下溍鞫治，溍一<br>问，皆引伏，官吏除名，同谋者各杖遣之。有盗系于钱唐县狱，游民赂狱吏私纵<br>之，假署文牒，发其来为向导，逮捕二十余家。溍访得其情，以正盗宜傅重议，<br>持伪文书来者又非州民，俱械还钱唐，诬者自明。<br>入为应奉翰林文字、同知制诰，兼国史院编修官，转国子博士。视弟子如朋<br>交，未始以师道自尊，轻纳人拜，而来学者滋益恭，业成而仕，皆有闻于世。时<br>欲增设礼殿配位四，配位合东坐而西向，学官或议分置于左右，同列不敢争，<br>溍独面折之，事乃止。出为江浙等处儒学提举。溍年始六十七，不俟引年，亟<br>上纳禄侍亲之请，绝江径归。俄以秘书少监致仕，未几，落致仕，除翰林直学士、<br>知制诰同修国史。寻兼经筵官，执经进讲者三十有二，帝嘉其忠，数出金织纹段<br>赐之。升侍讲学士、知制诰同修国史、同知经筵事。阶自将仕郎七转至中奉大夫。<br>几上章求归，不俟报而行，帝闻之，遣使者追还京师，复为前官。久之，始得谢<br>南还，优游田里间，凡七年，卒于绣湖之私第，年八十一。赠中奉大夫、江西等<br>处行中书省参知政事、护军，追封江夏郡公，谥曰文献。<br>溍天资介特，在州县唯以清白为治，月俸弗给，每鬻产以佐其费。及升朝<br>行，挺立无所附，足不登巨公势人之门，君子称其清风高节，如冰壶玉尺，纤尘<br>弗污。然刚中少容，触物或弦急霆震，若未易涯涘，一旋踵间，煦如阳春。溍<br>之学，博极天下之书，而约之于至精，剖析经史疑难，及古今因革制度名物之属，<br>旁引曲证，多先儒所未发。文辞布置谨严，援据精切，俯仰雍容，不大声色，譬<br>之澄湖不波，一碧万顷，鱼鳖蛟龙，潜伏不动，而渊然之光，自不可犯。所著书，<br>有《日损斋稿》三十三卷、《义乌志》七卷、《笔记》一卷。<br>同郡柳贯、吴莱，皆浦阳人。贯字道传，器局凝定，端严若神。尝受性理之<br>学于兰溪金履祥，必见诸躬行，自幼至老，好学不倦。凡《六经》、百氏、兵刑、<br>律历、数术、方技、异教外书，靡所不通。作文沉郁舂容，涵肆演迤，人多传诵<br>之。始用察举为江山县儒学教谕，仕至翰林待制。与溍及临川虞集、豫章揭傒<br>斯齐名，人号为儒林四杰。所著书，有文集四十卷、《字系》二卷、《近思录广<br>辑》三卷、《金石竹帛遗文》十卷。年七十三卒。<br>莱字立夫，集贤大学士直方之子也，辈行稍后于贯、溍。天资绝人，七岁<br>能属文，凡书一经目，辄成诵，尝往族父家，日易《汉书》一帙以去，族父迫扣<br>之，莱琅然而诵，不遗一字，三易他编，皆如之，众惊以为神。延祐七年，以<br>《春秋》举上礼部，不利，退居深袅山中，益穷诸书奥旨，著《尚书标说》六卷、<br>《春秋世变图》二卷、《春秋传授谱》一卷、《古职方录》八卷、《孟子弟子列<br>传》二卷、《楚汉正声》二卷、《乐府类编》一百卷、《唐律删要》三十卷、文<br>集六十卷。他如《诗传科条》、《春秋经说》、《胡氏传证误》，皆未脱稿。<br>莱尤喜论文，尝云：“作文如用兵，兵法有正有奇，正是法度，要部伍分明，<br>奇是不为法度所缚，举眼之顷，千变万化，坐作进退击刺，一时俱起，及其欲止，<br>什伍各还其队，元不曾乱。”闻者服之。贯平生极慎许与，每称莱为绝世之才。<br>溍晚年谓人曰：“莱之文，崭绝雄深，类秦、汉间人所作，实非今世之士也。<br>吾纵操觚一世，又安敢及之哉！”其为前辈所推许如此。莱以御史荐，调长芗书<br>院山长，未上，卒，年仅四十有四，君子惜之。私谥曰渊颖先生。<br><hr>
