<h4>《史部·元史·卷二百二  列传第八十九》<b class="x">作者：宋濂等</b></h4>
<br>◎列女二<br>武用妻苏氏，真定人，徙家京师。用疾，苏氏刲股为粥以进，疾即愈。生子<br>德政，四岁而寡。夫之兄利其资，欲逼而嫁之，不听。未几夫兄举家死，惟余三<br>弱孙，苏氏取而育之。德政长，事苏氏至孝。苏氏死时，天大旱，德政方掘地求<br>水以供葬事，忽二蛇跃出，德政因默祷焉。二蛇一东一北，随其地掘之，果得泉。<br>有司上其事。旌复其家。<br>任仲文妻林氏，宁海人。家甚贫，年二十八而寡。姑患风疾，不良于行，林<br>氏旦暮扶侍惟谨，抚育三子皆有成。年一百三岁而卒。<br>江文铸妻范氏，名妙元，奉化人，年二十一归于江。及门，未合卺，夫忽以<br>蒐疾卒。范曰；“我既入江氏之门，即江氏妇也，岂以夫亡有异志哉！”遂居江<br>氏之家，抚诸侄江森、江道如己子。卒年九十五。<br>有柳氏者，苏郡人，为户部主事赵野妻。未示成婚而野卒，柳哭之尽哀，誓<br>不再嫁。其兄将夺其志，柳曰：“业已归赵氏，虽未成婚，而夫妇之礼已定矣。<br>虽冻饿死，岂有他志哉！”后寝疾，不肯服药，曰：“我年二十六而寡，今已逾<br>半百，得死此疾幸矣。”遂卒。<br>姚氏，余杭人，居山谷间。夫出刈麦，姚居家执爨。母何氏往汲涧水，久而<br>不至。俄闻覆水声，亟出视，则虎衔其母以走。姚仓卒往逐之，即以手殴其胁，<br>邻人竞执器械以从，虎乃置之而去。姚负母以归，求药疗之，奉养二十余年而卒。<br>又方宁妻官胜娘者，建宁人。宁耨田，胜娘馌之，见一虎方攫其夫，胜娘<br>即弃馌奋梃连击之，虎舍去，胜娘负夫至中途而死。有司以闻，为旌复其家。<br>衣氏，汴梁儒士孟志刚妻。志刚卒，贫而无子，有司给以棺木。衣氏绐匠者<br>曰：“可宽大其棺，吾夫有遗衣服，欲尽置其中。”匠者然之。是夕，衣氏具鸡<br>黍祭其夫，家之所有悉散之邻里及同居王媪，曰：“吾闻一马不被两鞍，吾夫既<br>死，与之同棺共穴可也。”遂自刭死。<br>有侯氏者，钧州曹德妻。德病死，侯氏语人曰：“年少夫亡，妇人之不幸也。<br>欲守吾志，而乱离如此，其能免乎！”遂缢死于墓。<br>又周经妻吴氏、郭惟辛妻郝氏、陈辉妻白氏、张顽住妻杜氏、程二妻成氏、<br>李贞妻武氏、暗都剌妻张氏，并以夫死，不忍独生，自缢而死。<br>事闻，咸旌异之。<br>汤辉妻张氏，处州龙泉人。会兵乱，其家财先已移入山寨，夫与姑共守之。<br>舅以疾未行，张归任药膳，且以舆自随。既而贼至，即命以舆载其舅，而己遇贼。<br>贼以刀胁之曰：“从我则生，否则死。”张掠发整衣请受刃，贼未忍杀，张惧污，<br>即夺其刃自剚死，年二十七。<br>又汤婍者，亦龙泉人，有姿容。贼杀其父母，以刃胁之。婍不胜悲咽，<br>乞早死，因以头触刃。贼怒，斫杀之。其妹亦不受辱而死。<br>俞士渊妻童氏，严州人。姑性严，待之寡恩，童氏柔顺以事之，无少拂其意<br>者。至正十三年，贼陷威平，官军复之，已乃纵兵剽掠。至士渊家，童氏以身蔽<br>姑。众欲污之，童氏大骂不屈。一卒以刀击其左臂，愈不屈。又一卒断其右臂，<br>骂犹不绝。众乃皮其面而去，明日乃死。<br>张氏女，高邮人。城乱，贼知张女有姿艳，叩其家索之。女方匿复宇间，贼<br>将害其父母，女不得已乃出拜贼。贼即伏地呼其父母为丈人媪，而以女行，女欣<br>欣然从之。过桥，投水死。<br>有高氏妇者，同郡人也。携其女从夫出避乱，见道旁空舍，入其中，脱金缠<br>臂与女，且语夫，令疾行。夫挈女稍远，乃解足纱自经。贼至，焚其舍。夫抵仪<br>真，夜梦妇来告曰：“我已缢死彼舍矣。”其精爽如此。<br>惠士玄妻王氏，大都人。至正十四年，士玄病革，王氏曰：“吾闻病者粪苦<br>则愈。”乃尝其粪，颇甘，王氏色愈忧。士玄嘱王氏曰：“我病必不起，前妾所<br>生子，汝善保护之。待此子稍长，即从汝自嫁矣。”王氏泣曰：“君何为出此言<br>耶！设有不讳，妾义当死，尚复有他说乎。君幸有兄嫂，此儿必不失所居。”数<br>日，士玄卒。比葬，王氏遂居墓侧，蓬首垢面，哀毁逾礼，常以妾子置左右，饮<br>食寒暖惟恐不至。岁余，妾子亦死，乃哭曰：“无复望矣。”屡引刀自杀。家人<br>惊救，得免。至终丧，亲旧皆携酒礼祭士玄于墓。祭毕，众欲行酒，王氏已经死<br>于树矣。<br>又有王氏者，良乡费隐妻也。隐有疾，王氏数尝其粪。及疾笃，嘱王氏曰：<br>“我一子一女，虽妾所生，无异汝所出也。我死，汝其善抚育之。”遂殁。王氏<br>居丧，抚其子女。既而子又死。服除，谓其亲属曰：“妾闻夫乃妇之天，今夫已<br>死，妾生何为！”乃执女手，语之曰：“汝今已长，稍知人事，管钥在此，汝自<br>司之。”遂相抱恸哭。是夜，缢死于园中。<br>李景文妻徐氏，名彩鸾，字淑和，浦城徐嗣源之女。略通经史，每诵文天祥<br>《六歌》，必为之感泣。至正十五年，青田贼寇浦城，徐氏从嗣源逃旁近山谷。<br>贼持刀欲害嗣源，徐氏前曰：“此吾父也，宁杀我。”贼舍父而止徐氏。徐氏语<br>父曰：“儿义不受辱，今必死，父可速去。”贼拘徐氏至桂林桥，拾炭题诗壁间，<br>有“惟有桂林桥下水，千年照见妾心清”之句。乃厉声骂贼，投于水。贼竞出之。<br>既而乘间复投水死。<br>周妇毛氏，松阳人，美姿色。至正十五年，随其夫避乱麻鹥山中，为贼所得。<br>胁之曰：“从我多与若金，否则杀汝。”毛氏曰：“宁剖我心，不愿汝金。”贼<br>以刀磨其身，毛氏因大詈曰：“碎呙贼，汝碎则臭，我碎则香。”贼怒，刳其肠<br>而去，年二十九。<br>丁尚贤妻李氏，汴梁人。年二十余，有姿容。至正十五年，贼至，欲虏之。<br>李氏怒曰：“吾家六世义门，岂能从贼以辱身乎！”于是阖门三百余口俱被害<br>。<br>李顺儿者，许州儒士李让之女也。性聪慧，颇涉经传，年十八，未嫁。至正<br>十五年，贼陷钧州，密迩许昌。父谓其母曰：“吾家以诗礼相传，此女必累我。”<br>女闻之，泣曰：“父母可自逃难，勿以我为忧。”须臾于后园内自经而死。<br>吴守正妻禹氏，名淑静，字素清，绍兴人。至正十六年，徙家崇德之石门。<br>淑静尝从容谓守正曰：“方今群盗蜂起，万一不测，妾惟有死而已，不使人污此<br>身也。”是年夏，盗陷崇德，淑静仓皇携八岁女登舟以避。有盗数辈奔入其舟，<br>将犯淑静，淑静乃抱幼女投河死。<br>黄仲起妻朱氏，杭州人。至正十六年，张士诚寇杭州，其女临安奴仓皇言曰：<br>“贼至矣，我别母求一死也。”俄而贼驱诸妇至其家，且指朱氏母子曰：“为我<br>看守，日暮我当至也。”朱氏闻之，惧受辱，遂与女俱缢死。<br>妾冯氏，见其母子已死，叹曰：“我生何为，徒受辱耳！”亦自缢死。继而<br>仲起弟妻蔡氏，抱幼子玄童，与乳母汤氏皆自缢。及暮，贼至，见诸尸满室，执<br>仲起将杀之，哀求得脱。贼遂尽掠其家财而去。<br>焦士廉妻王氏，博兴人，养姑至孝。至正十七年，毛贵作乱，官军竞出虏掠。<br>王氏被执，绐曰：“我家墓田有藏金，可共取也。”信之，随王氏至墓所。王氏<br>哭曰：“我已得死所矣，实无藏金，汝可于此杀我。”乃与妾杜氏皆遇害。<br>又有赵氏者，平阳人，年二十，未嫁。寇乱，赵被驱迫以行，度不能免，绐<br>贼曰：“吾取所藏金以遗汝。”贼信之，遂还，投于厕而死。<br>陈淑真。富州陈璧之女。璧故儒者，避乱移家龙兴。淑真七岁能诵诗鼓琴。<br>至正十八年，陈友谅寇龙兴，淑真见邻妪仓皇来告，乃取琴坐牖下弹之。曲终，<br>泫然流涕曰：“吾绝弦于斯乎！”父母怪，问之，淑真曰：“城陷必遭辱，不如<br>早死。”明日贼至，其居临东湖，遂溺焉。水浅不死，贼抽矢胁之上岸，淑真不<br>从，贼射杀之。<br>时同郡李宗颐妻夏氏，名婉常，亦儒家女。与女匿居后圃中，贼至，挟其女<br>共投井死。<br>秦闰夫妻柴氏，晋宁人。闰夫前妻遗一子尚幼，柴氏鞠如己出。未几柴氏有<br>子，闰夫病且死，嘱柴氏曰：“我病不复起，家贫，惟二幼子，汝能抚其成立，<br>我死亦无憾矣。”闰夫死，家事日微，柴氏辛勤纺绩，遣二子就学。至正十八年，<br>贼犯晋宁，其长子为贼驱迫，在围中，既而得脱。初在贼时，有恶少与张福为仇，<br>往灭其家。及官军至，福诉其事，事连柴氏长子，法当诛。柴氏引次子诣官泣诉<br>曰：“往从恶者，吾次子，非吾长子也。”次子曰：“我之罪可加于兄乎！”鞫<br>之至死不易其言。官反疑次子非柴氏所出，讯之他囚，始得其情。官义柴氏之行，<br>为之言曰：“妇执义不忘其夫之命，子趋死而能成母之志，此天理人情之至也。”<br>遂释免其长子，而次子亦得不死。时人皆以为难。二十四年，有司上其事，旌其<br>门而复其家。<br>也先忽都，蒙古钦察氏，大宁路达鲁花赤铁木儿不花之妻，以夫恩封云中郡<br>君。夫坐事免官，居大宁。至正十八年，红巾贼至，也先忽都与妾玉莲走尼寺中，<br>为贼所得，令与众妇缝衣，拒不肯为。贼吓以刃，也先忽都骂曰：“我达鲁花赤<br>妻也，汝曹贼也，我不能为针工以从贼。”贼怒杀之。玉莲因自缢者凡三，贼并<br>杀之。<br>先是，其子完者帖木儿，年十四，与父出城，见执于贼。完者拜哭，请以身<br>代父死。贼爱完者姿秀，遂挈以从。久之，乃获脱归，访母尸并玉莲葬焉。<br>吕彦能者，陵州人。至正十八年，贼犯陵州，彦能与家人谋所往。其姊久嫠<br>居，寓彦能家，先曰：“我丧夫二十年，又无后，不死何为？苟辱身，则辱吾弟<br>矣。”赴井死。其妻刘氏语彦能曰：“妾为君家妇二十八年，兹不幸逢乱离，必<br>不负君，君可自往，妾入井矣。”彦能二女及子妇王氏、二孙女，皆随刘氏溺井。<br>一门死者七人。<br>刘公翼妻萧氏，济南人，有姿色，颇通书史。至正十八年，闻毛贵兵将压境，<br>豫与夫谋曰：“妾诗书家女，誓以冰雪自将，傥城陷被执，悔将何追？妾以二子<br>一女累君，去作清白鬼于泉下耳！”夫曰：“事未至，何急于此！”居亡何，城<br>陷，萧解绦自缢死。<br>袁氏孤女，建康路溧水州人，年十五。其母严氏，孀居极贫，病瘫痪卧于床<br>者数年，女事母至孝。至正十二年，兵火延其里，邻妇强携女出避火，女泣曰：<br>“我何忍舍母去乎，同死而已！”遂入室抱母，共焚而死。<br>徐允让妻潘氏，名妙圆，山阴人。至正十九年，与其夫从舅避兵山谷间。舅<br>被执，夫泣以救舅脱，夫被兵所杀，欲强辱潘氏。潘氏因绐之曰：“我夫既死，<br>我从汝必矣。若能焚吾夫，可无憾也。”兵信之，聚薪以焚其夫。火既炽，潘氏<br>且泣且语，遂投火以死。<br>又诸暨蔡氏者，王琪妻也。至正二十二年，张士诚陷诸暨，蔡氏避之长宁乡<br>山中，兵猝至，有造纸镬方沸，遂投其中而死。<br>赵洙妻许氏，集贤大学士有壬之侄女也。至正十九年，红巾贼陷辽阳，洙时<br>为儒学提举，夫妇避乱匿资善寺。洙以叱贼见害，许氏不知也。贼甘言诱许氏，<br>令指示金银之处，许氏大言曰：“吾诗书冠冕故家，不幸遇难，但知守节而死，<br>他皆不知也。”贼以刃胁之，许氏色不变。已而知其夫死，因恸哭仆地，骂声不<br>绝口，且曰：“吾母居武昌，死于贼，吾女兄弟亦死贼，今吾夫又死焉。使我得<br>报汝，当醢汝矣。”遂遇害。寺僧见许氏死状，哀其贞烈，贼退，与洙合葬之。<br>张正蒙妻韩氏，绍兴人。正蒙尝为湖州德清税务提领。至正十九年，绍兴兵<br>变，正蒙谓韩氏曰：“吾为元朝臣子，于义当死。”韩氏曰：“尔果能死于忠，<br>吾必能死于节。”遂俱缢死。其女池奴，年十七，泣曰：“父母既死，吾何以独<br>生！”亦投崖而死。<br>又何氏者，处之龙泉县季锐妻也。因避兵于邑之绳门岩，贼至，何氏被执。<br>欲污之，乃与子荣儿、女回娘投崖而死。<br>刘氏二女，长曰贞，年十九；次曰孙，年十七。龙兴人，皆未许嫁。陈友谅<br>寇龙兴，其母泣谓二女曰：“城或破，置汝何所？”二女曰：“宁死不辱父母也。”<br>城陷，二女登楼，相继自缢。婢郑奴，亦自缢。<br>于同祖妻曹氏，茶陵人。父德夫，教授湖、湘间，同祖在诸生中，因以女妻<br>焉。至正二十年，茶陵陷，曹氏闻妇女多被驱逐，谓其夫及子曰：“是尚可全生<br>乎！我义不辱身，以累汝也。顾舅年老，汝等善事之。”遂自刭死。妾李氏惊，<br>抱持之不得，亦引刀自刭，绝而复苏，曰：“得从小君地下足矣。”是夕死。<br>李仲义妻刘氏，名翠哥，房山人。至正二十年，县大饥，平章刘哈剌不花兵<br>乏食，执仲义欲烹之。仲义弟马儿走报刘氏，刘氏遽往救之，涕泣伏地，告于兵<br>曰：“所执者是吾夫也，乞矜怜之，贷其生，吾家有酱一瓮、米一斗五升，窖于<br>地中，可掘取之，以代吾夫。”兵不从，刘氏曰：“吾夫瘦小，不可食。吾闻妇<br>人肥黑者味美，吾肥且黑，愿就烹以代夫死。”兵遂释其夫而烹刘氏。闻者莫不<br>哀之。<br>李弘益妻申氏，冀宁人。至正二十年，贼陷冀宁，申语弘益曰：“君当速去，<br>勿以我妇人相累。若贼入吾室，必以妾故害及君矣。”言讫，投井死。<br>弘益既免于难，再娶安氏。居二岁而弘益以疾卒，安氏时年三十，泣谓诸亲<br>曰：“女子一适人，终身不改。不幸夫死，虽生亦何益哉！”乃窃入寝室，膏沐<br>薰裳，自缢于柩侧。<br>郑琪妻罗氏，名妙安，信州弋阳人。幼聪慧，能暗诵《列女传》。年二十，<br>归琪。琪家世宦族，同居百余口，罗氏执妇道无间言。琪以军功擢铅山州判官，<br>罗氏封宜人。至正二十年，信州陷。罗氏度弋阳去州不远，必不免于难，辄取所<br>佩刀淬砺，令銛甚。琪问何为，对曰：“时事如此，万一遇难，为自全计耳。”<br>已而兵至，罗氏自刎死，时年二十九。<br>周如砥女，年十九，未适人。至正二十年，乡民作乱，如砥与女避于邑西之<br>客僧岭，女为贼所执。贼曰：“吾未娶，当以汝为妻。”女曰：“我周典史女也，<br>死即死，岂能从汝耶！”贼遂杀之。如砥时为绍兴新昌典史。<br>狄恒妻徐氏，天台人。恒早没，徐氏守节不再醮。至正二十年，乡民为乱，<br>避难于牛囤山，为贼所执，驱迫以前。徐绐之曰：“吾渴甚，欲求水一杯。”贼<br>令自汲，即投井而死，时年十八。<br>柯节妇陈氏者，长乐石梁人。至正二十一年，海贼劫石梁，其夫适在县郭。<br>陈氏出避贼，道与贼遇，被执以行。陈氏且行且骂，贼乱捶之，挟以登舟，骂不<br>已，忽振厉自投江中。其父方卧病，见其女至，呼之不应，骇曰：“吾岂梦耶！”<br>既而有自贼中归者，言陈氏死状，乃知其鬼也。明日尸逆流而上，止石梁岸傍。<br>时盛暑，尸已变，其夫验其背有黑子，乃恸哭曰：“是吾妻也！”舁归敛之。<br>李马儿妻袁氏，瑞州人。至正二十二年，李病殁，袁氏年十九，誓不再嫁，<br>以养舅姑。有王成者，闻袁氏有姿色，挟势欲娶之，袁氏曰：“吾闻烈女不更二<br>夫，宁死不失身也。”遂往夫墓痛哭，缢死树下。<br>王士明妻李氏，名赛儿，房山人。至正二十五年，竹贞军至县，李氏及其女<br>李家奴皆被执。士明随至军，军怒逐之。李氏谓其女曰：“汝父既为军所逐，吾<br>与汝必不得脱。与其受辱，不若死。”女曰：“母先杀我。”李氏即以军所遗镮<br>刀杀其女，遂自杀。竹贞闻之，为之葬祭，仍书其门曰“王士明妻李氏贞节之门”<br>。有司上其事，为树碑焉。<br>陶宗媛，台州人，儒士杜思絅妻也。归杜四载而夫亡，矢志守节。台州被<br>兵，宗媛方居姑丧，忍死护柩，为游军所执，迫胁之，媛曰：“我若畏死，岂留<br>此耶！任汝杀我，以从姑于地下尔！”遂遇害。<br>其妹宗婉，弟妻王淑，亦皆赴水死。<br>高丽氏，宣慰副使孛罗帖木儿妻也。至正二十七年十二月，其夫死于兵，谓<br>人曰：“夫既死矣，吾安能复事人乎！”乃积薪塞户，以火自焚而死。<br>张讷妻刘氏，蓝田人。讷为监察御史，早卒，刘守志不二。河东受兵，刘氏<br>二子衡、衍俱以事出外，度不能自脱，遂与二妇孙氏、姚氏决死，尽发赀囊分给<br>家人，妇姑同缢焉。<br>有华氏者，大同张思孝妻，为貊高兵所执，以不受辱见杀。其妇刘氏，僵压<br>姑尸，大骂不已，兵并杀之。后家人殓其尸，妇姑之手犹相持不舍。<br>观音奴妻卜颜的斤，蒙古氏，宗王黑闾之女。大都被兵，卜颜的斤谓其夫曰：<br>“我乃国族，且年少，必不容于人，岂惜一死以辱家国乎！”遂自缢而死。<br>时张栋妻王氏语家人曰：“吾为状元妻，义不可辱。”赴井死。其姑哭之恸，<br>亦赴井死。<br>安志道妻刘氏，顺州人。志道及刘氏之弟明理，并登进士第。刘氏避兵匿岩<br>穴中，军至，欲污之，刘氏曰：“我弟与夫皆进士也，我岂受汝辱乎！”军士以<br>兵磨其体，刘大骂不辍声，军怒，乃钩断其舌，含糊而死。<br>宋谦妻赵氏，大都人。兵破大都，赵氏子妇温氏、高氏，孙妇高氏、徐氏，<br>皆有姿色，合谋曰：“兵且至矣，我等岂可辱身以苟全哉！”赵即自经死，诸妇<br>四人，诸孙男女六人，众妾三人，皆赴井而死。<br>齐关妻刘氏，河南人。关应募为千夫长，战死泽、潞间。刘氏贫无所依，守<br>志不夺。有来强议婚者，刘氏绐曰：“吾三月三日有心愿，偿毕，当从汝所言。”<br>是日，径往彰德天宁寺，登浮图绝顶，祝天曰：“妾本河南名家刘氏女，遭世乱，<br>适湖南齐关为妻。今夫已死，不敢失节也。”遂投地而死。<br>王宗仁妻宋氏，进士宋褧之女也。宗仁家永平。永平受兵，宋氏从夫避于铧<br>子山。夫妇为军所虏，行至玉田县，有窥宋氏色美，欲害宗仁者，宋氏谓夫曰：<br>“我不幸至此，必不以身累君。”言讫，遂携一女投井死，时年二十九。<br>王履谦妻齐氏，太原人。治家严肃，克守妇道。至正十八年，贼陷太原，齐<br>氏与二妇萧氏、吕氏及二女避难于赵庄石岩。贼且至，度不能免，顾谓二女曰：<br>“汝家五世同居，号为清白，岂可亏节辱身以苟生哉！”长女曰：“吾夫已死，<br>今为未亡人，得死为幸。”吕氏曰：“吾为中书左丞之孙，义不受辱。”齐氏大<br>哭，乃与二妇二女及二孙女，俱投岩下以死。<br>王时妻安氏，名正同，磁州人，平章政事祐孙女也。至正十九年，时以参知<br>政事分省太原，安氏从之。二十年，贼兵寇太原，城陷，众皆逃，安氏与其妾李<br>氏同赴井死。事闻，赠梁国夫人，谥庄洁。<br>徐猱头妻岳氏，大都人。兵入都城，岳氏告其夫曰：“我等恐被驱逐，将奈<br>何？”其夫曰：“事急，惟有死耳，何避也。”遂火其所居，夫妇赴火以死。其<br>母王氏，二女一子，皆抱持赴火死。<br>金氏，详定使四明程徐妻也。京城既破，谓其女曰：“汝父出捍城，我三品<br>命妇，汝儒家女又进士妻，不可受辱。”抱二岁子及女赴井死。<br>汪琰妻潘氏，徽州婺源人。年二十八而琰卒，潘氏誓不他适，以其夫从兄之<br>子元圭为后。元圭时始三岁，鞠之不啻己出。潘氏卒年六十二。元圭之子良垕，<br>有子燕山。燕山卒时，妻李氏年二十四，无子，乃守志自誓，父母欲夺而嫁之，<br>不听。燕山兄子惟德，娶俞氏，惟德早死，二子甚幼，俞氏守节辛勤，不坠家业。<br>故人贤汪氏之门，而称曰三节。<br>同郡歙县吴子恭之妻蒋氏，年二十八而夫亡，孀居五十年，年七十八卒。至<br>正十四年，旌表门闾。<br><hr>
