<h4>《史部·元史·卷二百六  列传第九十三》<b class="x">作者：宋濂等</b></h4>
<br>◎奸臣<br>古之为史者，善恶备书，所以示劝惩也。故孔子修《春秋》，于乱臣贼子之<br>事，无不具载，而楚之史名《梼杌》，皆以戒夫为恶者，使知所惧而不敢肆焉。<br>后世作史者，有酷吏、佞幸、奸臣、叛逆之传，良有以也。元之旧史，往往详于<br>记善，略于惩恶，是盖当时史臣有所忌讳，而不敢直书之尔。然奸巧之徒，挟其<br>才术，以取富贵、窃威福，始则毒民误国而终至于殒身亡家者，其行事之概，亦<br>或散见于实录编年之中，犹有《春秋》之意存焉。谨撮其尤彰著者，汇次而书之，<br>作《奸臣传》，以为世鉴。而叛逆之臣，亦各以类附见云。<br>阿合马，回回人也。不知其所由进。世祖中统三年，始命领中书左右部，兼<br>诸路都转运使，专以财赋之任委之。阿合马奏降条画，宣谕各路运司。明年，以<br>河南钧、徐等州俱有铁冶，请给授宣牌，以兴鼓铸之利。世祖升开平府为上都，<br>又以阿合马同知开平府事，领左右部如故。阿合马奏以礼部尚书马月合乃兼领已<br>括户三千，兴煽铁冶，岁输铁一百三万七千斤，就铸农器二十万事，易粟输官者<br>凡四万石。<br>至元元年正月，阿合马言：“太原民煮小盐，越境贩卖，民贪其价廉，竞买<br>食之，解盐以故不售，岁入课银止七千五百两。请自今岁增五千两，无问僧道军<br>匠等户，钧出其赋，其民间通用小盐从便。”是年秋八月，罢领中书左右部，并<br>入中书，超拜阿合马为中书平章政事，进阶荣禄大夫。三年正月，立制国用使司，<br>阿合马又以平章政事兼领使职。久之，制国用使司奏：“以东京岁课布疏恶不堪<br>用者，就以市羊于彼。真定、顺天金银不中程者，宜改铸。别怯赤山出石绒，织<br>为布，火不能然，请遣官采取。”又言：“国家费用浩繁，今岁自车驾至都，已<br>支钞四千锭，恐来岁度支不足，宜量节经用。”十一月，制国用使司奏：“桓州<br>峪所采银矿，已十六万斤，百斤可得银三两、锡二十五斤。采矿所需，鬻锡以给<br>之。”悉从其请。<br>七年正月，立尚书省，罢制国用使司，又以阿合马平章尚书省事。阿合马为<br>人多智巧言，以功利成效自负，众咸称其能。世祖急于富国，试以行事，颇有成<br>绩。又见其与丞相線真、史天泽等争辨，屡有以诎之，由是奇其才，授以政柄，<br>言无不从，而不知其专愎益甚矣。丞相安童含容久之，言于世祖曰：“臣近言尚<br>书省、枢密院、御史台，宜各循常制奏事，其大者从臣等议定奏闻，已有旨俞允。<br>今尚书省一切以闻，似违前奏。”世祖曰：“汝所言是。岂阿合马以朕颇信用，<br>敢如是耶！其不与卿议非是，宜如卿所言。”又言：“阿合马所用部官，左丞许<br>衡以为多非其人，然已得旨咨请宣付，如不与，恐异日有辞。宜试其能否，久当<br>自见。”世祖然之。五月，尚书省奏括天下户口，既而御史台言，所在捕蝗，百<br>姓劳扰，括户事宜少缓。遂止。<br>初立尚书省时，有旨：“凡铨选各官，吏部拟定资品，呈尚书省，由尚书咨<br>中书闻奏。”至是，阿合马擢用私人，不由部拟，不咨中书。丞相安童以为言，<br>世祖令问阿合马。阿合马言：“事无大小，皆委之臣，所用之人，臣宜自择。”<br>安童因请：“自今唯重刑及迁上路总管，始属之臣，余事并付阿合马，庶事体明<br>白。”世祖俱从之。八年三月，尚书省再以阅实户口事，奏条画诏谕天下。是岁，<br>奏增太原盐课，以千锭为常额，仍令本路兼领。九年，并尚书省入中书省，又以<br>阿合马为中书平章政事。明年，又以其子忽辛为大都路总管，兼大兴府尹。右丞<br>相安童见阿合马擅权日甚，欲救其弊，乃奏大都路总管以次多不称职，乞选人代<br>之。寻又奏：“阿合马、张惠，挟宰相权，为商贾以网罗天下大利，厚毒黎民，<br>困无所诉。”阿合马曰：“谁为此言？臣等当与廷辩。”安童进曰：“省左司都<br>事周祥，中木取利，罪状明白。”世祖曰：“若此者，征毕当显黜之。”既而枢<br>密院奏以忽辛同佥枢密院事，世祖不允曰：“彼贾胡事犹不知，况可责以机务耶！”<br>十二年，伯颜帅师伐宋，既渡江，捷报日至。世祖命阿合马与姚枢、徒单公<br>履、张文谦、陈汉归、杨诚等，议行盐、钞法于江南，及贸易药材事。阿合马奏：<br>“枢云：‘江南交会不行，必致小民失所。’公履云：‘伯颜已尝榜谕交会不换，<br>今亟行之，失信于民。’文谦谓‘可行与否，当询伯颜’。汉归及诚皆言：‘以<br>中统钞易其交会，保难之有。’”世祖曰：“枢与公履，不识事机。朕尝以此问<br>陈岩，岩亦以宋交会速宜更换。今议已定，当依汝言行之。”又奏：“北盐药材，<br>枢与公履皆言可使百姓从便贩鬻。臣等以为此事若小民为之，恐紊乱不一。拟于<br>南京、卫辉等路，籍括药材，蔡州发盐十二万斤，禁诸人私相贸易。”世祖曰：<br>“善，其行之。”<br>十二年，阿合马又言：“比因军兴之后，减免编民征税，又罢转运司官，令<br>各路总管府兼领课程，以致国用不足。臣以为莫若验户数多寡，远以就近，立都<br>转运司，量增旧额，选廉干官分理其事。应公私铁鼓铸，官为局卖，仍禁诸人毋<br>私造铜器。如此，则民力不屈，而国用充矣。”乃奏立诸路转运司，以亦必烈金、<br>札马剌丁、张暠、富珪、蔡德润、纥石烈亨、阿里和者、完颜迪、姜毅、阿老瓦<br>丁、倒剌沙等为使。有亦马都丁者，以负官银得罪而罢，既死，而所负尚多，中<br>书省奏议裁处。世祖曰：“此财谷事，其与阿合马议之。”<br>十五年正月，世祖以西京饥，发粟万石赈之。又谕阿合马宜广贮积，以备阙<br>乏。阿合马奏：“自今御史台非白省，毋擅召仓库吏，亦毋究索钱谷数。及集议<br>中书不至者，罪之。”其沮抑台察如此。四月，中书左丞崔斌奏曰：“先以江南<br>官冗，委任非人，遂命阿里等澄汰之。今已显有征验，蔽不以闻，是为罔上。杭<br>州地大，委寄非轻，阿合马溺于私爱，乃以不肖子抹速忽充达鲁花赤，佩虎符，<br>此岂量才授任之道？”又言：“阿合马先自陈乞免其子弟之任，乃今身为平章，<br>而子若侄或为行省参政，或为礼部尚书、将作院达鲁花赤、领会同馆，一门悉处<br>要津，自背前言，有亏公道。”有旨并罢黜之。然终不以是为阿合马罪。世祖尝<br>谓淮西宣慰使昂吉儿曰：“夫宰相者，明天道，察地理，尽人事，兼此三者，乃<br>为称职。阿里海牙、麦术丁等，亦未可为相，回回人中，阿合马才任宰相。”其<br>为上所称道如此。<br>十六年四月，中书奏立江西榷茶运司，及诸路转运盐使司、宣课提举司。未<br>几，以忽辛为中书右丞。明年，中书省奏：“阿塔海、阿里言，今立宣课提举司，<br>官吏至五百余员。左丞陈岩、范文虎等言其扰民，且侵盗官钱。乞罢之。”阿合<br>马奏：“昨有旨籍江南粮数，屡移文取索，不以实上。遂与枢密院、御史台及廷<br>臣诸老集议，谓设立运司，官多俸重，宜诸路立提举司，都省、行省各委一人任<br>其事。今行省未尝委人，即请罢之，乃归咎臣等。然臣所委人，有至者仅两月，<br>计其侵用凡千一百锭，以彼所管四年较之，又当几何？今立提举司，未及三月而<br>罢，岂非恐彼奸弊呈露，故先自言以绝迹耶？宜令御史台遣能臣同往，凡有非法，<br>具以实闻。”世祖曰：“阿合马所言是，其令台中选人以往。若己能自白，方可<br>责人。”<br>阿合马尝奏宜立大宗正府。世祖曰：“此事岂卿辈所宜言，乃朕事也。然宗<br>正之名，朕未之知，汝言良是，其思之。”阿合马欲理算江淮行省平章阿里伯、<br>右丞燕帖木儿立行省以来一切钱谷，奏遣不鲁合答儿、刘思愈等往检核之，得其<br>擅易命官八百员，自分左右司官，及铸造铜印等事，以闻。世祖曰：“阿里伯等<br>何以为辞？”阿合马曰：“彼谓行省昔尝铸印矣。臣谓昔以江南未定，故便宜行<br>之，今与昔时事异。又擅支粮四十七万石，奏罢宣课提举司及中书遣官理算，征<br>钞万二千锭有奇。”二人竟以是就戮。<br>时阿合马在位日久，益肆贪横，援引奸党郝祯、耿仁，骤升同列，阴谋交通，<br>专事蒙蔽，逋赋不蠲，众庶流移，京兆等路岁办课至五万四千锭，犹以为未实。<br>民有附郭美田，辄取为己有。内通货贿，外示威刑，廷中相视，无敢论列。有宿<br>卫士秦长卿者，慨然上书发其奸，竟为阿合马所害，毙于狱。事见长卿传。<br>十九年三月，世祖在上都，皇太子从。有益都千户王著者，素志疾恶，因人<br>心愤怨，密铸大铜锤，自誓愿击阿合马首。会妖僧高和尚，以秘术行军中。无验<br>而归，诈称死，杀其徒，以尸欺众，逃去，人亦莫知。著乃与合谋，以戊寅日，<br>诈称皇太子还都作佛事，结八十余人，夜入京城。旦遣二僧诣中书省，令市斋物，<br>省中疑而讯之，不伏。及午，著又遣崔总管矫传令旨，俾枢密副使张易发兵若干，<br>以是夜会东宫前。易莫察其伪，即令指挥使颜义领兵俱往。著自驰见阿合马，诡<br>言太子将至，令省官悉候于宫前。阿合马遣右司郎中脱欢察儿等数骑出关，北行<br>十余里，遇其众，伪太子者责以无礼，尽杀之，夺其马，南入健德门。夜二鼓，<br>莫敢何问，至东宫前，其徒皆下马，独伪太子者立马指挥，呼省官至前，责阿合<br>马数语，著即牵去，以所袖铜锤碎其脑，立毙。继呼左丞郝祯至，杀之。囚右丞<br>张惠。枢密院、御史台、留守司官皆遥望，莫测其故。尚书张九思自宫中大呼，<br>以为诈，留守司达鲁花赤博敦，遂持梃前，击立马者坠地，弓矢乱发，众奔溃，<br>多就禽。高和尚等逃去，著挺身请囚。中丞也先帖木儿驰奏世祖，时方驻跸察罕<br>脑儿，闻之震怒，即日至上都。命枢密副使孛罗、司徒和礼霍孙、参政阿里等驰<br>驿至大都，讨为乱者。庚辰，获高和尚于高梁河。辛巳，孛罗等至都。壬午，诛<br>王著、高和尚于市，皆醢之，并杀张易。著临刑大呼曰：“王著为天下除害，今<br>死矣，异日必有为我书其事者。”<br>阿合马死，世祖犹不深知其奸，令中书毋问其妻子。及询孛罗，乃尽得其罪<br>恶，始大怒曰：“王著杀之，诚是也。”乃命发墓剖棺，戮尸于通玄门外，纵犬<br>啖其肉。百官士庶，聚观称快。子侄皆伏诛，没入其家属财产。其妾有名引住者，<br>籍其藏，得二熟人皮于柜中，两耳具存，一阉竖专掌其扃鐍，讯问莫知为何人，<br>但云“诅咒时，置神座其上，应验甚速”。又以绢二幅，画甲骑数重，围守一幄<br>殿，兵皆张弦挺刃内向，如击刺之为者。画者陈其姓。又有曹震圭者，尝推算阿<br>合马所生年月。王台判者，妄引图谶。皆言涉不轨。事闻，敕剥四人者皮以徇。<br>卢世荣，大名人也。阿合马专政，世荣以贿进，为江西榷茶运使，后以罪废。<br>阿合马死，朝廷之臣讳言财利事，皆无以副世祖裕国足民之意。有桑哥者，荐世<br>荣有才术，谓能救钞法，增课额，上可裕国，下不损民。世祖召见，奏对称旨。<br>至元二十一年十一月辛丑，召中书省官与世荣廷辨，论所当为之事，右丞相和礼<br>霍孙等守正不挠，为强词所胜，与右丞麦术丁，参政张雄飞、温迪罕皆罢，复起<br>安童为右丞相，以世荣为右丞，而左丞史枢，参政不鲁迷失海牙、撒的迷失，参<br>议中书省事拜降，皆世荣所荐也。<br>世荣既骤被显用，即日奉旨中书整治钞法，遍行中外，官吏奉法不虔者，加<br>以罪。翌日，同右丞相安童奏：“窃见老幼疾病之民，衣食不给，行乞于市，非<br>盛世所宜见。宜官给衣粮，委各路正官提举其事。”又奏怀孟竹园、江湖鱼课及<br>襄淮屯田事。越三日，安童奏：“世荣所陈数事，乞诏示天下。”世祖曰：“除<br>给丐者衣食外，并依所陈。”乃下诏云：“金银系民间通行之物，自立平准库，<br>禁百姓私相买卖，今后听民间从便交易。怀孟诸路竹货，系百姓栽植，有司拘禁<br>发卖，使民重困，又致南北竹货不通；今罢各处竹监，从民货卖收税。江湖鱼课，<br>已有定例，长流采捕，贫民恃以为生，所在拘禁，今后听民采用。军国事务往来，<br>全资站驿，马价近增，又令各户供使臣饮食，以致疲弊，今后除驿马外，其余官<br>为支给。”既而中书省又奏：“盐每引十五两，国家未尝多取，欲便民食。今官<br>豪诡名罔利，停货待价，至一引卖八十贯，京师亦百二十贯，贫者多不得食。议<br>以二百万引给商，一百万引散诸路，立常平盐局，或贩者增价，官平其直以售，<br>庶民用给，而国计亦得。”世祖从之。<br>世荣居中书未十日，御史中丞崔彧言其不可为相，大忤旨，下彧吏按问，罢<br>职。世荣言：“京师富豪户酿酒酤卖，价高味薄，且课不时输，宜一切禁罢，官<br>自酤卖。”明年正月壬午，世祖御香殿，世荣奏：“臣言天下岁课钞九十三万二<br>千六百锭之外，臣更经画，不取于民，裁抑权势所侵，可增三百万锭。初未行下，<br>而中外已非议，臣请与台院面议上前行之。”世祖曰：“不必如此，卿但言之。”<br>世荣奏：“古有榷酤之法，今宜立四品提举司，以领天下之课，岁可得钞千四百<br>四十锭。自王文统诛后，钞法虚弊，为今之计，莫若依汉、唐故事，括铜铸至元<br>钱，及制绫券，与钞参行。”因以所织绫券上之。世祖曰：“便益之事，当速行<br>之。”<br>又奏：“于泉、杭二州立市舶都转运司，造船给本，令人商贩，官有其利七，<br>商有其三。禁私泛海者，拘其先所蓄宝货，官买之；匿者，许告，没其财，半给<br>告者。今国家虽有常平仓，实无所畜。臣将不费一钱，但尽禁权势所擅产铁之所，<br>官立炉鼓铸为器鬻之，以所得利合常平盐课，籴粟积于仓，待贵时粜之，必能使<br>物价恒贱，而获厚利。国家虽立平准，然无晓规运者，以致钞法虚弊，诸物踊贵。<br>宜令各路立平准周急库，轻其月息，以贷贫民，如此，则贷者众，而本且不失。<br>又，随朝官吏增俸，州郡未及，可于各都立市易司，领诸牙侩人，计商人物货，<br>四十分取一，以十为率，四给牙侩，六为官吏俸。国家以兵得天下，不藉粮馈，<br>惟资羊马，宜于上都、隆兴等路，以官钱买币帛易羊马于北方，选蒙古人牧之，<br>收其皮毛筋角酥酪等物，十分为率，官取其八，二与牧者。马以备军兴，羊以充<br>赐予。”帝曰：“汝先言数事皆善，固当速行。此事亦善，祖宗时亦欲行之而不<br>果，朕当思之。”世荣因奏曰：“臣之行事，多为人所怨，后必有谮臣者，臣实<br>惧焉，请先言之。”世祖曰：“汝言皆是，惟欲人无言者，安有是理。汝无防朕，<br>饮食起居间可自为防。疾足之犬，狐不爱焉，主人岂不爱之？汝之所行，朕自爱<br>也，彼奸伪者则不爱耳。汝之职分既定，其无以一二人从行，亦当谨卫门户。”<br>遂谕丞相安童增其从人，其为帝所倚眷如此。<br>又十有余日，中书省请罢行御史台，其所隶按察司隶内台。又请随行省所在<br>立行枢密院。世祖曰：“行院之事，前日已议，由阿合马任智自私，欲其子忽辛<br>行省兼兵柄而止。汝今行之，于事为宜。”明日，奏升六部为二品。又奏令按察<br>司总各路钱谷，择干济者用之，其刑名事上御史台，钱谷由部申省。世祖曰：<br>“汝与老臣共议，然后行之可也。”二月辛酉，御史台奏：“中书省请罢行台，<br>改按察为提刑转运司，俾兼钱谷。臣等窃惟：初置行台时，朝廷老臣集议，以为<br>有益，今无所损，不可辄罢。且按察司兼转运，则纠弹之职废。请右丞相复与朝<br>廷老臣集议。”得旨如所请。壬戌，御史台奏：“前奉旨，令臣等议罢行台及兼<br>转运事。世荣言按察司所任，皆长才举职之人，可兼钱谷。而廷臣皆以为不可，<br>彼所取人，臣不敢止，惟言行台不可罢者，众议皆然。”世祖曰：“世荣以为何<br>如？”奏曰：“欲罢之耳。”世祖曰：“其依世荣言。”中书省奏立规措所，秩<br>五品，所司官吏，以善贾者为之。世祖曰：“此何职？”世荣对曰：“规画钱谷<br>者。”遂从之。又奏：“天下能规运钱谷者，向日皆在阿合马之门，今籍录以为<br>污滥，此岂可尽废。臣欲择其通才可用者，然惧有言臣用罪人。”世祖曰：“何<br>必言此，可用者用之。”遂以前河间转运使张私纲、撒都丁、不鲁合散、孙桓，<br>并为河间、山东等路都转运盐使。其他擢用者甚众。<br>世荣既以利自任，惧怒之者众，乃以九事说世祖诏天下：其一，免民间包银<br>三年；其二，官吏俸免民间带纳；其三，免大都地税；其四，江淮民失业贫困、<br>鬻妻子以自给者，所在官为收赎，使为良民；其五，逃移复业者，免其差税；其<br>六，乡民造醋者，免收课；其七，江南田主收佃客租课，减免一分；其八，添支<br>内外官吏俸五分；其九，定百官考课升擢之法。大抵欲以释怨要誉而已，世祖悉<br>从之。<br>既而又奏：“立真定、济南、江淮等处宣慰司兼都转运使司，以治课程，仍<br>立条例，禁诸司不得追摄管课官吏，及遣人辄至办课处沮扰，按察司不得检察文<br>卷。”又奏：“大都酒课，日用米千石，以天下之众比京师，当居三分之二，酒<br>课亦当日用米二千石。今各路但总计日用米三百六十石而已，其奸欺盗隐如此，<br>安可不禁。臣等已责各官增旧课二十倍，后有不如数者，重其罪。”皆从之。三<br>月庚子，世荣奏以宣德、王好礼并为浙西道宣慰使。世祖曰：“宣德，人多言其<br>恶。”世荣奏：“彼入状中书，能岁办钞七十五万锭，是以令往。”从之。四月，<br>世荣奏曰：“臣伏蒙圣眷，事皆委臣。臣愚以为今日之事，如数万顷田，昔无田<br>之者，草生其间。臣今创田之，已耕者有焉，未耕者有焉，或才播种，或既生苗，<br>然不令人守之，为物蹂践，则可惜也。方今丞相安童，督臣所行，是守田者也。<br>然不假之以力，则田者亦徒劳耳。守田者假之力矣，而天不雨，则亦终无成。所<br>谓天雨者，陛下与臣添力是也。惟陛下怜臣。”世祖曰：“朕知之矣。”令奏行<br>事之目，皆从之。<br>世荣居中书才数月，恃委任之专，肆无忌惮，视丞相犹虚位也。左司郎中周<br>戭与世荣稍不合，坐以废格诏旨，奏而杀之，朝中凛凛。监察御史陈天祥上章劾<br>之，大概言其“苛刻诛求，为国敛怨，将见民间凋耗，天下空虚。考其所行与所<br>言者，已不相副：始言能令钞法如旧，弊今愈甚；始言能令百物自贱，今百物愈<br>贵；始言课程增至三百万锭，不取于民，今迫胁诸路，勒令如数虚认而已；始言<br>令民快乐，今所为无非扰民之事。若不早为更张，待其自败，正犹蠹虽除而木已<br>病矣”。世祖时在上都，御史大夫玉速帖木儿以其状闻，世祖始大悟，即日遣唆<br>都八都儿、秃剌帖木儿等还大都，命安童集诸司官吏、老臣、儒士，及知民间事<br>者，同世荣听天祥弹文，仍令世荣、天祥同赴上都。<br>壬戌，御史中丞阿剌帖木儿、郭佑，侍御史白秃剌帖木儿，参政撒的迷失等，<br>以世荣所伏罪状奏曰：“不白丞相安童，支钞二十万锭。擅升六部为二品。效李<br>璮令急递铺用红青白三色囊转行文字。不与枢密院议，调三行省万二千人置济<br>州，委漕运使陈柔为万户管领。以沙全代万户宁玉戍浙西吴江。用阿合马党人潘<br>杰、冯珪为杭、鄂二行省参政，宣德为杭州宣慰，余分布中外者众。以钞虚，闭<br>回易库，民间昏钞不可行。罢白酵课，立野面、木植、磁器、桑枣、煤炭、匹段、<br>青果、油坊诸牙行。调出县官钞八十六万余锭。”丞相安童言：“世荣昔奏，能<br>不取于民岁办钞三百万锭，令钞复实，诸物悉贱，民得休息，数月即有成效。今<br>已四阅月，所行不符所言，钱谷出者多于所入，引用憸人，紊乱选法。”翰林<br>学士赵孟頫等，亦以为“世荣初以财赋自任，当时人情不敢预料，将谓别有方术，<br>可以增益国用。及今观之，不过如御史所言。更张之机，正在今日。若复恣其所<br>行，为害非细”。阿剌帖木儿同天祥等与世荣对于世祖前，一一款伏。遣忽都带<br>儿传旨中书省，命丞相安童与诸老臣议，世荣所行，当罢者罢之，更者更之，所<br>用人实无罪者，朕自裁处。遂下世荣于狱。十一月乙未，世祖问忽剌出曰：“汝<br>于卢世荣有何言？”对曰：“近汉人新居中书者，言世荣款伏，罪无遗者，狱已<br>竟矣，犹日养之，徒费廪食。”有旨诛世荣，割其肉以食禽獭。<br>桑哥，胆巴国师之弟子也。能通诸国言语，故尝为西蕃译史。为人狡黠豪横，<br>好言财利事，世祖喜之。及后贵幸，乃讳言师事胆巴而背之。至元中，擢为总制<br>院使。总制院者，掌浮图氏之教，兼治吐蕃之事。御史台尝欲以章闾为按察使，<br>世祖曰：“此人桑哥尝言之。”及卢世荣见用，亦由桑哥之荐。中书省尝令李留<br>判者市油，桑哥自请得其钱市之，司徒和礼霍孙谓非汝所宜为，桑哥不服，至与<br>相殴，且谓之曰：“与其使汉人侵盗，曷若与僧寺及官府营利息乎？”乃以油万<br>斤与之。桑哥后以所营息钱进，和礼霍孙曰：“我初不悟此也。”一日，桑哥在<br>世祖前论和雇和买事，因语及此，世祖益喜，始有大任之意。尝有旨令桑哥具省<br>臣姓名以进，廷中有所建置，人才进退，桑哥咸与闻焉。<br>二十四年闰二月，复置尚书省，遂以桑哥与铁木儿为平章政事。诏告天下，<br>改行中书省为行尚书省，六部为尚书六部。三月，更定钞法，颁行至元宝钞于天<br>下，中统钞通行如故。桑哥尝奉旨检核中书省事，凡校出亏欠钞四千七百七十锭、<br>昏钞一千三百四十五锭，平章麦术丁即自伏，参政杨居宽微自辩，以为实掌铨选，<br>钱谷非所专。桑哥令左右拳其面，因问曰：“既典选事，果无黜陟失当者乎？”<br>寻亦引服。参议伯降以下，凡钩考违惰耗失等事，及参议王巨济尝言新钞不便忤<br>旨，各款伏。遣参政忻都奏闻，世祖令丞相安童与桑哥共议，且谕：“毋令麦术<br>丁等他日得以胁问诬伏为辞，此辈固狡狯人也。”数日，桑哥又奏：“鞫中书参<br>政郭佑，多所逋负，尸位不言，以疾为托。臣谓中书之务，隳惰如此，汝力不能<br>及，何不告之蒙古大臣，故殴辱之，今已款服。”世祖命穷诘之。佑与居宽后皆<br>弃市，人咸冤焉。台吏王良弼，尝与人议尚书省政事，又言：“尚书钩校中书，<br>不遗余力，他日我曹得发尚书奸利，其诛籍无难。”桑哥闻之，捕良弼至，与中<br>书台院札鲁忽赤鞫问，款服，谓此曹诽谤，不诛无以惩后。遂诛良弼，籍其家。<br>有吴德者，尝为江宁县达鲁花赤，求仕不遂，私与人非议时政，又言：“尚书今<br>日核正中书之弊，他日复为中书所核，汝独不死也耶？”或以告桑哥，亟捕德按<br>问，杀之，没其妻子入官。<br>桑哥尝奏以沙不丁遥授江淮行省左丞，乌马儿为参政，依前领泉府、市舶两<br>司，拜降福建行省平章。既得旨，乃言于世祖曰：“臣前言，凡任省臣与行省官，<br>并与丞相安童共议。今奏用沙不丁、乌马儿等，适丞相还大都，不及通议，臣恐<br>有以前奏为言者。”世祖曰：“安童不在，朕，若主也。朕已允行，有言者，其<br>令朕前言之。”<br>时江南行台与行省，并无文移，事无巨细，必咨内台呈省闻奏。桑哥以其往<br>复稽留误事，宜如内台例，分呈各省。又言：“按察司文案，宜从各路民官检核，<br>递相纠举。且自太祖时有旨，凡临官事者互相觉察，此故事也。”从之。<br>十月乙酉，世祖遣谕旨翰林诸臣：“以丞相领尚书省，汉、唐有此制否？”<br>咸对曰：“有之。”翌日，左丞叶李以翰林、集贤诸臣所对奏之，且言：“前省<br>官不能行者，平章桑哥能之，宜为右丞相。”制曰“可”。遂以桑哥为尚书右丞<br>相，兼总制院使，领功德使司事，进阶金紫光禄大夫。于是桑哥奏以平章铁木儿<br>代其位，右丞阿剌浑撒里升平章政事，叶李迁右丞，参政马绍升左丞。<br>十一月，桑哥言：“臣前以诸道宣慰司及路府州县官吏，稽缓误事，奉旨遣<br>人逼笞责之。今真定宣慰使速哥、南京宣慰使答失蛮，皆勋贤旧臣之子，宜取圣<br>裁。”敕罢其任。明年正月，以甘肃行尚书省参政铁木哥无心任事，又不与协力，<br>奏乞牙带代之。未几，又以江西行尚书省平章政事忽都铁木儿不职，奏而罢之。<br>兵部尚书忽都答儿不勤其职，桑哥殴罢之而后奏，世祖曰：“若此等不罢，汝事<br>何由得行也。”万亿库有旧牌条七千余条，桑哥言岁久则腐，宜析而他用。赐诸<br>王出伯银二万五千两、币帛万匹，载以官驴，至则并以为赐。桑哥言：“不若以<br>驴载玉而回。”世祖甚然之。其欲以小利结知如此。<br>漕运司达鲁花赤怯来，未尝巡察沿河诸仓，致盗诈腐败者多，桑哥议以兵部<br>侍郎塔察儿代之。自立尚书省，凡仓库诸司，无不钩考，先摘委六部官，复以为<br>不专，乃置征理司，以治财谷之当追者。时桑哥以理算为事，毫分缕析，入仓库<br>者，无不破产，及当更代，人皆弃家而避之。十月，桑哥奏：“湖广行省钱谷，<br>已责平章要束木自首偿矣。外省欺盗必多，乞以参政忻都、户部尚书王巨济、参<br>议尚书省事阿散、山东西道提刑按察使何荣祖、札鲁忽赤秃忽鲁、泉府司卿李佑、<br>奉御吉丁、监察御史戎益、佥枢密院事崔彧、尚书省断事官燕真、刑部尚书安祐、<br>监察御史伯颜等十二人，理算江淮、江西、福建、四川、甘肃、安西六省，每省<br>各二人，特给印章与之。省部官既去，事不可废，拟选人为代，听食元俸。理算<br>之间，宜给兵以备使令，且以为卫。”世祖皆从之。<br>当是时，天下骚然，江淮尤甚，而谀佞之徒，方且讽都民史吉等为桑哥立石<br>颂德，世祖闻之曰：“民欲立则立之，仍以告桑哥，使其喜也。”于是翰林制文，<br>题曰《王公辅政之碑》。桑哥又以总制院所统西蕃诸宣慰司，军民财谷，事体甚<br>重，宜有以崇异之，奏改为宣政院，秩从一品，用三台银印。世祖问所用何人，<br>对曰：“臣与脱因。”于是命桑哥以开府仪同三司、尚书右丞相兼宣政使，领功<br>德使司事，脱因同为使。世祖尝召桑哥谓曰：“朕以叶李言，更至元钞，所用者<br>法，所贵者信，汝无以楮视之，其本不可失，汝宜识之。”<br>二十六年，桑哥请钩考甘肃行尚书省、及益都淄莱淘金总管府，佥省赵仁荣、<br>总管明里等，皆以罪罢。世祖幸上都，桑哥言：“去岁陛下幸上都，臣日视内帑<br>诸库，今岁欲乘小舆以行，人必窃议。”世祖曰：“听人议之，汝乘之可也。”<br>桑哥又奏：“近委省臣检责左右司文簿，凡经监察御史稽照者，遗逸尚多。自今<br>当令监察御史即省部稽照，书姓名于卷末，苟有遗逸，易于归罪。仍命侍御史坚<br>童视之，失则连坐。”世祖从之，乃笞监察御史四人。是后监察御史赴省部者，<br>掾令史与之抗礼，但遣小吏持文簿置案而去，监察御史遍阅之，而台纲废矣。参<br>政忻都既去，寻召赴阙。以户部尚书王巨济专任理算，江淮省左丞相忙兀带总之。<br>闰十月，《桑哥辅政碑》成，树于省前，楼覆其上而丹雘之。桑哥言：“国<br>家经费既广，岁入恒不偿所出，以往岁计之，不足者余百万锭。自尚书省钩考天<br>下财谷，赖陛下福，以所征补之，未尝敛及百姓。臣恐自今难用此法矣。何则？<br>仓库可征者少，而盗者亦鲜矣，臣忧之。臣愚以为盐课每引今直中统钞三十贯，<br>宜增为一锭；茶每引今直五贯，宜增为十贯；酒醋税课，江南宜增额十万锭，内<br>地五万锭。协济户十八万，自入籍至今十三年，止输半赋，闻其力已完，宜增为<br>全赋。如此，则国用庶可支，臣等免于罪矣。”世祖曰：“如所议行之。”<br>桑哥既专政，凡铨调内外官，皆由于己，而其宣敕，尚由中书，桑哥以为言，<br>世祖乃命自今宣敕并付尚书省。由是以刑爵为货而贩之，咸走其门，入贵价以买<br>所欲。贵价入，则当刑者脱，求爵者得，纲纪大坏，人心骇愕。<br>二十八年春，世祖畋于漷北，也里审班及也先帖木儿、彻里等，劾奏桑哥<br>专权黩货。时不忽木出使，三遣人趣召之至，觐于行殿，世祖以问，不忽木对曰：<br>“桑哥壅蔽聪明，紊乱政事，有言者即诬以他罪而杀之。今百姓失业，盗贼蜂起，<br>召乱在旦夕，非亟诛之，恐为陛下忧。”留守贺伯颜亦尝为世祖陈其奸欺。久而<br>言者益众，世祖始决意诛之。<br>二月，世祖谕大夫月儿鲁曰：“屡闻桑哥沮抑台纲，杜言者之口；又尝捶挞<br>御史。其所罪者何事，当与辨之。”桑哥等持御史李渠等已刷文卷至，令侍御史<br>杜思敬等勘验辨论，往复数四，桑哥等辞屈。明日，帝驻跸大口，复召御史台暨<br>中书、尚书两省官辨论。尚书省执卷奏曰：“前浙西按察使只必，因监烧钞受赃<br>至千锭，尝檄台征之，二年不报。”思敬曰：“文之次第，尽在卷中，今尚书省<br>拆卷持对，其弊可见。”速古儿赤阇里抱卷至前奏曰：“用朱印以封纸缝者，防<br>欺弊也。若辈为宰相，乃拆卷破印与人辨，是教吏为奸，当治其罪。”世祖是之。<br>责御史台曰：“桑哥为恶，始终四年，其奸赃暴著非一，汝台臣难云不知。”中<br>丞赵国辅对曰：“知之。”世祖曰：“知而不劾，自当何罪？”思敬等对曰：<br>“夺官追俸，惟上所裁。”数日不决。大夫月儿鲁奏：“台臣久任者当斥罢，新<br>者存之。”乃仆《桑哥辅政碑》，下狱究问。至七月，乃伏诛。<br>平章要束木者，桑哥之妻党，在湖广时，正月朔日，百官会行省，朝服以俟。<br>要束木召至其家，受贺毕，方诣省望阙，贺如常仪。又阴召卜者有不轨言。至是，<br>中书列其罪以闻，世祖命械致湖广，即其省戮之。<br>铁木迭儿者，木儿火赤之子也。尝逮事世祖。成宗大德间，同知宣徽院事，<br>兼通政院使。武宗即位，为宣徽使。至大元年，由江西行省平章政事拜云南行省<br>左丞相。居二载，擅离职赴阙，尚书省奏，奉旨诘问，寻以皇太后旨，得贷罪还<br>职。明年正月，武宗崩，仁宗在东宫，以丞相三宝奴等变乱旧章，诛之。用完泽<br>及李孟为中书平章政事，锐欲更张庶务。而皇太后在兴圣宫，已有旨，召铁木迭<br>儿为中书右丞相。逾月，仁宗即位，因遂相之。及幸上都，命铁木迭儿留守大都。<br>平章完泽等奏：“故事，丞相留治京师者，出入得张盖。今右丞相铁木迭儿大都<br>居守，时方盛暑，请得张盖如故事。”许之。是年冬，制赠铁木迭儿曾祖唆海翊<br>运宣力保大功臣、太尉，谥武烈；祖不怜吉带推诚保德定远功臣、太尉，谥忠武；<br>父木儿火赤推忠佐理同德功臣、太师，谥忠贞。并开府仪同三司、上柱国，追封<br>归德王。<br>皇庆元年三月，铁木迭儿奏：“臣误蒙圣恩，擢任中书，年衰且病，虽未能<br>深达政体，思竭忠力，以图报效，事有创行，敢不自勉，前省弊政，方与更新。<br>钦惟列圣相承，混一区宇，日有万几，若非整饬，恐致解驰。继今朝夕视事，左<br>右司六部官有不尽心者，当论决，再不悛者，黜勿叙，其有托故侥幸他职者，亦<br>不叙。”仁宗是其言。既而以病去职。<br>延祐改元，丞相哈散奏：“臣非世勋族姓，幸逢陛下为宰相，如丞相铁木迭<br>儿，练达政体，且尝监修国史，乞授其印，俾领翰林国史院，军国重务，悉令议<br>之。”仁宗曰：“然。卿其启诸皇太后。与之印，大事必使预闻。”遂拜开府仪<br>同三司、监修国史、录军国重事。居数月，复拜中书右丞相，合散为左丞相。铁<br>木迭儿奏：“蒙陛下怜臣，复擢为首相，依阿不言，诚负圣眷。比闻内侍隔越奏<br>旨者众，倘非禁止，致治实难。请敕诸司，自今中书政务，毋辄干预。又往时富<br>民，往诸蕃商贩，率获厚利，商者益众，中国物轻，蕃货反重。今请以江浙右丞<br>曹立领其事，发舟十纲，给牒以往，归则征税如制，私往者没其货。又，经用不<br>给，苟不预为规画，必至愆误。臣等集诸老议，皆谓动钞本，则钞法愈虚；加赋<br>税，则毒流黎庶；增课额，则比国初已倍五十矣。惟预买山东、河间运使来岁盐<br>引，及各冶铁货，庶可以足今岁之用。又，江南田粮，往岁虽尝经理，多未核实。<br>可始自江浙，以及江东、西，宜先事严限格、信罪赏，令田主手实顷亩状入官，<br>诸王、驸马、学校、寺观亦令如之；仍禁私匿民田，贵戚势家，毋得沮挠。请敕<br>台臣协力以成，则国用足矣。”仁宗皆从之。寻遣使者分行各省，括田增税，苛<br>急烦扰，江右为甚，致赣民蔡五九作乱宁都，南方骚动，远近惊惧，乃罢其事。<br>明年，铁木迭儿奏：“天下庶务，虽统于中书，而旧制，省臣亦分领之。请<br>以钱制、钞法、刑名，委平章李孟、左丞阿卜海牙、参政赵世延等领之。其粮储、<br>选法、造作，驿传，委平章张律、右丞萧拜住、参政曹从革等领之。”得旨如所<br>请。七月，诏谕中外，命右丞相铁木迭儿总宣政院事。十月，进位太师。十一月，<br>大宗正府奏：“累朝旧制，凡议重刑，必决于蒙古大臣，今宜听于太师右丞相。”<br>从之。<br>铁木迭儿既再入中书，居首相，怙势贪虐，凶秽滋甚。于是萧拜住自御史中<br>丞为中书右丞，寻拜平章政事，稍牵制之。而杨朵儿只自侍御史拜中丞，慨然以<br>纠正其罪为己任。上都富人张弼杀人系狱，铁木迭儿使家奴胁留守贺伯颜，使出<br>之，伯颜持正不可挠。而朵儿只已廉得丞相所受张弼赂有显征，乃与拜住及伯颜<br>奏之：“内外监察御史凡四十余人，共劾铁木迭儿桀黠奸贪，阴贼险狠，蒙上罔<br>下，蠹政害民，布置爪牙，威詟朝野，凡可以诬陷善人、要功利己者，靡所不至。<br>取晋王田千余亩、兴教寺后壖园地三十亩、卫兵牧地二十余亩。窃食郊庙供祀马。<br>受诸王合儿班答使人钞十四万贯，宝珠玉带氍毹币帛又计钞十余万贯。受杭州永<br>兴寺僧章自福赂金一百五十两。取杀人囚张弼钞五万贯。且既已位极人臣，又领<br>宣政院事，以其子八里吉思为之使。诸子无功于国，尽居贵显。纵家奴陵虐官府，<br>为害百端。以致阴阳不和，山移地震，灾异数见，百姓流亡，己乃恬然略无省悔。<br>私家之富，又在阿合马、桑哥之上。四海疾怨已久，咸愿车裂斩首，以快其心。<br>如蒙早加显戮，以示天下，庶使后之为臣者，知所警戒。”奏既上，仁宗震怒，<br>有诏逮问，铁木迭儿匿兴圣近侍家，有司不得捕。仁宗不乐者数日，又恐诚出皇<br>太后意，不忍重伤咈之，乃仅罢其相位而已。铁木迭儿家居未逾年，又起为太<br>子太师，中外闻之，莫不惊骇。参政赵世延为御史中丞，率诸御史论其不法数十<br>事，而内外御史论其不可辅导东宫者又四十余人。然以皇太后故，终不能明正其<br>罪。<br>明年正月辛丑，仁宗崩。越四日，铁木迭儿以皇太后旨，复入中书为右丞相。<br>又逾月，英宗犹在东宫，铁木迭儿宣太后旨，召萧拜住与朵儿只至徽政院，与徽<br>政院使失里门、御史大夫秃忒哈杂问之，责以前违太后旨，令伏罪。即起入奏，<br>遽称旨，执二人弃市。是日，白昼晦冥，都人恟惧。<br>英宗将行即位礼，铁木迭儿恒病足，中书省启：“祖宗以来，皇帝登极，中<br>书率百官称贺，班首惟上所命。”英宗曰：“其以铁木迭儿为之。”既即位，铁<br>木迭儿即奏委平章王毅、右丞高昉等征理在京仓库所贮粮，亏七十八万石，责偿<br>于仓官及监临出内者。所贡币帛纰缪者，责偿于本处官吏之董其事者。仍立程严<br>督，违者杖之。五月，英宗在上都，铁木迭儿嫉留守贺伯颜素不附己，乃奏其以<br>便服迎诏为不敬，下五府杂治，竟杀之。都民为之流涕。赵世延时为四川行省平<br>章政事，铁木迭儿怒其昔尝论己，方入相时，即从东宫启英宗遣人逮捕之。世延<br>未至，铁木迭儿使讽世延，啖以美官，令告引同时异己者，世延不肯从。至是，<br>坐以违诏不敬，令法司穷治，请置极刑。英宗曰：“彼罪在赦前，所宜释免。”<br>铁木迭儿对曰：“昔世延与省台诸人谋害老臣，请究其姓名。”英宗曰：“事皆<br>在赦前矣，又焉用问。”后数日，又奏世延当处死罪，又不允。有司承望风旨，<br>锻炼欲使自裁，世延终无所屈，赖英宗素闻其忠良，得免于死。<br>铁木迭儿恃其权宠，乘间肆毒，睚眦之私，无有不报。英宗觉其所谮毁者，<br>皆先帝旧人，滋不悦其所为，乃任拜住为左丞相，委以心腹。铁木迭儿渐见疏外，<br>以疾死于家。御史盖继元、宋翼，言其上负国恩，下失民望，生逃显戮，死有余<br>辜。乃命毁所立碑，追夺其官爵及封赠制书，籍没其家。<br>子班丹，知枢密院事，寻以赃败，不叙；锁南，尝为治书侍御史，其后铁失<br>弑英宗，锁南以逆党伏诛。<br>哈麻，字士廉，康里人。父秃鲁，母为宁宗乳母，秃鲁以故封冀国公，加太<br>尉，阶金紫光禄大夫。哈麻与其弟雪雪，早备宿卫，顺帝深眷宠之。而哈麻有口<br>才，尤为帝所亵幸，累迁官为殿中侍御史。雪雪累官集贤学士。帝每即内殿，与<br>哈麻以双陆为戏，一日，哈麻服新衣侍侧，帝方啜茶，即噀茶于其衣。哈麻视<br>帝曰：“天子固当如是耶！”帝一笑而已。其被爱幸，无与为比。由是哈麻声势<br>日盛，自藩王戚里，皆遗赂之。寻以谋害脱脱，出贬南安，召入为礼部尚书，俄<br>迁同知枢密院事。至正初，脱脱为丞相，其弟也先帖木儿为御史大夫，哈麻日趋<br>附其兄弟之门。会脱脱去相位，而别儿怯不花为丞相，与脱脱有旧怨，颇欲中伤<br>之，哈麻每于帝前力营护之，以故得免。<br>初，别儿怯不花与太平、韩嘉纳、秃满迭儿等十人结为兄弟，情好甚密。及<br>别儿怯不花既罢，九年，太平为左丞相，韩嘉纳为御史大夫，乃谋黜哈麻，讽监<br>察御史斡勒海寿，列其罪恶劾奏之：其小罪，则受宣让王等驼马诸物；其大者，<br>则设帐房于御幄之后，无君臣之分。又，恃以提调宁徽寺为名，出入脱忽思皇后<br>宫闱无间，犯分之罪尤大。宁徽寺者，掌脱忽思皇后钱粮，而脱忽思皇后，帝庶<br>母也。哈麻知御史有所言，先已于帝前析其非罪，事皆太平、韩嘉纳所摭拾。及<br>韩嘉纳以御史所言奏，帝大怒，斥弗纳。明日，章再上，帝不得已，仅夺哈麻、<br>雪雪官职，居之草地。而斡勒海寿为陕西廉访副使，于是太平罢为翰林学士承旨，<br>韩嘉纳罢为宣政使，寻出为江浙行省平章政事。有顷，脱忽思皇后泣诉帝，谓御<br>史所劾哈麻事为侵己，帝益怒，乃诏夺海寿官，屏归田里，禁锢之。已而脱脱复<br>为丞相，也先帖木儿复为御史大夫，而谪太平居陕西，而加韩嘉纳以赃罪，杖流<br>奴儿干以死。别儿怯不花既罢，犹出居般阳，而秃满迭儿自中书右丞出为四川右<br>丞，亦诬以罪，追至中道杀之。已而哈麻复见召用，而脱脱兄弟尤德之。<br>十二年八月，哈麻拜中书添设右丞。明年正月，正除右丞。时脱脱方信任汝<br>中柏，由郎中为参议中书，自平章政事以下，见其议事，皆唯唯而已。独哈麻性<br>刚决，与之论，数不合，汝中柏因谮哈麻于脱脱。八月，出哈麻为宣政院使，又<br>位居第三，哈麻由是深衔脱脱。<br>初，哈麻尝阴进西天僧以运气术媚帝，帝习为之，号演揲儿法。演揲儿，华<br>言大喜乐也。哈麻之妹婿集贤学士秃鲁帖木儿，故有宠于帝，与老的沙、八郎、<br>答剌马吉的、波迪哇儿祃等十人，俱号倚纳。秃鲁帖木儿性奸狡，帝爱之，言听<br>计从，亦荐西蕃僧伽璘真于帝。其僧善秘密法，谓帝曰：“陛下虽尊居万乘，富<br>有四海，不过保有见世而已。人生能几何，当受此秘密大喜乐禅定。”帝又习之，<br>其法亦名双修法。曰演揲儿，曰秘密，皆房中术也。帝乃诏以西天僧为司徒，西<br>蕃僧为大元国师。其徒皆取良家女，或四人、或三人奉之，谓之供养。于是帝日<br>从事于其法，广取女妇，惟淫戏是乐。又选采女为十六天魔舞。八郎者，帝诸弟，<br>与其所谓倚纳者，皆在帝前相与亵狎，甚至男女裸处，号所处室曰皆即兀该，华<br>言事事无碍也。君臣宣淫，而群僧出入禁中，无所禁止，丑声秽行，著闻于外，<br>虽市井之人，亦恶闻之。皇太子年日以长，尤深疾秃鲁帖木儿等所为，欲去之未<br>能也。<br>十四年秋，脱脱领大军讨高邮，哈麻乘间遂复入中书为平章政事。脱脱之出<br>师也，以汝中柏为治书侍御史，俾辅也先帖木儿。汝中柏累言哈麻必当屏斥，不<br>然必为后患，而也先帖木儿不从。哈麻知之，恐终不自保，因诉于皇后奇氏曰：<br>“皇太子既立，而册宝及郊庙之礼不行者，脱脱兄弟之意也。”皇后既颇信之，<br>哈麻复与汪家奴之子桑哥实里、也先帖木儿之客明理明古谮诸皇太子。会也先帖<br>木儿移疾家居，于是监察御史袁赛因不花等即承望哈麻风指，奏劾也先帖木儿罪<br>恶，章凡三上，而帝始允，诏收御史台印，令也先帖木儿出都门听旨。而遂以知<br>枢密院事汪家奴为御史大夫。寻降诏数脱脱老师费财之罪，即军中夺其兵柄，安<br>置淮安。既而脱脱、也先帖木儿皆就贬逐以死，并籍其家赀人口，而以所籍也先<br>帖木儿者赐哈麻。十五年四月，雪雪由知枢密院事拜御史大夫。五月，哈麻遂拜<br>中书左丞相，国家大柄，尽归其兄弟二人矣。<br>明年二月，哈麻既为相，自以前所进蕃僧为耻，告其父秃鲁曰：“我兄弟位<br>居宰辅，宜导人主以正，今秃鲁帖木儿专媚上以淫亵，天下士大夫必讥笑我，将<br>何面目见人，我将除之。且上日趋于昏暗，何以治天下。今皇太子年长，聪明过<br>人，不若立以为帝，而奉上为太上皇。”其妹闻之，归告其夫。秃鲁帖木儿恐皇<br>太子为帝，则己必先见诛，即以闻于帝，然不敢斥言淫亵事，第曰“哈麻谓陛下<br>年老故耳”。帝大惊曰：“朕头未白，齿未落，遽谓我为老耶！”帝即与秃鲁帖<br>木儿谋去哈麻、雪雪，计已定，秃鲁帖木儿走匿尼寺中。明日，帝遣使传旨哈麻<br>与雪雪，毋早入朝，其家居听旨。御史大夫搠思监因劾奏哈麻与雪雪罪恶，帝曰：<br>“哈麻、雪雪兄弟二人虽有罪，然侍朕日久，且与朕弟懿璘质班皇帝实同乳，可<br>姑缓其罚，令其出征。”已而中书右丞相定住、平章政事桑哥失里复纠劾哈麻、<br>雪雪之罪不已，乃命其兄弟出城受诏，遂诏哈麻于惠州安置，雪雪于肇州安置。<br>比行，俱杖死。哈麻既死，仍籍其家财，也先帖木儿所封之库藏，其封识固未尝<br>启也。哈麻兄弟宠幸方固，而一旦遽见废外，人皆谓帝怒其谮害脱脱兄弟之故，<br>而不知其罪盖由于不轨。其兄弟之死，人无恤之者。<br>搠思监，怯烈氏，野先不花之孙，亦怜真之子也。早岁，性宽厚，简言语，<br>皆以远大之器期之。泰定初，袭长宿卫，为必阇赤怯薛官。至顺二年，除内八府<br>宰相。元统初，出为福建宣慰使都元帅。居三年，通达政治，威惠甚著。后至元<br>三年，拜江浙行中书省参知政事。国用所倚，海运为重，是岁，搠思监被命督其<br>役，措置有方，所漕米三百余万石，悉达京师，无耗折者。六年，擢湖北道肃政<br>廉访使，未行，改江浙行省右丞。福建盐法久坏，诏搠思监往究其私鬻、盗鬻及<br>出纳之弊，至则悉廉得其利病，为罢行之。<br>至正元年，改山东肃政廉访使，寻召拜中政使。明年正月，除陕西行台御史<br>中丞。三月，复为中政使。八月，调太府卿。四年，拜中书参知政事，寻升右丞。<br>六年，迁御史中丞，遂除翰林学士承旨，俄复为中丞。又由资政使迁宣徽使。九<br>年，除大宗正府也可紥鲁火赤，宗王国人咸称其明果。寻复入中书为右丞。十年<br>正月，升平章政事，阶光禄大夫。十一年十一月，拜御史大夫，进银青荣禄大夫。<br>十二年四月，复为中书平章，从丞相脱脱平徐州有功。十三年，复拜御史大夫，<br>寻又为中书平章。十四年九月，奉命率师讨贼淮南，身先士卒，面中流矢不为动。<br>十五年，迁陕西行省平章，复召还，拜知枢密院事。俄复拜中书平章，兼大司农<br>分司，提调大都留守司及屯田事。一日，入侍，帝见其面有箭瘢，深叹闵焉。进<br>为首平章。十六年，复迁御史大夫。四月，遂拜中书左丞相，明年五月，进右丞<br>相。十八年，加太保，诏封其曾祖孛鲁海为云王，祖也先不花为瀛王，父亦怜真<br>为冀王。<br>是时天下多故，日已甚，外则军旅烦兴，疆宇日蹙；内则帑藏空虚，用度不<br>给；而帝方溺于娱乐，不恤政务。于是搠思监居相位久，无所匡救，而又公受贿<br>赂，贪声著闻，物议喧然。是年冬，监察御史燕赤不花劾奏搠思监任用私人朵列<br>及妾弟崔完者帖木儿印造伪钞，事将败，令朵列自杀以灭口。搠思监乃请谢事，<br>解机务，诏止收其印绶。而御史答里麻失里、王彝言不已，帝终不听也。会辽阳<br>贼势张甚，明年，遂起为辽阳行省左丞相，未行。二十年三月，复拜中书右丞相，<br>仍降诏谕天下。<br>时帝益厌政，而宦者资正院使朴不花乘间用事为奸利，搠思监因与结构相表<br>里，四方警报及将臣功状，皆壅不上闻。孛罗帖木儿、扩廓帖木儿各拥强兵于外，<br>以权势相轧，衅隙遂成。搠思监与朴不花党于扩廓帖木儿，而诬孛罗帖木儿以非<br>罪。二十四年三月，帝因下诏削夺其官爵，且命扩廓帖木儿以兵讨之。而宗王不<br>颜帖木儿、秃坚帖木儿等皆称兵与孛罗帖木儿合，表言其无罪。于是帝为降诏曰：<br>“自至正十一年妖贼窃发，属尝选命将相，分任乃职，视同心膂，凡厥庶政，悉<br>以委之。岂期搠思监、朴不花夤缘为奸，互相壅蔽，以致在外宣力之臣，因而解<br>体；在内忠良之士，悉陷非辜。又复奋其私雠，诬构孛罗帖木儿、老的沙等同谋<br>不轨。朕以信任之专，失于究察，遂调兵往讨。孛罗帖木儿已尝陈词，而乃寝匿<br>不行。今宗王不颜帖木儿等，仰畏明威，远来控诉，以表其情，朕为恻然兴念，<br>而搠思监、朴不花犹饰虚词，簧惑朕听。其以搠思监屏诸岭北，朴不花窜之甘肃，<br>以快众愤。孛罗帖木儿等，悉与改正，复其官职。”然诏书虽下，而搠思监、朴<br>不花仍留京师。四月，孛罗帖木儿乃遣秃坚铁木儿称兵犯阙，必得搠思监、朴不<br>花乃已。帝不得已，缚二人畀之，遂皆为孛罗铁木儿所杀。已而监察御史复奏言：<br>“搠思监矫杀丞相太平，盗用钞板，私家草诏，任情放选，鬻狱卖官，费耗库藏，<br>居庙堂前后十数年，使天下八省之地，悉致沦陷。乃误国之奸臣，究其罪恶，大<br>赦难原。曩者，奸臣阿合马之死，剖棺戮尸，搠思监之罪，视阿合马为有过。今<br>其虽死，必剖棺戮尸为宜。”有旨从之。而台臣言犹不已，遂复没其家产，而窜<br>其子宣徽使观音奴于远方。<br>怯烈氏四世为丞相者八人，世臣之家，鲜与比盛。而搠思监早有才望，及居<br>相位，人皆仰其有为，遭时多事，顾乃守之以懦，济之以贪，遂使天下至于乱亡<br>而不可为。论者谓元之亡，搠思监之罪居多云。<br><hr>
