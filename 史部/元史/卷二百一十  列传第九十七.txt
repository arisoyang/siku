<h4>《史部·元史·卷二百一十  列传第九十七》<b class="x">作者：宋濂等</b></h4>
<br>◎外夷二<br>○安南<br>安南国，古交趾也。秦并天下，置桂林、南海、象郡。秦亡，南海尉赵佗击<br>并之。汉置九郡，交趾居其一。后女子征侧叛，遣马援平之，立铜柱为汉界。唐<br>始分岭南为东、西二道，置节度，立五筦，安南隶焉。宋封丁部领为交趾郡王，<br>其子琏亦为王，传三世为李公蕴所夺，即封公蕴为王。李氏传八世至昊旵，<br>陈日煚为昊旵婿，遂有其国。<br>元宪宗三年癸丑，兀良合台从世祖平大理。世祖还，留兀良合台攻诸夷之未<br>附者。七年丁巳十一月，兀良合台兵次交趾北，先遣使二人往谕之，不返，乃遣<br>彻彻都等各将千人，分道进兵，抵安南京北洮江上，复遣其子阿术往为之援，并<br>觇其虚实。交人亦盛陈兵卫。阿术遣军还报，兀良合台倍道兼进，令彻彻都为先<br>锋，阿术居后为殿。十二月，两军合，交人震骇。阿术乘之，败交人水军，虏战<br>舰以还。兀良合台亦破其陆路兵，又与阿术合击，大败之，遂入其国。日煚窜海<br>岛。得前所遣使于狱中，以破竹束体入肤，比释缚，一使死，因屠其城。国兵留<br>九日，以气候郁热，乃班师。复遣二使招日煚来归。日煚还，见国都皆已残毁，<br>大发愤，缚二使遣还。<br>八年戊午二月，日煚传国于长子光昺，改元绍隆。夏，光昺遣其婿与其国人<br>以方物来见，兀良合台送诣行在所，别遣讷剌丁往谕之曰；“昔吾遣使通好，尔<br>等执而不返，我是以有去年之师。以尔国主播在草野，复令二使招安还国，尔又<br>缚还吾使。今特遣使开谕，如尔等矢心内附，则国主亲来，若犹不悛，明以报我。”<br>光昺曰：“小国诚心事上，则大国何以待之？”讷剌丁还报。时诸王不花镇云南，<br>兀良合台言于王，复遣讷剌丁往谕，使遣使偕来。光昺遂纳款，且曰：“俟降德<br>音，即遣子弟为质。”王命讷剌丁乘传入奏。<br>世祖中统元年十二月，以孟甲为礼部郎中，充南谕使，李文俊为礼部员外郎，<br>充副使，持诏往谕之。其略曰：“祖宗以武功创业，文化未修。朕缵承丕绪，鼎<br>新革故，务一万方。适大理国守臣安抚聂只陌丁驰驿表闻，尔邦有向风慕义之诚。<br>念卿昔在先朝，已尝臣服，远贡方物，故颁诏旨，谕尔国官僚士庶：凡衣冠典礼<br>风俗，一依本国旧制。已戒边将不得擅兴兵甲，侵尔疆埸，乱尔人民。卿国官僚<br>士庶，各宜安治如故。”复谕甲等，如交趾遣子弟入觐，当善视之，毋致寒暑失<br>节，重劳苦之也。二年，孟甲等还，光昺遣其族人通侍大夫陈奉公、员外郎诸卫<br>寄班阮琛、员外郎阮演诣阙献书，乞三年一贡。帝从其请，遂封光昺为安南国王。<br>三年九月，以西锦三、金熟锦六赐之，复降诏曰：“卿既委质为臣，其自中<br>统四年为始，每三年一贡，可选儒士、医人及通阴阳卜筮、诸色人匠各三人，及<br>苏合油、光香、金、银、朱砂、沉香、檀香、犀角、玳瑁、珍珠、象牙、绵、白<br>磁盏等物同至。”仍以讷剌丁充达鲁花赤，佩虎符，往来安南国中。四年十一月，<br>讷剌丁还，光昺遣杨安养充员外郎及内令武复桓、书舍阮求、中翼郎范举等奉表<br>入谢，帝赐来使玉带、缯帛、药饵、鞍辔有差。至元二年七月，使还，复优诏答<br>之，仍赐历及颁改元诏书。三年十二月，光昺遣杨安养上表三通，其一进献方物，<br>其二免所索秀才工匠人，其三愿请讷剌丁长为本国达鲁花赤。四年九月，使还，<br>答诏许之，仍赐光昺玉带、金缯、药饵、鞍辔等物。未几，复下诏谕以六事：一，<br>君长亲朝；二，子弟入质；三，编民数；四，出军役；五，输纳税赋；六，仍置<br>达鲁花赤统治之。十一月，又诏谕光昺，以其国有回鹘商贾，欲访以西域事，令<br>发遣以来。是月，诏封皇子为云南王，往镇大理、鄯阐、交趾诸国。五年九月，<br>以忽笼海牙代讷剌丁为达鲁花赤，张庭珍副之，复下诏征商贾回鹘人。六年十一<br>月，光昺上书陈情，言：“商旅回鹘，一名伊温，死已日久，一名婆婆，寻亦病<br>死。又据忽笼海牙谓陛下须索巨象数头。此兽躯体甚大，步行甚迟，不如上国之<br>马，伏候敕旨，于后贡之年当进献也。”又具表纳贡，别奉表谢赐西锦、币帛、<br>药物。七年十一月，中书省移牒光昺，言其受诏不拜，待使介不以王人之礼，遂<br>引《春秋》之义以责之，且令以所索之象与岁贡偕来，又前所贡药物品味未佳，<br>所征回鹘辈，托辞欺诳，自今已往，其审察之。八年十二月，光昺复书言：“本<br>国钦奉天朝，已封王爵，岂非王人乎？天朝奉使复称：王人与之均礼，恐辱朝廷。<br>况本国前奉诏旨，令依旧俗，凡受诏令，奉安于正殿而退避别室，此本国旧典礼<br>也。来谕索象，前恐忤旨，故依违未敢直对，实缘象奴不忍去家，难于差发。又<br>谕索儒、医、工匠，而陪臣黎仲佗等陛见之日，咫尺威光，不闻诏谕，况中统四<br>年已蒙原宥，今复谕及，岂胜惊愕，惟阁下其念之。”<br>九年，以叶式捏为安南达鲁花赤，李元副之。十年正月，叶式捏卒，命李元<br>代式捏，卒以合撒儿海牙副之。中书省复牒光昺言：<br>比岁奉使还者言，王每受天子诏令，但拱立不拜，与使者相见或燕席，位加<br>于使者之上。今览来书，自谓既受王爵岂非王人乎？考之《春秋》叙王人于诸侯<br>之上，《释例》云：王人盖下士也。夫五等邦君，外臣之贵者也。下士，内臣之<br>微者也。以微者而加贵者之上，盖以王命为重也。后世列王为爵，诸侯之尤贵者，<br>顾岂有以王爵为人者乎？王宁不知而为是言耶，抑辞令之臣误为此言耶？至于天<br>子之诏，人臣当拜受，此古今之通义，不容有异者也。乃云前奉诏旨，并依旧俗，<br>本国遵奉而行，凡受诏令，奉安于正殿而退避别室，此旧典礼也。读之至此，实<br>顿惊讶。王之为此言，其能自安于心乎？前诏旨所言，盖谓天壤之间不啻万国，<br>国各有俗，骤使变革，有所不便，故听用本俗，岂以不拜天子之诏而为礼俗也哉？<br>且王之教令行于国中，臣子有受而下拜者，则王以为何如？君子贵于改过，缅想<br>高明，其亮察之。<br>十一年，光昺遣童子冶、黎文隐来贡。十二年正月，光昺上表请罢本国达鲁<br>花赤，其文曰：<br>微臣僻在海隅，得沾圣化与函生，欢忭鼓舞。乞念臣自降附上国，十有余年，<br>虽奉三年一贡，然迭遣使臣，疲于往来，未尝一日休息。至天朝所遣达鲁花赤，<br>辱临臣境，安能空回，况其行人，动有所恃，凌轹小国。虽天子与日月并明，安<br>能照及覆盆。且达鲁花赤可施于边蛮小丑，岂有臣既席王封为一方藩屏，而反立<br>达鲁花赤以监临之，宁不见笑于诸侯之国乎？与其畏监临而修贡，孰若中心悦服<br>而修贡哉。臣恭遇天朝建储、册后，大恩{雨滂}霈，施及四海，辄敢哀鸣，伏望<br>圣慈特赐矜恤。今后二次发遣纲贡，一诣鄯阐奉纳，一诣中原拜献。凡天朝所遣<br>官，乞易为引进使，庶免达鲁花赤之弊，不但微臣之幸，实一国苍生之幸也。<br>二月，复降诏，以所贡之物无补于用，谕以六事，且遣合撒儿海牙充达鲁花<br>赤，仍令子弟入侍。十三年二月，光昺遣黎克复、文粹入贡，以所奏就鄯阐输纳<br>贡物，事属不敬，上表谢罪，并乞免六事。<br>十四年，光昺卒，国人立其世子日烜，遣中侍大夫周仲彦、中亮大夫吴德邵<br>来朝。十五年八月，遣礼部尚书柴椿、会同馆使哈剌脱因、工部郎中李克忠、工<br>部员外郎董端，同黎克复等持诏往谕日烜入朝受命。初，使传之通也，止由鄯阐、<br>黎化往来，帝命柴椿自江陵直抵邕州，以达交趾。闰十一月，柴椿等至邕州永平<br>寨，日烜遣人进书，谓：“今闻国公辱临敝境，边民无不骇愕，不知何国人使而<br>至于斯，乞回军旧路以进。”椿回牒云：“礼部尚书等官奉上命与本国黎克复等<br>由江陵抵邕州入安南，所有导护军兵，合乘驿马，宜来界首远迓。”日烜差御史<br>中赞兼知审刑院事杜国计先至，其太尉率百官自富良江岸奉迎入馆。十二月二日，<br>日烜就馆见使者。四日，日烜拜读诏书。椿等传旨曰：“汝国内附二十余年，向<br>者六事犹未见从。汝若弗朝，则修尔城，整尔军，以待我师。”又云：“汝父受<br>命为王，汝不请命而自立，今复不朝，异日朝廷加罪，将何以逃其责？请熟虑之。”<br>日烜仍旧例设宴于廊下，椿等弗就宴。既归馆，日烜遣范明字致书谢罪，改宴于<br>集贤殿。日烜言：“先君弃世，予初嗣位。天使之来，开谕诏书，使予喜惧交战<br>于胸中。窃闻宋主幼小，天子怜之，尚封公爵，于小国亦必加怜。昔谕六事，已<br>蒙赦免。若亲朝之礼，予生长深宫，不习乘骑，不谙风土，恐死于道路。子弟太<br>尉以下亦皆然。天使回，谨上表达诚，兼献异物。”椿曰：“宋主年未十岁，亦<br>生长深宫，如何亦至京师？但诏旨之外，不敢闻命。且我四人实来召汝，非取物<br>也。”椿等还，日烜遣范明字、郑国瓒、中赞杜国计奉表陈情，言：“孤臣廪气<br>软弱，恐道路艰难，徒暴白骨，致陛下哀伤而无益天朝之万一。伏望陛下怜小国<br>之辽远，令臣得与鳏寡孤独保其性命，以终事陛下。此孤臣之至幸，小国生灵之<br>大福也。”兼贡方物及二驯象。<br>十六年三月，椿等先达京师，留郑国瓒待于邕州。枢密院奏：“以日烜不朝，<br>但遣使臣报命，饰辞托故，延引岁时，巧佞虽多，终违诏旨，可进兵境上，遣官<br>问罪。”帝不从，命来使入觐。十一月，留其使郑国瓒于会同馆。复遣柴椿等四<br>人与杜国计持诏再谕日烜来朝，“若果不能自觐，则积金以代其身，两珠以代其<br>目，副以贤士、方技、子女、工匠各二，以代其土民。不然，修尔城池，以待其<br>审处焉。”十八年十月，立安南宣慰司，以卜颜铁木儿为参知政事、行宣慰使都<br>元帅，别设僚佐有差。是月，诏以光昺既殁，其子日烜不请命而自立，遣使往召，<br>又以疾为辞，止令其叔遗爱入觐，故立遗爱代为安南国王。<br>二十年七月，日烜致书于平章阿里海牙，请还所留来使，帝即遣还国。是时，<br>阿里海牙为荆湖占城行省平章政事，帝欲交趾助兵粮以讨占城，令以己意谕之。<br>行省遣鄂州达鲁花赤赵翥以书谕日烜。十月，朝廷复遣陶秉直持玺书往谕之。十<br>一月，赵翥抵安南。日烜寻遣中亮大夫丁克绍、中大夫阮道学等持方物从翥入觐，<br>又遣中奉大夫范至清、朝请郎杜抱直等赴省计事，且致书于平章，言：<br>添军一件：占城服事小国日久，老父惟务以德怀之，迨于孤子之身，亦继承<br>父志。自老父归顺天朝，三十年于兹，于戈示不复用，军卒毁为民丁，一资天朝<br>贡献，一示心无二图，幸阁下矜察。助粮一件：小国地势濒海，五谷所产不多，<br>一自大军去后，百姓流亡，加以水旱，朝饱暮饥，食不暇给；然阁下之命，所不<br>敢违，拟于钦州界上永安州地所，俟候输纳。续谕孤子亲身赴阙，面奉圣训。老<br>父在时，天朝矜悯，置之度外；今老父亡殁，孤子居忧，感病至今，尚未复常，<br>况孤子生长遐陬，不耐寒暑，不习水土，艰难道途，徒暴白骨。以小国陪臣往来，<br>尚为阁气所侵，或十之五六，或死者过半，阁下亦已素知。惟望曲为爱护，敷奏<br>天朝，庶知孤子宗族官吏一一畏死贪生之意。岂但孤子受赐，抑一国生灵赖以安<br>全，共祝阁下享此长久自天之大福也。<br>二十一年三月，陶秉直使还，日烜复上表陈情，又致书于荆湖占城行省，大<br>意与前书略同。又以琼州安抚使陈仲达听郑天祐言“交趾通谋占城，遣兵二万及<br>船五百以为应援”，又致书行省，其略曰：“占城乃小国内属，大军致讨，所当<br>哀吁，然未尝敢出一言，盖天时人事小国亦知之矣。今占城遂为叛逆，执迷不复，<br>是所谓不能知天知人者也。知天知人，而反与不能知天知人者同谋，虽三尺儿童<br>亦知其弗与，况小国乎？幸贵省裁之。”八月，日烜弟昭德王陈璨致书于荆湖占<br>城行省，自愿纳款归降。十一月，行省右丞唆都言：“交趾与占腊、占城、云南、<br>暹、缅诸国接壤，可即其地立省；及于越里、潮州、毗兰三道屯军镇戍，因其粮<br>饷以给士卒，庶免海道转输之劳。”<br>二十二年月三月，荆湖占城行省言：“镇南王昨奉旨统军征占城，遣左丞唐<br>兀驰驿赴占城，约右丞唆都将兵会合。又遣理问官曲烈、宣使塔海撒里同安南<br>国使阮道学等，持行省公文，责日烜运粮送至古城助军；镇南王路经近境，令其<br>就见。”比官军至衡山县，闻日烜从兄兴道王陈峻提兵界上。既而曲烈及塔海撒<br>里引安南中亮大夫陈德钧、朝散郎陈嗣宗以日烜书至，言其国至占城水陆非便，<br>愿随力奉献军粮。及官军至永州，日烜移牒邕州，言：“贡期拟取十月，请前途<br>预备丁力，若镇南王下车之日，希文垂报。”行省命万户赵修己以己意复书，复<br>移公文，令开路备粮、亲迎镇南王。及官军至邕州，安南殿前范海崖领兵屯可兰<br>韦大助等处。至思明州，镇南王复令移文与之。至禄州，复闻日烜调兵拒守丘温、<br>丘急岭隘路，行省遂分军两道以进。日烜复遣其善忠大夫阮德舆、朝请郎阮文翰<br>奉书与镇南王，言：“不能亲见末光，然中心欣幸。以往者钦蒙圣诏云别敕我军<br>不入尔境；今见邕州营站桥梁，往往相接，实深惊惧，幸昭仞忠诚，少加矜恤。”<br>又以书抵平章政事，乞保护本国生灵，庶免逃窜之患。镇南王命行省遣总把阿里<br>持书与德舆同往谕日烜以兴兵之故实为占城，非为安南也。至急保县地，安南管<br>军官阮盝屯兵七源州，又村李县短万劫等处，俱有兴道王兵，阿里不能进。行省<br>再命倪闰往觇虚实，斟酌调军，然不得杀掠其民。未几，撒答儿<imgheight=32width=32border=0src=/bzk/A156.bmp>、李邦宪、<br>孙祐等言：至可离隘，遇交兵拒敌，祐与之战，擒其管军奉御杜尾、杜祐，始知<br>兴道王果领兵迎敌。官军过可离隘，至洞板隘，又遇其兵，与战败之，其首将秦<br>岑中伤死。闻兴道王在内傍隘，又进兵至变住村，谕其收兵开路，迎拜镇南王，<br>不从。至内傍隘，奉令旨令人招之，又不从。官军遂分六道进攻，执其将大僚班<br>段台。兴道王逃去。追至万劫，攻诸隘，皆破之。兴道王尚有兵船千余艘，距万<br>劫十里。遂遣兵士于沿江求船，及聚板木钉灰，置场创造，选各翼水军，令乌马<br>儿拔都部领，数与战，皆败之。得其江岸遗弃文字二纸，乃日烜与镇南王及行省<br>平章书，复称：“前诏别敕我军不入尔境，今以占城既臣复叛之故，因发大军，<br>经由本国，残害百姓，是太子所行违误，非本国违误也。伏望勿外前诏，勒回大<br>军，本国当具贡物驰献，复有异于前者。”行省复以书抵之，以为：“朝廷调兵<br>讨占城，屡移文与世子俾开路备粮，不意故违朝命，俾兴道王辈提兵迎敌，射伤<br>我军，与安南生灵为祸者，尔国所行也。今大军经尔国讨占城，乃上命。世子可<br>详思尔国归附已久，宜体皇帝涵洪慈悯之德，即令退兵开道，安谕百姓，各务生<br>理。我军所过，秋毫无扰，世子宜出迎镇南王，共议军事。不然，大军止于安南<br>开府。”因令其使阮文翰达之。及官军获生口，乃称日烜调其圣翊等军，船千余<br>艘，助兴道王拒战。镇南王遂与行省官亲临东岸，遣兵攻之，杀伤甚众，夺船二<br>十余艘。兴道王败走，官军缚筏为桥，渡富良江北岸。日烜沿江布兵船，立木栅，<br>见官军至岸，即发炮大呼求战。至晚，又遣其阮奉御奉镇南王及行省官书，请小<br>却大军。行省复移文责之，遂复进兵。日烜乃弃城遁去，仍令阮效锐奉书谢罪，<br>并献方物，且请班师。行省复移文招谕，遂调兵渡江，壁于安南城下。<br>明日，镇南王入其国，宫室尽空，惟留屡降诏敕及中书牒文，尽行毁抹。外<br>有文字，皆其南北边将报官军消息及拒敌事情。日烜僣称大越国主宪天体道大明<br>光孝皇帝陈威晃，禅位于皇太子，立太子妃为皇后，上显慈顺天皇太后表章，于<br>上行使“昊天成命之宝”。日烜即居太上皇之位，见立安南国王系日烜之子，行<br>绍宝年号。所居宫室五门，额书大兴之门，左、右掖门；正殿九间书天安御殿；<br>正南门书朝天阁。又诸处张榜云：“凡国内郡县，假有外寇至，当死战。或力不<br>敌，许于山泽逃窜，不得迎降。”其险隘拒守处，俱有库屋以贮兵甲。其弃船登<br>岸之军犹众，日烜引宗族官吏于天长、长安屯聚，兴道王、范殿前领兵船复聚万<br>劫江口，阮盝驻西路永平。<br>行省整军以备追袭，而唐兀与唆都等兵至自占城，与大军会合。自入其境，<br>大小七战，取地二千余里、王宫四所。初，败其昭明王兵，击其昭孝王、大僚护<br>皆死，昭明王远遁不敢复出。又于安演州、清化、长安获亡宋陈尚书婿、交趾梁<br>奉御及赵孟信、叶郎将等四百余人。万户李邦宪、刘世英领军开道自永平入安南，<br>每三十里立一寨，六十里置一驿，每一寨一驿屯军三百镇守巡逻。复令世英立堡，<br>专提督寨驿公事。右丞宽彻引万户忙古、孛罗哈答儿由陆路，李左丞引乌马儿<br>拔都都由水路，败日烜兵船，禽其建德侯陈仲。日烜逃去，追至胶海口，不知所<br>往。其宗族文义侯、父武道侯及子明智侯、婿彰怀侯并彰宪侯、亡宋官曾参政、<br>苏少保子苏宝章、陈尚书子陈丁孙，相继率众来降。唐兀、刘珪皆言占城无粮，<br>军难久驻。镇南王令唆都引元军于长安等处就粮。日烜至安邦海口，弃其舟楫甲<br>仗，走匿山林。官军获船一万艘，择善者乘之，余皆焚弃，复于陆路追三昼夜。<br>获生口，称上皇、世子止有船四艘，兴道王及其子三艘，太师八十艘，走清化府。<br>唆都亦报：日烜、太师走清化。乌马兄拔都以军一千三百人、战船六十艘，助唆<br>都袭击其太师等兵。复令唐兀沿海追日烜，亦不知所往。日烜弟昭国王陈益稷<br>率其本宗与其妻子官吏来降。乃遣明里、昔班等送彰宪侯、文义侯及其弟明诚侯、<br>昭国王子义国侯入朝。文义侯得北上，彰宪侯、义国侯皆为兴道王所杀，彰宪侯<br>死，义国侯脱身还军中。<br>官军聚诸将议：“交人拒敌官军，虽数败散，然增兵转多；官军困乏，死伤<br>亦众，蒙古军马亦不能施其技。”遂弃其京城，渡江北岸，决议退兵屯思明州。<br>镇南王然之，乃领军还。是日，刘世英与兴道王、兴宁王兵二万余人力战。又官<br>军至如月江，日烜遣怀文侯来战，行至册江，系浮桥渡江，左丞唐兀等军未及<br>渡而林内伏发，官军多溺死，力战始得出境。唐兀等驰驿上奏。七月，枢密院<br>请调兵以今年十月会潭州，听镇南王及阿里海牙择帅总之。<br>二十三年正月，诏省臣共议，遂大举南伐。二月，诏谕安南官吏百姓，数日<br>烜罪恶，言其戕害叔父陈遗爱及弗纳达鲁花赤不颜铁木儿等事。以陈益稷等自拔<br>来归，封益稷为安南国王，赐符印，秀嵈为辅义公，以奉陈祀。申命镇南王脱<br>欢、左丞相阿里海牙平定其国，以兵纳益稷。五月，发忙古台麾下士卒合鄂州行<br>省军同征之。官兵入其境，日烜复弃城遁。<br>六月，湖南宣慰司上言：“连岁征日本及用兵占城，百姓罢于转输，赋役烦<br>重，士卒触瘅疠多死伤者，群生悉叹，四民废业，贫者弃子以偷生，富者鬻产而<br>应役，倒悬之苦，日甚一日。今复有事交趾，动百万之众，虚千金之费，非所以<br>恤士民也。且举动之间，利害非一，又兼交趾已尝遣使纳表称藩，若从其请，以<br>苏民力，计之上也。无已，则宜宽百姓之赋，积粮饷，缮甲兵，俟来岁天时稍利，<br>然后大举，亦未为晚。”湖广行省臣線哥是其议，遣使入奏，且言：“本省镇<br>戍凡七十余所，连岁征战，士卒精锐者罢于外，所存者皆老弱，每一城邑，多不<br>过二百人。窃恐奸人得以窥伺虚实。往年平章阿里海牙出征，输粮三万石，民且<br>告病，今复倍其数。官无储畜，和籴于民间，百姓将不胜其困。宜如宣慰司所言，<br>乞缓师南伐。”枢密院以闻，帝即日下诏止军，纵士卒还各营。益稷从师还鄂。<br>二十四年正月，发新附军千人从阿八赤讨安南。又诏发江淮、江西、湖广三<br>省蒙古、汉、券军七万人，船五百艘，云南兵六千人，海外四州黎兵万五千，海<br>道运粮万户张文虎、费拱辰、陶大明运粮十七万石，分道以进。置征交趾行尚书<br>省，奥鲁赤平章政事，乌马儿、樊楫参知政事总之，并受镇南王节制。五月，命<br>右丞程鹏飞还荆湖行省治兵。六月，枢密院复奏，令乌马儿与樊参政率军士水陆<br>并进。九月，以琼州路安抚使陈仲达、南宁军民总管谢有奎、延栏军民总管符庇<br>成出兵船助征交趾，并令从征。日烜遣其中大夫阮文通等入贡。十一月，镇南王<br>次思明，留兵二千五百人命万户贺祉统之，以守辎重。程鹏飞、孛罗合答儿以汉、<br>券兵万人由西道永平，奥鲁赤以万人从镇南王由东道女儿关以进。阿八赤以万人<br>为前锋，乌马儿、樊楫以兵由海道，经玉山、双门、安邦口，遇交趾船四百余艘，<br>击之，斩首四千余级，生擒百余人，夺其舟百艘，遂趋交趾。程鹏飞、孛罗合答<br>儿经老鼠、陷沙、茨竹三关，凡十七战，皆捷。十二月，镇南王次茅罗港，交趾<br>兴道王遁，因攻浮山寨，破之。又命程鹏飞、阿里以兵二万人守万劫，且修普赖<br>山及至灵山木栅。命乌马儿将水兵，阿八赤将陆兵，径趋交趾城。镇南王以诸军<br>渡富良江，次城下，败其守兵。日烜与其子弃城走敢喃堡，诸军攻下之。二十五<br>年正月，日烜及其子复走入海。镇南王以诸军追之，次天长海口，不知其所之，<br>引兵还交趾城。命乌马儿将水兵由大滂口迓张文虎等粮船，奥鲁赤、阿八赤等分<br>道入山求粮。闻交趾集兵个沉、个黎、磨山、魏寨，发兵皆破之，斩万余级。二<br>月，镇南王引兵还万劫。阿八赤将前锋，夺关系桥，破三江口，攻下堡三十二，<br>斩数万余级，得船二百艘、米十一万三千余石。乌马儿由大滂口趋塔山，遇贼船<br>千余，击破之；至安邦口，不见张文虎船，复还万劫，得米四万余石。普赖、至<br>灵山木栅成，命诸军居之。诸将因言：“交趾无城池可守、仓庾可食，张文虎等<br>粮船不至，且天时已热，恐粮尽师老，无以支久，为朝廷羞，宜全师而还。”镇<br>南王从之。命乌马儿、樊楫将水兵先还，程鹏飞、塔出将兵护送之。三月，镇南<br>王以诸军还。<br>张文虎粮船以去年十二月次屯山，遇交趾船三十艘，文虎击之，所杀略相当。<br>至绿水洋，贼船益多，度不能敌，又船重不可行，乃沉米于海，趋琼州。费拱辰<br>粮船以十一月次惠州，风不得进，漂至琼州，与张文虎合。徐庆粮船漂至占城，<br>亦至琼州。凡亡士卒二百二十人、船十一艘、粮万四千三百石有奇。<br>镇南王次内傍关，贼兵大集，王击破之。命万户张均以精锐三千人殿，力战<br>出关。谍知日烜及世子、兴道王等，分兵三十余万，守女儿关及丘急岭，连亘百<br>余里，以遏归师。镇南王遂由单己县趋盝州，间道以出，次思明州。命爱鲁引兵<br>还云南，奥鲁赤以诸军北还。日烜寻遣使来谢，进金人代己罪。十一月，以刘庭<br>直、李思衍、万奴等使安南，持诏谕日烜来朝。二十六年二月，中书省臣奏既罢<br>征交趾，宜拘收行省符印。四月，日烜遣其中大夫陈克用等来贡方物。<br>二十七年，日烜卒，子日燇遣使来贡。二十八年十一月，镇守永州两淮万<br>户府上千户蔡荣上书，言军事大要，以朝廷赏罚不明，士不用命，将帅不和，坐<br>失事机，其弊有不可胜言者。书上，不报。二十九年九月，遣吏部尚书梁曾、礼<br>部郎中陈孚持诏再谕日燇来朝。诏曰：“省表具悉。去岁礼部尚书张立道言，<br>曾到安南，识彼事体，请往开谕使之来朝。因遣立道往彼。今汝国罪愆既已自陈，<br>朕复何言。若曰孤在制，及畏死道路不敢来朝，且有生之类宁有长久安全者乎？<br>天下亦复有不死之地乎？朕所未喻，汝当具闻。徒以虚文岁币，巧饰见欺，于义<br>安在？”<br>三十年，梁曾等使还，日燇遣陪臣陶子奇等来贡。廷臣以日燇终不入朝，<br>又议征之。遂拘留子奇于江陵，命刘国杰与诸侯王亦吉里等同征安南，敕至鄂<br>州与陈益稷议。八月，平章不忽木等奏立湖广安南行省，给二印，市蜑船百斛者<br>千艘，用军五万六千五百七十人、粮三十五万石、马料二万石、盐二十一万斤，<br>预给军官俸津、遣军人水手人钞二锭，器仗凡七十余万事。国杰设幕官十一人，<br>水陆分道并进。又以江西行枢密院副使彻里蛮为右丞，从征安南，陈岩、赵修己、<br>云从龙、张文虎、岑雄等亦令共事。益稷随军至长沙，会寝兵而止。三十一年五<br>月，成宗即位，命罢征。遣陶子奇归国。日燇遣使上表慰国哀，并献方物。六<br>月，遣礼部侍郎李衎、兵部郎中萧泰登持诏往抚绥之，其略曰：“先皇帝新弃天<br>下，朕嗣守大统，践祚之始，大肆赦宥，无间远近。惟尔安南，亦从宽宥，已敕<br>有司罢兵，遣陪臣陶子奇归国。自今以往，所以畏天事大者，其审思之。”<br>大德五年二月，太傅完泽等奏安南来使邓汝霖窃画宫苑图本，私买舆地图及<br>禁书等物，又抄写陈言征收交趾文书，及私记北边军情及山陵等事宜，遣使持诏<br>责以大义。三月，遣礼部尚书马合马、礼部侍郎乔宗亮持诏谕日燇，大意以<br>“汝霖等所为不法，所宜穷治，朕以天下为度，敕有司放还。自今使价必须选择；<br>有所陈请，必尽情悃。向以虚文见绐，曾何益于事哉，勿惮改图以贻后悔”。中<br>书省复移牒取万户张荣实等二人，与去使偕还。<br>武宗即位，下诏谕之，屡遣使来贡。至大四年八月，世子陈日昚遣使奉表来<br>朝。<br>仁宗皇庆二年正月，交趾军约三万余众，马军二千余骑，犯镇安州云洞，杀<br>掠居民，焚烧仓廪庐舍，又陷禄洞、知洞等处，虏生口孳畜及居民赀产而还，复<br>分兵三道犯归顺州，屯兵未退。廷议俾湖广行省发兵讨之。四月，复得报：交趾<br>世子亲领兵焚养利州官舍民居，杀掠二千余人，且声言：“昔右江归顺州五次劫<br>我大源路，掠我生口五千余人；知养利州事赵珏禽我思浪州商人，取金一碾，侵<br>田一千余顷，故来仇杀。”六月，中书省俾兵部员外郎阿里温沙，枢密院俾千户<br>刘元亨，同赴湖广行省询察之。元亨等亲诣上、中、下由村，相视地所，询之居<br>民农五，又遣下思明知州黄嵩寿往诘之，谓是阮盝世子太史之奴，然亦未知是否。<br>于是牒谕安南国，其略曰：“昔汉置九郡，唐立五管，安南实声教所及之地。况<br>献图奉贡，上下之分素明；厚往薄来，怀抚之惠亦至。圣朝果何负于贵国，今胡<br>自作不靖，祸焉斯启。虽由村之地所系至微，而国家舆图所关甚大。兼之所杀所<br>虏，皆朝廷系籍编户，省院未敢奏闻。然未审不轨之谋谁实主之？”安南回牒云：<br>“边鄙鼠窃狗偷辈，自作不靖，本国安得而知？”且以货赂偕至。元亨复牒责安<br>南饰辞不实，却其货赂，且曰：“南金、象齿，贵国以为宝，而使者以不贪为宝。<br>来物就付回使，请审察事情，明以告我。”而道里辽远，情辞虚诞，终莫得其要<br>领。元亨等推原其由：因交人向尝侵永平边境，今复仿效成风。兼闻阮盝世子乃<br>交趾跋扈之人。为今之计，莫若遣使谕安南，归我土田，返我人民，仍令当国之<br>人正其疆界，究其主谋，开衅之人戮于境上，申饬边吏毋令侵越。却于永平置寨<br>募兵，设官统领，给田土牛具，今自耕食，编立部伍，明立赏罚，令其缓急首尾<br>相应，如此则边境安静，永保无虞。事闻，有旨，俟安南使至，即以谕之。<br>自延祐初元以及至治之末，疆埸宁谧，贡献不绝。泰定元年，世子陈日爌<br>遣陪臣莫节夫等来贡。<br>益稷久居于鄂，遥授湖广行省平章政事；当成宗朝，赐田二百顷；武宗朝，<br>进银青荣禄大夫，加金紫光禄大夫，复加仪同三司。文宗天历二年夏，益稷卒，<br>寿七十有六，诏赐钱五千缗。至顺元年，谥忠懿王。<br>三年夏四月，世子陈日阜遣其臣邓世延等二十四人来贡方物。<br><hr>
