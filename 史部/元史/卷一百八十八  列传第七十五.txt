<h4>《史部·元史·卷一百八十八  列传第七十五》<b class="x">作者：宋濂等</b></h4>
<br>○乌古孙良桢<br>乌古孙良桢，字干卿，世次见父泽传。资器绝人，好读书。至治二年，荫补<br>江阴州判官，寻丁内艰，服除，调婺州武义县尹，有惠政。改漳州路推官，狱有<br>疑者，悉平反之。上言：“律，徒者不杖，今杖而又徒，非恤刑意，宜加徒减杖。”<br>遂定为令。移泉州，益以能称。转延平判官，拜陕西行台监察御史，劾辽阳行省<br>左丞相达识帖睦迩卖国不忠，援汉高帝斩丁公故事，以明人臣大义。并劾御史中<br>丞胡居祐奸邪，皆罢之，中外震慑。升都事，犹以言不尽行，解去。复起为监察<br>御史，良桢以帝方览万几，不可不求贤自辅，于是连疏：“天历数年间纪纲大坏，<br>元气伤夷。天祐圣明，入膺大统，而西宫秉政，奸臣弄权，畜憾十有余年。天威<br>一怒，阴晦开明，以正大名，以章大孝，此诚兢兢业业祈天永命之秋，其术在乎<br>敬身修德而已。今经筵多领以职事臣，数日一进讲，不渝数刻已罢，而{埶日}御小<br>臣，恒侍左右，何益于盛德哉。臣愿招延儒臣若许衡者数人，置于禁密，常以唐、<br>虞、三代之道，启沃宸衷，日新其德，实万世无疆之福也。”又以国俗父死则妻<br>其从母，兄弟死则收其妻，父母死无忧制，遂言：“纲常皆出于天而不可变，议<br>法之吏，乃言国人不拘此例，诸国人各从本俗。是汉、南人当守纲常，国人、诸<br>国人不必守纲常也。名曰优之，实则陷之，外若尊之，内实侮之。推其本心，所<br>以待国人者，不若汉、南人之厚也。请下礼官有司及右科进士在朝者会议，自天<br>子至于庶人，皆从礼制，以成列圣未遑之典，明万世不易之道。”又言：<br>“隐士刘因，道学经术可比许文正公衡，从祀孔子庙庭。”皆不报。御史台作新<br>风宪，复疏其所当行者，以举贤才为纲，而以厚风俗、均赋役、重审理、汰冗官、<br>选守令、出奉使、均公田为目，指擿剀切，虽触忌讳，亦不顾也。宦者罕失嬖妾，<br>杀其妻，糜其肉饲犬，上疏乞正重刑，并论宦寺结廷臣挠政为害，可汰黜之。险<br>佞侧目。<br>至正四年，召为刑部员外郎，转御史台都事。五年，改中书左司都事，出为<br>江东道肃政廉访司副使。上官一日，辞归。六年，授平江路总管，不拜。八年，<br>复召为右司员外郎。九年，升郎中，寻迁广东道肃政廉访使，未行，还为郎中，<br>迁福建道肃政廉访使，中道召还，参议中书省事，兼经筵官。十一年，拜治书侍<br>御史，升中书参知政事、同知经筵事。十三年，升左丞，兼大司农卿，仍同知经<br>筵事。时中书参用非人，事多异同，不得一一如志。会军饷不给，请与右丞悟良<br>哈台主屯田，岁入二十万石。东宫久未建，恳恳为言，车驾幸上都，始册皇太子。<br>立詹事院，驿召为副詹事，每直端本堂，则进正心诚意之说、亲君子远小人之道，<br>皇太子嘉纳焉。当时盗贼蜂起，帝闻，恶之，下诏分讨，必尽诛而后已。良桢言：<br>“平贼在收人心，以回天意，多杀非道也。”乃赦以安之。<br>十四年，迁淮南行省左丞。初，泰州贼张士诚既降复叛，杀淮南行省参知政<br>事赵琏，进据高邮、六合，太师脱脱奉诏，总诸王军南征，而良桢洎参议龚伯<br>璲、刑部主事庐山等从之。既平六合，垂克高邮，会诏罢脱脱兵柄，遂有上变<br>告伯璲等劝脱脱勒兵北向者，下其事逮问，词连良桢，簿对无所验。即日还中<br>书左丞，命分省彰德，主调军食。居半岁，还中书。十六年，进阶荣禄大夫，赐<br>玉带一。十七年，除大司农。明年，升右丞，兼大司农，辞，不允。论罢陷贼延<br>坐之令。有恶少年诬知宜兴州张复通贼之罪，中书将籍其孥，吏抱案请署。良桢<br>曰：“手可断，案不可署。”同列变色，卒不署。<br>良桢自左曹登政府，多所建白。罢福建、山东食盐，浙东、西长生牛租，濒<br>海被灾围田税，民皆德之。尝论《至正格》轻重不伦，吏得并缘为奸，举明律者<br>数人，参酌古今，重定律书，书成而罢。家居辄训诸子曰：“吾无过人者，惟待<br>人以诚，人亦以诚遇我，汝宜志之。”晚岁病瘠，数谒告，病益侵，遂卒。自号<br>约斋。有诗文奏议凡若干卷，藏于家。<br>○贾鲁<br>贾鲁，字友恒，河东高平人。幼负志节，既长，谋略过人。延祐、至治间，<br>两以明经领乡贡。泰定初，恩授东平路儒学教授，辟宪史，历行省掾，除潞城县<br>尹，选丞相东曹掾，擢户部主事，未上。一日，觉心悸，寻得父书，笔势颤缩，<br>即辞归。比至家，父已有风疾，未几卒。<br>鲁居丧服阕，起为太医院都事。会诏修辽、金、宋三史，召鲁为《宋史》局<br>官。书成，选鲁燕南山东道奉使宣抚幕官，考绩居最，迁中书省检校官。上言：<br>“十八河仓，近岁沦没官粮百三十万斛，其弊由富民兼并，贫民流亡，宜合先正<br>经界。然事体重大，非处置尽善，不可轻发。”书累数万言，切中其弊。俄拜监<br>察御史，首言御史有封事，宜专达圣聪，不宜台臣先有所可否。升台都事，迁山<br>北廉访副使，复召为工部郎中，言考工一十九事。<br>至正四年，河决白茅堤，又决金堤，并河郡邑，民居昏垫，壮者流离。帝甚<br>患之，遣使体验，仍督大臣访求治河方略，特命鲁行都水监。鲁循行河道，考察<br>地形，往复数千里，备得要害，为图上进二策：其一，议修筑北堤，以制横溃，<br>则用工省；其一，议疏塞并举，挽河东行，使复故道，其功数倍。会迁右司郎中，<br>议未及竟。其在右司，言时政二十一事，皆见举行。调都漕运使，复以漕事二十<br>事言之，朝廷取其八事：一曰京畿和籴，二曰优恤漕司旧领漕户，三曰接连委官，<br>四曰通州总治豫定委官，五曰船户困于坝夫，海运坏于坝户，六曰疏浚运河，七<br>曰临清运粮万户府当隶漕司，八曰宣忠船户付本司节制。事未尽行。既而河水北<br>侵安山，沦入运河，延袤济南、河间，将隳两漕司盐场，实妨国计。<br>九年，太傅、右丞相脱脱复相，论及河决，思拯民艰，以塞诏旨，乃集廷臣<br>群议，言人人殊。鲁昌言：“河必当治。”复以前二策进，丞相取其后策，与鲁<br>定议，且以其事属鲁。鲁固辞，丞相曰：“此事非子不可。”乃入奏，大称帝旨。<br>十一年四月，命鲁以工部尚书、总治河防使，进秩二品，授以银章，领河南、北<br>诸路军民，发汴梁、大名十有三路民一十五万，庐州等戍十有八翼军二万供役，<br>一切从事大小军民官，咸禀节度，便宜兴缮。是月鸠工，七月凿河成，八月决水<br>故河，九月舟楫通，十一月诸埽诸堤成，水土工毕，河复故道，事见《河渠志》。<br>帝遣使报祭河伯，召鲁还京师，鲁以《河平图》献。帝适览台臣奏疏，请褒脱脱<br>治河之绩，次论鲁功，超拜荣禄大夫、集贤大学士，赏赉金帛，敕翰林丞旨欧阳<br>玄制《河平碑》，以旌脱脱劳绩，具载鲁功，且宣付史馆，并赠鲁先臣三世。<br>寻拜中书左丞，从脱脱平徐州。脱脱既旋师，命鲁追余党，分攻濠州，同总<br>兵官平章月可察儿督战。鲁誓师曰：“吾奉旨统八卫汉军，顿兵于濠七日矣。尔<br>诸将同心协力，必以今日巳、午时取城池，然后食。”鲁上马麾进，抵城下，忽<br>头眩下马，且戒兵马弗散。病愈亟，却药不肯汗，竟卒于军中，年五十七。十三<br>年五月壬午也。月可察儿躬为治丧，选士护柩还高平，有旨赐交钞五百锭以给葬<br>事。子稹。<br>○褾鲁曾<br>褾鲁曾，字善止，修武人。性刚介，通经术，中天历二年进士第，授翰林<br>国史院编修官，辟御史台掾，掌机密。监察御史劾中丞史显夫简傲，鲁曾开实封<br>于大夫前曰：“中丞素持重，不能与人周旋，御史以人情劾之，非公论。”由是<br>皆知其直。<br>除太常博士。武宗一庙，未立后主配享，集群臣廷议之。鲁曾抗言：“先朝<br>以武宗皇后真哥无子，不立其主。”时伯颜为右丞相，以为明宗之母亦乞列氏，<br>可以配享。徽政院传太后旨，以文宗之母唐兀氏可以配享。伯颜问鲁曾曰：“先<br>朝既以真哥皇后无子，不为立主，今所立者，明宗母乎？文宗母乎？”对曰：<br>“真哥皇后在武宗朝，已膺玉册，则为武宗皇后，明宗、文宗二母后，固为妾也。<br>今以无子之故，不为立主，以妾后为正宫，是为臣而废先君之后，为子而追封先<br>父之妾，于礼不可。且燕王垂即位，追废其母后，而立其生母为后，以配享先王，<br>为万世笑，岂可复蹈其失乎？”集贤大学士陈颢，素嫉鲁曾，出曰：“唐太宗册<br>曹王明之母为后，是亦二后也，岂不可乎？”鲁曾曰：“尧之母为帝喾庶妃，尧<br>立为帝，未闻册以为后而配喾。皇上为大元天子，不法尧、舜，而法唐太宗邪？”<br>众服其议，而伯颜韪之，遂以真哥皇后配焉。<br>复拜监察御史，劾答失海牙、阿吉剌太尉，巩卜班右丞，兀突蛮刑部尚书，<br>吉当普监察御史，哈剌完者、月鲁不花院使，吕思诚郎中，皆黜之。八人之中，<br>惟思诚少过，亦变祖宗选法，余皆伯颜之党，朝廷肃然。除枢密院都事，上言：<br>“前伯颜专杀大臣，其党利其妻女，巧诬以罪。今大小官及诸人有罪，止坐其身，<br>不得籍其妻女。郯王为伯颜构陷，妻女流离，当雪其无辜，给复子孙。”从之。<br>除刑部员外郎，悉辨正横罹伯颜所诬者。迁宗正府郎中，出为辽阳行省左右司郎<br>中，除佥山北道肃政廉访司事，入为礼部郎中。<br>至正十二年，丞相脱脱讨徐州贼，以官军不习水土，募濒海盐丁为军，乃超<br>迁鲁曾资善大夫、淮南宣慰使，领征讨事，遣其募盐丁五千人从征。徐州平，继<br>使领所部军讨淮东，卒于军。<br>○贡师泰<br>贡师泰，字泰甫，宁国之宣城人。父奎，以文学名家，延祐、至治间，官京<br>师，为集贤直学士，卒，谥文靖。师泰早肄业国子学为诸生。泰定四年，释褐出<br>身，授从仕郎、太和州判官。丁外艰，改徽州路歙县丞。江浙行省辟为掾，寻以<br>土著，自劾去。大臣有以其名闻者，擢应奉翰林文字。丁内艰，服阕，除绍兴路<br>总管府推官，郡有疑狱，悉为详谳而剖决之。山阴白洋港有大船飘近岸，史甲二<br>十人，适取卤海滨，见其无主，因取其篙橹，而船中有二死人。有徐乙者，怪其<br>无物而有死人，称为史等所劫。史佣作富民高丙家，事遂连高。史既诬服，高亦<br>就逮。师泰密询之，则里中沈丁载物抵杭而回，渔者张网海中，因盗网中鱼，为<br>渔者所杀，史实未尝杀人夺物，高亦弗知情，其冤皆白。游徼徐裕，以巡盐为名，<br>肆暴村落间。一日，遇诸暨商，夺其所赍钱，扑杀之，投尸于水，走告县曰：<br>“我获私盐犯人，畏罪赴水死矣。”官验视，以有伤，疑之。遂以疑狱释。师泰<br>追询覆按之，具得裕所以杀人状，复俾待报。余姚孙国宾，以求盗，获姚甲造伪<br>钞，受赇而释之，执高乙、鲁丙赴有司，诬以同造伪。高尝为姚行用，实非自造，<br>孙既舍姚，因加罪于高，而鲁与孙有隙，故并连之，鲁与高未尝相识也。师泰疑<br>高等覆造不合，以孙诘之，辞屈而情见。即释鲁而加高以本罪，姚遂处死，孙亦<br>就法。其于冤狱详谳之明多类此。以故郡民自以不冤，治行为诸郡第一。<br>考满，复入翰林为应奉，预修后妃、功臣列传，事毕，迁宣文阁授经郎，历<br>翰林待制、国子司业，擢礼部郎中，再迁吏部，拜监察御史。自世祖以后，省台<br>之职，南人斥不用，及是，始复旧制，于是南士复得居省台，自师泰始，时论以<br>为得人。至正十四年，除吏部侍郎。时江淮兵起，京师食不足，师泰奉命和籴于<br>浙右，得粮百万石，以给京师。迁兵部侍郎。朝廷以京师至上都，驿户凋弊，命<br>师泰巡视整饬之。至则历究其病原，验其富贫，而均其徭役，数十郡之民，赖以<br>稍苏。豪贵以其不利于己，深嫉之，然莫能有所中伤也。会朝廷欲仍和籴浙西，<br>因除师泰都水庸田使。<br>十五年，庸田司罢，擢江西廉访副使，未行，迁福建廉访使。居亡何，除礼<br>部尚书。时平江缺守，廷议难其人，师泰又以选为平江路总管。其年冬，甫视事，<br>张士诚自高邮率众渡江，直抵城下，攻围甚急。明年春，守将弗能支，斩关遁去，<br>师泰领义兵出战，力不敌，亦怀印绶弃城遁，匿海滨者久之。士诚既纳降，江浙<br>行省丞相达识帖睦迩以便宜授师泰两浙都转运盐使。至则剔其积蠹，通其利源，<br>大课以集，国用资之。丞相复承制除师泰江浙行省参知政事。二十年，朝廷除户<br>部尚书，俾分部闽中，以闽盐易粮，由海道转运给京师，凡为粮数十万石，朝廷<br>赖焉。二十二年，召为秘书卿，行至杭之海宁，得疾而卒。<br>师泰性倜傥，状貌伟然，既以文字知名，而于政事尤长，所至绩效辄暴著。<br>尤喜接引后进，士之贤，不问识不识，即加推毂，以故士誉翕然咸归之。有诗文<br>若干卷，行于世。<br>○周伯琦<br>周伯琦，字伯温，饶州人。父应极，至大间，仁宗为皇太子，召见，献《皇<br>元颂》，为言于武宗，以为翰林待制。后为皇太子说书，日侍英邸。仁宗即位，<br>迁集贤待制，终池州路同知总管府事。伯琦自幼从宦，游京师，入国学，为上舍<br>生，积分及高等。去，以荫授将仕郎、南海县主簿，三转为翰林修撰。至正元年，<br>改奎章阁为宣文阁、艺文监为崇文监，伯琦为宣文阁授经郎，教戚里大臣子弟，<br>每进讲，辄称旨，且日被顾问。帝以伯琦工书法，命篆“宣文阁宝”，仍题扁宣<br>文阁；及摹王羲之所书《兰亭序》、智永所书《千文》，刻石阁中。自是累转官，<br>皆宣文、崇文之间，而眷遇益隆矣。帝尝呼其字伯温而不名。会御史奏风宪宜用<br>近臣，特命佥广东廉访司事。八年，召入为翰林待制，预修后妃、功臣列传，累<br>升直学士。<br>十二年，有旨令南士皆得居省台。除伯琦兵部侍郎，遂与贡师泰同擢监察御<br>史。两人皆南士之望，一时荣之。时御史大夫也先帖木儿以大军南讨，而失律丧<br>师，陕西行台监察御史刘希曾等十人共劾奏之。伯琦乃劾希曾等越分干誉，希曾<br>等皆坐左迁，补郡判官，由是不为公论所与。<br>十三年，迁崇文太监，兼经筵官，代祀天妃。丁内艰。十四年，起复为江东<br>肃政廉访使。长枪锁南班陷宁国，伯琦与僚佐仓皇出见之，寻遁走至杭州。除兵<br>部尚书，未行，改浙西肃政廉访使。江南行台监察御史余观纠言伯琦失陷宁国，<br>宜正其罪。十七年，江浙行省丞相达识帖睦尔承制假伯琦参知政事，招谕平江张<br>士诚。士诚既降，江南行台监察御史亦辩释伯琦罪，除同知太常礼仪院事，士诚<br>留之，未行，拜资政大夫、江浙行省左丞。于是留平江者十余年。士诚既灭，伯<br>琦乃得归鄱阳，寻卒。<br>伯琦仪观温雅，粹然如玉，虽遭时多艰，而善于自保。博学工文章，而尤以<br>篆、隶、真、草擅名当时。尝著《六书正伪》、《说文字原》二书，又有诗文稿<br>若干卷。<br>○吴当<br>吴当，字伯尚，澄之孙也。当幼承祖训，以颖悟笃实称。长精通经史百家言，<br>侍其祖至京，补国子生。久之，澄既捐馆，四方学子从澄游者，悉就当卒业焉。<br>至正五年，以父文荫，授万亿四库照磨，未上，用荐者改国子助教。勤讲解，严<br>肄习，诸生皆乐从之。会诏修辽、金、宋三史，当预编纂。书成，除翰林修撰。<br>七年，迁国子博士。明年，升监丞。十年，升司业。明年，迁朝林待制。又明年，<br>改礼部员外郎。十三年，擢监察御史，寻复为国子司业。明年，迁礼部郎中。又<br>明年，除翰林直学士。<br>时江南兵起且五年，大臣有荐当世居江西，习知江西民俗，且其才可任政事<br>者，诏特授江西肃政廉访使，偕江西行省参政火你赤、兵部尚书黄昭，招捕江西<br>诸郡，便宜行事。当以朝廷兵力不给，既受命至江南，即召募民兵，由浙入闽。<br>至江西境建昌界，招安新城孙塔，擒殄李三。道路既通，乃进攻南丰，渠凶郑天<br>瑞遁，郑原自刎死。十六年，调检校章迪率本部兵，与黄昭夹攻抚州，剿杀首寇<br>胡志学，进兵复崇仁、宜黄。于是建、抚两郡悉定。是时，参知政事朵歹总兵抚、<br>建，积年无功。因忌当屡捷，功在己上，又以为南人不宜总兵，则构为飞语，谓<br>当与黄昭皆与寇通。有旨解二人兵柄，除当抚州路总管，昭临江路总管，并供亿<br>平章火你赤军。火你赤杀当从事官范淳及章迪，将士皆愤怒不平，当谕之曰：<br>“上命不可违也。”而火你赤又上章言：“二人者，难任牧民。”寻有旨当与昭<br>皆罢总管，除名。<br>十八年，火你赤自瑞州还龙兴，当、昭皆随军不敢去。先是，当与昭平贼功<br>状，自广东由海道未达京师，而朵歹、火你赤等公牍乃先至，故朝廷责当、昭，<br>皆左迁。及得当、昭功状，乃始知其诬，诏拜当中奉大夫、江西行省参知政事，<br>昭湖广行省参知政事。命未下，而陈友谅已陷江西诸郡。火你赤弃城遁，当乃戴<br>黄冠，著道士服，杜门不出，日以著书为事。友谅遣人辟之，当卧床不食，以死<br>自誓。乃舁床载之舟，送江州，拘留一年，终不为屈。遂隐居庐陵吉水之谷坪。<br>逾年，以疾卒，年六十五。所著书，有《周礼纂言》及《学言稿》。<br><hr>
