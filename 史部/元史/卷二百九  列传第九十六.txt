<h4>《史部·元史·卷二百九  列传第九十六》<b class="x">作者：宋濂等</b></h4>
<br>◎外夷一<br>○高丽<br>高丽本箕子所封之地，又扶余别种尝居之。其地东至新罗，南至百济，皆跨<br>大海，西北度辽水接营州，而靺鞨在其北。其国都曰平壤城，即汉乐浪郡。水有<br>出靺鞨之白山者，号鸭渌江，而平壤在其东南，因恃以为险。后辟地益广，并古<br>新罗、百济、高句丽三国而为一。其主姓高氏，自初立国至唐乾封初而国亡。垂<br>拱以来，子孙复封其地，后稍能自立。至五代时，代主其国迁都松岳者，姓王氏，<br>名建。自建至焘凡二十七王，历四百余年未始易姓。<br>入元，太祖十一年，契丹人金山、元帅六哥等领众九万余窜入其国。十二年<br>九月，攻拔江东城据之。十三年，帝遣哈只吉、札剌等领兵征之。国人洪大宣诣<br>军中降，与哈只吉等同攻围之。高丽王（名缺）奉牛酒出迎王师，且遣其枢密院<br>使、吏部尚书、上将军、翰林学士承旨赵冲共讨灭六哥。札剌与冲约为兄弟。冲<br>请岁输贡赋，札剌曰：“尔国道远，难于往来，每岁可遣使十人入贡。”十二月，<br>札剌移文取兵粮，送米一千斛。十四年正月，遣其权知阁门祗候尹公就、中书注<br>书崔逸以结和牒文送札剌行营，札剌遣使报之。高丽王以其侍御史朴时允为接伴<br>使迎之。帝又遣蒲里岱也持诏往谕之，高丽王迎拜设宴。九月，皇太弟、国王及<br>元帅合臣、副元帅札剌等各以书遣宣差大使庆都忽思等十人趣其入贡，寻以方物<br>进。十五年九月，大头领官堪古苦、首古欤等复以皇太弟、国王书趣之，仍进方<br>物。十六年七月，有旨，谕以伐女直事，始奉表陈贺。八月，着古欤使其国。十<br>月，喜速不瓜等继使焉。十七年十月，诏遣着古欤等十二人至其国，察其纳款之<br>实。十八年八月，宣差山术等十二人复以皇太弟、国王书趣其贡献。十九年二<br>月，着古欤等复使其国；十二月，又使焉，盗杀之于途，自是连七岁绝信使矣。<br>太宗三年八月，命撒礼塔征其国，国人洪福源迎降于军，得福源所率编民千<br>五百户，旁近州郡亦有来师者。撒礼塔即与福源攻未附州郡，又使阿儿秃与福源<br>抵王京，招其主王皞，皞遣其弟怀安公王侹请和，许之。置京、府、县达鲁花<br>赤七十二人监之，遂班师。十一月，元帅蒲桃、迪巨、唐古等领兵至其王京，皞<br>遣使奉牛酒迎之。十二月一日，复遣使劳元帅于行营。明日，其使人与元帅所遣<br>人四十余辈入王城，付文牒。又明日，皞遣王侹等诣撒礼塔屯所犒师。四年正<br>月，帝遣使以玺书谕皞。三月，皞遣中郎将池义源，录事洪巨源、金谦等赍国赆<br>牒文送撒礼塔屯所。四月，皞遣其将军赵叔昌、御史薛慎等奉表入朝。五月，复<br>下诏谕之。六月，皞尽杀朝廷所置达鲁花赤七十二人以叛，遂率王京及诸州县民<br>窜海岛。洪福源集余民保聚，以俟大兵。八月，复遣撒礼塔领兵讨之，至王京南，<br>攻其处仁城，中流矢卒。别将铁哥以军还。其已降之人，令福源领之。十月，皞<br>遣其将军金宝鼎、郎中赵瑞章上表陈情。五年四月，诏谕皞悔过来朝，且数其五<br>罪：“自平契丹贼、杀札剌之后，未尝遣一介赴阙，罪一也。命使赍训言省谕，<br>辄敢射回，罪二也。尔等谋害着古欤，乃称万奴民户杀之，罪三也。命汝进军，<br>仍令汝弼入朝，尔敢抗拒，窜诸海岛，罪四也。汝等民户不拘集见数，辄敢妄奏，<br>罪五也。”十月，皞复遣兵攻陷已附西京等处降民，劫洪福源家。六年，福源得<br>请，领其降民迁居东京，赐佩金符。七年，命唐古与洪福源领兵征之。九年，拔<br>其龙冈、咸从等十余城。<br>十年五月，其国人赵玄习、李元祐等率二千人迎降，命居东京，受洪福源节<br>制，且赐御前银符，使玄习等佩之，以招未降民户。又李君式等十二人来降，待<br>之如玄习焉。十二月，皞遣其将军金宝鼎、御史宋彦琦等奉表入朝。十一年五月，<br>诏征皞入朝，皞以母丧辞。六月，乃遣其礼宾卿卢演、礼宾少卿金谦充进奉使、<br>副，奉表入朝。十月，有旨谕皞，征其亲朝于明年。十二月，皞遣其新安公王佺<br>与宝鼎、彦琦等百四十八人奉表入贡。十二年三月，又遣其右谏议大夫赵修、阁<br>门祗候金成宝等奉表入贡。五月，复下诏谕之。十二月，皞遣其礼宾少卿宋彦琦、<br>侍御史权韪充行李使入贡。是岁，攻拔昌、朔等州。十三年秋，皞以族子綧为<br>己子人质。当定宗、宪宗之世，岁贡不入，故自定宗二年至宪宗八年，凡四命将<br>征之，凡拔其城十有四。宪宗末，皞遣其世子倎入朝。<br>世祖中统元年三月，皞卒，命倎归国为高丽国王，以兵卫送之，仍赦其境<br>内。制曰：<br>我太祖皇帝肇开大业，圣圣相承，代有鸿勋，芟夷群雄，奄有四海，未尝专<br>嗜杀也。凡属国列侯，分茅锡土，传祚子孙者，不啻万里，孰非向之勍敌哉。观<br>乎此，则祖宗之法不待言而章章矣。今也，普天之下未臣服者，惟尔国与宋耳。<br>宋所恃者长江，而长江失险；所藉者川、广，而川、广不支。边戍自彻其藩篱，<br>大军已驻乎心腹，鼎鱼幕燕，亡在旦夕。尔初以世子奉币纳款，束身归朝，含哀<br>请命，良可矜悯，故遣归国，完复旧疆，安尔田畴，保尔室家，弘好生之大德，<br>捐宿构之细故也。用是已尝戒敕边将，敛兵待命，东方既定，则将回戈于钱塘。<br>迨余半载，乃知尔国内乱渝盟，边将复请戒严，此何故也？以谓果内乱耶，权臣<br>何不自立，而立世孙？以谓传闻之误耶，世子何不之国而盘桓于境上也？岂以世<br>子之归愆期，而左右自相猜疑，私忧过计而然耶？重念岛屿残民，久罹涂炭，穷<br>兵极讨，殆非本心。且御失其道，则天下狙诈咸作敌；推赤心置人腹中，则反侧<br>之辈自安矣。悠悠之言，又何足校。申命边阃，断自予衷，无以逋逃间执政，无<br>以飞语乱定盟。惟事推诚，一切勿问。宜施旷荡之恩，一新遐迩之化。自尚书金<br>仁隽以次，中外枝党、官吏、军民，圣旨到日已前，或有首谋内乱，旅拒王师，<br>已降附而还叛，因仇雠而擅杀，无所归而背主亡命，不得已而随众胁从，应据国<br>人但曾犯法，罪无轻重咸赦除之。世子其趣装命驾，归国知政，解仇释憾，布德<br>施恩。缅惟疮痍之民，正在抚绥之日，出彼沧溟，宅于平壤。卖刀剑而买牛犊，<br>舍干戈而操耒耜，凡可援济，毋惮勤劳。苟富庶之有征，冀礼义之可复，亟正疆<br>界，以定民心，我师不得逾限矣。大号一出，朕不食言。复有敢踵乱犯上者，非<br>干尔主，乃乱我典刑，国有常宪，人得诛之。於戏！世子其王矣，往钦哉，恭承<br>丕训，永为东藩，以扬我休命。<br>四月，复降旨谕倎曰：“朕祗若天命，获承祖宗休烈，仰惟覆焘，一视同<br>仁，无遐迩小大之间也。以尔归款，既册为王还国，今得尔与边将之书，因知其<br>上下之情，朕甚悯焉。”倎求出水就陆，免军马侵扰，还被虏及逃民，皆从之。<br>诏班师，乃赦其境内。六月，倎遣其子永安公僖、判司宰事韩即入贺即位，以<br>国王封册、王印及虎符赐之。是月，又下诏抚谕之。<br>二年三月，遣使入贡，四月，倎入朝。六月，倎更名禃，遣其世子愖<br>奉表以闻。八月，赐禃玉带一，遣侍卫将军孛里察、礼国郎中高逸民护愖<br>还国。九月，禃遣其侍御史张镒奉表入谢。十月，帝遣阿的迷失、焦天翼持诏，<br>谕以开榷场事。三年正月，罢互市。诸王塔察儿请置铁冶，从之。请立互市，不<br>从。赐禃历，后岁以为常，禃遣使入谢，优诏答之。四月，禃遣其左谏议<br>大夫朴伦、郎将辛洪成等奉表入朝。六月，遣使入贡。八月，朴伦等还，赐西锦<br>三段、间金熟绫六段。十月，诏谕禃籍编民，出师旅，输粮饷，助军储。是月，<br>禃遣使入贡。四年二月，以禃不答诏书，诘其使者。禃表乞俟民生稍集，<br>然后惟命。帝以其辞意恳实，允之。朝贡物数，亦命称其力焉。自三月至于六月，<br>禃凡三遣使入贡，赐禃羊五百。十一月，禃以免置驿籍民等事，遣其翰林<br>学士韩就奉表入谢。五年正月丁丑朔，禃遣使奉表入贺，谕还使，令禃亲朝<br>京师。四月，以西北诸王率众款附，拟今岁朝王公群牧于上都，又遣必阇赤古乙<br>独征禃入朝，修世见之礼。五月，禃遣其借国子祭酒张镒从古乙独入见，六<br>月乃亲朝。九月，帝以改中统五年为至元元年，遣郎中路得成持赦令，与禃郎<br>将康允绍颁其国。十月，禃入朝。十二月，遣禃还国。是年春，禃遣使入<br>贡。自是终世祖三十一年，其国入贡者凡三十有六。<br>至元三年二月，立沈州，以处高丽降民。帝欲通好日本，以高丽与日本邻国，<br>可为乡导，八月，遣国信使兵部侍郎黑的、礼部侍郎殷弘、计议官伯德孝先等使<br>日本，先至高丽谕旨。十二月，禃遣其枢密院副使宋君斐、借礼部侍郎金赞等<br>导诏使黑的、殷弘等往日本，不至而还。四年正月，禃遣君斐等奉表从黑的等<br>入朝。六月，帝以禃饰辞，令去使徒还，复遣黑的与君斐等以诏谕禃，委以<br>日本事，以必得其要领为期。九月，禃遣其起居舍人潘阜、书状官李挺充国信<br>使，持书诣日本。<br>五年正月，禃遣其弟淐入朝。帝以禃见欺，于淐面数其事切责之，<br>特遣北京路总管兼大定府尹于也孙脱、礼部郎中孟甲持诏谕<br>禃，其略曰：“向请撤兵，则已撤之矣。三年当去水就陆，而前言无征也。<br>又太祖法制，凡内属之国，纳质、助军、输粮、设驿、编户籍、置长官，已尝明<br>谕之，而稽延至今，终无成言。在太宗时，王綧等已入质，驿传亦粗立，余率<br>未奉行。今将问罪于宋，其所助士卒舟舰几何？输粮则就为储积，至若设官及户<br>版事，其意谓何？故以问之。”三月，于也孙脱等至其国。四月，禃遣其门下<br>侍郎李藏用奉表与也孙脱等入朝。五月，帝敕藏用曰：“往谕尔主，速以军数实<br>奏，将遣人督之。今出军，尔等必疑将出何地，或欲南宋，或欲日本，尔主当造<br>舟一千艘，能涉大海可载四千石者。”藏用曰：“舟舰之事即当应命，但人民残<br>少，恐不及期。往者臣国有军四万，三十余年间死于兵疫，今止有牌子头、五十<br>户、百户、千户之类虚名，而无军卒。”帝曰：“死者有之，生者亦有之。”藏<br>用曰：“赖圣德，自撤兵以来，有生长者仅十岁耳。”帝又曰：“自尔来者言，<br>海中之事，于宋得便风可三日而至，日本则朝发而夕至。舟中载米，海中捕鱼而<br>食之，则岂不可行乎？”又敕藏用曰：“归可以此言谕尔主。”七月，诏都统领<br>脱朵儿、武德将军统领王国昌、武略将军副统领刘杰等使其国，与其来朝者大将<br>军崔东秀偕行。八月，至其国，禃出升天府迎之，盖谕以阅军造船也。九月，<br>以禃表奏潘阜等奉使无功而还，复遣黑的等使日本，诏禃遣重臣导送。十二<br>月，禃遣其知门下省事申思全、礼部侍郎陈井、起居舍人潘阜等从国信使黑的<br>等赴日本，借礼部侍郎张镒奉表从脱朵儿入朝。<br>六年正月，禃遣其大将军康允绍奉表奏诛权臣金俊等。三月，禃复遣申<br>思佺奉表从黑的入朝。六月，禃遣其世子愖入朝。赐禃玉带一，愖金五<br>十两，从官银币有差。七月，帝遣明威将军都统领脱朵儿、武德将军统领王国昌、<br>武略将军副统领刘杰相视耽罗等处道路，诏禃选官引达，以人言耽罗海道往南<br>宋、日本甚易故也。<br>八月，世子愖至朝，奏本国臣下擅废禃立其弟安庆公淐事。诏遣使臣<br>斡朵思不花、李谔等至其国详问之。九月，其枢密院副使金方庆奉表从斡朵思不<br>花等入朝。枢密院御史台奏，世子愖言：“朝廷若出征，能办军三千，备粮五<br>月，如官军入境，臣宜同往，庶不惊扰。”帝然之。诏授世子愖特进、上柱国，<br>敕愖率兵三千赴其国难。命抄不花往征其国，以病不果行，诏遣蒙哥都代之。<br>十月，帝以禃、淐废置乃林衍所为，遣中宪大夫兵部侍郎黑的、淄莱路总管<br>府判官徐世雄诏禃、淐、衍等以十二月同诣阙下，面陈情实，听其是非。又<br>遣国王头辇哥等率兵压境，如逾期不至，即当穷治首恶，进兵剿戮。命赵璧行中<br>书省于东京，仍诏谕高丽国军民。十一月，高丽都统领崔坦等以林衍作乱，挈西<br>京五十余城入附。遣断事官别同瓦驰驿于王綧、洪茶丘所管实科差户内签军至<br>东京，付枢密院，得三千三百人。高丽西京都统李延龄乞益兵，遣忙哥都率兵二<br>千赴之。<br>枢密院臣议征高丽事。初，马亨以为：“高丽者，本箕子所封之地，汉、晋<br>皆为郡县。今虽来朝，其心难测。莫若严兵假道，以取日本为名，乘势可袭其国，<br>定为郡县。”亨又言：“今既有衅端，不宜遣兵伐之。万一不胜，上损国威，下<br>损士卒。彼或上表言情，宜赦其罪戾，减其贡献，以安抚其民，庶几感慕圣化。<br>俟南宋已平，彼有他志，回兵诛之，亦未晚也。”前枢密院经历马希骥亦言：<br>“今之高丽，乃古新罗、百济、高句丽三国并而为一。大抵藩镇权分则易制，诸<br>侯强盛则难臣。验彼州城军民多寡，离而为二，分治其国，使权侔势等，自相维<br>制，则徐议良图，亦易为区处耳。”黑的等至其国，禃受诏复位，遣借礼部侍<br>郎朴杰从黑的等奉表入朝。十二月，乃亲朝京师。<br>七年正月，遣使言：“比奉诏，臣已复位，令从七百人入觐。”诏令从四百<br>人来，余留之西京。诏西京内属，改东宁府，画慈悲岭为界，以忙哥都为安抚使，<br>佩虎符，率兵戍其西境。诏谕其国僚属军民以讨林衍之故，其略曰：“朕即位以<br>来，闵尔国久罹兵乱，册定尔主，撤还兵戍，十年之间，其所以抚护安全者，靡<br>所不至。不图逆臣林衍自作弗靖，擅废易国王禃，胁立安庆公淐，诏令赴阙，<br>复稽延不出，岂可释而不诛。已遣行省率兵东下，惟林衍一身是讨。其安庆公<br>淐本非得已，在所宽宥。自余胁从诖误，一无所问。”二月，遣军送禃就国，<br>诏谕高丽国官吏军民曰；“朕惟臣之事君，有死无二，不意尔国权臣，辄敢擅废<br>国主。彼既驱率兵众，将致尔众危扰不安，以汝黎庶之故，特遣兵护送国王禃<br>还国，奠居旧京，命达鲁花赤同往镇抚，以靖尔邦。惟尔东土之人，不知为汝之<br>故，必生疑惧，尔众咸当无畏，按堵如故。已别敕将帅，严戒兵士勿令侵犯。汝<br>或妄动，汝妻子及汝身当致俘略，宜审思之。”<br>初，有旨令头辇哥行省驻西京，而以忙哥都、赵良弼充安抚使，与禃俱入<br>其京；既而复令行省入其王京，而以脱朵儿充其国达鲁花赤，罢安抚司。四月，<br>东京行尚书省军近西京，遣彻彻都等同禃之臣郑子玙等持省札召高丽国令公林<br>衍。使还，言：“衍已死，子惟茂袭令公位。其国侍郎洪文系、尚书宋宗礼，杀<br>惟茂及衍婿崔宗绍。惟茂弟惟栶自刭。衍党裴仲孙等复集余众，立禃庶族承<br>化侯为王，窜入珍岛。”大军次王京西关城，遣人收系林衍妻子。行省与禃议<br>迁江华岛居民于王京，仍宣诏抚绥之，禃弗从，至入居其旧京，始从行省之议。<br>六月，禃遣人报有朝廷逃军与承化侯者以三别抄军叛。世子愖复言：“叛兵<br>据江华岛，宜率军水陆进击之。”禃复报叛兵悉遁去。世子愖言：“叛兵劫<br>府库，烧图籍，逃入海中。”行省使人觇江华岛中百姓皆空，岛之东南，相距约<br>四十里，叛兵乘船候风，势欲遁。于是即命乃颜率众追击之。七月，丞相安童等<br>言，头辇哥等遣大托、忙古来言，令阿海领军一千五百，屯王京伺察其国中。<br>遂以阿海为安抚使。十一月，中书省臣言于高丽设置屯田经略司。以忻都、史枢<br>为凤州等处经略使，佩虎符，领军五千屯田于金州；又令洪茶丘以旧领民二千屯<br>田，阿剌帖木儿为副经略司，总辖之，而罢阿海军。<br>闰十一月，世子愖还。有诏谕禃以其陪臣元傅等妄奏头辇哥国王为头行<br>省官员数事，及其国私与南宋、日本交通，又往年所言括兵造船至今未有成效，<br>且谓自此以往或先有事南宋，或先有事日本，兵马、船舰、资粮，早宜措置。是<br>月，又诏禃曰：“向尝遣信使通问日本，不谓执迷固难以善言开谕，此卿所知。<br>将经略于彼，敕有司发卒屯田，为进取之计，庶免尔国他日转输之劳。仍遣使持<br>书，先示招怀。卿其悉心尽虑，俾赞方略，期于有成，以称朕意。”初，林衍之<br>变，百姓惊扰，至是下诏抚慰之。<br>十二月，诏谕禃送使通好日本，曰：“朕惟日本自昔通好中国，实相密迩，<br>故尝诏卿导达去使，讲信修睦，为其疆吏所梗，竟不获明谕朕心。后以林衍之乱，<br>故不暇及。今既辑宁尔家，遣少中大夫、秘书监赵良弼充国信使，期于必达。仍<br>以忽林赤、王国昌、洪茶丘将兵送抵海上。比国信使还，姑令金州等处屯驻。所<br>需粮饷，卿专委官赴彼，逐近供给，并鸠集金州旁左船舰，于金州需待，无致稽<br>缓匮乏。”<br>八年正月，禃遣其枢密使金炼奉表入见，请结婚。安抚使阿海略地珍岛，<br>与逆党遇，多所亡失。中书省臣言谍知珍岛余粮将竭，宜乘弱攻之，诏不许。二<br>月，命忽都答儿持诏谕裴仲孙。三月，仲孙乞诸军退屯，然后内附，忻都未从其<br>请，有诏谕之。四月，忻都言仲孙稽留诏使，负固不服，乞与虎林赤、王国昌分<br>道进讨，从之。以讨珍岛谕禃。五月，忻都与史枢、洪茶丘大败珍岛贼，获承<br>化侯斩之，其党金通精走耽罗。七月，禃遣其上将军郑子玙奉表谢平珍岛。世<br>子愖率其尚书右丞宋玢、军器监薛公俭等衣冠胤胄二十八人入侍。八月，忽林<br>赤赴镇边合浦县屯所。九月，禃遣其通事别将徐称导送宣抚赵良弼使日本。帝<br>遣愖还国。十一月，禃遣其同知枢密院事李昌庆奉表谢许婚事。九年正月，<br>禃遣其别将白琚偕张铎等十二人奉表入见。世子愖以其国尚书右丞宋玢、玢<br>父上将军宗礼讨林惟茂状，言其功于中书省。遣郎中不花、马璘使高丽，谕以供<br>战船输军粮事。二月，禃致书日本，使通好于朝。六月，遣西京属城诸达鲁花<br>赤及质子金镒等归国。十年正月，禃遣其世子愖入朝。四月，经略使忻都同<br>洪茶丘领兵入海，攻拔耽罗城，禽金通精等，奉诏诛之。六月，禃遣其大将军<br>金忻表奏攻破济州。九月，禃屡言：“小国地狭，比岁荒歉，其生券军乞驻东<br>京。”诏令营北京界，仍敕东京路运米二万石赈之。达鲁花赤焦天翼还朝。<br>十一年正月己卯朔，宫阙告成，帝始御正殿，受皇太子诸王百官朝贺。禃<br>遣其少卿李义孙等入贺。三月，遣木速塔八、撒本合持诏使高丽签军五千六百人<br>助征日本。五月，皇女忽都鲁揭里迷失下嫁于世子愖。七月，其枢密院副使奇<br>蕴奉表告王禃薨，命世子愖袭爵，诏谕高丽国王宗族及大小官员百姓人等，<br>其略曰：“国王禃存日，屡言世子愖可为继嗣。今令愖袭爵为王。凡在所<br>属，并听节制。”八月，世子愖还至其国袭位。九月，遣其齐安侯王淑上表谢<br>恩。十一月，皇女入京城。愖复遣其判阁门事李信孙等奉表入谢。十二月，以<br>黑的为高丽达鲁花赤，李益受代还。十二年七月，黑的还朝。十一月，遣使谕<br>愖改官职名号，愖遣其带方侯王澄率衣冠子弟二十人入侍。以石抹天衢充副达<br>鲁花赤。<br>十三年七月，愖遣其佥议中赞金方庆奉表贺平宋。十一月，愖遣其判秘<br>书寺事朱悦奉表，奏改名賰。十四年正月，金方庆等为乱，命愖治之，仍<br>命忻都、洪茶丘饬兵御备。十五年一月，賰以达鲁花赤石抹天衢秩满未代，<br>请复留三年，从之。东征元帅府上言：“以高丽侍中金方庆与其子忄受、愃、<br>恂，婿赵卞等，阴养死士四百人，匿铠仗器械，造战舰，积粮饷，欲谋作乱，捕<br>方庆等按验得实，已流诸海岛。然高丽初附，民心未安，可发征日本还卒二千七<br>百人，置长吏，屯忠清、全罗诸处，镇抚外夷，以安其民；复令士卒备牛畜耒耜，<br>为来岁屯田之计。”七月，改铸驸马高丽王印赐賰。十六年正月，敕其国置<br>大灰艾州、东京、柳石、孛落四驿。十七年五月，賰以民饥，乞贷粮万石，<br>从之。七月，以其国初置驿站，民乏食，命给粮一岁，仍禁使臣往来勿求索饮食。<br>十月，加賰开府仪同三司、中书左丞相、行中书省事。十八年二月，賰<br>言本国必阇赤不谙行移文字，请除郎中员外各一员以为参佐。賰又请易宣命<br>职衔，增驸马字，从之。六月，賰言本国置驿四十，民畜凋弊。敕并为二十<br>站，仍给马价八百锭。八月，升其佥议府为从三品。十一月，金州等处置镇边万<br>户府，以控制日本。十九年正月，賰以日本寇其边海郡邑，烧居室掠子女而<br>去，请发阇里帖木儿麾下蒙古军五百人戍金州，又从之。二十年五月，立征东行<br>中书省，以高丽国王与阿塔海共事。二十八年五月，以賰子謜为世子，授<br>特进、上柱国，赐银印。十月，以其国饥，给以米二十万斛。<br>三十年二月，賰遣使入奏，复更名昛，及乞功臣号。制曰：“特进、<br>上柱国、开府仪同三司、征东行中书省左丞相、驸马高丽王昛，世守王爵，选<br>尚我家。载旌藩屏之功，宜示褒嘉之宠。可赐号推忠宣力定远功臣，余如故。益<br>懋厥勋，对扬休命。”十一月，昛入朝。成宗元贞二年七月，升其佥议司为二<br>品。大德元年十一月，封昛为逸寿王，以世子謜为高丽王，从所请也。二年<br>七月，中书省臣奏謜有罪当废，复以其父昛为王。<br>三年正月，昛遣使入贡。丞相完泽等言：“世祖时，或言高丽僣设省、院、<br>台，有旨罢之，其国遂改立佥议府、密直司、监察司。今謜加其臣赵仁规司徒、<br>司空、侍中之职。又昛给仁规赦九死奖谕文书。又擅写皇朝帝系，及自造历，<br>加其女为令妃。又立资政院，以崔冲绍为兴禄大夫。又尝奉太后旨，公主与謜<br>两位下怯薛合并为一。謜不奉旨。謜又擅杀千户金吕而以其金符给宦者术<br>合儿。又仁规进女侍謜，有巫蛊事。今乞将仁规、冲绍发付京兆、巩昌两路安<br>置，不得他适。昛行事不法，謜年少妄杀无辜，乞降诏戒饬。”帝命杖仁规、<br>冲绍而遣之。二月，诏谕昛并阖境臣民：“自今以始，勉遵守国之规，益谨畏<br>天之戒。凡在官者，各勤乃事，协力匡赞，毋蹈前非，自干刑宪。缁黄士庶，各<br>安其业。”<br>五月，哈散使高丽还，言昛不能服其众，朝廷宜遣官共理之。遂复立征东<br>行省，命阔里吉思为高丽行省平章政事。九月，昛遣使入贡，以朝廷增置行省，<br>上表陈情，其略言：“累世有勤王之功，凡八十余年，岁修职贡。尝以世子入侍，<br>得联婚帝室，遂为甥舅，实感至恩。使小国不替祖风，永修侯职，是所望也。”<br>四年二月，征东行省平章阔里吉思言：“高丽国王自署官府三百五十八所，<br>官四千五十五员，衣食皆取之民，复苛征之。又其大会，王曲盖、龙扆、警跸，<br>诸臣舞蹈山呼，一如朝仪，僣拟过甚。”遣山东宣尉使塔察儿、刑部尚书王泰亨<br>赍诏谕之，使厘正以闻。三月，阔里吉思复上言：“佥议司官不肯供报民户版籍、<br>州县疆界。本国横科暴敛，民少官多，刑罚不一，若止依本俗行事，实难抚治。”<br>五年二月，为昛罢行省官，有诏谕昛。秋七月，昛上表言：“昔居海岛时，<br>尝用山呼，后改呼千秋。今既奉明诏，一切皆罢。又革官府九十余所，汰官吏二<br>百七十余员。他如杂徭病民、驿骑烦扰驿传者，亦皆省之。”诏曰：“卿其谕朕<br>意，所言当始终行之，或有不然，宁不羞惧？”<br>昛自大德二年复位，八年而薨。子謜复袭王位。成宗初年，尚宝塔实怜<br>公主。十一年，进爵沈阳王，继袭位高丽国王，生子焘。焘受逊位，以仁宗皇庆<br>二年四月封高丽国王。是年，其弟暠立为世子，以其父沈阳王请于朝故也。自皞<br>传其子禃，禃传其子昛，昛传其子謜，謜传其子焘，焘传其弟暠。<br>禃初名倎；昛初名愖，又名賰，后乃名昛；謜则更名璋云。<br>○耽罗<br>耽罗，高丽与国也。世祖既臣服高丽，以耽罗为南宋、日本冲要，亦注意焉。<br>至元六年七月，遣明威将军都统领脱脱儿、武德将军统领王国昌、武略将军副统<br>领刘杰往视耽罗等处道路，诏高丽国王王禃选官导送。时高丽叛贼林衍者，有<br>余党金通精遁入耽罗。九年，中书省臣及枢密院臣议曰：“若先有事日本，未见<br>其逆顺之情。恐有后辞，可先平耽罗，然后观日本后否，徐议其事。且耽罗国王<br>尝来朝觐，今叛贼逐其主，据其城以乱，举兵讨之，义所先也。”十年正月，命<br>经略使忻都、史枢及洪茶丘等率捕船大小百有八艘，讨耽罗贼党。六月，平之，<br>于其地立耽罗国招讨司，屯镇边军千七百人。其贡赋岁进毛施布百匹。招讨司后<br>改为军民都达鲁花赤总管府，又改为军民安抚司。<br>三十一年，高丽王上言，耽罗之地，自祖宗以来臣属其国；林衍逆党既平之<br>后，尹邦宝充招讨副使，以计求径隶朝廷，乞仍旧。帝曰：“此小事，可使还属<br>高丽。”自是遂复隶高丽。<br>○日本<br>日本国在东海之东，古称倭奴国，或云恶其旧名，故改名日本，以其国近日<br>所出也。其土疆所至与国王世系及物产风俗，见《宋史》本传。日本为国，去中<br>土殊远，又隔大海，自后汉历魏、晋、宋、隋皆来贡。唐永徽、显庆、长安、开<br>元、天宝、上元、贞元、元和、开成中，并遣使入朝。宋雍熙元年，日本僧暐然<br>与其徒五六人浮海而至，奉职贡，并献铜器十余事。暐然善隶书，不通华言。问<br>其风土，但书以对，云其国中有五经书及佛经、《白居易集》七十卷。暐然还后，<br>以国人来者曰滕木吉，以僧来者曰寂照。寂照识文字，缮写甚妙。至熙宁以后，<br>连贡方物，其来者皆僧也。<br>元世祖之至元二年，以高丽人赵彝等言日本国可通，择可奉使者。三年八月，<br>命兵部侍郎黑的，给虎符，充国信使，礼部侍郎殷弘给金符，充国信副使，持国<br>书使日本。书曰：<br>大蒙古国皇帝奉书日本国王：朕惟自古小国之君，境土相接，尚务讲信修睦。<br>况我祖宗，受天明命，奄有区夏，遐方异域，畏威怀德者，不可悉数。朕即位之<br>初，以高丽无辜之民久瘁锋镝，即令罢兵还其疆域，反其旄倪。高丽君臣感戴来<br>朝，义虽君臣，欢若父子。计王之君臣亦已知之。高丽，朕之东藩也。日本密迩<br>高丽，开国以来，亦时通中国，至于朕躬，而无一乘之使以通和好。尚恐王国知<br>之未审，故特遣使持书，布告朕志，冀自今以往，通问结好，以相亲睦。且圣人<br>以四海为家，不相通好，岂一家之理哉。以至用兵，夫孰所好，王其图之。<br>黑的等道由高丽，高丽国王王禃以帝命遣其枢密院副使宋君斐、借礼部侍<br>郎金赞等导诏使黑的等往日本，不至而还。四年六月，帝谓王禃以辞为解，令<br>去使徒还，复遣黑的等至高丽谕禃，委以日本事，以必得其要领为期。禃以<br>为海道险阻，不可辱天使，九月，遣其起居舍人潘阜等持书往日本。留六月，亦<br>不得其要领而归。五年九月，命黑的、弘复持书往，至对马岛，日本人拒而不纳，<br>执其塔二郎、弥二郎二人而还。六年六月，命高丽金有成送还执者，俾中书省牒<br>其国，亦不报。有成留其太宰府守护所者久之。十二月，又命秘书监赵良弼往使。<br>书曰：“盖闻王者无外，高丽与朕既为一家，王国实为邻境，故尝驰信使修好，<br>为疆埸之吏抑而弗通。所获二人，敕有司慰抚，俾赍牒以还，遂复寂无所闻。继<br>欲通问，属高丽权臣林衍构乱，坐是弗果。岂王亦因此辍不遣使，或已遣而中路<br>梗塞，皆不可知。不然，日本素号知礼之国，王之君臣宁肯漫为弗思之事乎。近<br>已灭林衍，复旧王位，安集其民，特命少中大夫秘书监赵良弼充国信使，持书以<br>往。如即发使与之偕来，亲仁善邻，国之美事。其或犹豫以至用兵，夫谁所乐为<br>也，王其审图之。”良弼将往，乞定与其王相见之仪。廷议与其国上下之分未定，<br>无礼数可言。帝从之。<br>七年十二月，诏谕高丽王禃送国信使赵良弼通好日本，期于必达。仍以忽<br>林失、王国昌、洪茶丘将兵送抵海上，比国信使还，姑令金州等处屯驻。八年六<br>月，日本通事曹介升等上言：“高丽迂路导引国使，外有捷径，倘得便风，半日<br>可到。若使臣去，则不敢同往；若大军进征，则愿为乡导。”帝曰：“如此则当<br>思之。”九月，高丽王禃遣其通事别将徐称导送良弼使日本，日本始遣弥四郎<br>者入朝，帝宴劳遣之。九年二月，枢密院臣言：“奉使日本赵良弼遣书状官张铎<br>来言，去岁九月，与日本国人弥四郎等至太宰府西守护所。守者云，曩为高丽所<br>绐，屡言上国来伐；岂期皇帝好生恶杀，先遣行人下示玺书。然王京去此尚远，<br>愿先遣人从奉使回报。”良弼乃遣铎同其使二十六人至京师求见。帝疑其国主使<br>之来，云守护所者诈也。诏翰林承旨和礼霍孙以问姚枢、许衡等，皆对曰：“诚<br>如圣算。彼惧我加兵，故发此辈伺吾强弱耳。宜示之宽仁，且不宜听其入见。”<br>从之。是月，高丽王禃致书日本。五月，又以书往，令必通好大朝，皆不报。<br>十年六月，赵良弼复使日本，至太宰府而还。<br>十一年三月，命凤州经略使忻都、高丽军民总管洪茶丘，以千料舟、拔都鲁<br>轻疾舟、汲水小舟各三百，共九百艘，载士卒一万五千，期以七月征日本。冬十<br>月，入其国，败之。而官军不整，又矢尽，惟虏掠四境而归。十二年二月，遣礼<br>部侍郎杜世忠、兵部侍郎何文著、计议官撒都鲁丁往使，复致书，亦不报。十四<br>年，日本遣商人持金来易铜钱，许之。十七年二月，日本杀国使杜世忠等。征东<br>元帅忻都、洪茶丘请自率兵往讨，廷议姑少缓之。五月，召范文虎，议征日本。<br>八月，诏募征日本士卒。<br>十八年正月，命日本行省右丞相阿剌罕、右丞范文虎及忻都、洪茶丘等率十<br>万人征日本。二月，诸将陛辞。帝敕曰：“始因彼国使来，故朝廷亦遣使往，彼<br>遂留我使不还，故使卿辈为此行。朕闻汉人言，取人家国，欲得百姓土地，若尽<br>杀百姓，徒得地何用。又有一事，朕实忧之，恐卿辈不和耳。假若彼国人至，与<br>卿辈有所议，当同心协谋，如出一口答之。”五月，日本行省参议裴国佐等言：<br>“本省右丞相阿剌罕、范右丞、李左丞先与忻都、茶丘入朝。时同院官议定，领<br>舟师至高丽金州，与忻都、茶丘军会，然后入征日本。又为风水不便，再议定会<br>于一岐岛。今年三月，有日本船为风水漂至者，令其水工画地图，因见近太宰府<br>西有平户岛者，周围皆水，可屯军船。此岛非其所防，若径往据此岛，使人乘船<br>往一岐，呼忻都、茶丘来会，进讨为利。”帝曰：“此间不悉彼中事宜，阿剌罕<br>辈必知，令其自处之。”六月，阿剌罕以病不能行，命阿塔海代总军事。八月，<br>诸将未见敌，丧全师以还，乃言：“至日本，欲攻太宰府，暴风破舟，犹欲议战，<br>万户厉德彪、招讨王国佐、水手总管陆文政等不听节制，辄逃去。本省载余军至<br>合浦，散遣还乡里。”未几，败卒于阊脱归，言：“官军六月入海，七月至平壶<br>岛，移五龙山。八月一日，风破舟。五日，文虎等诸将各自择坚好船乘之，弃士<br>卒十余万于山下。众议推张百户者为主帅，号之曰张总管，听其约束。方伐木作<br>舟欲还，七日，日本人来战，尽死。余二三万为其虏去。九日，至八角岛，尽杀<br>蒙古、高丽、汉人，谓新附军为唐人，不杀而奴之。阊辈是也。”盖行省官议事<br>不相下，故皆弃军归。久之，莫青与吴万五者亦逃还，十万之众，得还者三人耳。<br>二十年，命阿塔海为日本省丞相，与彻里帖木儿右丞、刘二拔都儿左丞募兵<br>造舟，欲复征日本。淮西宣慰使昂吉儿上言民劳，乞寝兵。二十一年，又以其俗<br>尚佛，遣王积翁与补陀僧如智往使。舟中有不愿行者，共谋杀积翁，不果至。二<br>十三年，帝曰：“日本未尝相侵，今交趾犯边，宜置日本，专事交趾。”成宗大<br>德二年，江浙省平章政事也速答儿乞用兵日本。帝曰：“今非其时，朕徐思之。”<br>三年，遣僧宁一山者，加妙慈弘济大师，附商舶往使日本，而日本人竟不至。<br><hr>
