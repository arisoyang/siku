<h4>《史部·陈书·卷二十三  列传第十七》<b class="x">作者：姚思廉</b></h4>
<br>◎沈君理王玚陆缮<br>沈君理，字仲伦，吴兴人也。祖僧畟，梁左民尚书。父巡，素与高祖相善，梁<br>太清中为东阳太守。侯景平后，元帝征为少府卿。荆州陷，萧詧署金紫光禄大夫。<br>君理美风仪，博涉经史，有识鉴。起家湘东王法曹参军。高祖镇南徐州，巡遣<br>君理自东阳谒于高祖，高祖器之，命尚会稽长公主，辟为府西曹掾，稍迁中卫豫章<br>王从事中郎，寻加明威将军，兼尚书吏部侍郎。迁给事黄门侍郎，监吴郡。高祖受<br>禅，拜驸马都尉，封永安亭侯。出为吴郡太守。是时兵革未宁，百姓荒弊，军国之<br>用，咸资东境，君理招集士卒，修治器械，民下悦附，深以干理见称。<br>世祖嗣位，征为侍中，迁守左民尚书，未拜，为明威将军、丹阳尹。天嘉三年，<br>重授左民尚书，领步兵校尉，寻改前军将军。四年，侯安都徙镇江州，以本官监南<br>徐州。六年，出为仁威将军、东阳太守。天康元年，以父忧去职。君理因自请往荆<br>州迎丧柩，朝议以在位重臣，难令出境，乃遣令长兄君严往焉。及还，将葬，诏赠<br>巡侍中、领军将军，谥曰敬子。其年起君理为信威将军、左卫将军。又起为持节、<br>都督东衡、衡二州诸军事、仁威将军、东衡州刺史，领始兴内史。又起为明威将军、<br>中书令。前后夺情者三，并不就。<br>太建元年，服阕，除太子詹事，行东宫事，迁吏部尚书。二年，高宗以君理女<br>为皇太子妃，赐爵望蔡县侯，邑五百户。四年，加侍中。五年，迁尚书右仆射，领<br>吏部，侍中如故。其年有疾，舆驾亲临视，九月卒，时年四十九。诏赠侍中、太子<br>少傅。丧事所须，随由资给。重赠翊左将军、开府仪同三司，侍中如故。谥曰贞宪。<br>君理子遵俭早卒，以弟君高子遵礼为嗣。<br>君理第五叔迈，亦方正有干局，仕梁为尚书金部郎。永定中，累迁中书侍郎。<br>天嘉中，历太仆、廷尉，出为镇东始兴王长史、会稽郡丞，行东扬州事。光大元年，<br>除尚书吏部郎。太建元年，迁为通直散骑常侍，侍东宫。二年卒，时年五十二，赠<br>散骑常侍。<br>君理第六弟君高，字季高，少知名，性刚直，有吏能。以家门外戚，早居清显，<br>历太子舍人、洗马、中舍人、高宗司空府从事中郎、廷尉卿。太建元年，东境大水，<br>百姓饥弊，乃以君高为贞威将军、吴令。寻除太子中庶子、尚书吏部郎、卫尉卿。<br>出为宣远将军、平南长沙王长史、南海太守，行广州事。以女为王妃，固辞不行，<br>复为卫尉卿。八年，诏授持节、都督广等十八州诸军事、宁远将军、平越中郎将、<br>广州刺史。岭南俚、獠世相攻伐，君高本文吏，无武干，推心抚御，甚得民和。十<br>年，卒于官，时年四十七。赠散骑常侍，谥曰祁子。<br>王玚，字子玙，司空冲之第十二子也。沈静有器局，美风仪，举止酝藉。梁<br>大同中，起家秘书郎，迁太子洗马。元帝承制，征为中书侍郎，直殿省，仍掌相府<br>管记。出为东宫内史，迁太子中庶子。丁所生母忧，归于丹阳。江陵陷，梁敬帝承<br>制，除仁威将军、尚书吏部郎中。贞阳侯僣位，以敬帝为太子，授玚散骑常侍，<br>侍东宫。寻迁长史兼侍中。<br>高祖入辅，以为司徒左长史。永定元年，迁守五兵尚书。世祖嗣位，授散骑常<br>侍，领太子庶子，侍东宫。迁领左骁骑将军、太子中庶子，常侍、侍中如故。玚<br>为侍中六载，父冲尝为玚辞领中庶子，世祖顾谓冲曰：“所以久留玚于承华，<br>政欲使太子微有玚风法耳。”废帝嗣位，以侍中领左骁骑将军。光大元年，以父<br>忧去职。<br>高宗即位，太建元年，复除侍中，领左骁骑将军。迁度支尚书，领羽林监。出<br>为信威将军、云麾始兴王长史，行州府事。未行，迁中书令，寻加散骑常侍，除吏<br>部尚书，常侍如故。玚性宽和，及居选职，务在清静，谨守文案，无所抑扬。寻<br>授尚书右仆射，未拜，加侍中，迁左仆射，参掌选事，侍中如故。玚兄弟三十馀<br>人，居家笃睦，每岁时馈遗，遍及近亲，敦诱诸弟，并禀其规训。太建八年卒，时<br>年五十四。赠侍中、特进、护军将军。丧事随所资给。谥曰光子。<br>玚第十三弟瑜，字子珪，亦知名，美容仪，早历清显，年三十，官至侍中。<br>永定元年，使于齐，以陈郡袁宪为副，齐以王琳之故，执而囚之。齐文宣帝每行，<br>载死囚以从，齐人呼曰“供御囚”，每有他怒，则召杀之，以快其意。瑜及宪并危<br>殆者数矣，齐仆射杨遵彦悯其无辜，每救护之。天嘉二年还朝，诏复侍中，顷之卒，<br>时年四十。赠本官，谥曰贞子。<br>陆缮，字士繻，吴郡吴人也。祖惠晓，齐太常卿。父任，梁御史中丞。缮幼<br>有志尚，以雅正知名。起家梁宣惠武陵王法曹参军。承圣中，授中书侍郎，掌东宫<br>管记。江陵陷，缮微服遁还京师。绍泰元年，除司徒右长史，御史中丞，以父任所<br>终，固辞不就。高祖引缮为司徒司马，迁给事黄门侍郎、领步兵校尉、通直散骑常<br>侍，兼侍中。永定元年，迁侍中。时留异拥割东阳，新安人向文政与异连结，因据<br>本郡，朝廷以缮为贞威将军、新安太守。<br>世祖嗣位，征为太子中庶子，领步兵校尉，掌东宫管记。缮仪表端丽，进退闲<br>雅，世祖使太子诸王咸取则焉。其趋步蹑履，皆令习缮规矩。除尚书吏部郎中，步<br>兵如故，仍侍东宫。陈宝应平后，出为贞毅将军、建安太守。秩满，为散骑常侍、<br>御史中丞，犹以父之所终，固辞，不许，乃权换廨宇徙居之。<br>太建初，迁度支尚书、侍中、太子詹事，行东宫事，领扬州大中正。及太子亲<br>莅庶政，解行事，加散骑常侍，改加侍中。迁尚书右仆射，寻迁左仆射，参掌选事，<br>侍中如故。更为尚书仆射，领前将军。重授左仆射，领扬州大中正，别敕令与徐陵<br>等七人参议政事。十二年卒，时年六十三。赠侍中、特进、金紫光禄大夫，谥曰安<br>子。太子以缮东宫旧臣，特赐祖奠。<br>缮子辩惠，年数岁，诏引入殿内，辩惠应对进止有父风，高宗因赐名辩惠，字<br>敬仁云。<br>缮兄子见贤，亦方雅，高宗为扬州牧，乃以为治中从事史，深被知遇。历给事<br>黄门侍郎，长沙、鄱阳二王长史，带寻阳太守，少府卿。太建十年卒，时年五十。<br>赠廷尉卿，谥曰平子。<br>史臣曰：夫衣冠雅道，廊庙嘉猷，谅以操履敦修，局宇详正。经曰“容止可观”，<br>《诗》言“其仪罔忒”，彼三子者，其有斯风焉。<br><hr>
