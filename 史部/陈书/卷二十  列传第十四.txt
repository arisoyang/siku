<h4>《史部·陈书·卷二十  列传第十四》<b class="x">作者：姚思廉</b></h4>
<br>◎到仲举韩子高华皎<br>到仲举，字德言，彭城武原人也。祖坦，齐中书侍郎。父洽，梁侍中。仲举无<br>他艺业，而立身耿正。释褐著作佐郎、太子舍人、王府主簿。出为长城令，政号廉<br>平。文帝居乡里，尝诣仲举，时天阴雨，仲举独坐斋内，闻城外有箫鼓之声，俄而<br>文帝至，仲举异之，乃深自结托。文帝又尝因饮，夜宿仲举帐中，忽有神光五采照<br>于室内，由是祗承益恭。侯景之乱，仲举依文帝。及景平，文帝为吴兴郡守，以仲<br>举为郡丞，与颍川庾持俱为文帝宾客。文帝为宣毅将军，以仲举为长史，寻带山阴<br>令。文帝嗣位，授侍中，参掌选事。天嘉元年，守都官尚书，封宝安县侯，邑五百<br>户。三年，除都官尚书。其年，迁尚书右仆射、丹阳尹，参掌并如故。寻改封建昌<br>县侯。仲举既无学术，朝章非所长，选举引用，皆出自袁枢。性疏简，不干涉世务，<br>与朝士无所亲狎，但聚财酣饮而已。六年，秩满，解尹。<br>是时，文帝积年寝疾，不亲御万机，尚书中事，皆使仲举断决。天康元年，迁<br>侍中、尚书仆射，参掌如故。文帝疾甚，入侍医药。及文帝崩，高宗受遗诏为尚书<br>令入辅，仲举与左丞王暹、中书舍人刘师知、殷不佞等，以朝望有归，乃遣不佞矫<br>宣旨遣高宗还东府。事发，师知下北狱赐死，暹、不佞并付治，乃以仲举为贞毅将<br>军、金紫光禄大夫。<br>初，仲举子郁尚文帝妹信义长公主，官至中书侍郎，出为宣城太守，文帝配以<br>士马，是年迁为南康内史，以国哀未之任。仲举既废居私宅，与郁皆不自安。时韩<br>子高在都，人马素盛，郁每乘小舆蒙妇人衣与子高谋。子高军主告言其事，高宗收<br>子高、仲举及郁并付廷尉。诏曰：“到仲举庸劣小才，坐叨显贵，受任前朝，荣宠<br>隆赫，父参王政，子据大邦，礼盛外姻，势均戚里。而肆此骄暗，凌傲百司，遏密<br>之初，擅行国政，排黜懿亲，欺蔑台衮。韩子高蕞尔细微，擢自卑末，入参禁卫，<br>委以腹心，蜂虿有毒，敢行反噬。仲举、子高，共为表里，阴构奸谋，密为异计。<br>安成王朕之叔父，亲莫重焉。受命导扬，禀承顾托，以朕冲弱，属当保祐。家国安<br>危，事归宰辅，伊、周之重，物无异议，将相旧臣，咸知宗仰。而率聚凶徒，欲相<br>掩袭，屯据东城，进逼崇礼，规树仲举，以执国权，陵斥司徒，意在专政，潜结党<br>附，方危社稷。赖祖宗之灵，奸谋显露。前上虞令陆昉等具告其事，并有据验，并<br>克今月七日，纵其凶谋。领军将军明彻，左卫将军、卫尉卿宝安及诸公等，又并知<br>其事。二三飐迹，彰于朝野，反道背德，事骇闻见。今大憝克歼，罪人斯得，并可<br>收付廷尉，肃正刑书。罪止仲举父子及子高三人而已，其馀一从旷荡，并所不问。”<br>仲举及郁并于狱赐死，时年五十一。郁诸男女，以帝甥获免。<br>韩子高，会稽山阴人也。家本微贱。侯景之乱，寓在京都。景平，文帝出守吴<br>兴，子高年十六，为总角，容貌美丽，状似妇人，于淮渚附部伍寄载欲还乡。文帝<br>见而问之，曰“能事我乎？”子高许诺。子高本名蛮子，文帝改名之。性恭谨，勤<br>于侍奉，恒执备身刀及传酒炙。文帝性急，子高恒会意旨。及长，稍习骑射，颇有<br>胆决，愿为将帅，及平杜龛，配以士卒。文帝甚宠爱之，未尝离于左右。文帝尝梦<br>见骑马登山，路危欲堕，子高推捧而升。<br>文帝之讨张彪也，沈泰等先降，文帝据有州城，周文育镇北郭香岩寺。张彪自<br>剡县夜还袭城，文帝自北门出，仓卒暗夕，军人扰乱，文育亦未测文帝所在，唯子<br>高在侧，文帝乃遣子高自乱兵中往见文育，反命，酬答于暗中，又往慰劳众军。文<br>帝散兵稍集，子高引导入文育营，因共立栅。明日，与彪战，彪将申缙复降，彪奔<br>松山，浙东平。文帝乃分麾下多配子高，子高亦轻财礼士，归之者甚众。<br>文帝嗣位，除右军将军。天嘉元年，封文招县子，邑三百户。王琳至于栅口，<br>子高宿卫台内。及琳平，子高所统益多，将士依附之者，子高尽力论进，文帝皆任<br>使焉。二年，迁员外散骑常侍、壮武将军、成州刺史。及征留异，随侯安都顿桃支<br>岭岩下。时子高兵甲精锐，别御一营，单马入陈，伤项之左，一髻半落。异平，除<br>假节、贞毅将军、东阳太守。五年，章昭达等自临川征晋安，子高自安泉岭会于建<br>安，诸将中人马最为强盛。晋安平，以功迁通直散骑常侍，进爵为伯，增邑并前四<br>百户。六年，征为右卫将军，至都，镇领军府。文帝不豫，入侍医药。废帝即位，<br>迁散骑常侍，右卫如故，移顿于新安寺。<br>高宗入辅，子高兵权过重，深不自安，好参访台阁，又求出为衡、广诸镇。光<br>大元年八月，前上虞县令陆昉及子高军主告其谋反，高宗在尚书省，因召文武在位<br>议立皇太子，子高预焉，平旦入省，执之，送廷尉，其夕与到仲举同赐死，时年三<br>十。父延庆及子弟并原宥。延庆因子高之宠，官至给事中、山阴令。<br>华皎，晋陵暨阳人。世为小吏。皎梁代为尚书比部令史。侯景之乱，事景党王<br>伟。高祖南下，文帝为景所囚，皎遇文帝甚厚。景平，文帝为吴兴太守，以皎为都<br>录事，军府谷帛，多以委之。皎聪慧，勤于簿领。及文帝平杜龛，仍配以人马甲仗，<br>犹为都录事。御下分明，善于抚养。时兵荒之后，百姓饥馑，皎解衣推食，多少必<br>均，因稍擢为暨阳、山阴二县令。文帝即位，除开远将军，左军将军。天嘉元年，<br>封怀仁县伯，邑四百户。<br>王琳东下，皎随侯瑱拒之。琳平，镇湓城，知江州事。时南州守宰多乡里酋<br>豪，不遵朝宪，文帝令皎以法驭之。王琳奔散，将卒多附于皎。三年，除假节、通<br>直散骑常侍、仁武将军、新州刺史资，监江州。寻诏督寻阳、太原、高唐、南北新<br>蔡五郡诸军事、寻阳太守，假节、将军、州资、监如故。周迪谋反，遣其兄子伏甲<br>于船中，伪称贾人，欲于湓城袭皎。未发，事觉，皎遣人逆击之，尽获其船仗。其<br>年，皎随都督吴明彻征迪，迪平，以功授散骑常侍、平南将军、临川太守，进爵为<br>侯，增封并前五百户。未拜，入朝，仍授使持节、都督湘、巴等四州诸军事、湘州<br>刺史，常侍、将军如故。<br>皎起自下吏，善营产业，湘川地多所出，所得并入朝廷，粮运竹木，委输甚众；<br>至于油蜜脯菜之属，莫不营办。又征伐川洞，多致铜鼓、生口，并送于京师。废帝<br>即位，进号安南将军，改封重安县侯，食邑一千五百户。文帝以湘州出杉木舟，使<br>皎营造大舰金翅等二百馀艘，并诸水战之具，欲以入汉及峡。<br>韩子高诛后，皎内不自安，缮甲聚徒，厚礼所部守宰。高宗频命皎送大舰金翅<br>等，推迁不至。光大元年，密启求广州，以观时主意。高宗伪许之，而诏书未出。<br>皎亦遣使句引周兵，又崇奉萧岿为主，士马甚盛。诏乃以吴明彻为湘州刺史，实欲<br>以轻兵袭之。是时虑皎先发，乃前遣明彻率众三万，乘金翅直趋郢州，又遣抚军大<br>将军淳于量率众五万，乘大舰以继之，又令假节、冠武将军杨文通别从安成步道出<br>茶陵，又令巴山太守黄法慧别从宜阳出澧陵，往掩袭，出其不意，并与江州刺史章<br>昭达、郢州刺史程灵洗等参谋讨贼。<br>是时萧岿遣水军为皎声援。周武又遣其弟卫国公宇文直率众屯鲁山，又遣其柱<br>国长胡公拓跋定人马三万，攻围郢州。萧岿授皎司空，巴州刺史戴僧朔，衡阳内史<br>任蛮奴，巴陵内史潘智虔，岳阳太守章昭裕，桂阳太守曹宣，湘东太守钱明，并隶<br>于皎。又长沙太守曹庆等本隶皎下，因为之用。帝恐上流宰守并为皎扇惑，乃下诏<br>曰：“贼皎舆皂微贱，特逢奖擢，任据藩牧，属当宠寄，背斯造育，兴构奸谋，树<br>立萧氏，盟约彰露，鸩毒存心，志危宗社，扇结边境，驱逼士庶，蚁聚巴、湘，豕<br>突鄢、郢，逆天反地，人神忿嫉。征南将军量、安南将军明彻、郢州刺史灵洗，受<br>律专征，备尽心力，抚劳骁雄，舟师俱进，义烈争奋，凶恶奔殄，献捷相望，重氛<br>载廓，言念泣罪，思与惟新。可曲赦湘、巴二州：凡厥为贼所逼制，预在凶党，悉<br>皆不问；其贼主帅节将，并许开恩出首，一同旷荡。”<br>先是，诏又遣司空徐度与杨文通等自安成步出湘东，以袭皎后。时皎阵于巴州<br>之白螺，列舟舰与王师相持未决。及闻徐度趋湘州，乃率兵自巴、郢因便风下战。<br>淳于量、吴明彻等募军中小舰，多赏金银，令先出当贼大舰，受其拍。贼舰发拍皆<br>尽，然后官军以大舰拍之，贼舰皆碎，没于中流。贼又以大舰载薪，因风放火，俄<br>而风转自焚，贼军大败。皎乃与戴僧朔单舸走，过巴陵，不敢登城，径奔江陵。拓<br>跋定等无复船渡，步趋巴陵，巴陵城邑为官军所据，乃向湘州。至水口，不得济，<br>食且尽，诣军请降。俘获万馀人，马四千馀匹，送于京师。皎党曹庆、钱明、潘智<br>虔、鲁闲、席慧略等四十馀人并诛，唯任蛮奴、章昭裕、曹宣、刘广业获免。<br>戴僧朔，吴郡钱塘人也。有膂力，勇健善战，族兄右将军僧锡甚爱之。僧锡年<br>老，征讨恒使僧朔领众。平王琳有功，僧锡卒，仍代为南丹阳太守。镇采石。从征<br>留异，侯安都于岩下出战，为贼斫伤，僧朔单刀步援。以功除壮武将军、北江州刺<br>史，领南陵太守。又从征周迪有功，迁巴州刺史，假节、将军如故。至是同皎为逆，<br>伏诛于江陵。<br>曹庆，本王琳将，萧庄伪署左卫将军、吴州刺史，部领亚于潘纯陀。琳败，文<br>帝以配皎，官至长沙太守。钱明，本高祖主帅，后历湘州诸郡守。潘智虔，纯陀之<br>子，少有志气，年二十为巴陵内史。鲁闲，吴郡钱塘人。席慧略，安定人。闲本张<br>彪主帅，慧略王琳部下，文帝皆配于皎，官至郡守。并伏诛。<br>章昭裕，昭达之弟；刘广业，广德之弟；曹宣，高祖旧臣；任蛮奴尝有密启于<br>朝廷；由是并获宥。<br>史臣曰：韩子高、华皎虽复瓶筲小器，舆台末品，文帝鉴往古之得人，救当今<br>之急弊，达聪明目之术，安黎和众之宜，寄以腹心，不论胄阀。皎早参近昵，尝预<br>艰虞，知其无隐，赏以悉力，有见信之诚，非可疑之地。皎据有上游，忠于文帝。<br>仲举、子高亦无爽于臣节者矣。<br><hr>
