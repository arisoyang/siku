<h4>《史部·陈书·卷十九  列传第十三》<b class="x">作者：姚思廉</b></h4>
<br>◎沈炯虞荔弟寄马枢<br>沈炯，字礼明，吴兴武康人也。祖瑀，梁寻阳太守。父续，王府记室参军。炯<br>少有隽才，为当时所重。释褐王国常侍，迁为尚书左民侍郎，出为吴令。侯景之难，<br>吴郡太守袁君正入援京师，以炯监郡。京城陷，景将宋子仙据吴兴，遣使召炯，委<br>以书记之任。炯固辞以疾，子仙怒，命斩之。炯解衣将就戮，碍于路间桑树，乃更<br>牵往他所，或遽救之，仅而获免。子仙爱其才，终逼之令掌书记。及子仙为王僧辩<br>所败，僧辩素闻其名，于军中购得之，酬所获者铁钱十万，自是羽檄军书皆出于炯。<br>及简文遇害，四方岳牧皆上表于江陵劝进，僧辩令炯制表，其文甚工，当时莫有逮<br>者。<br>高祖南下，与僧辩会于白茅湾，登坛设盟，炯为其文。及侯景东奔至吴郡，获<br>炯妻虞氏，子行简，并杀之，炯弟携其母逃而获免。侯景平，梁元帝愍其妻子婴戮，<br>特封原乡县侯，邑五百户。僧辩为司徒，以炯为从事中郎。梁元帝征为给事黄门侍<br>郎，领尚书左丞。<br>荆州陷，为西魏所虏，魏人甚礼之，授炯仪同三司。炯以母老在东，恒思归国，<br>恐魏人爱其文才而留之，恒闭门却扫，无所交游。时有文章，随即弃毁，不令流布。<br>尝独行经汉武通天台，为表奏之，陈己思归之意。其辞曰：“臣闻乔山虽掩，鼎湖<br>之灵可祠，有鲁既荒，大庭之迹无泯。伏惟陛下降德猗兰，纂灵丰谷。汉道既登，<br>神仙可望，射之罘于海浦，礼日观而称功，横中流于汾河，指柏梁而高宴，何其乐<br>也，岂不然欤！既而运属上仙，道穷晏驾，甲帐珠帘，一朝零落，茂陵玉碗，宛出<br>人间，陵云故基，共原田而膴々，别风馀址，对陵阜而茫茫，羁旅缧臣，能不落<br>泪！昔承明既厌，严助东归，驷马可乘，长卿西返，恭闻故实，窃有愚心。黍稷非<br>馨，敢忘徼福。”奏讫，其夜炯梦见有宫禁之所，兵卫甚严，炯便以情事陈诉，闻<br>有人言：“甚不惜放卿还，几时可至。”少日，便与王克等并获东归。绍泰二年至<br>都，除司农卿，迁御史中丞。<br>高祖受禅，加通直散骑常侍，中丞如故。以母老表请归养，诏不许。文帝嗣位，<br>又表曰：“臣婴生不幸，弱冠而孤，母子零丁，兄弟相长。谨身为养，仕不择官，<br>宦成梁朝，命存乱世，冒危履险，百死轻生，妻息诛夷，昆季冥灭，馀臣母子，得<br>逢兴运。臣母妾刘，今年八十有一，臣叔母妾丘，七十有五，臣门弟侄故自无人，<br>妾丘儿孙又久亡泯，两家侍养，馀臣一人。前帝知臣之孤茕，养臣以州里，不欲使<br>顿居草莱，又复矜臣温清，所以一年之内，再三休沐。臣之屡披丹款，频冒宸鉴，<br>非欲苟违朝廷，远离畿辇。一者以年将六十，汤火居心，每跪读家书，前惧后喜，<br>温枕扇席，无复成童。二者职居彝宪，邦之司直，若自亏身体，何问国章？前德绸<br>缪，始许哀放，内侍近臣，多悉此旨。正以选贤与能，广求明哲，趑趄荏苒，未始<br>取才。而上玄降戾，奄至今日，德音在耳，坟土遽乾，悠悠昊天，哀此罔极。兼臣<br>私心煎切，弥迫近时，缕缕之祈，转忘尘触。伏惟陛下睿哲聪明，嗣兴下武，刑于<br>四海，弘此孝治。寸管求天，仰归帷扆，有感必应，实望圣明。特乞霈然申其私礼，<br>则王者之德，覃及无方，矧彼翔沈，孰非涵养。”诏答曰：“省表具怀。卿誉驰咸、<br>雒，情深宛、沛。日者理切倚闾，言归异域，复牵时役，遂乖侍养。虽周生之思，<br>每欲弃官，《戴礼》垂文，得遗从政，前朝光宅四海，劬劳万机，以卿才为独步，<br>职居专席，方深委任，屡屈情礼。朕嗣奉洪基，思弘景业，顾兹寡薄，兼缠哀疚，<br>实赖贤哲，同致雍熙，岂便释简南闱，解绂东路。当令冯亲入舍，荀母从官，用睹<br>朝荣，不亏家礼。寻敕所由，相迎尊累，使卿公私得所，并无废也。”<br>初，高祖尝称炯宜居王佐，军国大政，多预谋谟，文帝又重其才用，欲宠贵之。<br>会王琳入寇大雷，留异拥据东境，帝欲使炯因是立功，乃解中丞，加明威将军，遣<br>还乡里，收合徒众。以疾卒于吴中，时年五十九。文帝闻之，即日举哀，并遣吊祭，<br>赠侍中，谥曰恭子。有集二十卷行于世。<br>虞荔，字山披，会稽馀姚人也。祖权，梁廷尉卿、永嘉太守。父检，平北始兴<br>王谘议参军。荔幼聪敏，有志操。年九岁，随从伯阐候太常陆倕，倕问《五经》<br>凡有十事，荔随问辄应，无有遗失，倕甚异之。又尝诣徵士何胤，时太守衡阳王<br>亦造焉，胤言之于王，王欲见荔，荔辞曰：“未有板刺，无容拜谒。”王以荔有高<br>尚之志，雅相钦重，还郡，即辟为主簿，荔又辞以年小不就。及长，美风仪，博览<br>坟籍，善属文。释褐梁西中郎行参军，寻署法曹外兵参军，兼丹阳诏狱正。梁武帝<br>于城西置士林馆，荔乃制碑，奏上，帝命勒之于馆，仍用荔为士林学士。寻为司文<br>郎，迁通直散骑侍郎，兼中书舍人。时左右之任，多参权轴，内外机务，互有带掌，<br>唯荔与顾协淡然靖退，居于西省，但以文史见知，当时号为清白。寻领大著作。<br>及侯景之乱，荔率亲属入台，除镇西谘议参军，舍人如故。台城陷，逃归乡里。<br>侯景平，元帝征为中书侍郎，贞阳侯，授扬州别驾，并不就。<br>张彪之据会稽也，荔时在焉。及文帝平彪，高祖遗荔书曰：“丧乱已来，贤哲<br>凋散，君才用有美，声闻许、洛，当今朝廷惟新，广求英隽，岂可栖迟东土，独善<br>其身？今令兄子将接出都，想必副朝廷虚迟也。”文帝又与书曰：“君东南有美，<br>声誉洽闻，自应翰飞京许，共康时弊，而削迹丘园，保兹独善，岂使称空谷之望邪？<br>必愿便尔俶装，且为出都之计。唯迟披覯，在于兹日。”迫切之不得已，乃应命至<br>都。高祖崩，文帝嗣位，除太子中庶子，仍侍太子读书。寻领大著作、东扬扬州二<br>州大中正，庶子如故。<br>初，荔母随荔入台，卒于台内，寻而城陷，情礼不申，由是终身蔬食布衣，不<br>听音乐，虽任遇隆重，而居止俭素，淡然无营。文帝深器之，常引在左右，朝夕顾<br>访。荔性沉密，少言论，凡所献替，莫有见其际者，故不列于后焉。<br>时荔第二弟寄寓于闽中，依陈宝应，荔每言之辄流涕。文帝哀而谓曰：“我亦<br>有弟在远，此情甚切，他人岂知。”乃敕宝应求寄，宝应终不遣。荔因以感疾，帝<br>数往临视。令荔将家口人省，荔以禁中非私居之所，乞停城外，文帝不许，乃令住<br>于兰台，乘舆再三临问，手敕中使，相望于道。又以荔蔬食积久，非羸疾所堪，乃<br>敕曰：“能敦布素，乃当为高，卿年事已多，气力稍减，方欲仗委，良须克壮，今<br>给卿鱼肉，不得固从所执也。”荔终不从。天嘉二年卒，时年五十九。文帝甚伤惜<br>之，赠侍中，谥曰德子。及丧柩还乡里，上亲出临送，当时荣之。子世基、世南，<br>并少知名。<br>寄字次安，少聪敏。年数岁，客有造其父者，遇寄于门，因嘲之曰：“郎君姓<br>虞，必当无智。”寄应声答曰：“文字不辨，岂得非愚？”客大惭。入谓其父曰：<br>“此子非常人，文举之对不是过也。”及长，好学，善属文。性冲静，有栖遁之志。<br>弱冠举秀才，对策高第。起家梁宣城王国左常侍。大同中，尝骤雨，殿前往往有杂<br>色宝珠，梁武观之甚有喜色，寄因上《瑞雨颂》。帝谓寄兄荔曰：“此颂典裁清拔，<br>卿家之士龙也。将如何擢用？”寄闻之，叹曰：“美盛德之形容，以申击壤之情耳。<br>吾岂买名求仕者乎？”乃闭门称疾，唯以书籍自娱。岳阳王为会稽太守，引寄为行<br>参军，迁记室参军，领郡五官掾。又转中记室，掾如故。在职简略烦苛，务存大体，<br>曹局之内，终日寂然。<br>侯景之乱，寄随兄荔入台，除镇南湘东王谘议参军，加贞威将军。京城陷，遁<br>还乡里。及张彪往临川，强寄俱行，寄与彪将郑玮同舟而载，玮尝忤彪意，乃劫寄<br>奔于晋安。时陈宝应据有闽中，得寄甚喜。高祖平侯景，寄劝令自结，宝应从之，<br>乃遣使归诚。承圣元年，除和戎将军、中书侍郎，宝应爱其才，托以道阻不遣。每<br>欲引寄为僚属，委以文翰，寄固辞，获免。<br>及宝应结婚留异，潜有逆谋，寄微知其意，言说之际，每陈逆顺之理，微以讽<br>谏，宝应辄引说他事以拒之。又尝令左右诵《汉书》，卧而听之，至蒯通说韩信曰<br>“相君之背，贵不可言”，宝应蹶然起曰“可谓智士”。寄正色曰：“覆郦骄韩，<br>未足称智；岂若班彪《王命》，识所归乎？”寄知宝应不可谏，虑祸及己，乃为居<br>士服以拒绝之。常居东山寺，伪称脚疾，不复起，宝应以为假托，使烧寄所卧屋，<br>寄安卧不动。亲近将扶寄出，寄曰：“吾命有所悬，避欲安往？”所纵火者，旋自<br>救之。宝应自此方信。<br>及留异称兵，宝应资其部曲，寄乃因书极谏曰：<br>东山虞寄致书于明将军使君节下：寄流离世故，飘寓贵乡，将军待以上宾之礼，<br>申以国士之眷，意气所感，何日忘之。而寄沈痼弥留，忄妻阴将尽，常恐卒填沟壑，<br>涓尘莫报，是以敢布腹心，冒陈丹款，愿将军留须臾之虑，少思察之，则瞑目之日，<br>所怀毕矣。<br>夫安危之兆，祸福之机，匪独天时，亦由人事。失之毫厘，差以千里。是以明<br>智之士，据重位而不倾，执大节而不失，岂惑于浮辞哉？将军文武兼资，英威不世，<br>往因多难，仗剑兴师，援旗誓众，抗威千里，岂不以四郊多垒，共谋王室，匡时报<br>主，宁国庇民乎？此所以五尺童子，皆愿荷戟而随将军者也。及高祖武皇肇基草昧，<br>初济艰难。于时天下沸腾，民无定主，豺狼当道，鲸鲵横击，海内业业，未知所从。<br>将军运动微之鉴，折从衡之辩，策名委质，自托宗盟，此将军妙算远图，发于衷诚<br>者也。及主上继业，钦明睿圣，选贤与能，群臣辑睦，结将军以维城之重，崇将军<br>以裂土之封。岂非宏谟庙略，推赤心于物也？屡申明诏，款笃殷勤，君臣之分定矣，<br>骨肉之恩深矣。不意将军惑于邪说，遽生异计，寄所以疾首痛心，泣尽继之以血。<br>万全之策，窃为将军惜之。寄虽疾侵耄及，言无足采，千虑一得，请陈愚算。愿将<br>军少戢雷霆，赊其晷刻，使得尽狂瞽之说，披肝胆之诚，则虽死之日，由生之年也。<br>自天厌梁德，多难荐臻，寰宇分崩，英雄互起，不可胜纪，人人自以为得之。<br>然夷凶翦乱，拯溺扶危，四海乐推，三灵眷命，揖让而居南面者，陈氏也。岂非历<br>数有在，惟天所授，当璧应运？其事甚明一也。主上承基，明德远被，天纲再张，<br>地维重纽。夫以王琳之强，侯瑱之力，进足以摇荡中原，争衡天下，退足以屈强<br>江外，雄长偏隅。然或命一旅之师，或资一士之说，琳则瓦解冰泮，投身异域，瑱<br>则厥角稽颡，委命阙廷。斯又天假之威，而除其患。其事甚明二也。今将军以藩<br>戚之重，东南之众，尽忠奉上，戮力勤王，岂不勋高窦融，宠过吴芮，析圭判野，<br>南面称孤？其事甚明三也。且圣朝弃瑕忘过，宽厚得人，改过自新，咸加叙擢。至<br>于余孝顷、潘纯陀、李孝钦、欧阳頠等，悉委以心腹，任以爪牙，胸中豁然，曾无<br>纤芥。况将军衅非张绣，罪异毕谌，当何虑于危亡，何失于富贵？此又其事甚明四<br>也。方今周、齐邻睦，境外无虞，并兵一向，匪朝伊夕，非刘、项竞逐之机，楚、<br>赵连从之势，何得雍容高拱，坐论西伯？其事甚明五也。且留将军狼顾一隅，亟经<br>摧衄，声实亏丧，胆气衰沮。高瓖、向文政、留瑜、黄子玉，此数人者，将军所<br>知，首鼠两端，唯利是视；其馀将帅，亦可见矣。孰能被坚执锐，长驱深入，系马<br>埋轮，奋不顾命，以先士卒者乎？此又其事甚明六也。且将军之强，孰如侯景？将<br>军之众，孰如王琳？武皇灭侯景于前，今上摧王琳于后，此乃天时，非复人力。且<br>兵革已后，民皆厌乱，其孰能弃坟墓，捐妻子，出万死不顾之计，从将军于白刃之<br>间乎？此又其事甚明七也。历观前古，鉴之往事，子阳、季孟，倾覆相寻，馀善、<br>右渠，危亡继及，天命可畏，山川难恃。况将军欲以数郡之地，当天下之兵，以诸<br>侯之资，拒天子之命，强弱逆顺，可得侔乎？此又其事甚明八也。且非我族类，其<br>心必异。不爱其亲，岂能及物？留将军身縻国爵，子尚王姬，犹且弃天属而弗顾，<br>背明君而孤立，危急之日，岂能同忧共患，不背将军者乎？至于师老力屈，惧诛利<br>赏，必有韩、智晋阳之谋，张、陈井陉之势。此又其事甚明九也。且北军万里远斗，<br>锋不可当，将军自战其地，人多顾后。梁安背向为心，修旿匹夫之力，众寡不敌，<br>将帅不侔，师以无名而出，事以无机而动，以此称兵，示知其利。夫以汉朝吴、楚，<br>晋室颖、颙，连城数十，长戟百万，拔本塞源，自图家国，其有成功者乎？此又其<br>事甚明十也。<br>为将军计者，莫若不远而复，绝亲留氏，秦郎、快郎，随遣入质，释甲偃兵，<br>一遵诏旨。且朝廷许以铁券之要，申以白马之盟，朕弗食言，誓之宗社。寄闻明者<br>鉴未形，智者不再计，此成败之效，将军勿疑。吉凶之几，间不容发。方今藩维尚<br>少，皇子幼冲，凡预宗枝，皆蒙宠树。况以将军之地，将军之才，将军之名，将军<br>之势，而能克修藩服，北面称臣，宁与刘泽同年而语其功业哉？岂不身与山河等安，<br>名与金石相敝？愿加三思，虑之无忽。<br>寄气力绵微，馀阴无几，感恩怀德，不觉狂言，鈇钺之诛，甘之如荠。<br>宝应览书大怒。或谓宝应曰：“虞公病势渐笃，言多错谬。”宝应意乃小释。<br>亦为寄有民望，且优容之。及宝应败走，夜至蒲田，顾谓其子扞秦曰：“早从虞公<br>计，不至今日。”扞秦但泣而已。宝应既擒，凡诸宾客微有交涉者，皆伏诛，唯寄<br>以先识免祸。<br>初，沙门慧摽涉猎有才思，及宝应起兵，作五言诗以送之，曰：“送马犹临水，<br>离旗稍引风。好看今夜月，当入紫微宫。”宝应得之甚悦。慧摽赍以示寄，寄一览<br>便止，正色无言。摽退，寄谓所亲曰：“摽既以此始，必以此终。”后竟坐是诛。<br>文帝寻敕都督章昭达以理发遣，令寄还朝。及至，即日引见，谓寄曰：“管宁<br>无恙？”其慰劳之怀若此。顷之，文帝谓到仲举曰：“衡阳王既出阁，虽未置府僚，<br>然须得一人旦夕游处，兼掌书记，宜求宿士有行业者。”仲举未知所对，文帝曰：<br>“吾自得之。”乃手敕用寄，寄入谢，文帝曰：“所以暂屈卿游藩者，非止以文翰<br>相烦，乃令以师表相事也。”寻兼散骑常侍，聘齐，寄辞老疾，不行，除国子博士。<br>顷之，又表求解职归乡里，文帝优旨报答，许其东还。仍除东扬州别驾，寄又以疾<br>辞。高宗即位，征授扬州治中及尚书左丞，并不就。乃除东中郎建安王谘议，加戎<br>昭将军，又辞以疾，不任旦夕陪列。王于是特令停王府公事，其有疑议，就以决之，<br>但朔望笺修而已。太建八年，加太中大夫，将军如故。十一年卒，时年七十。<br>寄少笃行，造次必于仁厚，虽僮竖未尝加以声色，至于临危执节，则辞气凛然，<br>白刃不惮也。自流寓南土，与兄荔隔绝，因感气病，每得荔书，气辄奔剧，危殆者<br>数矣。前后所居官，未尝至秩满，才期年数月，便自求解退。常曰：“知足不辱，<br>吾知足矣。”及谢病私庭，每诸王为州将，下车必造门致礼，命释鞭板，以几杖侍<br>坐。常出游近寺，闾里传相告语，老幼罗列，望拜道左。或言誓为约者，但指寄便<br>不欺，其至行所感如此。所制文笔，遭乱多不存。<br>马枢，字要理，扶风郿人也。祖灵庆，齐竟陵王录事参军。枢数岁而父母俱丧，<br>为其姑所养。六岁，能诵《孝经》、《论语》、《老子》。及长，博极经史，尤善<br>佛经及《周易》、《老子》义。<br>梁邵陵王纶为南徐州刺史，素闻其名，引为学士。纶时自讲《大品经》，令枢<br>讲《维摩》、《老子》、《周易》，同日发题，道俗听者二千人。王欲极观优劣，<br>乃谓众曰：“与马学士论义，必使屈伏，不得空立主客。”于是数家学者各起问端，<br>枢乃依次剖判，开其宗旨，然后枝分流别，转变无穷，论者拱默听受而已。纶甚嘉<br>之，将引荐于朝廷。寻遇侯景之乱，纶举兵援台，乃留书二万卷以付枢。枢肆志寻<br>览，殆将周遍，乃喟然叹曰：“吾闻贵爵位者以巢、由为桎梏，爱山林者以伊、吕<br>为管库，束名实则刍芥柱下之言，玩清虚则糠秕席上之说，稽之笃论，亦各从其好<br>也。然支父有让王之介，严子有傲帝之规，千载美谈，所不废也。比求志之士，望<br>途而息。岂天之不惠高尚，何山林之无闻甚乎？”乃隐于茅山，有终焉之志。<br>天嘉元年，文帝征为度支尚书，辞不应命。时枢亲故并居京口，每秋冬之际，<br>时往游焉。及鄱阳王为南徐州刺史，钦其高尚，鄙不能致，乃卑辞厚意，令使者邀<br>之，前后数反，枢固辞以疾。门人或进曰：“鄱阳王待以师友，非关爵位，市朝之<br>间，何妨静默。”枢不得已，乃行。王别筑室以处之，枢恶其崇丽，乃于竹林间自<br>营茅茨而居焉。每王公馈饷，辞不获已者，率十分受一。<br>枢少属乱离，每所居之处，盗贼不入，依托者常数百家。目精洞黄，能视暗中<br>物。常有白燕一双，巢其庭树，驯狎纮庑，时集几案，春来秋去，几三十年。太建<br>十三年卒，时年六十。撰《道觉论》二十卷行于世。<br>史臣曰：沈炯仕于梁室，年在知命，冀郎署之薄官，止邑宰之卑职，及下笔盟<br>坛，属辞劝表，激扬旨趣，信文人之伟者欤！虞荔之献筹沈密，尽其诚款，可谓有<br>益明时矣。<br><hr>
