<h4>《史部·陈书·卷十四  列传第八》<b class="x">作者：姚思廉</b></h4>
<br>◎衡阳献王昌南康愍王昙朗子方泰方庆<br>衡阳献王昌，字敬业，高祖第六子也。梁太清末，高祖南征李贲，命昌与宣后<br>随沈恪还吴兴。及高祖东讨侯景，昌与宣后、世祖并为景所囚。景平，拜长城国世<br>子、吴兴太守，时年十六。<br>昌容貌伟丽，神情秀朗，雅性聪辩，明习政事。高祖遣陈郡谢哲、济阳蔡景历<br>辅昌为郡，又遣吴郡杜之伟授昌以经书。昌读书一览便诵，明于义理，剖析如流。<br>寻与高宗俱往荆州，梁元帝除员外散骑常侍。荆州陷，又与高宗俱迁关右，西魏以<br>高祖故，甚礼之。<br>高祖即位，频遣使请高宗及昌，周人许之而未遣，及高祖崩，乃遣之。是时王<br>琳梗于中流，昌未得还，居于安陆。王琳平后，天嘉元年二月，昌发自安陆，由鲁<br>山济江，而巴陵王萧沇等率百僚上表曰：<br>臣闻宗子维城，隆周之懋轨，封建藩屏，有汉之弘规，是以卜世斯永，式资邢、<br>卫，鼎命灵长，实赖河、楚。伏惟陛下神猷光大，圣德钦明，道高日月，德侔造化。<br>往者王业惟始，天步方艰，参奉权谟，匡合义烈，威略外举，神武内定，故以再康<br>禹迹，大庇生民者矣。及圣武升遐，王师远次，皇嗣敻隔，继业靡归，宗祧危殆，<br>缀旒非喻。既而传车言反，公卿定策，纂我洪基，光昭景运，民心有奉，园寝克宁，<br>后来其苏，复在兹日，物情天意，皎然可求。王琳逆命，逋诛岁久，今者连结犬羊，<br>乘流纵衅，舟旗野阵，绵江蔽陆，兵疲民弊，杼轴用空，中外骚然，蕃篱罔固。乃<br>旰食当朝，凭流授律，苍兕既驰，长蛇自翦，廓清四表，澄涤八纮，雄图遐举，仁<br>声远畅，德化所覃，风行草偃，故以功深于微禹，道大于惟尧，岂直社稷用宁，斯<br>乃黔黎是赖。<br>第六皇弟昌，近以妙年出质，提契寇手，偏隔关徼，旋踵末由。陛下天伦之爱<br>既深，克让之怀常切。伏以大德无私，至公有在，岂得徇匹夫之恒情，忘王业之大<br>计。宪章故实，式遵典礼，钦若姬、汉，建树贤戚。湘中地维形胜，控带川阜，捍<br>城之寄，匪亲勿居，宜启服衡、疑，兼崇徽饰。臣等参议，以昌为使持节、散骑常<br>侍、都督湘州诸军事、骠骑将军、湘州牧，封衡阳郡王，邑五千户，加给皂轮三望<br>车，后部鼓吹一部，班剑二十人。启可奉行。<br>诏曰“可”。三月入境，诏令主书舍人缘道迎接。丙子，济江，于中流船坏，<br>以溺薨。<br>四月庚寅，丧柩至京师，上亲出临哭。乃下诏曰：“夫宠章所以嘉德，礼数所<br>以崇亲，乃历代之通规，固前王之令典。新除使持节、散骑常侍、都督湘州诸军事、<br>骠骑将军、湘州牧衡阳王昌，明哲在躬，珪璋早秀，孝敬内湛，聪睿外宣。梁季艰<br>虞，宗社颠坠，西京沦覆，陷身关陇。及鼎业初基，外蕃逆命，聘问斯阻，音介莫<br>通，睠彼机桥，将邻乌白。今者群公戮力，多难廓清，轻传入郛，无劳假道。周<br>朝敦其继好，骖驾归来，欣此朝闻，庶欢昏定。报施徒语，曾莫辅仁，人之云亡，<br>殄悴斯在，奄焉薨殒，倍增伤悼。津门之恸空在，恒岫之切不追，静言念之，心焉<br>如割。宜隆懋典，以协徽猷。可赠侍中、假黄钺、都督中外诸军事、太宰、扬州牧。<br>给东园温明秘器，九旒銮辂，黄屋左纛，武贲班剑百人，辒辌车，前后部羽葆鼓<br>吹。葬送之仪，一依汉东平宪王、齐豫章文献王故事。仍遣大司空持节迎护丧事，<br>大鸿胪副其羽卫，殡送所须，随由备办。”谥曰献。无子，世祖以第七皇子伯信为<br>嗣。<br>南康愍王昙朗，高祖母弟忠壮王休先之子也。休先少倜傥有大志，梁简文之在<br>东宫，深被知遇。太清中既纳侯景，有事北方，乃使休先召募得千馀人，授文德主<br>帅，顷之卒。高祖之有天下也，每称休先曰：“此弟若存，河、洛不足定也。”梁<br>敬帝即位，追赠侍中、使持节、骠骑将军、南徐州刺史，封武康县公，邑一千户。<br>高祖受禅，追赠侍中、车骑大将军、司徒，封南康郡王，邑二千户，谥曰忠壮。<br>昙朗少孤，尤为高祖所爱，宠逾诸子。有胆力，善绥御。侯景平后，起家为著<br>作佐郎。高祖北济江，围广陵，宿预人东方光据乡建义，乃遣昙朗与杜僧明自淮入<br>泗应赴之。齐援大至，昙朗与僧明筑垒抗御。寻奉命班师，以宿预义军三万家济江。<br>高祖诛王僧辩，留昙朗镇京口，知留府事。绍泰元年，除中书侍郎，监南徐州。<br>二年，徐嗣徽、任约引齐寇攻逼京邑，寻而请和，求高祖子侄为质。时四方州<br>郡并多未宾，京都虚弱，粮运不断，在朝文武咸愿与齐和亲，高祖难之，而重违众<br>议，乃言于朝曰：“孤谬辅王室，而使蛮夷猾夏，不能戡殄，何所逃责。今在位诸<br>贤，且欲息肩偃武，与齐和好，以静边疆，若违众议，必谓孤惜子侄，今决遣昙朗，<br>弃之寇庭。且齐人无信，窥窬不已，谓我浸弱，必当背盟。齐寇若来，诸君须为孤<br>力斗也。”高祖虑昙朗惮行，或奔窜东道，乃自率步骑往京口迎之，以昙朗还京师，<br>仍使为质于齐。<br>齐果背约，复遣萧轨等随嗣徽渡江，高祖与战，大破之，虏萧轨、东方老等。<br>齐人请割地并入马牛以赎之，高祖不许。及轨等诛，齐人亦害昙朗于晋阳，时年二<br>十八。是时既与齐绝，弗之知也。高祖践祚，犹以昙朗袭封南康郡王，奉忠壮王祀，<br>礼秩一同皇子。天嘉二年，齐人结好，方始知之。世祖诏曰：“夫追远慎终，抑闻<br>前诰。南康王昙朗，明哲懋亲，蕃维是属，入质北齐，用纾时难。皇运兆兴，未获<br>旋反，永言跂予，日夜不忘。齐使始至，凶问奄及，追怀痛悼，兼倍常情，宜隆宠<br>数，以光恒序。可赠侍中、安东将军、开府仪同三司、南徐州刺史，谥曰愍。”乃<br>遣兼郎中令随聘使江德藻、刘师知迎昙朗丧柩，以三年春至都。<br>初，昙朗未质于齐，生子方泰、方庆。及将适齐，以二妾自随，在北又生两子：<br>方华、方旷，亦同得还。<br>方泰少粗犷，与诸恶少年群聚，游逸无度，世祖以南康王故，特宽贳之。天嘉<br>元年，诏曰：“南康王昙朗，出隔齐庭，反身莫测，国庙方修，奠飨须主，可以长<br>男方泰为南康世子，嗣南康王。”后闻昙朗薨，于是袭爵南康嗣王。寻为仁威将军、<br>丹阳尹，置佐史。太建四年，迁使持节、都督广、衡、交、越、成、定、明、新、<br>合、罗、德、宜、黄、利、安、建、石、崖十九州诸军事、平越中郎将、广州刺史。<br>为政残暴，为有司所奏，免官。寻起为仁威将军，置佐史。六年，授持节、都督豫<br>章郡诸军事、豫章内史。在郡不修民事，秩满之际，屡放部曲为劫，又纵火延烧邑<br>居，因行暴掠，驱录富人，征求财贿。代至，又淹留不还。至都，诏以为宗正卿，<br>将军、佐史如故。未拜，为御史中丞宗元饶所劾，免官，以王还第。<br>十一年，起为宁远将军，直殿省。寻加散骑常侍，量置佐史。其年八月，高宗<br>幸大壮观，因大阅武，命都督任忠领步骑十万，陈于玄武湖，都督陈景领楼舰五百，<br>出于瓜步江，高宗登玄武门观，宴群臣以观之。因幸乐游苑，设丝竹会。仍重幸大<br>壮观，集众军振旅而还。是时方泰当从，启称所生母疾，不行，因与亡命杨钟期等<br>二十人，微服往民间，淫人妻，为州所录。又率人仗抗拒，伤禁司，为有司所奏。<br>上大怒，下方泰狱。方泰初但承行淫，不承拒格禁司，上曰不承则上刑，方泰乃投<br>列承引。于是兼御史中丞徐君敷奏曰：“臣闻王者之心，匪漏网而私物，至治之本，<br>无屈法而申慈。谨案南康王陈方泰宗属虽远，幸托葭莩，刺举莫成，共治罕绩。圣<br>上弘以悔往，许其录用，宫闱寄切，宿卫是尸。岂有金门旦启，玉舆晓跸，百司驰<br>骛，千队腾骧，惮此翼从之劳，亡兴晨昏之请？翻以危冠淇上，袨服桑中，臣子之<br>愆，莫斯为大，宜从霜简，允置秋官。臣等参议，请依见事，解方泰所居官，<br>下宗正削爵土。谨以白简奏闻。”上可其奏。寻复本官爵。祯明初，迁侍中，将军<br>如故。<br>三年，隋师济江，方泰与忠武将军南豫州刺史樊猛、左卫将军蒋元逊领水军于<br>白下，往来断遏江路。隋遣行军元帅、长史高颎领船舰溯流当之，猛及元逊并降，<br>方泰所部将士离散，乃弃船走。及台城陷，与后主俱入关。隋大业中为掖令。<br>方庆少清警，涉猎书传。及长，有干略。天嘉中，封临汝县侯。寻为给事中、<br>太子洗马，权兼宗正卿，直殿省。太建九年，出为轻车将军、假节、都督定州诸军<br>事、定州刺史。秩满，又为散骑常侍，兼宗正卿。至德二年，进号智武将军、武州<br>刺史。初，广州刺史马靖久居岭表，大得人心，士马强盛，朝廷疑之。至是以方庆<br>为仁威将军、广州刺史，以兵袭靖。靖诛，进号宣毅将军。方庆性清谨，甚得民和。<br>四年，进号云麾将军。<br>祯明三年，隋师济江东衡州刺史王勇遣高州刺史戴智烈将五百骑迎方庆，欲令<br>承制总督征讨诸军事。是时隋行军总管韦洸帅兵度岭，宣隋文帝敕云：“若岭南平<br>定，留勇与丰州刺史郑万顷且依旧职。”方庆闻之，恐勇卖己，乃不从，率兵以拒<br>智烈。智烈与战，败之，斩方庆于广州，虏其妻子。<br>王勇，太建中为晋陵太守，在职有能名。方庆之袭马靖也，朝廷以勇为超武将<br>军、东衡州刺史，领始兴内史，以为方庆声势。靖诛，以功封龙阳县子。及隋军临<br>江，诏授勇使持节、光胜将军、总督衡、广、交、桂、武等二十四州诸军事、平越<br>中郎将，仍入援。会京城陷、勇因移檄管内，征兵据守，使其同产弟邓暠将兵五千，<br>顿于岭上。又遣使迎方庆，欲假以为名，而自执兵要。及方庆败绩，虏其妻子，收<br>其赀产，分赏将帅。又令其将王仲宣、曾孝武迎西衡州刺史衡阳王伯信，伯信惧，<br>奔于清远郡，孝武追杀之。是时韦洸兵已上岭，丰州刺史郑万顷据州不受勇召，而<br>高梁女子洗氏举兵以应隋军，攻陷傍郡，勇计无所出，乃以其众降。行至荆州，道<br>病卒，隋赠大将军、宋州刺史，归仁县公。<br>郑万顷，荥阳人，梁司州刺史绍叔之族子也。父旻，梁末入魏。万顷通达有材<br>干，周武帝时为司城大夫，出为温州刺史。至德中，与司马消难来奔。寻拜散骑常<br>侍、昭武将军、丰州刺史。在州甚有惠政，吏民表请立碑，诏许焉。<br>初，万顷之在周，深被隋文帝知遇，及隋文践祚，常思还北。及王勇之杀方庆，<br>万顷乃率州兵拒勇，遣使由间道降于隋军。拜上仪同，寻卒。<br>史臣曰：献、愍二王，联华霄汉，或壤子之昵，或犹子之宠，而机桥为阻，骖<br>驾无由，有隔于休辰，终之以早世。悲夫！<br><hr>
