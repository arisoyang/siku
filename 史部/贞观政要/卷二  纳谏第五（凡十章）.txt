<h4>《史部·贞观政要·卷二  纳谏第五（凡十章）》<b class="x">作者：吴兢</b></h4>
<br>贞观初，太宗与黄门侍郎王珪宴语，时有美人侍侧，本庐江王瑗之姬也，瑗<br>败，籍没入宫。太宗指示珪曰：“庐江不道，贼杀其夫而纳其室。暴虐之甚，何<br>有不亡者乎！”珪避席曰：“陛下以庐江取之为是邪，为非邪？”太宗曰：“安<br>有杀人而取其妻，卿乃问朕是非，何也？”珪对曰：“臣闻於《管子》曰：‘齐<br>桓公之郭国，问其父老曰：“郭何故亡？”父老曰：“以其善善而恶恶也。”桓<br>公曰：“若子之言，乃贤君也，何至於亡？”父老曰：“不然，郭君善善而不能<br>用，恶恶而不能去，所以亡也。”’今此妇人尚在左右，臣窃以为圣心是之，陛<br>下若以为非，所谓知恶而不去也。”太宗大悦，称为至善，遽令以美人还其亲族。<br>贞观四年，诏发卒修洛阳之乾元殿以备巡狩。给事中张玄素上书谏曰：<br>陛下智周万物，囊括四海。令之所行，何往不应？志之所欲，何事不从？微<br>臣窃思秦始皇之为君也，藉周室之馀，因六国之盛，将贻之万叶，及其子而亡，<br>谅由逞嗜奔欲，逆天害人者也。是知天下不可以力胜，神祇不可以亲恃。惟当弘<br>俭约，薄赋敛，慎终始，可以永固。<br>方今承百王之末，属凋弊之馀，必欲节以礼制，陛下宜以身为先。东都未有<br>幸期，即令补葺；诸王今并出藩，又须营构。兴发数多，岂疲人之所望？其不可<br>一也。陛下初平东都之始，层楼广殿，皆令撤毁，天下翕然，同心倾仰。岂有初<br>则恶其侈靡，今乃袭其雕丽？其不可二也，每承音旨，未即巡幸，此乃事不急之<br>务，成虚费之劳。国无兼年之积，何用两都之好？劳役过度，怨讟将起。其不可<br>三也。百姓承乱离之后，财力凋尽，天恩含育，粗见存立，饥寒犹切，生计未安，<br>三五年间，未能复旧。奈何营未幸之都，而夺疲人之力？其不可四也。昔汉高祖<br>将都洛阳，娄敬一言，即日西驾。岂不知地惟土中，贡赋所均，但以形胜不如关<br>内也。伏惟陛下化凋飏之人，革浇漓之俗，为日尚浅，未甚淳和，斟酌事宜，讵<br>可东幸？其不可五也。<br>臣尝见隋室初造此殿，楹栋宏壮，大木非近道所有，多自豫章采来，二千人<br>拽一柱，其下施毂，皆以生铁为之，中间若用木轮，动即火出。略计一柱，已用<br>数十万，则馀费又过倍於此。臣闻阿房成，秦人散；章华就，楚众离；乾元毕工，<br>隋人解体。且以陛下今时功力，何如隋日？承凋残之后，役疮痍之人，费亿万之<br>功，袭百王之弊，以此言之，恐甚於炀帝远矣。深愿陛下思之，无为由余所笑，<br>则天下幸甚矣。<br>太宗谓玄素曰：“卿以我不如炀帝，何如桀、纣？”对曰：“若此殿卒兴，<br>所谓同归於乱。”太宗叹曰：“我不思量，遂至於此。”顾谓房玄龄曰：“今玄<br>素上表，洛阳实亦未宜修造，后必事理须行，露坐亦复何苦？所有作役，宜即停<br>之。然以卑干尊，古来不易，非其忠直，安能如此？且众人之唯唯，不如一士之<br>谔谔。可赐绢二百匹。”魏徵叹曰：“张公遂有回天之力，可谓仁人之言，其利<br>博哉！”<br>太宗有一骏马，特爱之，恒於宫中养饲，无病而暴死。太宗怒养马宫人，将<br>杀之。皇后谏曰：“昔齐景公以马死杀人，晏子请数其罪云：‘尔养马而死，尔<br>罪一也。使公以马杀人，百姓闻之，必怨吾君，尔罪二也。诸侯闻之，必轻吾国，<br>尔罪三也。’公乃释罪。陛下尝读书见此事，岂忘之邪？”太宗意乃解。又谓房<br>玄龄曰，皇后庶事相启沃，极有利益尔。<br>贞观七年，太宗将幸九成宫，散骑常侍姚思廉进谏曰：“陛下高居紫极，宁<br>济苍生，应须以欲从人，不可以人从欲。然则离宫游幸，此秦皇、汉武之事，故<br>非尧、舜、禹、汤之所为也。”言甚切至。太宗谕之曰：“朕有气疾，热便顿剧，<br>故非情好游幸，甚嘉卿意。”因赐帛五十段。<br>贞观三年，李大亮为凉州都督，尝有台使至州境，见有名鹰，讽大亮献之。<br>大亮密表曰：“陛下久绝畋猎，而使者求鹰。若是陛下之意，深乖昔旨；如其自<br>擅，便是使非其人。”太宗下书曰：“以卿兼资文武，志怀贞确，故委藩牧，当<br>兹重寄。比在州镇，声绩远彰，念此忠勤，岂忘寤寐？使遣献鹰，遂不曲顺，论<br>今引古，远献直言。披露腹心，非常恳到，览用嘉叹，不能已已。有臣若此，朕<br>复何忧！宜守此诚，终始若一。《诗》云：‘靖恭尔位，好是正直。神之听之，<br>介尔景福。’古人称一言之重，侔於千金，卿之所言，深足贵矣。今赐卿金壶瓶、<br>金碗各一枚，虽无千镒之重，是朕自用之物，卿立志方直，竭节至公，处职当官，<br>每副所委，方大任使，以申重寄。公事之閒，宜观典籍。兼赐卿荀悦《汉纪》一<br>部，此书叙致简要，论议深博，极为政之体，尽君臣之义，今以赐卿，宜加寻阅。”<br>贞观八年，陕县丞皇甫德参上书忤旨，太宗以为讪谤。侍中魏徵进言曰：<br>“昔贾谊当汉文帝上书云云‘可为痛哭者一，可为长叹息者六。’自古上书，率<br>多激切。若不激切，则不能起人主之心。激切即似讪谤，惟陛下详其可否。”太<br>宗曰：“非公无能道此者。”令赐德参帛二十段。<br>贞观十五年，遣使诣西域立叶护可汗，未还，又令人多赍金帛，历诸国市马。<br>魏徵谏曰：“今发使以立可汗为名，可汗未定立，即诣诸国市马，彼必以为意在<br>市马，不为专立可汗。可汗得立，则不甚怀恩，不得立，则生深怨。诸蕃闻之，<br>且不重中国。但使彼国安宁，则诸国之马，不求自至。昔汉文帝有献千里马者，<br>曰：‘吾吉行日三十，凶行日五十，鸾舆在前，属车在后，吾独乘千里马，将安<br>之乎？’乃偿其道里所费而返之。又光武有献千里马及宝剑者，马以驾鼓车，剑<br>以赐骑士。今陛下凡所施为，皆邈过三王之上，奈何至此欲为孝文、光武之下乎？<br>又魏文帝求市西域大珠，苏则曰：‘若陛下惠及四海，则不求自至，求而得之，<br>不足贵也。’陛下纵不能慕汉文之高行，可不畏苏则之正言耶？”太宗遽令止之。<br>贞观十七年，太子右庶子高季辅上疏陈得失。特赐锺乳一剂，谓曰：“卿进<br>药石之言，故以药石相报。”<br>贞观十八年，太宗谓长孙无忌等曰：“夫人臣之对帝王，多顺从而不逆，甘<br>言以取容。朕今发问，不得有隐，宜以次言朕过失。”长孙无忌、唐俭等皆曰：<br>“陛下圣化道致太平，以臣观之，不见其失。”黄门侍郎刘洎对曰：“陛下拨乱<br>创业，实功高万古，诚如无忌等言。然顷有人上书，辞理不称者，或对面穷诘，<br>无不惭退。恐非奖进言者。”太宗曰：“此言是也，当为卿改之。”<br>太宗尝怒苑西监穆裕，命於朝堂斩之，时高宗为皇太子，遽犯颜进谏，太宗<br>意乃解。司徒长孙无忌曰：“自古太子之谏，或乘间从容而言。今陛下发天威之<br>怒，太子申犯颜之谏，诚古今未有。”太宗曰：“夫人久相与处，自然染习。自<br>朕御天下，虚心正直，即有魏徵朝夕进谏，自徵云亡，刘洎、岑文本、马周、褚<br>遂良等继之。皇太子幼在朕膝前，每见朕心说谏者，因染以成性，故有今日之谏。”<br><hr>
