<h4>《史部·贞观政要·卷八  辩兴亡第三十四（凡五章）》<b class="x">作者：吴兢</b></h4>
<br>贞观初，太宗从容谓侍臣曰：“周武平纣之乱，以有天下，秦皇因周之衰，<br>遂吞六国，其得天下不殊，祚运长短若此之相悬也？”尚书右仆射萧瑀进曰：<br>“纣为无道，天下苦之，故八百诸侯，不期而会。周室微，六国无罪，秦氏专任<br>智力，吞食诸侯。平定虽同，人情则异。”太宗曰：“不然，周既克殷，务弘仁<br>义；秦既得志，专行诈力。非但取之有异，抑亦守之不同。祚之修短，意在兹乎！”<br>贞观二年，太宗谓黄门侍郎王珪曰：“隋开皇十四年大旱，人多饥乏。是时<br>仓库盈溢，竟不许赈给，乃令百姓逐粮。隋文不怜百姓而惜仓库，比至末年，计<br>天下储积，得供五六十年。炀帝恃此富饶，所以奢华无道，遂致灭亡。炀帝失国，<br>亦此之由。凡理国者，务积於人，不在盈其仓库。古人云：‘百姓不足，君孰与<br>足。’但使仓库可备凶年，此外何烦储蓄！后嗣若贤，自能保其天下；如其不肖，<br>多积仓库，徒益其奢侈，危亡之本也。”<br>贞观五年，太宗谓侍臣曰：“天道福善祸淫，事犹影响。昔启人亡国来奔，<br>隋文帝不吝粟帛，大兴士众营卫安置，乃得存立。既而强富，子孙不思念报德，<br>才至始华，即起兵围炀帝於雁门。及隋国乱，又恃强深入，遂使昔安立其国家者，<br>身及子孙并为颉利兄弟之所屠戮，今颉利破亡，岂非背恩忘义所至也！”群臣咸<br>曰：“诚如圣旨。”<br>贞观九年，北蕃归朝人奏：“突厥内大雪，人饥，羊马并死。中国人在彼者，<br>皆入山作贼，人情大恶。”太宗谓侍臣曰：“观古人君，行仁义，任贤良则理；<br>行暴乱，任小人则败。突厥所信任者，并共公等见之，略无忠正可取者。颉利复<br>不忧百姓，恣情所为，朕以人事观之，亦何可久矣？”魏徵进曰：“昔魏文侯问<br>李克，诸侯谁先亡？克曰：‘吴先亡。’文侯曰：‘何故？’克曰：‘数战数胜，<br>数胜则主骄，数战则民疲，不亡何待？’颉利逢隋末中国丧乱，遂恃众内侵，今<br>尚不息，此其必亡之道。”太宗深然之。<br>贞观九年，太宗谓魏徵曰：“顷读周、齐史，末代亡国之主，为恶多相类也。<br>齐主深好奢侈，所有府库，用之略尽，乃至关市无不税敛。朕常谓此犹如馋人自<br>食其肉，肉尽必死。人君赋敛不已，百姓既弊，其君亦亡，齐主即是也。然天元、<br>齐主，若为优劣？”徵对曰：“二主亡国虽同，其行则别。齐主忄耎弱，政出多<br>门，国无纲纪，遂至亡灭。天元性凶而强，威福在己，亡国之事，皆在其身。以<br>此论之，齐主为劣。”<br><hr>
