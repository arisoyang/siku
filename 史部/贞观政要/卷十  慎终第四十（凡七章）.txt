<h4>《史部·贞观政要·卷十  慎终第四十（凡七章）》<b class="x">作者：吴兢</b></h4>
<br>贞观五年，太宗谓侍臣曰：“自古帝王亦不能常化，假令内安，必有外扰。<br>当今远夷率服，百穀丰稔，盗贼不作，内外宁静。此非朕一人之力，实由公等共<br>相匡辅。然安不忘危，理不忘乱，虽知今日无事，亦须思其终始。常得如此，始<br>是可贵也。”魏徵对曰：“自古已来，元首股肱不能备具，或时君称圣，臣即不<br>贤；或遇贤臣，即无圣主。今陛下明，所以致治，向若直有贤臣，而君不思化，<br>亦无所益。天下今虽太平，臣等犹未以为喜，惟愿陛下居安思危，孜孜不怠耳！”<br>贞观六年，太宗谓侍臣曰：“自古人君为善者，多不能坚守其事。汉高祖，<br>泗上一亭长耳，初能拯危诛暴，以成帝业，然更延十数年，纵逸之败，亦不可保。<br>何以知之？孝惠为嫡嗣之重，温恭仁孝，而高帝惑於爱姬之子，欲行废立；萧何、<br>韩信，功业既高，萧既妄系，韩亦滥黜，自馀功臣黥布之辈，惧而不安，至於反<br>逆。君臣父子之间悖谬若此，岂非难保之明验也？朕所以不敢恃天下之安，每思<br>危亡以自戒惧，用保其终。”<br>贞观九年，太宗谓公卿曰：“朕端拱无为，四夷咸服，岂朕一人之所致，实<br>赖诸公之力耳！当思善始令终，永固鸿业，子子孙孙，递相辅翼。使丰功厚利施<br>於来叶，令数百年后读我国史，鸿勋茂业粲然可观，岂惟称隆周、炎汉及建武、<br>永平故事而已哉？”房玄龄因进曰：“陛下捴挹之志，推功群下，致理升平，本<br>关圣德，臣下何力之有？惟愿陛下有始有卒，则天下永赖。”太宗又曰：“朕观<br>古先拨乱之主皆年逾四十，惟光武年三十三，但朕年十八便举兵，年二十四定天<br>下，年二十九升为天子，此则武胜於古也。少从戎旅，不暇读书，贞观以来，手<br>不释卷，知风化之本，见政理之源。行之数年，天下大理而风移俗变，子孝臣忠，<br>此又文过於古也。昔周、秦已降，戎狄内侵，今戎狄稽颡，皆为臣妾，此又怀远<br>胜古也。此三者，朕何德以堪之？既有此功业，何得不善始慎终耶？”<br>贞观十二年，太宗谓侍臣曰：“朕读书见前王善事，皆力行而不倦，其所任<br>用公辈数人，诚以为贤，然致理比於三、五之代，犹为不逮，何也？”魏徵对曰：<br>“今四夷宾服，天下无事，诚旷古所未有。然自古帝王初即位者，皆欲励精为政，<br>比迹於尧、舜；及其安乐也，则骄奢放逸，莫能终其善。人臣初见任用者，皆欲<br>匡主济时，追踪於稷、契；及其富贵也，则思苟全官爵，莫能尽其忠节。若使君<br>臣常无懈怠，各保其终，则天下无忧不理，自可超迈前古也。”太宗曰：“诚如<br>卿言。”<br>贞观十三年，魏徵恐太宗不能克终俭约，近岁颇好奢纵，上疏谏曰：<br>臣观自古帝王受图定鼎，皆欲传之万代，贻厥孙谋。故其垂拱岩廊，布政天<br>下，其语道也必先淳朴而抑浮华，其论人也必贵忠良而鄙邪佞，言制度也则绝奢<br>靡而崇俭约，谈物产也则重穀帛而贱珍奇。然受命之初，皆遵之以成治；稍安之<br>后，多反之而败俗。其故何哉？岂不以居万乘之尊，有四海之富，出言而莫己逆，<br>所为而人必从，公道溺於私情，礼节亏於嗜欲故也？语曰：“非知之难，行之惟<br>难；非行之难，终之斯难。”所言信矣。<br>伏惟陛下，年甫弱冠，大拯横流，削平区宇，肇开帝业。贞观之初，时方克<br>壮，抑损嗜欲，躬行节俭，内外康宁，遂臻至治。论功则汤、武不足方；语德则<br>尧、舜未为远。臣自擢居左右，十有馀年，每侍帷幄，屡奉明旨。常许仁义之道，<br>守之而不失；俭约之志，终始而不渝。一言兴邦，斯之谓也。德音在耳，敢忘之<br>乎？而顷年已来，稍乖曩志，敦朴之理，渐不克终。谨以所闻，列之如左：<br>陛下贞观之初，无为无欲，清静之化，远被遐荒。考之於今，其风渐坠，听<br>言则远超於上圣，论事则未逾於中主。何以言之？汉文、晋武俱非上哲，汉文辞<br>千里之马，晋武焚雉头之裘。今则求骏马於万里，市珍奇於域外，取怪於道路，<br>见轻於戎狄，此其渐不克终，一也。<br>昔子贡问理人於孔子，孔子曰：“懔乎若朽索之驭六马。”子贡曰：“何其<br>畏哉？”子曰：“不以道遵之，则吾雠也，若何其无畏？”故《书》曰：“民惟<br>邦本，本固邦宁。”为人上者奈何不敬？陛下贞观之始，视人如伤，恤其勤劳，<br>爱民犹子，每存简约，无所营为。顷年已来，意在奢纵，忽忘卑俭，轻用人力，<br>乃云：“百姓无事则骄逸，劳役则易使。”自古以来，未有由百姓逸乐而致倾败<br>者也，何有逆畏其骄逸，而故欲劳役者哉？恐非兴邦之至言，岂安人之长算？此<br>其渐不克终，二也。<br>陛下贞观之初，损己以利物，至於今日，纵欲以劳人，卑俭之迹岁改，骄侈<br>之情日异。虽忧人之言不绝於口，而乐身之事实切於心。或时欲有所营，虑人致<br>谏，乃云：“若不为此，不便我身。”人臣之情，何可复争？此直意在杜谏者之<br>口，岂曰择善而行者乎？此其渐不克终，三也。<br>立身成败，在於所染，兰芷鲍鱼，与之俱化，慎乎所习，不可不思。陛下贞<br>观之初，砥砺名节，不私於物，唯善是与，亲爱君子，疏斥小人。今则不然，轻<br>亵小人，礼重君子。重君子也，敬而远之；轻小人也，狎而近之。近之则不见其<br>非，远之则莫知其是。莫知其是，则不间而自疏；不见其非，则有时而自昵。昵<br>近小人，非致理之道；疏远君子，岂兴邦之义？此其渐不克终，四也。<br>《书》曰：“不作无益害有益，功乃成；不贵异物贱用物，人乃足。犬马非<br>其土性不畜，珍禽奇兽弗育於国。”陛下贞观之初，动遵尧、舜，捐金抵璧，反<br>朴还淳。顷年以来，好尚奇异，难得之货，无远不臻；珍玩之作，无时能止。上<br>好奢靡而望下敦朴，未之有也。末作滋兴，而求丰实，其不可得亦已明矣。此其<br>渐不克终，五也。<br>贞观之初，求贤如渴，善人所举，信而任之，取其所长，恒恐不及。近岁已<br>来，由心好恶，或众善举而用之，或一人毁而弃之，或积年任而用之，或一朝疑<br>而远之。夫行有素履，事有成迹，所毁之人，未必可信於所举；积年之行，不应<br>顿失於一朝。君子之怀，蹈仁义而弘大德；小人之性，好谗佞以为身谋。陛下不<br>审察其根源，而轻为之臧否，是使守道者日疏，干求者日进，所以人思苟免，莫<br>能尽力。此其渐不克终，六也。<br>陛下初登大位，高居深视，事惟清静，心无嗜欲，内除毕弋之物，外绝畋猎<br>之源。数载之后，不能固志，虽无十旬之逸，或过三驱之礼，遂使盘游之娱，见<br>讥於百姓，鹰犬之贡，远及於四夷。或时教习之处，道路遥远，侵晨而出，入夜<br>方还，以驰骋为欢，莫虑不虞之变，事之不测，其可救乎？此其渐不克终，七也。<br>孔子曰：“君使臣以礼，臣事君以忠。”然则君之待臣，义不可薄。陛下初<br>践大位，敬以接下，君恩下流，臣情上达，咸思竭力，心无所隐。顷年已来，多<br>所忽略，或外官充使，奏事入朝，思睹阙庭，将陈所见，欲言则颜色不接，欲请<br>又恩礼不加，间因所短，诘其细过，虽有聪辩之略，莫能申其忠款，而望上下同<br>心，君臣交泰，不亦难乎？此其渐不克终，八也。<br>傲不可长，欲不可纵，乐不可极，志不可满。四者，前王所以致福，通贤以<br>为深诫。陛下贞观之初，孜孜不怠，屈己从人，恒若不足。顷年已来，微有矜放，<br>恃功业之大，意蔑前王，负圣智之明，心轻当代，此傲之长也。欲有所为，皆取<br>遂意，纵或抑情从谏，终是不能忘怀，此欲之纵也。志在嬉游，情无厌倦，虽未<br>全妨政事，不复专心治道，此乐将极也。率土乂安，四夷款服，仍远劳士马，问<br>罪遐裔，此志将满也。亲狎者阿旨而不肯言，疏远者畏威而莫敢谏，积而不已，<br>将亏圣德。此其渐不克终，九也。<br>昔陶唐、成汤之时，非无灾患，而称其圣德者，以其有始有终，无为无欲，<br>遇灾则极其忧勤，时安则不骄不逸故也。贞观之初，频年霜旱，畿内户口并就关<br>外，携负老幼，来往数年，曾无一户逃亡，一人怨苦。此诚由识陛下矜育之怀，<br>所以至死无携贰。顷年已，来疲於徭役，关中之人，劳弊尤甚。杂匠之徒，下日<br>悉留和雇；正兵之辈，上番多别驱使；和市之物不绝於乡闾，递送之夫相继於道<br>路。既有所弊，易为惊扰，脱因水旱，穀麦不收，恐百姓之心，不能如前日之宁<br>帖。此其渐不克终，十也。<br>臣闻“祸福无门，唯人所召”。人无衅焉，妖不妄作。伏惟陛下统天御宇十<br>有三年，道洽寰中，威加海外，年穀丰稔，礼教聿兴，比屋喻於可封，菽粟同於<br>水火。暨乎今岁，天灾流行，炎气致旱，乃远被於郡国；凶丑作孽，忽近起於<br>毂下。夫天何言哉？垂象示诫，斯诚陛下惊惧之辰，忧勤之日也。若见诫而惧，<br>择善而从，同周文之小心，追殷汤之罪己。前王所以致理者，勤而行之；今时所<br>以败德者，思而改之。与物更新，易人视听，则宝祚无疆，普天幸甚，何祸败之<br>有乎？然则社稷安危，国家治乱，在於一人而已。当今太平之基，既崇极天之峻；<br>九仞之积，犹亏一篑之功。千载休期，时难再得，明主可为而不为，微臣所以郁<br>结而长叹者也。<br>臣诚愚鄙，不达事机，略举所见十条，辄以上闻圣听。伏愿陛下采臣狂瞽之<br>言，参以刍荛之议，冀千虑一得，衮职有补，则死日生年，甘从斧钺。<br>疏奏，太宗谓徵曰：“人臣事主，顺旨甚易，忤情尤难。公作朕耳目股肱，<br>常论思献纳。朕今闻过能改，庶几克终善事，若违此言，更何颜与公相见？复欲<br>何方以理天下？自得公疏，反覆研寻，深觉词强理直，遂列为屏障，朝夕瞻仰。<br>又录付史司，冀千载之下识君臣之义。”乃赐徵黄金十斤，厩马二疋。<br>贞观十四年，太宗谓侍臣曰：“平定天下，朕虽有其事，守之失图，功业亦<br>复难保。秦始皇初亦平六国，据有四海，及末年不能善守，实可为诫。公等宜念<br>公忘私，则荣名高位，可以克终其美。”魏徵对曰：“臣闻之，战胜易，守胜难。<br>陛下深思远虑，安不忘危，功业既彰，德教复洽，恒以此为政，宗社无由倾败矣。”<br>贞观十六年，太宗问魏徵曰：“观近古帝王有传位十代者，有一代两代者，<br>亦有身得身失者。朕所以常怀忧惧，或恐抚养生民不得其所，或恐心生骄逸，喜<br>怒过度。然不自知，卿可为朕言之，当以为楷则。”徵对曰：“嗜欲喜怒之情，<br>贤愚皆同。贤者能节之，不使过度，愚者纵之，多至失所。陛下圣德玄远，居安<br>思危，伏愿陛下常能自制，以保克终之美，则万代永赖。”<br><hr>
