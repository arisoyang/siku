<h4>《史部·贞观政要·卷六  俭约第十八（凡八章）》<b class="x">作者：吴兢</b></h4>
<br>贞观元年，太宗谓侍臣曰：“自古帝王凡有兴造，必须贵顺物情。昔大禹凿<br>九山，通九江，用人力极广，而无怨讟者，物情所欲，而众所共有故也。始皇营<br>建宫室，而人多谤议者，为徇其私欲，不与众共故也。朕今欲造一殿，材木已具，<br>远想秦皇之事，遂不复作也。古人云：‘不作无益害有益。’‘不见可欲，使民<br>心不乱。’固知见可欲，其心必乱矣。至如雕镂器物，珠玉服玩，若恣其骄奢，<br>则危亡之期可立待也。自王公已下，第宅、车服、婚嫁、丧葬，准品秩不合服用<br>者，宜一切禁断。”由是二十年间，风俗简朴，衣无锦绣，财帛富饶，无饥寒之<br>弊。<br>贞观二年，公卿奏曰：“依《礼》，季夏之月，可以居台榭，今夏暑未退，<br>秋霖方始，宫中卑湿，请营一阁以居之。”太宗曰：“朕有气疾，岂宜下湿？若<br>遂来请，糜费良多。昔汉文将起露台，而惜十家之产，朕德不逮于汉帝，而所费<br>过之，岂为人父母之道也？”固请至于再三，竟不许。<br>贞观四年，太宗谓侍臣曰：“崇饰宫宇，游赏池台，帝王之所欲，百姓之所<br>不欲。帝王所欲者放逸，百姓所不欲者劳弊。孔子云：‘有一言可以终身行之者，<br>其恕乎！己所不欲，勿施於人。’劳弊之事，诚不可施於百姓。朕尊为帝王，富<br>有四海，每事由己，诚能自节，若百姓不欲，必能顺其情也。”魏徵曰：“陛下<br>本怜百姓，每节己以顺人。臣闻：‘以欲从人者昌，以人乐己者亡。’隋炀帝志<br>在无厌，惟好奢侈，所司每有供奉营造，小不称意，则有峻罚严刑。上之所好，<br>下必有甚，竞为无限，遂至灭亡，此非书籍所传，亦陛下目所亲见。为其无道，<br>故天命陛下代之。陛下若以为足，今日不啻足矣。若以为不足，更万倍过此亦不<br>足。”太宗曰：“公所奏对甚善！非公，朕安得闻此言？”<br>贞观十六年，太宗谓侍臣曰：“朕近读刘聪传，聪将为刘后起<皇鸟>仪殿，廷<br>尉陈元达切谏，聪大怒，命斩之。刘后手疏启请，辞情甚切，聪怒乃解，而甚愧<br>之。人之读书，欲广闻见以自益耳，朕见此事，可以为深诫。比者欲造一殿，仍<br>构重阁，今於蓝田采木，并已备具。远想聪事，斯作遂止。”<br>贞观十一年，诏曰：“朕闻死者终也，欲物之反真也；葬者藏也，欲令人之<br>不得见也。上古垂风，未闻於封树；后世贻则，乃备於棺椁。讥僣侈者，非爱其<br>厚费；美俭薄者，实贵其无危。是以唐尧，圣帝也，穀林有通树之说；秦穆，明<br>君也，橐泉无丘陇之处。仲尼，孝子也，防墓不坟；延陵，慈父也，嬴、博可隐。<br>斯皆怀无穷之虑，成独决之明，乃便体於九泉，非徇名於百代也。洎乎阖闾违礼，<br>珠玉为凫雁；始皇无度，水银为江海；季孙擅鲁，敛以玙璠；桓魋专宋，葬以石<br>椁；莫不因多藏以速祸，由有利而招辱。玄庐既发，致焚如於夜台；黄肠再开，<br>同暴骸於中野。详思曩事，岂不悲哉！由此观之，奢侈者可以为戒，节俭者可以<br>为师矣。朕居四海之尊，承百王之弊，未明思化，中宵战惕。虽送往之典，详诸<br>仪制，失礼之禁，著在刑书，而勋戚之家多流通於习俗，闾阎之内或侈靡而伤风，<br>以厚葬为奉终，以高坟为行孝，遂使衣衾棺椁，极雕刻之华，灵輀冥器，穷金<br>玉之饰。富者越法度以相尚，贫者破资产而不逮，徒伤教义，无益泉壤，为害既<br>深，宜为惩革。其王公已下，爰及黎庶，自今已后，送葬之具有不依令式者，仰<br>州府县官明加检察，随状科罪。在京五品已上及勋戚家，仍录奏闻。”<br>岑文本为中书令，宅卑湿，无帷帐之饰，有劝其营产业者，文本叹曰：“吾<br>本汉南一布衣耳，竟无汗马之劳，徒以文墨，致位中书令，斯亦极矣。荷俸禄之<br>重，为惧已多，更得言产业乎？”言者叹息而退。<br>户部尚书戴胄卒，太宗以其居宅弊陋，祭享无所，令有司特为之造庙。<br>温彦博为尚书右仆射，家贫无正寝，及薨，殡於旁室。太宗闻而嗟叹，遽命<br>所司为造，当厚加赙赠。<br>魏徵宅内，先无正堂，及遇疾，太宗时欲造小殿，而辍其材为徵营构，五日<br>而就。遣中使赍素褥布被而赐之，以遂其所尚。<br><hr>
