<h4>《史部·贞观政要·卷五  仁义第十三（凡四章）》<b class="x">作者：吴兢</b></h4>
<br>贞观元年，太宗曰：“朕看古来帝王以仁义为治者，国祚延长，任法御人者，<br>虽救弊於一时，败亡亦促。既见前王成事，足是元龟，今欲专以仁义诚信为治，<br>望革近代之浇薄也。”黄门侍郎王珪对曰：“天下彫丧日久，陛下承其馀弊，弘<br>道移风，万代之福。但非贤不理，惟在得人。”太宗曰：“朕思贤之情，岂舍梦<br>寐！”给事中杜正伦进曰：“世必有才，随时所用，岂待梦傅说，逢吕尚，然后<br>为治乎？”太宗深纳其言。<br>贞观二年，太宗谓侍臣曰：“朕谓乱离之后，风俗难移，比观百姓渐知廉耻，<br>官民奉法，盗贼日稀，故知人无常俗，但政有治乱耳。是以为国之道，必须抚之<br>以仁义，示之以威信，因人之心，去其苛刻，不作异端，自然安静。公等宜共行<br>斯事也！”<br>贞观四年，房玄龄奏言：“今阅武库甲仗，胜隋日远矣。”<br>太宗曰：“饬兵备寇虽是要事，然朕惟欲卿等存心理道，务尽忠贞，使百姓<br>安乐，便是朕之甲仗。隋炀帝岂为甲仗不足，以至灭亡，正由仁义不修，而群下<br>怨叛故也。宜识此心。”<br>贞观十三年，太宗谓侍臣曰：“林深则鸟栖，水广则鱼游，仁义积则物自归<br>之。人皆知畏避灾害，不知行仁义则灾害不生。夫仁义之道，当思之在心，常令<br>相继，若斯须懈怠，去之已远。犹如饮食资身，恒令腹饱，乃可存其性命。”王<br>珪顿首曰：“陛下能知此言，天下幸甚！”<br><hr>
