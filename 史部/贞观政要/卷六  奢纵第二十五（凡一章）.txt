<h4>《史部·贞观政要·卷六  奢纵第二十五（凡一章）》<b class="x">作者：吴兢</b></h4>
<br>贞观十一年，侍御史马周上疏陈时政曰：<br>臣历睹前代，自夏、殷、周及汉氏之有天下，传祚相继，多者八百馀年，少<br>者犹四五百年，皆为积德累业，恩结於人心。岂无僻王，赖前然哲以免尔！自魏、<br>晋已还，降及周、隋，多者不过五六十年，少者才二三十年而亡，良由创业之君<br>不务广恩化，当时仅能自守，后无遗德可思。故传嗣之主政教少衰，一夫大呼而<br>天下土崩矣。今陛下虽以大功定天下，而积德日浅，固当崇禹、汤、文、武之道，<br>广施德化，使恩有馀地，为子孙立万代之基。岂欲但令政教无失，以持当年而已！<br>且自古明王圣主虽因人设教，宽猛随时，而大要以节俭於身、恩加於人二者是务。<br>故其下爱之如父母，仰之如日月，敬之如神明，畏之如雷霆，此其所以卜祚遐长<br>而祸乱不作也。<br>今百姓承丧乱之后，比於隋时才十分之一，而供官徭役，道路相继，兄去弟<br>还，首尾不绝，远者往来至五六千里，春秋冬夏，略无休时。陛下每有恩诏，令<br>其减省，而有司作既不废，自然须人，徒行文书，役之如故。臣每访问，四五年<br>来，百姓颇有怨嗟之言，以陛下不存养之。昔唐尧茅茨土阶，夏禹恶衣菲食，如<br>此之事，臣知不复可行於今。汉文帝惜百金之费，辍露台之役，集上书囊，以为<br>殿帷，所幸夫人衣不曳地。至景帝以锦绣纂组妨害女工，特诏除之，所以百姓安<br>乐。至孝武帝虽穷奢极侈，而承文、景遗德，故人心不动。向使高祖之后，即有<br>武帝，天下必不能全。此於时代差近，事迹可见。今京师及益州诸处营造供奉器<br>物，并诸王妃主服饰，议者皆不以为俭。臣闻昧旦丕显，后世犹怠，作法於理，<br>其弊犹乱。陛下少处人间，知百姓辛苦，前代成败，目所亲见，尚犹如此，而皇<br>太子生长深宫，不更外事，即万岁之后，固圣虑所当忧也。<br>臣窃寻往代以来成败之事，但有黎庶怨叛，聚为盗贼，其国无不即灭，人主<br>虽欲改悔，未有重能安全者。凡修政教，当修之於可修之时，若事变一起，而后<br>悔之，则无益也。故人主每见前代之亡，则知其政教之所由丧，而皆不知其身之<br>有失。是以殷纣笑夏桀之亡，而幽、厉亦笑殷纣之灭。隋帝大业之初，又笑周、<br>齐之失国。然今之视炀帝，亦犹炀帝之视周、齐也。故京房谓汉元帝云：“臣恐<br>后之视今，亦犹今之视古。”此言不可不戒也。<br>往者贞观之初，率土荒俭，一匹绢才得粟一斗，而天下帖然。百姓知陛下甚<br>忧怜之，故人人自安，曾无谤讟。自五六年来，频岁丰稔，一匹绢得十馀石粟，<br>而百姓皆以陛下不忧怜之，咸有怨言，以今所营为者，颇多不急之务故也。自古<br>以来，国之兴亡不由蓄积多少，唯在百姓苦乐。且以近事验之，隋家贮洛口仓，<br>而李密因之；东都积布帛，王世充据之；西京府库亦为国家之用，至今未尽。向<br>使洛口、东都无粟帛，即世充、李密未必能聚大众。但贮积者固是国之常事，要<br>当人有馀力，而后收之。若人劳而强敛之，竟以资寇，积之无益也。然俭以息人，<br>贞观之初，陛下已躬为之，故今行之不难也。为之一日，则天下知之，式歌且舞<br>矣。若人既劳矣，而用之不息，傥中国被水旱之灾，边方有风尘之警，狂狡因之<br>窃发，则有不可测之事，非徒圣躬旰食晏寝而已。若以陛下之圣明，诚欲励精为<br>政，不烦远求上古之术，但及贞观之初，则天下幸甚。<br>太宗曰：“近令造小随身器物，不意百姓遂有嗟怨，此则朕之过误。”乃命<br>停之。<br><hr>
