<h4>《史部·贞观政要·卷四  规谏太子第十二（凡四章）》<b class="x">作者：吴兢</b></h4>
<br>贞观五年，李百药为太子右庶子。时太子承乾颇留意典坟，然闲宴之后，嬉<br>戏过度。百药作《赞道赋》以讽焉，其词曰：<br>下臣侧闻先圣之格言，尝览载籍之遗则。伊天地之玄造，洎皇王之建国。曰<br>人纪与人纲，资立言与立德。履之则率性成道，违之则罔念作忒。望兴废如从钧，<br>视吉凶如紏纆。至乃受图膺箓，握镜君临。因万物之思化，以百姓而为心。<br>体大仪之潜运，阅往古於来今。尽为善於乙夜，惜勤劳於寸阴。故能释层冰於瀚<br>海，变塞谷於蹛林。总人灵以胥悦，极穹壤而怀音。<br>赫矣圣唐，大哉灵命，时维大始，运锺上圣。天纵皇储，固本居正；机悟宏<br>远，神姿凝映。顾三善而必弘，祗四德而为行。每趋庭而闻礼，常问寝而资敬。<br>奉圣训以周旋，诞天文之明命。迈观乔而望梓，即元龟与明镜。自大道云革，礼<br>教斯起。以正君臣，以笃父子。君臣之礼，父子之亲，尽情义以兼极，谅弘道之<br>在人。岂夏启与周诵，亦丹朱与商均。既雕且琢，温故知新。惟忠与敬，曰孝与<br>仁。则可以下光四海，上烛三辰。昔三王之教子，兼四时以齿学；将交发於中外，<br>乃先之以礼乐。乐以移风易俗，礼以安上化人。非有悦於锺鼓，将宣志以和神。<br>宁有怀於玉帛，将克己而庇身。生於深宫之中，处於群后之上；未深思於王业，<br>不自珍於匕鬯。谓富贵之自然，恃崇高以矜尚。心恣骄狠，动愆礼让。轻师傅而<br>慢礼仪，狎奸谄而纵淫放。前星之耀遽隐，少阳之道斯谅。虽天下之为家，蹈夷<br>险之非一。或以才而见升，或见谗而受黜。足可以自省厥休咎，观其得失。请粗<br>略而陈之，觊披文而相质。<br>在宗周之积德，乃执契而膺期；赖昌、发而作贰，启七百之鸿基。逮扶苏之<br>副秦，非有亏於闻望；以长嫡之隆重，监偏师於亭障。始祸则金以寒离，厥妖则<br>火不炎上；既树置之违道，见宗祀之遄丧。伊汉氏之长世，固明两之递作。高惑<br>戚而宠赵，以天下而为谑。惠结皓而因良，致羽翼於寥廓。景有惭於邓子，成从<br>理之淫虐；终生患於强吴，由发怒於争博。彻居储两，时犹幼冲，防衰年之绝议，<br>识亚夫之矜功；故能恢弘祖业，绍三代之遗风。据开博望，其名未融。哀时命之<br>奇舛，遇谗贼於江充；虽备兵以诛乱，竟背义而凶终。宣嗣好儒，大猷行阐，嗟<br>被尤於德教，美发言於忠謇。始闻道於匡、韦，终获戾於恭、显。太孙杂艺，虽<br>异定陶，驰道不绝，抑惟小善。犹见重於通人，当传芳於前典。中兴上嗣，明、<br>章济济，俱达时政，咸通经礼。极至情於敬爱，惇友于於兄弟；是以固东海之遗<br>堂，因西周之继体。五官在魏，无闻德音。或受讥於妲己，且自悦於从禽。虽才<br>高而学富，竟取累於荒淫。暨贻厥於明皇，构崇基於三世。得秦帝之奢侈，亚汉<br>武之才艺。遂驱役於群臣，亦无救於凋弊。中抚宽爱，相表多奇。重桃符而致惑，<br>纳钜鹿之明规。竟能扫江表之氛秽，举要荒而见羁。惠处东朝，察其遗迹。在圣<br>德其如初，实御床之可惜。悼愍怀之云废，遇烈风之吹沙。尽性灵之狎艺，亦自<br>败於凶邪。安能奉其粢盛，承此邦家。<br>惟圣上之慈爱，训义方於至道。同论政於汉幄，修致戒於京鄗。鄙《韩子》<br>之所赐，重经术以为宝。咨政理之美恶，亦文身之黼藻。庶有择於愚夫，惭乞言<br>於遗老。致庶绩於咸宁，先得人而为盛。帝尧以则哲垂谟，文王以多士兴咏。取<br>之於正人，鉴之於灵镜。量其器能，审其检行。必宜度机而分职，不可违方以从<br>政。若其惑於听受，暗於知人，则有道者咸屈，无用者必伸。谗谀竞进以求媚，<br>玩好不召而自臻。直言正谏，以忠信而获罪；卖官鬻狱，以货贿而见亲。於是亏<br>我王度，斁我彝伦。九鼎遇奸回而远逝，万姓望抚我而归仁。盖造化之至育，惟<br>人灵之为贵。狱讼不理，有生死之异涂；冤结不伸，乖阴阳之和气。士之通塞，<br>属之以深文；命之修短，悬之於酷吏。是故，帝尧画像，陈恤隐之言；夏禹泣辜，<br>尽哀矜之志。因取象於《大壮》，乃峻宇而雕墙。将瑶台以琼室，岂画栋以虹梁。<br>或凌云以遐观，或通天而纳凉。极醉饱而形人力，命痿蹶而受身殃。是以言惜<br>十家之产，汉帝以昭俭而垂裕；虽成百里之囿，周文以子来而克昌。彼嘉会而礼<br>通，重旨酒之为德。至忘归而受祉，在齐圣而温克。若其酗醟以致昏，酖湎<br>而成忒，痛殷受与灌夫，亦亡身而丧国。是以伊尹以酣歌而作戒，周公以乱邦<br>而贻则。咨幽闲之令淑，实好逑於君子。辞玉辇而割爱，固班姬之所耻；脱簪珥<br>而思愆，亦宣姜之为美。乃有祸晋之骊姬，丧周之褒姒。尽妖妍於图画，极凶悖<br>於人理。倾城倾国，思昭示於后王；丽质冶容，宜永鉴於前史。复有蒐狩之礼，<br>驰射之场，不节之以正义，必自致於禽荒。匪外形之疲极，亦中心而发狂。夫高<br>深不惧，胥靡之徒；韝緤为娱，小竖之事。以宗社之崇重，持先王之名器，与<br>鹰犬而并驱，凌艰险而逸辔。马有衔橛之理，兽骇不存之地，犹有靦於获多，独<br>无情而内愧。<br>以小臣之愚鄙，忝不赀之恩荣。擢无庸於草泽，齿陋质於簪缨。遇大道行而<br>两仪泰，喜元良会而万国贞。以监府之多暇，每讲论而肃成。仰惟神之敏速，叹<br>将圣之聪明。自礼贤於秋实，足归道於春卿。芳年淑景，时和气清。华殿邃兮帘<br>帏静，灌木森兮风云轻，花飘香兮动笑日，娇莺啭兮相哀鸣。以物华之繁靡，尚<br>绝思於将迎。犹允蹈而不倦，极躭玩以研精。命庸才以载笔，谢摛藻於天庭。异<br>洞箫之娱侍，殊飞盖之缘情。阙雅言以赞德，思报恩以轻生。敢下拜而稽首，愿<br>永树於风声。奉皇灵之遐寿，冠振古之鸿名。<br>太宗见而遣使谓百药曰：“朕於皇太子处见卿所作赋，述古来储贰事以诫太<br>子，甚是典要。朕选卿以辅弼太子，正为此事，大称所委，但须善始令终耳。”<br>因赐厩马一匹，采物三百段。<br>贞观中，太子承乾数亏礼度，侈纵日甚，太子左庶子于志宁撰《谏苑》二十<br>卷讽之。是时太子右庶子孔颖达每犯颜进谏。承乾乳母遂安夫人谓颖达曰：“太<br>子长成，何宜屡得面折？”对曰：“蒙国厚恩，死无所恨。”谏诤愈切。承乾令<br>撰《孝经义疏》，颖达又因文见意，愈广规谏之道。太宗并嘉纳之，二人各赐帛<br>五百匹，黄金一斤，以励承乾之意。<br>贞观十三年，太子右庶子张玄素以承乾颇以游畋废学，上书谏曰：<br>臣闻皇天无亲，惟德是辅，苟违天道，人神同弃。然古三驱之礼，非欲教杀，<br>将为百姓除害，故汤罗一面，天下归仁。今苑内娱猎，虽名异游畋，若行之无恒，<br>终亏雅度。且傅说曰：“学不师古，匪说攸闻。”然则弘道在於学古，学古必资<br>师训。既奉恩诏，令孔颖达侍讲，望数存顾问，以补万一。仍博选有名行学士，<br>兼朝夕侍奉。览圣人之遗教，察既往之行事，日知其所不足，月无忘其所能。此<br>则尽善尽美，夏启、周诵焉足言哉！夫为人上者，未有不求其善，但以性不胜情，<br>耽惑成乱。耽惑既甚，忠言尽塞，所以臣下苟顺，君道渐亏。古人有言：“勿以<br>小恶而不去，小善而不为。”故知祸福之来，皆起於渐。殿下地居储贰，当须广<br>树嘉猷。既有好畋之淫，何以主斯匕鬯？慎终如始，犹恐渐衰，始尚不慎，终将<br>安保！<br>承乾不纳。玄素又上书谏曰：<br>臣闻称皇子入学而齿胄者，欲令太子知君臣、父子、尊卑、长幼之道。然君<br>臣之义，父子之亲，尊卑之序，长幼之节，用之方寸之内，弘之四海之外者，皆<br>因行以远闻，假言以光被。伏惟殿下，睿质已隆，尚须学文以饰其表。窃见孔颖<br>达、赵弘智等，非惟宿德鸿儒，亦兼达政要。望令数得侍讲，开释物理，览古论<br>今，增辉睿德。至如骑射畋游，酣歌妓玩，苟悦耳目，终秽心神。渐染既久，必<br>移情性。古人有言：“心为万事主，动而无节即乱。”恐殿下败德之源，在於此<br>矣。<br>承乾览书愈怒，谓玄素曰：“庶子患风狂耶？”<br>十四年，太宗知玄素在东宫频有进谏，擢授银青荣禄大夫，行太子左庶子。<br>时承乾尝於宫中击鼓，声闻於外，玄素叩閤请见，极言切谏。乃出宫内鼓对玄素<br>毁之，遣户奴伺玄素早朝，阴以马楇击之，殆至於死。是时承乾好营造亭观，<br>穷极奢侈，费用日广。玄素上书谏曰：<br>臣以愚蔽，窃位两宫，在臣有江海之润，於国无秋毫之益，是用必竭愚诚，<br>思尽臣节者也。伏惟储君之寄，荷戴殊重，如其积德不弘，何以嗣守成业？圣上<br>以殿下亲则父子，事兼家国，所应用物不为节限。恩旨未逾六旬，用物已过七万，<br>骄奢之极，孰云过此。龙楼之下，惟聚工匠；望苑之内，不睹贤良。今言孝敬，<br>则阙侍膳问竖之礼；语恭顺，则违君父慈训之方；求风声，则无学古好道之实；<br>观举措，则有因缘诛戮之罪。宫臣正士，未尝在侧，群邪淫巧，昵近深宫，爱好<br>者皆游伎杂色，施与者并图画雕镂。在外瞻仰，已有此失；居中隐密，宁可胜计<br>哉！宣猷禁门，不异闤阓，朝入暮出，恶声渐远。右庶子赵弘智经明行修，当今<br>善士，臣每请望数召进，与之谈论，庶广徽猷。令旨反有猜嫌，谓臣妄相推引。<br>从善如流，尚恐不逮；饰非拒谏，必是招损。古人云：“苦药利病，苦口利行。”<br>伏愿居安思危，日慎一日。<br>书入，承乾大怒，遣刺客将加屠害，俄属宫废。<br>贞观十四年，太子詹事于志宁，以太子承乾广造宫室，奢侈过度，躭好声乐，<br>上书谏曰：<br>臣闻克俭节用，实弘道之源；崇侈恣情，乃败德之本。是以凌云概日，戎人<br>於是致讥；峻宇雕墙，《夏书》以之作诫。昔赵盾匡晋，吕望师周，或劝之以节<br>财，或谏之以厚敛。莫不尽忠以佐国，竭诚以奉君，欲使茂实播於无穷，英声被<br>乎物听。咸著简策，用为美谈。且今所居东宫，隋日营建，睹之者尚讥甚侈，见<br>之者犹叹甚华。何容於此中更有修造，财帛日费，土木不停，穷斤斧之工，极磨<br>砻之妙？且丁匠官奴入内，比者曾无复监。此等或兄犯国章，或弟罹王法，往来<br>御苑，出入禁闱，钳凿缘其身，槌杵在其手。监门本防非虑，宿卫以备不虞，直<br>长既自不知，千牛又复不见。爪牙在外，厮役在内，所司何以自安，臣下岂容无<br>惧？<br>又郑、卫之乐，古谓淫声。昔朝歌之乡，回车者墨翟；夹谷之会，挥剑者孔<br>丘。先圣既以为非，通贤将以为失。顷闻宫内，屡有鼓声，大乐伎儿，入便不出。<br>闻之者股栗，言之者心战。往年口敕，伏请重寻，圣旨殷勤，明诫恳切。在於殿<br>下，不可不思；至於微臣，不得无惧。<br>臣自驱驰宫阙，已积岁时，犬马尚解识恩，木石犹能知感，臣所有管见，敢<br>不尽言。如鉴以丹诚，则臣有生路；若责其忤旨，则臣是罪人。但悦意取容，臧<br>孙方以疾疢；犯颜逆耳，《春秋》比之药石。伏愿停工巧之作，罢久役之人，绝<br>郑、卫之音，斥群小之辈。则三善允备，万国作贞矣。<br>承乾览书不悦。<br>十五年，承乾以务农之时，召驾士等役，不许分番，人怀怨苦。又私引突厥<br>群竖入宫。<br>志宁上书谏曰：<br>臣闻上天盖高，日月光其德；明君至圣，辅佐赞其功。是以周诵升储，见匡<br>毛、毕；汉盈居震，取资黄、绮。姬旦抗法於伯禽，贾生陈事於文帝，咸殷勤於<br>端士，皆恳切於正人。历代贤君，莫不丁宁於太子者，良以地膺上嗣，位处储君。<br>善则率土霑其恩，恶则海内罹其祸。近闻仆寺、司驭、驾士、兽医，始自春初，<br>迄兹夏晚，常居内役，不放分番。或家有尊亲，阙於温凊；或室有幼弱，绝於<br>抚养。春既废其耕垦，夏又妨其播殖。事乖存育，恐致怨嗟。傥闻天听，后悔何<br>及？又突厥达哥支等，咸是人面兽心，岂得以礼义期，不可以仁信待。心则未识<br>於忠孝，言则莫辩其是非，近之有损於英声，昵之无益於盛德。引之入閤，人皆<br>惊骇，岂臣庸识，独用不安？殿下必须上副至尊圣情，下允黎元本望，不可轻微<br>恶而不避，无容略小善而不为。理敦杜渐之方，须有防萌之术。屏退不肖，狎近<br>贤良。如此，则善道日隆，德音自远。<br><hr>
