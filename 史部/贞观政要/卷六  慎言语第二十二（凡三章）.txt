<h4>《史部·贞观政要·卷六  慎言语第二十二（凡三章）》<b class="x">作者：吴兢</b></h4>
<br>贞观二年，太宗谓侍臣曰：“朕每日坐朝，欲出一言，即思此一言於百姓有<br>利益否，所以不敢多言。”给事中兼知起居事杜正伦进曰：“君举必书，言存左<br>史。臣职当兼修起居注，不敢不尽愚直。陛下若一言乖於道理，则千载累於圣德，<br>非止当今损於百姓，愿陛下慎之。”太宗大悦，赐彩百段。<br>贞观八年，太宗谓侍臣曰：“言语者君子之枢机，谈何容易？凡在众庶，一<br>言不善，则人记之，成其耻累。况是万乘之主，不可出言有所乖失。其所亏损至<br>大，岂同匹夫？我常以此为戒。隋炀帝初幸甘泉宫，泉石称意，而怪无萤火，敕<br>云：‘捉取多少於宫中照夜。’所司遽遣数千人采拾，送五百轝於宫侧。小事尚<br>尔，况其大乎？”魏徵对曰：“人君居四海之尊，若有亏失，古人以为如日月之<br>蚀，人皆见之，实如陛下所戒慎。”<br>贞观十六年，太宗每与公卿言及古道，必诘难往复。散骑常侍刘洎上书谏曰：<br>“帝王之与凡庶，圣哲之与庸愚，上下相悬，拟伦斯绝。是知以至愚而对至圣，<br>以极卑而对极尊，徒思自强，不可得也。陛下降恩旨，假慈颜，凝旒以听其言，<br>虚襟以纳其说，犹恐群下未敢对扬。况动神机，纵天辩，饰辞以折其理，援古以<br>排其议，欲令凡蔽何阶应答？臣闻皇天以无言为贵，圣人以不言为德，老子称<br>‘大辩若讷’，庄子称‘至道无文’，此皆不欲烦也。是以齐侯读书，轮扁窃议，<br>汉皇慕古，张孺陈讥，此亦不欲劳也。且多记则损心，多语则损气，心气内损，<br>形神外劳，初虽不觉，后必为累。须为社稷自爱，岂为性好自伤乎？窃以今日升<br>平，皆陛下力行所至，欲其长久，匪由辩博，但当忘彼爱憎，慎兹取舍，每事敦<br>朴，无非至公，若贞观之初则可矣。至如秦政强辩，失人心於自矜；魏文宏材，<br>亏众望於虚说。此才辩之累，皎然可知。伏愿略兹雄辩，浩然养气，简彼缃图，<br>澹焉怡悦，固万寿於南岳，齐百姓於东户，则天下幸甚，皇恩斯毕。”太宗手诏<br>答曰：“非虑无以临下，非言无以述虑。比有谈论，遂至烦多，轻物骄人，恐由<br>兹道，形神心气，非此为劳。今闻谠言，虚怀以改。”<br><hr>
