<h4>《史部·贞观政要·卷十  灾祥第三十九（凡四章）》<b class="x">作者：吴兢</b></h4>
<br>贞观六年，太宗谓侍臣曰：“朕比见众议以祥瑞为美事，频有表贺庆。如朕<br>本心，但使天下太平，家给人足，虽无祥瑞，亦可比德於尧、舜。若百姓不足，<br>夷狄内侵，纵有芝草遍街衢，凤凰巢苑囿，亦何异於桀、纣？尝闻石勒时，有<br>郡吏燃连理木，煮白雉肉吃，岂得称为明主耶？又隋文帝深爱祥瑞，遣秘书监王<br>劭著衣冠，在朝堂对考使焚香，读《皇隋感瑞经》。旧尝见传说此事，实以为可<br>笑。夫为人君，当须至公理天下，以得万姓之懽心。若尧、舜在上，百姓敬之<br>如天地，爱之如父母，动作兴事，人皆乐之；发号施令，人皆悦之；此是大祥瑞<br>也。自此后诸州所有祥瑞，并不用申奏。”<br>贞观八年，陇右山崩，大蛇屡见，山东及江、淮多大水。太宗以问侍臣，秘<br>书监虞世南对曰：“春秋时，梁山崩，晋侯召伯宗而问焉，对曰：‘国主山川，<br>故山崩川竭，君为之不举乐，降服乘缦，祝币以礼焉。’梁山，晋所主也。晋侯<br>从之，故得无害。汉文帝元年，齐、楚地二十九山同日崩，水大出，令郡国无来<br>献，施惠於天下，远近欢洽，亦不为灾。后汉灵帝时，青蛇见御座；晋惠帝时，<br>大蛇长三百步，见齐地，经市入朝。按蛇宜在草野而入市朝，所以为怪耳。今蛇<br>见山泽，盖深山大泽，必有龙蛇，亦不足怪。又山东之雨，虽则其常，然阴潜过<br>久，恐有冤狱，宜断省系囚，庶或当天意，且妖不胜德，修德可以销变。”太宗<br>以为然，因遣使者赈恤饥馁，申理冤讼，多所原宥。<br>贞观八年，有彗星见于南方，长六丈，经百馀日乃灭。太宗谓侍臣曰：“天<br>见彗星，由朕之不德，政有亏失，是何妖也？”虞世南对曰：“昔齐景公时彗星<br>见，公问晏子。晏子对曰：‘公穿池沼畏不深，起台榭畏不高，行刑罚畏不重，<br>是以天见彗星为公戒耳！’景公惧而修德，后十六日而星没。陛下若德政不修，<br>虽麟凤数见，终是无益。但使朝无阙政，百姓安乐，虽有灾变，何损於德？愿陛<br>下勿以功高古人而自矜大，勿以太平渐久而自骄逸，若能终始如一，彗见未足为<br>忧。”太宗曰：“吾之理国，良无景公之过，但朕年十八便为经纶王业，北剪刘<br>武周，西平薛举，东擒窦建德、王世充，二十四而天下定，二十九而居大位，四<br>夷降伏，海内乂安。自谓古来英雄拨乱之主无见及者，颇有自矜之意，此吾之过<br>也。上天见变，良为是乎？秦始皇平六国，隋炀帝富有四海，既骄且逸，一朝而<br>败，吾亦何得自骄也？言念於此，不觉惕焉震惧！”魏徵进曰：“臣闻自古帝王<br>未有无灾变者，但能修德，灾变自销。陛下因有天变，遂能戒惧，反覆思量，深<br>自克责，虽有此变，必不为灾也。”<br>贞观十一年大雨，穀水溢，冲洛城门，入洛阳宫，平地五尺，毁宫寺十九，<br>所漂七百馀家。太宗谓侍臣曰：“朕之不德，皇天降灾，将由视听弗明，刑罚失<br>度，遂使阴阳舛谬，雨水乖常。矜物罪己，载怀忧惕。朕又何情独甘滋味？可令<br>尚食断肉料，进蔬食。文武百官各上封事，极言得失。”中书侍郎岑文本上封事<br>曰：<br>臣闻开拨乱之业，其功既难；守已成之基，其道不易。故居安思危，所以定<br>其业也；有始有卒，所以崇其基也。今虽亿兆乂安，方隅宁谧，既承丧乱之后，<br>又接凋弊之馀，户口减损尚多，田畴垦辟犹少。覆焘之恩著矣，而疮痍未复；德<br>教之风被矣，而资产屡空。是以古人譬之种树，年祀绵远，则枝叶扶疏，若种之<br>日浅，根本未固，虽壅之以黑坟，暖之以春日，一人摇之，必致枯槁。今之百姓，<br>颇类於此。常加含养，则日就滋息；暂有征役，则随日凋耗。凋耗既甚，则人不<br>聊生；人不聊生，则怨气充塞；怨气充塞，则离叛之心生矣。故帝舜曰：“可爱<br>非君，可畏非民。”孔安国曰：“人以君为命，故可爱。君失道，人叛之，故可<br>畏。”仲尼曰：“君犹舟也，人犹水也，水所以载舟，亦所以覆舟。”是以古之<br>哲王虽休勿休，日慎一日者，良为此也。<br>伏惟陛下览古今之事，察安危之机，上以社稷为重，下以亿兆在念。明选举，<br>慎赏罚，进贤才，退不肖。闻过即改，从谏如流。为善在於不疑，出令期於必信。<br>颐神养性，省游畋之娱；去奢从俭，减工役之费。务静方内，而不求辟土；载櫜<br>弓矢，而不忘武备。凡此数者，虽为国之恒道，陛下之所常行。臣之愚昧，惟愿<br>陛下思而不怠，则至道之美与三、五比隆，亿载之祚与天地长久。虽使桑穀为妖<br>龙蛇作孽，雉雊於鼎耳，石言於晋地，犹当转祸为福，变灾为祥，况雨水之患，<br>阴阳恒理，岂可谓天谴而系圣心哉？臣闻古人有言：“农夫劳而君子养焉，愚者<br>言而智者择焉。”辄陈狂瞽，伏待斧钺。<br>太宗深纳其言。<br><hr>
