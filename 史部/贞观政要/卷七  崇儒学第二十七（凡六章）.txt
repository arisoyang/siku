<h4>《史部·贞观政要·卷七  崇儒学第二十七（凡六章）》<b class="x">作者：吴兢</b></h4>
<br>太宗初践祚，即於正殿之左，置弘文馆，精选天下文儒，令以本官兼署学士，<br>给以五品珍膳，更日宿直，以听朝之隙引入内殿，讨论坟典，商略政事，或至夜<br>分乃罢。又诏勋贤三品已上子孙为弘文学生。<br>贞观二年，诏停周公为先圣，始立孔子庙堂於国学，稽式旧典，以仲尼为先<br>圣，颜子为先师，两边俎豆干戚之容，始备于兹矣。是岁大收天下儒士，赐帛给<br>传，令诣京师，擢以不次，布在廊庙者甚众。学生通一大经已上，咸得署吏。国<br>学增筑学舍四百馀间，国子、太学、四门、广文亦增置生员，其书、算各置博士、<br>学生，以备众艺。太宗又数幸国学，令祭酒、司业、博士讲论，毕，各赐以束帛。<br>四方儒士负书而至者，盖以千数。俄而吐蕃，及高昌、高丽、新罗等诸夷酋长，<br>亦遣子弟请入于学。於是国学之内，鼓箧升讲筵者，几至万人，儒学之兴，古昔<br>未有也。<br>贞观十四年诏曰：“梁皇侃、褚仲都，周熊安生、沈重，陈沈文阿、周弘正、<br>张讥，隋何妥、刘炫，并前代名儒，经术可纪，加以所在学徒，多行其讲疏，宜<br>加优赏，以劝后生，可访其子孙见在者，录姓名奏闻。”二十一年诏曰：“左丘<br>明、卜子夏、公羊高、穀梁赤、伏胜、高堂生、戴圣、毛苌、孔安国、刘向、郑<br>众、杜子春、马融、卢植、郑玄、服虔、何休、王肃、王弼、杜预、范甯等二十<br>有一人，并用其书，垂於国胄，既行其道，理合褒崇，自今有事於太学，可并配<br>享尼父庙堂。”其尊儒重道如此。<br>贞观二年，太宗谓侍臣曰：“为政之要，惟在得人，用非其才，必难致治。<br>今所任用，必须以德行、学识为本。”谏议大夫王珪曰：“人臣若无学业，不能<br>识前言往行，岂堪大任。汉昭帝时，有人诈称卫太子，聚观者数万人，众皆致惑。<br>隽不疑断以蒯聩之事。昭帝曰：‘公卿大臣，当用经术明於古义者，此则固非刀<br>笔俗吏所可比拟。’”上曰：“信如卿言。”<br>贞观四年，太宗以经籍去圣久远，文字讹谬，诏前中书侍郎颜师古於秘书<br>省考定《五经》。及功毕，复诏尚书左仆射房玄龄集诸儒重加详议。时诸儒传习<br>师说，舛谬已久，皆共非之，异端蜂起。而师古辄引晋、宋已来古本，随方晓答，<br>援据详明，皆出其意表，诸儒莫不叹服。太宗称善者久之，赐帛五百匹，加授通<br>直散骑常侍，颁其所定书於天下，令学者习焉。太宗又以文学多门，章句繁杂，<br>诏师古与国子祭酒孔颖达等诸儒，撰定《五经》疏义，凡一百八十卷，名曰《五<br>经正义》，付国学施行。<br>太宗尝谓中书令岑文本曰：“夫人虽禀定性，必须博学以成其道，亦犹蜃性<br>含水，待月光而水垂；木性怀火，待燧动而焰发；人性含灵，待学成而为美。是<br>以苏秦刺股，董生垂帷。不勤道艺，则其名不立。”文本对曰：“夫人性相近，<br>情则迁移，必须以学饬情以成其性。《礼》云：‘玉不琢不成器，人不学不知道。’<br>所以古人勤於学问，谓之懿德。”<br><hr>
