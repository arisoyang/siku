<h4>《史部·贞观政要·卷九  征伐第三十五（凡十三章）》<b class="x">作者：吴兢</b></h4>
<br>武德九年冬，突厥颉利、突利二可汗，以其众二十万，至渭水便桥之北，遣<br>酋帅执矢思力，入朝为觇，自张声势云：“二可汗总兵百万，今已至矣。”乃请<br>返命。太宗谓曰：“我与突厥面自和亲，汝则背之，我无所愧。何辄将兵入我畿<br>县，自夸强盛，我当先戮尔矣！”思力惧而请命。萧瑀、封德彝等，请礼而遣之。<br>太宗曰：“不然。今若放还，必谓我惧。”乃遣囚之。太宗曰：“颉利闻我国家<br>新有内难，又闻朕初即位，所以率其兵众，直至於此，谓我不敢拒之。朕若闭门<br>自守，虏必纵兵大掠。强弱之势，在今一策。朕将独出，以示轻之，且耀军容，<br>使知必战；事出不意，乖其本图。制服匈奴，在兹举矣。”遂单马而进，隔津与<br>语，颉利莫能测。俄而六军继至，颉利见军容大盛，又知思力就拘，由是大惧，<br>请盟而退。<br>贞观初，岭南诸州奏言高州酋帅冯盎、谈殿，阻兵反叛。诏将军蔺謩发江、<br>岭数十州兵讨之。秘书监魏徵谏曰：“中国初定，疮痍未复，岭南瘴疠，山川阻<br>深，兵远难继，疾疫或起，若不如意，悔不可追。且冯盎若反，即须及中国未宁，<br>交结远人，分兵断险，破掠州县：署置官司，何因告来数年，兵不出境？此则反<br>形未成，无容动众。陛下既未遣使人就彼观察，即来朝谒，恐不见明。今若遣使，<br>分明晓谕，必不劳师旅，自致阙庭。”太宗从之，岭表悉定。侍臣奏言：“冯盎、<br>谈殿，往年恒相征伐。陛下发一单使，岭外帖然。”太宗曰：“初，岭南诸州盛<br>言盎反，朕必欲讨之，魏徵频谏，以为但怀之以德，必不讨自来。既从其计，遂<br>得岭表无事，不劳而定，胜於十万之师。”乃赐徵绢五百匹。<br>贞观四年，有司上言：“林邑蛮国，表疏不顺，请发兵讨击之。”太宗曰：<br>“兵者，凶器，不得已而用之。故汉光武云：‘每一发兵，不觉头须为白。’自<br>古以来穷兵极武，未有不亡者也。苻坚自恃兵强，欲必吞晋室，兴兵百万，一举<br>而亡。隋主亦必欲取高丽，频年劳役，人不胜怨，遂死於匹夫之手。至如颉利，<br>往岁数来侵我国家，部落疲於征役，遂至灭亡。朕今见此，岂得辄即发兵？且经<br>历山险，土多瘴疠，若我兵士疾疫，虽克剪此蛮，亦何所补？言语之间，何足介<br>意！”竟不讨之。<br>贞观五年，康国请归附。时太宗谓侍臣曰：“前代帝王，大有务广土地，以<br>求身后之虚名，无益於身，其人甚困。假令於身有益，於百姓有损，朕必不为，<br>况求虚名而损百姓乎！康国既来归朝，有急难不得不救；兵行万里，岂得无劳於<br>民？若劳民求名，非朕所欲。所请归附，不须纳也。”<br>贞观十四年，兵部尚书侯君集，伐高昌，及师次柳谷，候骑言“高昌王麹文<br>泰死，克日将葬，国人咸集，以二千轻骑袭之，可尽得也。”副将薛万均、姜行<br>本，皆以为然。君集曰：“天子以高昌骄慢，使吾恭行天诛，乃於墟墓间以袭其<br>葬，不足称武，此非问罪之师也。”遂按兵以待。葬毕，然后进军，遂平其国。<br>贞观十六年，太宗谓侍臣曰：“北狄代为寇乱，今延陀倔强，须早为之所。<br>朕熟思之，惟有二策：选徒十万，击而虏之，涤除凶丑，百年无患，此一策也。<br>若遂其来请，与之为婚媾，朕为苍生父母，苟可利之，岂惜一女！北狄风俗，多<br>由内政，亦既生子，则我外孙，不侵中国，断可知矣。以此而言，边境足得三十<br>年来无事。举此二策，何者为先？”司空房玄龄对曰：“遭隋室大乱之后，户口<br>大半未复。兵凶战危，圣人所慎，和亲之策，实天下幸甚。”<br>贞观十七年，太宗谓侍臣曰：“盖苏文弑其主而夺其国政，诚不可忍，今日<br>国家兵力，取之不难，朕未能即动兵众，且令契丹、靺鞨搅扰之，何如？”房玄<br>龄对曰：“臣观古之列国，无不强陵弱，众暴寡。今陛下抚养苍生，将士勇锐，<br>力有馀而不取之，所谓止戈为武者也。昔汉武帝屡伐匈奴，隋主三征辽左，人贫<br>国败，实此之由，惟陛下详察。”太宗曰：“善！”<br>贞观十八年，太宗以高丽莫离支贼杀其主，残虐其下，议将讨之。谏议大夫<br>褚遂良进曰：“陛下兵机神算，人莫能知。昔隋末乱离，克平寇难，及北狄侵边，<br>西蕃失礼，陛下欲命将击之，群臣莫不苦谏，唯陛下明略独断，卒并诛夷。今闻<br>陛下将伐高丽，意皆荧惑。然陛下神武英声，不比周、隋之主，兵若渡辽，事须<br>克捷，万一不获，无以威示远方，必更发怒，再动兵众，若至於此，安危难测。”<br>太宗然之。<br>贞观十九年，太宗将亲征高丽，开府仪同三司尉迟敬德奏言：“车驾若自往<br>辽左，皇太子又监国定州，东西二京，府库所在，虽有镇守，终是空虚，辽东路<br>遥，恐有玄感之变。且边隅小国，不足亲劳万乘，若克胜，不足为武，傥不胜，<br>翻为所笑。伏请委之良将，自可应时摧灭。”太宗虽不从其谏，而议者是之。<br>礼部尚书江夏王道宗从太宗征高丽，诏道宗与李勣为前锋，及济辽水克盖牟<br>城，逢贼兵大至，军中佥欲深沟保险，待太宗至，徐进。道宗议曰：“不可。贼<br>赴急远来，兵实疲顿，恃众轻我，一战可摧。昔耿弇不以贼遗君父，我既职在前<br>军，当须清道以待舆驾。”李勣大然其议。乃率骁勇数百骑，直冲贼阵，左右出<br>入，勣因合击，大破之。太宗至，深加赏劳。道宗在阵损足，帝亲为针灸，赐以<br>御膳。<br>太宗《帝范》曰：“夫兵甲者，国家凶器也。土地虽广，好战则人凋；中国<br>虽安，忘战则民殆。凋非保全之术，殆非拟寇之方，不可以全除，不可以常用。<br>故农隙讲武，习威仪也；三年治兵，辨等列也。是以勾践轼蛙，卒成霸业；徐偃<br>弃武，终以丧邦。何也？越习其威，徐忘其务也。孔子曰：‘以不教人战，是谓<br>弃之。’故知弧矢之威，以利天下，此用兵之机也。”<br>贞观二十二年，太宗将重讨高丽。是时，房玄龄寝疾增剧，顾谓诸子曰：<br>“当今天下清谧，咸得其宜，唯欲东讨高丽，方为国害。吾知而不言，可谓衔恨<br>入地。”遂上表谏曰：<br>臣闻兵恶不戢，武贵止戈。当今圣化所覃，无远不暨。上古所不臣者，陛下<br>皆能臣之；所不制者，皆能制之。详观古今，为中国患害，无过突厥。遂能坐运<br>神策，不下殿堂，大小可汗，相次束手，分典禁卫，执戟行间。其后延陀鸱张，<br>寻就夷灭，铁勒慕义，请置州县，沙漠已北，万里无尘。至如高昌叛涣於流沙，<br>吐浑首鼠於积石，偏师薄伐，俱从平荡。高丽历代逋诛，莫能讨击。陛下责其逆<br>乱，杀主虐人，亲总六军，问罪辽、碣。未经旬日，即拔辽东，前后虏获，数十<br>万计，分配诸州，无处不满。雪往代之宿耻，掩崤陵之枯骨，比功校德，万倍前<br>王。此圣主所自知，微臣安敢备说。<br>且陛下仁风被于率土，孝德彰於配天。睹夷狄之将亡，则指期数岁；授将帅<br>之节度，则决机万里。屈指而候驿，视景而望书，符应若神，算无遗策。擢将於<br>行伍之中，取士於凡庸之末。远夷单使，一见不忘；小臣之名，未尝再问。箭穿<br>七札，弓贯六钧。加行以留情坟典，属意篇什，笔迈锺、张，词穷贾、马。文锋<br>既振，则宫徵自谐；轻翰暂飞，则花葩竞发。抚万姓以慈，遇群臣以礼。褒秋毫<br>之善，解吞舟之网。逆耳之谏必听，肤受之愬斯绝。好生之德，禁障塞於江湖；<br>恶杀之仁，息鼓刀於屠肆。凫鹤荷稻粱之惠，犬马蒙帷盖之恩。降尊吮思摩之疮，<br>登堂临魏徵之柩。哭战亡之卒，则哀动六军；负填道之薪，则情感天地。重黔黎<br>之大命，特尽心於庶狱。臣心识昏愦，岂足论圣功之深远，谈天德之高大哉！陛<br>下兼众美而有之，靡不备具，微臣深为陛下惜之重之，爱之宝之。<br>《周易》曰：“知进而不知退，知存而不知亡，知得而不知丧。”又曰：<br>“知进退存亡，而不失其正者，其惟圣人乎！”由此言之，进有退之义，存有亡<br>之机，得有丧之理，老臣所以为陛下惜之者，盖谓此也。《老子》曰：“知足不<br>辱，知止不殆。”臣谓陛下威名功德，亦可足矣；拓地开疆，亦可止矣。彼高丽<br>者，边夷贱类，不足待以仁义，不可责以常理。古来以鱼鳖畜之，宜从阔略。必<br>欲绝其种类，深恐兽穷则搏。且陛下每决死囚，必令三覆五奏，进素食、停音乐<br>者，盖以人命所重，感动圣慈也。况今兵士之徒，无一罪戾，无故驱之於战阵之<br>间，委之於锋刃之下，使肝脑涂地，魂魄无归，令其老父孤儿、寡妻慈母，望<br>轊车而掩泣，抱枯骨而摧心，足变动阴阳，感伤和气，实天下之冤痛也。且兵，<br>凶器；战，危事，不得已而用之。向使高丽违失臣节，而陛下诛之可也；侵扰百<br>姓，而陛下灭之可也；久长能为中国患，而陛下除之可也。有一於此，虽日杀万<br>夫，不足为愧。今无此三条，坐烦中国，内为旧主雪怨，外为新罗报雠，岂非所<br>存者小，所损者大？<br>愿陛下遵皇祖老子止足之诫，以保万代巍巍之名。发霈然之恩，降宽大之诏，<br>顺阳春以布泽，许高丽以自新，焚凌波之船，罢应募之众，自然华夷庆赖，远肃<br>迩安。臣老病三公，朝夕入地，所恨竟无尘露，微增海岳。谨罄残魂馀息，豫代<br>结草之诚。傥蒙录此哀鸣，即臣死骨不朽。<br>太宗见表，叹曰：“此人危笃如此，尚能忧我国家。”虽谏不从，终为善策。<br>贞观二十二年，军旅亟动，宫室互兴，百姓颇有劳弊。充容徐氏上疏谏曰：<br>贞观已来，二十有馀载，风调雨顺，年登岁稔，人无水旱之弊，国无饥馑之<br>灾。昔汉武帝，守文之常主，犹登刻玉之符；齐桓公小国之庸君，尚涂泥金之事。<br>望陛下推功损己，让德不居。亿兆倾心，犹阙告成之礼；云、亭伫谒，未展升中<br>之仪。此之功德，足以咀嚼百王，网罗千代者矣。然古人有云：“虽休勿休”，<br>良有以也。守初保末，圣哲罕兼。是知业大者易骄，愿陛下难之，善始者难终，<br>愿陛下易之。<br>窃见顷年以来，力役兼总，东有辽海之军，西有昆丘之役，士马疲於甲胄，<br>舟车倦於转输。且召募投戍，去留怀死生之痛，因风阻浪，往来有漂溺之危。一<br>夫力耕，年无数十之获；一船致损，则倾覆数百之粮。是犹运有尽之农功，填无<br>穷之巨浪，图未获之他众，丧已成之我军。虽除凶伐暴，有国常规，然黩武玩兵，<br>先哲所戒。昔秦皇并吞六国，反速危祸之基；晋武奄有三方，翻成覆败之业。岂<br>非矜功恃大，弃德轻邦，图利忘害，肆情纵欲？遂使悠悠六合，虽广不救其亡，<br>嗷嗷黎庶，因弊以成其祸。是知地广非常安之术，人劳乃易乱之源。愿陛下布泽<br>流人，矜弊恤乏，减行役之烦，增雨露之惠。<br>妾又闻为政之本，贵在无为。窃见土木之功，不可遂兼。北阙初建，南营翠<br>微，曾未逾时，玉华创制，非惟构架之劳，颇有工力之费。虽复茅茨示约，犹兴<br>木石之疲，假使和雇取人，不无烦扰之弊。是以卑宫菲食，圣王之所安，金屋瑶<br>台，骄主之为丽。故有道之君，以逸逸人；无道之君，以乐乐身。愿陛下使之以<br>时，则力不竭矣；用而息之，则心斯悦矣。<br>夫珍玩技巧，为丧国之斧斤；珠玉锦绣，实迷心之酖毒。窃见服玩鲜靡，<br>如变化於自然，职贡奇珍，若神仙之所制，虽驰华於季俗，实败素於淳风。是知<br>漆器非延叛之方，桀造之而人叛；玉杯岂招亡之术，纣用之而国亡。方验侈丽之<br>源，不可不遏。夫作法於俭，犹恐其奢；作法於奢，何以制后？伏惟陛下，明照<br>未形，智周无际，穷奥秘於麟阁，尽探赜於儒林。千王理乱之踪，百代安危之<br>迹，兴亡衰乱之数，得失成败之机，固亦包吞心府之中，循环目围之内，乃宸衷<br>久察，无假一二言焉。惟知之非难，行之不易，志骄於业著，体逸於时安。伏愿<br>抑志摧心，慎终成始，削轻过以添重德，择今是以替前非，则鸿名与日月无穷，<br>盛业与乾坤永泰！<br>太宗甚善其言，特加优赐甚厚。<br><hr>
