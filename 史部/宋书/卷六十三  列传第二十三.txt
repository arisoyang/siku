<h4>《史部·宋书·卷六十三  列传第二十三》<b class="x">作者：沈约</b></h4>
<br>◎王华王昙首殷景仁沈演之<br>王华，字子陵，琅邪临沂人，太保弘从祖弟也。祖薈，卫将军，会稽内史。<br>父，廞，太子中庶子，司徒左长史。居在吴，晋隆安初，王恭起兵讨王国宝，时<br>廞丁母忧在家，恭檄令起兵，廞即聚众应之，以女为贞烈将军，以女人为官属。<br>国宝既死，恭檄廞罢兵。廞起兵之际，多所诛戮，至是不复得已，因举兵以讨恭<br>为名。恭遣刘牢之击廞，廞败走，不知所在。长子泰为恭所杀。华时年十三，在<br>军中，与廞相失，随沙门释昙永逃窜。时牢之搜检觅华甚急，昙永使华提衣幞随<br>后，津逻咸疑焉。华行迟，永呵骂云：“奴子怠懈，行不及我！”以杖捶华数十，<br>众乃不疑，由此得免。遇赦还吴。<br>少有志行，以父存亡不测，布衣蔬食不交游，如此十余年，为时人所称美。<br>高祖欲收其才用，乃发廞丧问，使华制服。服阕，高祖北伐长安，领镇西将军、<br>北徐州刺史，辟华为州主簿，仍转镇西主簿，治中从事史，历职著称。太祖镇江<br>陵，以为西中郎主簿，迁咨议参军，领录事。太祖进号镇西，复随府转。太祖未<br>亲政，政事悉委司马张邵。华性尚物，不欲人在己前；邵性豪，每行来常引夹毂，<br>华出入乘牵车，从者不过二三以矫之。尝于城内相逢，华阳不知是邵，谓左右：<br>“此卤簿甚盛，必是殿下出行。”乃下牵车，立于道侧；及邵至，乃惊。邵白服<br>登城，为华所纠，坐被征；华代为司马、南郡太守，行府州事。<br>太祖入奉大统，以少帝见害，疑不敢下。华建议曰：“羡之等受寄崇重，未<br>容便敢背德，废主若存，虑其将来受祸，致此杀害。盖由每生情多，宁敢一朝顿<br>怀逆志。且三人势均，莫相推伏，不过欲握权自固，以少主仰待耳。今日就征，<br>万无所虑。”太祖从之，留华总后任。上即位，以华为侍中，领骁骑将军，未拜，<br>转右卫将军，侍中如故。<br>先是，会稽孔宁子为太祖镇西咨议参军，以文义见赏，至是为黄门侍郎，领<br>步兵校尉。宁子先为高祖太尉主簿，陈损益曰：“隆化之道，莫先于官得其才；<br>枚卜之方，莫若人慎其举。虽复因革不同，损益有物，求贤审官，未之或改。师<br>锡佥曰，焕乎钦明之诰，拔茅征吉，著于幽《贲》之爻。晋师有成，瓜衍作赏，<br>楚乘无入，蒍贾不贺。今旧命惟新，幽人引领，《韶》之尽美，已备于振纲；<br>《武》之未尽，或存于理目。虽九官之职，未可备举，亲民之选，尤宜在先。愚<br>欲使天朝四品官，外及守牧，各举一人堪为二千石长吏者，以付选官，随缺叙用，<br>得贤受赏，失举任罚。夫惟帝之难，岂庸识所易，然举尔所知，非求多人，因百<br>官之明，孰与一识之见，执咎在己，岂容徇物之私。今非以选曹所铨，果于乖谬，<br>众职所举，必也惟良，盖宜使求贤辟其广涂，考绩取其少殿。若才实拔群，进宜<br>尚德，治阿之宰，不必计年，免徒之守，岂限资秩。自此以还，故当才均以资，<br>资均以地。宰莅之官，诚曰吏职，然监观民瘼，翼化宣风，则隐厚之求，急于刀<br>笔，能事之功，接于德心，以此论才，行之年岁，岂惟政无秕蠹，民庇手足而已，<br>将使公路日清，私请渐塞。士多心竞，仁必由己，处士砥自求之节，仕子藏交驰<br>之情。宁子庸微，不识治体，冒昧陈愚，退惧违谬。”<br>宁子与华并有富贵之愿，自羡之等秉权，日夜构之于太祖。宁子尝东归，至<br>金昌亭，左右欲泊船，宁子命去之，曰：“此弑君亭，不可泊也。”华每闲居讽<br>咏，常诵王粲《登楼赋》曰：“冀王道之一平，假高衢而骋力。”出入逢羡之等，<br>每切齿愤咤，叹曰：“当见太平时不？”元嘉二年，宁子病卒。三年，诛羡之等，<br>华迁护军，侍中如故。<br>宋世惟华与南阳刘湛不为饰让，得官即拜，以此为常。华以情事异人，未尝<br>预宴集，终身不饮酒，有燕不之诣。若宜有论事者，乘车造门，主人出车就之。<br>及王弘辅政，而弟昙首为太祖所任，与华相埒，华尝谓己力用不尽，每叹息曰：<br>“宰相顿有数人，天下何由得治！”四年，卒，时年四十三。追赠散骑常侍、卫<br>将军。九年，上思诛羡之之功，追封新建县侯，食邑千户，谥曰宣侯。世祖即位，<br>配飨太祖庙庭。<br>子定侯嗣，官至左卫将军，卒。子长嗣，太宗泰始二年，坐骂母夺爵，以长<br>弟终绍封。后废帝元徽三年，终上表乞以封还长，许之。齐受禅，国除。华从父<br>弟鸿，五兵尚书，会稽太守。<br>王昙首，琅邪临沂人，太保弘少弟也。幼有业尚，除著作郎，不就。兄弟分<br>财，昙首唯取图书而已。辟琅邪王大司马属，从府公修复洛阳园陵。与从弟球俱<br>诣高祖，时谢晦在坐，高祖曰：“此君并膏粱盛德，乃能屈志戎旅。”昙首答曰：<br>“既从神武之师，自使懦夫有立志。”晦曰：“仁者果有勇。”高祖悦。行至彭<br>城，高祖大会戏马台，豫坐者皆赋诗；昙首文先成，高祖览读，因问弘曰：“卿<br>弟何如卿？”弘答曰：“若但如民，门户何寄。”高祖大笑。昙首有识局智度，<br>喜愠不见于色，闺门之内，雍雍如也。手不执金玉，妇女不得为饰玩，自非禄赐<br>所及，一毫不受于人。<br>太祖为冠军、徐州刺史，留镇彭城，以昙首为府功曹。太祖镇江陵，自功曹<br>为长史，随府转镇西长史。高祖甚知之，谓太祖曰：“王昙首，沈毅有器度，宰<br>相才也。汝每事咨之。”景平中，有龙见西方，半天腾上，荫五彩云，京都远近<br>聚观，太史奏曰：“西方有天子气。”太祖入奉大统，上及议者皆疑不敢下，昙<br>首与到彦之、从兄华固劝，上犹未许。昙首又固陈，并言天人符应，上乃下。率<br>府州文武严兵自卫，台所遣百官众力，不得近部伍，中兵参军朱容子抱刀在平乘<br>户外，不解带者数旬。既下在道，有黄龙出负上所乘舟，左右皆失色，上谓昙首<br>曰：“此乃夏禹所以受天命，我何堪之。”及即位，又谓昙首曰：“非宋昌独见，<br>无以致此。”以昙首为侍中，寻领右卫将军，领骁骑将军。以朱容子为右军将军。<br>诛徐羡之等，平谢晦，昙首及华之力也。<br>元嘉四年，车驾出北堂，尝使三更竟开广莫门，南台云：“应须白虎幡，银<br>字棨。不肯开门。尚书左丞羊玄保奏免御史中丞傅隆以下，昙首继启曰：“既无<br>墨敕，又阙幡棨，虽称上旨，不异单刺。元嘉元年、二年，虽有再开门例，此乃<br>前事之违。今之守旧，未为非礼。但既据旧史，应有疑却本末，曾无此状，犹宜<br>反咎其不请白虎幡、银字棨，致门不时开，由尚书相承之失，亦合纠正。”上特<br>无所问，更立科条。迁太子詹事，侍中如故。<br>晦平后，上欲封昙首等，会宴集，举酒劝之，因拊御床曰：“此坐非卿兄弟，<br>无复今日。”时封诏已成，出以示昙首，昙首曰：“近日之事，衅难将成，赖陛<br>下英明速断，故罪人斯戮。臣等虽得仰凭天光，效其毫露，岂可因国之灾，以为<br>身幸。陛下虽欲私臣，当如直史何？”上不能夺，故封事遂寝。<br>时兄弘录尚书事，又为扬州刺史，昙首为上所亲委，任兼两宫。彭城王义康<br>与弘并录，意常怏怏，又欲得扬州，形于辞旨。以昙首居中，分其权任，愈不悦。<br>昙首固乞吴郡，太祖曰：“岂有欲建大厦而遗其栋梁者哉？贤兄比屡称疾，固辞<br>州任，将来若相申许者，此处非卿而谁？亦何吴郡之有。”时弘久疾，屡逊位，<br>不许。义康谓宾客曰：“王公久疾不起，神州讵合卧治。”昙首劝弘减府兵力之<br>半以配义康，义康乃悦。<br>七年，卒。太祖为之恸，中书舍人周赳侍侧，曰：“王家欲衰，贤者先殒。”<br>上曰：“直是我家衰耳。”追赠左光禄大夫，加散骑常侍，詹事如故。九年，以<br>预诛羡之等谋，追封豫宁县侯，邑千户，谥曰文侯。世祖即位，配飨太祖庙庭。<br>子僧绰嗣，别有传。少子僧虔，升明末，为尚书令。<br>殷景仁，陈郡长平人也。曾祖融，晋太常。祖茂，散骑常侍、特进、左光禄<br>大夫。父道裕，蚤亡。景仁少有大成之量，司徒王谧见而以女妻之。初为刘毅后<br>军参军，高祖太尉行参军。建议宜令百官举才，以所荐能否为黜陟。迁宋台秘书<br>郎，世子中军参军，转主簿，又为骠骑将军道怜主簿。出补衡阳太守，入为宋世<br>子洗马，仍转中书侍郎。景仁学不为文，敏有思致，口不谈义，深达理体；至于<br>国典朝仪，旧章记注，莫不撰录，识者知其有当世之志也。高祖甚知之，迁太子<br>中庶子。<br>少帝即位，入补侍中，累表辞让，又固陈曰：“臣志干短弱，历著出处。值<br>皇涂隆泰，身荷恩荣，阶牒推迁，日月频积，失在饕餮，患不自量。而奉闻今授，<br>固守愚心者，窃惟殊次之宠，必归器望；喉唇之任，非才莫居。三省诸躬，无以<br>克荷，岂可苟顺甘荣，不知进退，上亏朝举，下贻身咎，求之公私，未见其可。<br>顾涯审分，诚难庶几，逾方越序，易以诫惧。所以俯仰周偟，无地宁处。若惠<br>泽广流，兰艾同润，回改前旨，赐以降阶，虽实不敏，敢忘循命。臣迕违之愆，<br>既已屡积，宁当徒尚浮采，尘黩天听。丹情悾款，仰希照察。”诏曰：“景仁<br>退挹之怀，有不可改，除黄门侍郎，以申君子之请。”寻领射声。顷之，转左卫<br>将军。<br>太祖即位，委遇弥厚，俄迁侍中，左卫如故。时与侍中右卫将军王华、侍中<br>骁骑将军王昙首、侍中刘湛四人，并时为侍中，俱居门下，皆以风力局干，冠冕<br>一时，同升之美，近代莫及。元嘉三年，车驾征谢晦，司徒王弘入居中书下省，<br>景仁长直，共掌留任。晦平，代到彦之为中领军，侍中如故。<br>太祖所生章太后早亡，上奉太后所生苏氏甚谨。六年，苏氏卒，车驾亲往临<br>哭，下诏曰：“朕夙罹偏罚，情事兼常，每思有以光隆懿戚，少申罔极之怀。而<br>礼文遗逸，取正无所，监之前代，用否又殊，故惟疑累年，在心未遂。苏夫人奄<br>至倾殂，情礼莫寄，追思远恨，与事而深，日月有期，将卜窀穸，便欲粗依《春<br>秋》以贵之义，式遵二汉推恩之典。但动藉史笔，传之后昆，称心而行，或容未<br>允。可时共详论，以求其中。执笔永怀，益增感塞。”景仁议曰：“至德之感，<br>灵启厥祥，文母伣天，实熙皇祚。主上聿遵先典，号极徽崇，以贵之义，礼尽<br>于此。苏夫人阶缘戚属，情以事深，寒泉之思，实感圣怀，明诏爰发，询求厥中。<br>谨寻汉氏推恩加爵，于时承秦之弊，儒术蔑如，自君作故，罔或前典，惧非盛明<br>所宜轨蹈。晋监二代，朝政之所因，君举必书，哲王之所慎。体至公者，悬爵赏<br>于无私；奉天统者，每屈情以申制。所以作孚万国，贻则后昆。臣豫蒙博逮，谨<br>露庸短。”上从之。<br>丁母忧，葬竟，起为领军将军，固辞。上使纲纪代拜，遣中书舍人周赳舆载<br>还府。九年，服阕，迁尚书仆射。太子詹事刘湛代为领军，与景仁素善，皆被遇<br>于高祖，俱以宰相许之。湛尚居外任，会王弘、华、昙首相系亡，景仁引湛还朝，<br>共参政事。湛既入，以景仁位遇本不逾己，而一旦居前，意甚愤愤。知太祖信仗<br>景仁，不可移夺，乃深结司徒彭城王义康，欲倚宰相之重以倾之。<br>十二年，景仁复迁中书令，护军、仆射如故。寻复以仆射领吏部，护军如故。<br>湛愈忿怒。义康纳湛言，毁景仁于太祖；太祖遇之益隆。景仁对亲旧叹曰：“引<br>之令入，入便噬人。”乃称疾解职，表疏累上，不见许，使停家养病。发诏遣黄<br>门侍郎省疾。湛议遣人若劫盗者于外杀之，以为太祖虽知，当有以，终不能伤至<br>亲之爱。上微闻之，迁景仁于西掖门外晋鄱阳主第，以为护军府，密迩宫禁，故<br>其计不行。<br>景仁卧疾者五年，虽不见上，而密表去来，日中以十数；朝政大小，必以问<br>焉，影迹周密，莫有窥其际者。收湛之日，景仁使拂拭衣冠，寝疾既久，左右皆<br>不晓其意。其夜，上出华林园延贤堂召景仁，犹称脚疾，小床舆以就坐，诛讨处<br>分，一皆委之。<br>代义康为扬州刺史，仆射领吏部如故。遣使者授印绶，主簿代拜，拜毕，便<br>觉其情理乖错。性本宽厚，而忽更苛暴，问左右曰：“今年男婚多？女嫁多？”<br>是冬大雪，景仁乘舆出听事观望，忽惊曰：“当阁何得有大树？”既而曰：“我<br>误邪？”疾转笃。太祖谓不利在州司，使还住仆射下省，为州凡月余卒。或云见<br>刘湛为祟。时年五十一，追赠侍中、司空，本官如故。谥曰文成公。<br>上与荆州刺史衡阳王义季书曰：“殷仆射疾患少日，奄忽不救。其识具经远，<br>奉国竭诚，周游缱绻，情兼常痛。民望国器，遇之为难，惋叹之深，不能已已。<br>汝亦同不？往矣如何！”世祖大明五年，行幸经景仁墓，诏曰：“司空文成公景<br>仁德量淹正，风识明允，徽绩忠谟，夙达先照，惠政茂誉，实留民属。近瞻丘坟，<br>感往兴悼，可遣使致祭。”<br>子道矜，幼而不慧，官至太中大夫。道矜子恒，太宗世为侍中，度支尚书，<br>属父疾积久，为有司所奏。诏曰：“道矜生便有病，无更横疾。恒因愚习惰，久<br>妨清序，可降为散骑常侍。”<br>沈演之，字台真，吴兴武康人也。高祖充，晋车骑将军，吴国内史。曾祖劲，<br>冠军陈祐长史，戍金墉城，为鲜卑慕容恪所陷，不屈节，见杀，追赠东阳太守。<br>祖赤黔，廷尉卿。父叔任，少有干质，初为扬州主簿，高祖太尉参军，吴、山阴<br>令，治皆有声。朱龄石伐蜀，为龄石建威府司马，加建威将军。平蜀之功，亚于<br>元帅，即本号为西夷校尉、巴西梓潼郡太守，戍涪城。东军既反，二郡强宗侯劢、<br>罗奥聚众作乱，四面云合，遂至万余人，攻城急。叔任东兵不满五百，推布腹心，<br>众莫不为用，出击大破之，逆党皆平。高祖讨司马休之，龄石遣叔任率军来会。<br>时高祖领镇西将军，命为司马。及军还，以为扬州别驾从事史。以平蜀全涪之功，<br>封宁新县男，食邑四百四十户。出为建威将军、益州刺史，以疾还都。义熙十四<br>年，卒，时年五十。长子融之，蚤卒。<br>演之年十一，尚书仆射刘柳见而知之，曰：“此童终为令器。”家世为将，<br>而演之折节好学，读《老子》日百遍，以义理业尚知名。袭父别爵吉阳县五等侯。<br>郡命主簿，州辟从事史，西曹主簿，举秀才，嘉兴令，有能名。入为司徒祭酒，<br>南谯王义宣左军主簿，钱唐令，复有政绩。复为司徒主簿。丁母忧。起为武康令，<br>固辞不免，到县百许日，称疾去官。服阕，除司徒左西掾，州治中从事史。<br>元嘉十二年，东诸郡大水，民人饥馑，吴义兴及吴郡之钱唐，升米三百。以<br>演之及尚书祠部郎江邃并兼散骑常侍，巡行拯恤，许以便宜从事。演之乃开仓廪<br>以赈饥民，民有生子者，口赐米一斗，刑狱有疑枉，悉制遣之，百姓蒙赖。转别<br>驾从事史，领本郡中正，深为义康所待，故在府州前后十余年。后刘湛、刘斌等<br>结党，欲排废尚书仆射殷景仁，演之雅仗正义，与湛等不同，湛因此谗之于义康。<br>尝因论事不合旨，义康变色曰：“自今而后，我不复相信！”演之与景仁素善，<br>尽心于朝庭，太祖甚嘉之，以为尚书吏部郎。<br>十七年，义康出藩，诛湛等，以演之为右卫将军。景仁寻卒，乃以后军长史<br>范晔为左卫将军，与演之对掌禁旅，同参机密。二十年，迁侍中，右卫将军如故。<br>太祖谓之曰：“侍中领卫，望实优显，此盖宰相便坐，卿其勉之。”上欲伐林邑，<br>朝臣不同，唯广州刺史陆徽与演之赞成上意。及平，赐群臣黄金、生口、铜器等<br>物，演之所得偏多。上谓之曰：“庙堂之谋，卿参其力，平此远夷，未足多建茅<br>土。廓清京都，鸣鸾东岱，不忧河山不开也。”二十一年，诏曰：“总司戎政，<br>翼赞东朝，惟允之举，匪贤莫授。侍中领右卫将军演之，清业贞审，器思沈济。<br>右卫将军晔，才应通敏，理怀清要。并美彰出内，诚亮在公，能克懋厥猷，树绩<br>所莅。演之可中领军，晔可太子詹事。”晔怀逆谋，演之觉其有异，言之太祖，<br>晔寻事发伏诛。迁领国子祭酒，本州大中正，转吏部尚书，领太子右卫率。虽未<br>为宰相，任寄不异也。<br>素有心气，疾病历年，上使卧疾治事。性好举才，申济屈滞，而谦约自持，<br>上赐女伎，不受。二十六年，车驾拜京陵，演之以疾不从。上还宫，召见，自勉<br>到坐，出至尚书下省，暴卒，时年五十三。太祖痛惜之，追赠散骑常侍、金紫光<br>禄大夫，谥曰贞侯。<br>演之昔与同使江邃字玄远，济阳考城人。颇有文义。官至司徒记室参军，撰<br>《文释》，传于世。演之子睦，至黄门郎，通直散骑常侍。世祖大明初，坐要引<br>上左右俞欣之访评殿省内事，又与弟西阳王文学勃忿阋不睦，坐徙始兴郡，勃免<br>官禁锢。<br>勃好为文章，善弹琴，能围棋，而轻薄逐利。历尚书殿中郎。太宗泰始中，<br>为太子右卫率，加给事中。时欲北讨，使勃还乡里募人，多受货贿。上怒，下诏<br>曰：“沈勃琴书艺业，口有美称，而轻躁耽酒，幼多罪愆。比奢淫过度，妓女数<br>十，声酣放纵，无复剂限。自恃吴兴土豪，比门义故，胁说士庶，告索无已。又<br>辄听募将，委役还私，托注病叛，遂有数百。周旋门生，竞受财货，少者至万，<br>多者千金，考计脏物，二百余万，便宜明罚敕法，以正典刑。故光禄大夫演之昔<br>受深遇，忠绩在朝，寻远矜怀，能无弘律，可徙勃西垂，令一思愆悔。”于是徙<br>付梁州。废帝元徽初，以例得还。结事阮佃夫、王道隆等，复为司徒左长史。为<br>废帝所诛。顺帝即位，追赠本官。<br>勃弟统，大明中为著作佐郎。先是，五省官所给干僮，不得杂役，太祖世，<br>坐以免官者，前后百人。统轻役过差，有司奏免。世祖诏曰：“自顷干僮，多不<br>祗给，主可量听行杖。”得行干杖，自此始也。<br>演之兄融之子畅之，袭宁新县男。大明中，为海陵王休茂北中郎咨议参军，<br>为休茂所杀，追赠黄门郎。子晔嗣，齐受禅，国除。<br>史臣曰：元嘉初，诛灭宰相，盖王华、孔宁子之力也。彼群公义虽往结，恩<br>实今疏，而任即曩权，意非昔主，居上六之穷爻，当来宠之要辙，颠覆所基，非<br>待他衅，况于废杀之重，其隙易乘乎！夫杀人而取其璧，不知在己兴累；倾物而<br>移其宠，不忌自我难持。若二子永年，亦未知来祸所止也。有能戒彼而悟此，则<br>所望于来哲。<br><hr>
