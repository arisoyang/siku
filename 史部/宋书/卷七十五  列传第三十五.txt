<h4>《史部·宋书·卷七十五  列传第三十五》<b class="x">作者：沈约</b></h4>
<br>◎王僧达颜竣<br>王僧达，琅邪临沂人，太保弘少子。兄锡，质讷乏风采。太祖闻僧达蚤慧，<br>召见于德阳殿，问其书学及家事，应对闲敏，上甚知之，妻以临川王义庆女。<br>少好学，善属文。年未二十，以为始兴王浚后军参军，迁太子舍人。坐属疾，<br>于杨列桥观斗鸭，为有司所纠，原不问。性好鹰犬，与闾里少年相驰逐，又躬自<br>屠牛。义庆闻如此，令周旋沙门慧观造而观之。僧达陈书满席，与论文义，慧观<br>酬答不暇，深相称美。与锡不协，诉家贫，求郡，太祖欲以为秦郡，吏部郎庾炳<br>之曰：“王弘子既不宜作秦郡，僧达亦不堪莅民。”乃止。寻迁太子洗马，母忧<br>去职。兄锡罢临海郡还，送故及奉禄百万以上，僧达一夕令奴辇取，无复所余。<br>服阕，为宣城太守。性好游猎，而山郡无事，僧达肆意驰骋，或三五日不归，受<br>辞讼多在猎所。民或相逢不识，问府君所在，僧达曰：“近在后。”元嘉二十八<br>年春，索虏寇逼，都邑危惧，僧达求入卫京师，见许。贼退，又除宣城太守，顷<br>之，徙任义兴。<br>三十年，元凶弑立，世祖入讨，普檄诸州郡；又符郡发兵，僧达未知所从。<br>客说之曰：“方今衅逆滔天，古今未有，为君计，莫若承义师之檄，移告傍郡，<br>使工言之士，明示祸福，苟在有心，谁不响应，此策上也。如其不能，可躬率向<br>义之徒，详择水陆之便，致身南归，亦其次也。”僧达乃自候道南奔，逢世祖于<br>鹊头，即命为长史，加征虏将军。初，世祖发寻阳，沈庆之谓人曰：“王僧达必<br>来赴义。”人问其所以，庆之曰：“虏马饮江，王出赴难，见在先帝前，议论开<br>张，执意明决，以此言之，其至必也。”<br>上即位，以为尚书右仆射，寻出为使持节、南蛮校尉，加征虏将军。时南郡<br>王义宣求留江陵，南蛮不解，不成行。仍补护军将军。僧达自负才地，谓当时莫<br>及。上初践阼，即居端右，一二年间，便望宰相。及为护军，不得志，乃启求徐<br>州，曰：<br>臣衰索余生，逢辰藉业，先帝追念功臣，眷及遗贱，饰短捐陋，布策稠采，<br>从官委褐，十有一载。早凭庆泰，脱亲盛明，而有志于学，无独见之敏，有务在<br>身，无偏鉴之识，固不足建言世治，备辨时宜。窃以天恩不可终报，尸素难可久<br>处，故猖狂芜谬，每陈所怀。<br>陛下孝诚发衷，义顺动物，自龙飞以来，实应九服同欢，三光再朗。而臣假<br>视巷里，借听民谣，黎氓囗囗，未缔其感，远近风议，不获稍进，臣所用夙宵疾<br>首，寤寐疚心者也。臣取之前载，譬之于今。当汉文之时，可谓藉已成之业，据<br>既安之运，重以布衣菲食，忧勤治道，而贾谊披露乃诚，犹有叹哭之谏。况今承<br>颠沛，万机惟始，恩未及普，信未遑周。臣又闻前达有言，天下，重器也，一安<br>不可卒危，一危亦不可卒安。陛下神思渊通，亦当鉴之圣虑。<br>窃谓当今之务，惟在万有为己，家国同忧，允彼庶心，从民之欲。民有咨瘼<br>之声，君表纳隍之志。下有愆弊之苦，上无侈豫之情。又应官酌其才，爵畴其望，<br>与失不赏，宁失不刑。至若枢任重司，藩捍要镇，治乱攸寄，动静所归，百度惟<br>新，或可因而弗革，事在适宜，无或定其出处。天下多才，在所用之。<br>臣非惟寄观世路，谬识其难，即之于身，详见其弊。何者？臣虽得免墙面，<br>书不入于学伍，行无愆戾，自无近于才能，直以荫托门世，夙列荣齿。且近虽奔<br>迸江路，归命南阙，竟何功效，可以书赏。而频出内宠，陛下绸缪数旬之中，累<br>发明诏。自非才略有素，声实相任，岂可闻而弗惊，履而无惧。固宜退省身分，<br>识恩之厚，不知报答，当在何期。夫见危致命，死而后已，皆殷勤前诰，重其忘<br>生。臣感先圣格言，思在必效之地，使生获其志，死得其所。如使臣享厚禄，居<br>重荣，衣狐坐熊，而无事于世者，固所不能安也。<br>今四夷犹警，国未忘战，辫发凶诡，尤宜裁防。间者天兵未获，已肆其轻汉<br>之心，恐戎狄贪惏，犹怀匪逊。脱以神州暂扰，中夏兵饥，容或游魂塞内，重<br>窥边垒。且高秋在节，胡马兴威，宜图其易，蚤为之所。臣每一日三省，志在报<br>效，远近小大，顾其所安，受效偏方，得司者则虑之所办，情有不疑。若首统军<br>政，董勒天兵，既才所不周，实诚亦非愿。陛下矜谅已厚，愿复曲体此心。护军<br>之任，臣不敢处，彭城军府，即时过立。且臣本在驱驰，非希崇显，轻智小号，<br>足以自安。愿垂鉴恕，特赐申奖，则内外荣荷，存没铭分。<br>上不许。僧达三启固陈，上甚不说。以为征虏将军、吴郡太守。期岁五迁，<br>僧达弥不得意。吴郭西台寺多富沙门，僧达求须不称意，乃遣主簿顾旷率门义劫<br>寺内沙门竺法瑶，得数百万。荆、江反叛，加僧达置佐领兵，台符听置千人，而<br>辄立三十队，队八十人。又立宅于吴，多役公力。坐免官。<br>初，僧达为太子洗马，在东宫，爱念军人朱灵宝，及出为宣城，灵宝已长，<br>僧达诈列死亡，寄宣城左永之籍，注以为己子，改名元序，启太祖以为武陵国典<br>卫令，又以补竟陵国典书令，建平国中军将军。孝建元年春，事发，又加禁锢。<br>上表陈谢云：“不能因依左右，倾意权贵。”上愈怒。僧达族子确年少，美姿容，<br>僧达与之私款。确叔父休为永嘉太守，当将确之郡，僧达欲逼留之，确知其意，<br>避不复往。僧达大怒，潜于所住屋后作大坑，欲诱确来别，因杀而埋之。从弟僧<br>虔知其谋，禁呵乃止。御史中丞刘瑀奏请收治，上不许。<br>孝建三年，除太常，意尤不悦。顷之，上表解职，曰：<br>臣自审庸短，少阙宦情，兼宿抱重疾，年月稍甚，生平素念，愿闲衡庐。先<br>朝追远之恩，早见荣齿。曩者以亲贫须养，黾勉从禄，解褐后府，十有余旬。俄<br>迁舍人，殆不朝直。实无缘坐阅宸宠，尸爵家庭，情计二三，屡经闻启，终获允<br>亮，赐反初服。还私未用，又擢为洗马，意旨优隆，其令且拜，许有郡缺，当务<br>处置。会琅邪迁改，即蒙敕往反神翰，慈诱殷勤，令装成即自随。灵宝往年沦覆<br>长溪，因彼散失，仰感沉恩，俯铭浮宠。臣衅积祸并，仍丁艰罚，聊及视息，即<br>蒙逮问，具启以奉营情事，负举猥多。赐莅宣城，极其穷踬。仲春移任，方冬便<br>值虏南侵。臣忝同肺腑，情为义动，苦求还都，侍卫辇毂。至止之日，戎旗已搴。<br>在郡虽浅，而贪得分了，方拂农衣，还事耕牧，宣城民庶，诣阙见请。尔时敕亡<br>从兄僧绰宣见留之旨。暗疾寡任，野心素积，仍附启苦乞且旋任。还务未期，亡<br>兄臣锡奄见弃背，启解奔赴，赐带郡还都，曾未淹积，复除义兴。<br>臣自天飞海泳，岂假鳞翼，徒思横施，与日而深。自处官以来，未尝有涓毫<br>之积，羸疾暗疚，又无人一诺。而性狎林水，偏爱禽鱼，议其所托，动乖治要。<br>故收崖敛分，无忘俄顷，实由有待难供，上装未立，东郡奉轻，西陕禄重。具陈<br>蕲恳，备执初愿，气置江、湘远郡，一二年中，庶反耕之日，粮药有寄。即蒙亮<br>许，当赐矜擢。<br>遭逢厄运，天地崩离，世蒙圣朝门情之顾，及在臣身，复荷殊识，义虽君臣，<br>恩犹父子。臣诚庸蔽，心过草木，奉讳之日，不觉捐身。单躯弱嗣，千里共气，<br>继罹凶涂，动临危尽，生微朝露，不察如丝，信顺所扶，得获全济，再见天地，<br>重睹三光。于时兄子僧亮等幽窘丑逆，尽室狱户，山川险阻，吉凶路塞，悠远之<br>思，谁能勿劳。尝胆濡足，是其公愿，分心挂腹，实亦私苦。<br>幸属圣武，克复大业，宇宙廓清，四表靖晏。臣父子叔侄，同获泰辰，造情<br>追寻，归骨之本，欲以死明心，误有余辰；情愿已展，避逆向顺，终古常节，智<br>力无效，有何勋庸，而频烦恩荣，动逾分次。但忽病之日，不敢固辞，故吞诉于<br>鹊渚，饮愧于新亭。及元凶既殄，人神获乂，端右之授，即具陈请。天慈优渥，<br>每越常伦，南蛮、护军，旬月私授。臣三省非分，必致孤负，居常轻任，尚惧网<br>墨，况参要内职，承宠外畿，其取覆折，不假识见。故披诚启诉，表疏相属，或<br>乞轻高就卑，或愿以闲易要，言誓致苦，播于辞牍，诚知固陋，当触明科。去岁<br>往年，累犯刑禁，理无申可，罪有恒典，虚秽朝序，惭累家业，臣甘其终，物议<br>其尽。陛下弃其身瑕，矜其贵戚，迂略法宪，曲相全养。臣一至之感，口此何忘。<br>利伊恩升，加以今位，当时震惊，收足失所，本忘闲情，不敢闻命。内虑于己，<br>外访于亲，以为天地之仁，施不期报，再造之恩，不可妄属。故洗拂灰壤，登沐<br>膏露，上处圣泽，下更生辰，合芳离蜕，遐迩改观。但偷荣托幸，忽移此岁，自<br>见妨长，转不可宁，宜其沈放，志事俱尽。<br>伏愿陛下承太始之德，加成物之恩，及臣狂蔽未至，得于荣次自引，圣朝厚<br>终始之惠，孤臣保不泯之泽。夫让功为高，臣无功而让；专素为美，臣荣采已积。<br>以是求退，诚亦可愍。又妻子为居，更无余累，婢仆十余，粗有田入，岁时是课，<br>足继朝昏。兼比日眩瞀更甚，风虚渐剧，凑理合闭，荣卫惛底，心气忡弱，神<br>志衰散，念此根疵，不支岁月。公私诚愿，宜蒙谅许，乞徇余辰，以终琐运。白<br>水皎日，不足为譬，愿垂矜鉴，哀申此请。<br>僧达文旨抑扬，诏付门下。侍中何偃以其词不逊，启付南台，又坐免官。顷<br>之，除江夏王义恭太傅长史、临淮太守，又徙太宰长史，太守如故。大明元年，<br>迁左卫将军，领太子中庶子。以归顺功，封宁陵县五等侯。二年，迁中书令。<br>先是，南彭城蕃县民高阇、沙门释昙标、道方等共相诳惑，自言有鬼神龙凤<br>之瑞，常闻箫鼓音，与秣陵民蓝宏期等谋为乱。又要结殿中将军苗允、员外散骑<br>侍郎严欣之、司空参军阚千纂、太宰府将程农、王恬等，谋克二年八月一日夜起<br>兵攻宫门，晨掩太宰江夏王义恭，分兵袭杀诸大臣，以阇为天子。事发觉，凡党<br>与死者数十人。<br>僧达屡经狂逆，上以其终无悛心，因高阇事陷之，下诏曰：“王僧达余庆所<br>钟，早登荣观，轻险无行，暴于世谈。值国道中艰，尽室愿效，甄其薄诚，贳其<br>鸿慝，爵遍外内，身穷荣宠。曾无在泮，食椹怀音，乃协规西楚，志扰东区，公<br>行剽掠，显夺凶党，倚结群恶，诬乱视听。朕每容隐，思加荡雪，曾无犬马感恩<br>之志，而炎火成燎原之势，涓流兆江河之形，遂唇齿高阇，契规苏宝，搜详妖图，<br>觇察象纬。逮贼长临枭，余党就鞫，咸布辞狱牒，宣言虚市，犹欲隐忍，法为情<br>屈。小丑纷纭，人扇方甚，矫构风尘，志希非觊，固已达诸公卿，彰于朝野。朕<br>焉得轻宗社之重，行匹夫之仁。殛山诛邪，圣典所同，戮讽翦律，汉法攸尚。便<br>可收付延尉，肃正刑书。故太保华容文昭公弘契阔历朝，绸缪眷遇，岂容忘兹勋<br>德，忽其世祀，门爵国姻，一不贬绝。”于狱赐死，时年三十六。<br>子道琰，徙新安郡。前废帝即位，得还京邑。后废帝元徽中，为庐陵国内史，<br>未至郡，卒。苏宝者，名宝生，本寒门，有文义之美。元嘉中立国子学，为《毛<br>诗》助教，为太祖所知，官至南台侍御史，江宁令。坐知高阇反不即启闻，与阇<br>共伏诛。<br>颜竣，字士逊，琅邪临沂人，光禄大夫延之子也。太祖问延之：“卿诸子谁<br>有卿风？”对曰：“竣得臣笔，测得臣文，<imgheight=32width=32border=0src=/bzk/Z045.bmp>得臣义，跃得臣酒。”<br>竣初为太学博士，太子舍人，出为世祖抚军主簿，甚被爱遇，竣亦尽心补益。<br>元嘉中，上不欲诸王各立朋党，将召竣补尚书郎。吏部尚书江湛以为竣在府有称，<br>不宜回改，上乃止。遂随府转安北、镇军、北中郎府主簿。二十八年，虏自彭城<br>北归，复求互市，竣议曰：“愚以为与虏和亲无益，已然之明效。何以言其然？<br>夷狄之欲侵暴，正苦力之不足耳。未尝拘制信义，用辍其谋。昔年江上之役，乃<br>是和亲之所招。历稔交聘，遂求国婚，朝廷羁縻之义，依违不绝，既积岁月，渐<br>不可诬，兽心无厌，重以忿怒，故至于深入。幸今因兵交之后，华、戎隔判，若<br>言互市，则复开曩敝之萌。议者不过言互市之利在得马，今弃此所重，得彼下驷，<br>千匹以上，尚不足言，况所得之数，裁不十百邪。一相交关，卒难闭绝。寇负力<br>玩胜，骄黠已甚，虽云互市，实觇国情，多赡其求，则桀慠罔已，通而为节，<br>则必生边虞。不如塞其端渐，杜其觖望，内修德化，外经边事，保境以观其衅，<br>于是为长。”<br>初，沙门释僧含粗有学义，谓竣曰：“贫道粗见谶记，当有真人应符，名称<br>次第，属在殿下。”竣在彭城尝向亲人叙之，言遂宣布，闻于太祖。时元凶巫蛊<br>事已发，故上不加推治。世祖镇寻阳，迁南中郎记室参军。三十年春，以父延之<br>致仕，固求解职，不许。赐假未发，而太祖崩问至，世祖举兵入讨。转谘议参军，<br>领录事，任总外内，并造檄书。世祖发寻阳，便有疾，领录事自沈庆之以下，并<br>不堪相见，唯竣出入卧内，断决军机。时世祖屡经危笃，不任咨禀，凡厥众事，<br>竣皆专断施行。世祖践阼，以为侍中，俄迁左卫将军，加散骑常侍，辞常侍，见<br>许。封建城县侯，食邑二千户。<br>孝建元年，转吏部尚书，领骁骑将军。留心选举，自强不息，任遇既隆，奏<br>无不可。其后谢庄代竣领选，意多不行。竣容貌严毅，庄风姿甚美，宾客喧诉，<br>常欢笑答之。时人为之语曰：“颜竣嗔而与人官，谢庄笑而不与人官。”<br>南郡王义宣、臧质等反，以竣普领军。义宣、质诸子藏匿建康、秣陵、湖熟、<br>江宁县界，世祖大怒，免丹阳尹褚湛之官，收四县官长，以竣为丹阳尹，加散骑<br>常侍。先是，竣未有子，而大司马江夏王义恭诸子为元凶所杀，至是并各产男，<br>上自为制名，名义恭子为伯禽，以比鲁公伯禽，周公旦之子也；名竣子为辟强，<br>以比汉侍中张良之子。<br>先是，元嘉中，铸四铢钱，轮郭形制，与五铢同，用费损，无利，故百姓不<br>盗铸。及世祖即位，又铸孝建四铢。三年，尚书右丞徐爰议曰：“贵货利民，载<br>自五政，开铸流圜，法成九府，民富国实，教立化光。及时移俗易，则通变适用，<br>是以周、汉俶迁，随世轻重。降及后代，财丰用足，因条前宝，无复改创。年历<br>既远，丧乱屡经，堙焚剪毁，日月销减，货薄民贫，公私俱困，不有革造，将至<br>大乏。谓应式遵古典，收铜缮铸，纳赎刊刑，著在往策，今宜以铜赎刑，随罚为<br>品。”诏可。铸钱形式薄小，轮廓不成。于是民间盗铸者云起，杂以铅锡，并不<br>牢固。又剪凿古钱，以取其铜，钱转薄小，稍违官式。虽重制严刑，民吏官长坐<br>死免者相系，而盗铸弥甚，百物踊贵，民人患苦之。乃立品格，薄小无轮郭者，<br>悉加禁断。<br>始兴郡公沈庆之立议曰：“昔秦币过重，高祖是患，普令民铸，改造榆荚，<br>而货轻物重，又复乖时。太宗放铸，贾谊致讥，诚以采山术存，铜多利重，耕战<br>之器，曩时所用，四民竞造，为害或多。而孝文弗纳，民铸遂行，故能朽贯盈府，<br>天下殷富。况今耕战不用，采铸废久，熔冶所资，多因成器，功艰利薄，绝吴、<br>邓之资，农民不习，无释耒之患。方今中兴开运，圣化惟新，虽复偃甲销戈，而<br>仓库未实，公私所乏，唯钱而已。愚谓宜听民铸钱，郡县开置钱署，乐铸之家，<br>皆居署内，平其杂式，去其杂伪，官敛轮郭，藏之以为永宝。去春所禁新品，一<br>时施用，今铸悉依此格。万税三千，严检盗铸，并禁剪凿。数年之间，公私丰赡，<br>铜尽事息，奸伪自止。且禁铸则铜转成器，开铸则器化为财，翦华利用，于事为<br>益。”<br>上下其事公卿，太宰江夏王义恭议曰：“伏见沈庆之议，‘听民私铸，乐铸<br>之室，皆入署居。平其准式，去其杂伪’。愚谓百姓不乐与官相关，由来甚久。<br>又多是人士，盖不愿入署。凡盗铸为利，利在伪杂，伪杂既禁，乐入必寡。云<br>‘敛取轮郭，藏为永宝’。愚谓上之所贵，下必从之，百姓闻官敛轮郭，轮郭之<br>价百倍，大小对易，谁肯为之。强制使换，则状似逼夺。又‘去春所禁新品，一<br>时施用’。愚谓此条在可开许。又云‘今铸宜依此格，万税三千’。又云‘严检<br>盗铸，不得更造’。愚谓禁制之设，非惟一旦，昧利犯宪，群庶常情，不患制轻，<br>患在冒犯。今入署必万输三千，私铸无十三之税，逐利犯禁，居然不断。又云‘<br>铜尽事息，奸伪自禁’。愚谓赤县内铜，非可卒尽，比及铜尽，奸伪已积。又云<br>‘禁铸则铜转成器，开铸则器化为财’。然顷所患，患于形式不均，加以剪凿，<br>囗铅锡众诉越耳。若止于盗铸铜者，亦无须苦禁。”<br>竣议曰：“泉货利用，近古所同，轻重之议，定于汉世，魏、晋以降，未之<br>能改。诚以物货既均，改之伪生故也。世代渐久，弊运顿至，因革之道，宜有其<br>术。今云开署放铸，诚所欣同。但虑采山事绝，器用日耗，铜既转少，器亦弥贵。<br>设器直一千，则铸之减半，为之无利，虽令不行。又云‘去春所禁，一时施用’。<br>是欲使天下丰财。若细物必行，而不从公铸，利己既深，情伪无极，私铸剪凿，<br>尽不可禁。五铢半两之属，不盈一年，必至于尽。财货未赡，大钱已竭，数岁之<br>间，悉为尘土，岂可令取弊之道，基于皇代。今百姓之货，虽为转少，而市井之<br>民，未有嗟怨，此新禁初行，品式未一，须臾自止，不足以垂圣虑。唯府藏空匮，<br>实为重忧。今纵行细钱，官无益赋之理，百姓虽赡，无解官乏。唯简费去华，设<br>在节俭，求赡之道，莫此为贵。然钱有定限，而消失无方；剪铸虽息，终致穷尽<br>者。亡应官开取铜之署，绝器用之涂，定其品式，日月渐铸，岁久之后，不为世<br>益耳。”<br>时议者又以铜转难得，欲铸二铢钱。竣又议曰：“议者将为官藏空虚，宜更<br>改铸，天下铜少，宜减钱式，以救交弊，赈国纾民。愚以为不然。今铸二铢，恣<br>行新细，于官无解于乏，而民奸巧大兴，天下之货，将靡碎至尽。空立严禁，而<br>利深难绝，不过一二年间，其弊不可复救。其甚不可一也。今熔铸有顿得一二亿<br>理，纵复得此，必待弥年。岁暮税登，财币暂革，日用之费，不赡数月。虽权征<br>助，何解乏邪？徒使奸民意骋，而贻厥愆谋。此又甚不可二也。民征大钱之改，<br>兼畏近日新禁，市井之间，必生喧扰。远利未闻，切患猥及，富商得志，贫民困<br>窘。此又甚不可三也。若使交益深重，尚不可行，况又未见其利，而众弊如此，<br>失算当时，取诮百代乎！”<br>前废帝即位，铸二铢钱，形式转细。官钱每出，民间即模效之，而大小厚薄，<br>皆不及也。无轮郭，不磨鑢，如今之剪凿者，谓之耒子。景和元年，沈庆之启<br>通私铸，由是钱货乱败，一千钱长不盈三寸，大小称此，谓之鹅眼钱。劣于此者，<br>谓之綖环钱。入水不沉，随手破碎，市井不复料数，十万钱不盈一掬，斗米一<br>万，商货不行。太宗初，唯禁鹅眼、綖环，其余皆通用。复禁民铸，官署亦废<br>工，寻复并断，唯用古钱。<br>竣自散骑常侍、丹阳尹，加中书令，丹阳尹如故。表让中书令曰：“虚窃国<br>灵，坐招禁要，闻命惭惶，形魂震越。臣东州凡鄙，生微于时，长自闾阎，不窥<br>官辙，门无富贵，志绝华伍。直以委身垄亩，饥寒交切，先朝陶均庶品，不遗愚<br>贱，得免耕税之勤，厕仕进之末。陛下盛德居蕃，总揽英异，越以不才，超尘清<br>轨，奉躬历稔，劳效莫书，仰恃曲成之仁，毕愿守宰之秩。岂期天地中阕，殷忧<br>启圣，倚附兴运，擢景神涂，云飞海泳，冠绝伦等，曾未三期，殊命八萃。详料<br>赏典，则臣不应科；瞻言勤良，则臣与侔贵。方欲诉款皇朝，降阶盛序，微已国<br>言，少彻身谤，而制书猥下，爵树弥隆。臣小人也，不及远谋，宠利之来，何能<br>居约，徒以上渎天明，下汨彝议，灾谪之兴，惧必在迩。今之过授，以先微身，<br>苟曰非据，危辱将及，十手所指，谕等膏肓，所以寤寐兢遽，维萦苦疾者也。伏<br>愿陛下察其丹诚，矜其疾愿，绝会收恩，以全愚分，则造化之施，方兹为薄。”<br>见许。时岁旱民饥，竣上言禁饧一月，息米近万斛。复代谢庄为吏部尚书，领太<br>子左卫率，未拜，丁忧。起为右将军，丹阳尹如故。<br>竣藉蕃朝之旧，极陈得失。上自即吉之后，多所兴造，竣谏争恳切，无所回<br>避，上意甚不说，多不见从。竣自谓才足干时，恩旧莫比，当赞务居中，永执朝<br>政，而所陈多不被纳，疑上欲疏之，乃求外出，以占时旨。大明元年，以为东扬<br>州刺史，将军如故。所求既许，便忧惧无计。至州，又丁母艰，不许去职，听送<br>丧还都，恩待犹厚，竣弥不自安。每对亲故，颇怀怨愤，又言朝事违谬，人主得<br>失。及王僧达被诛，谓为竣所谗构，临死陈竣前后忿怼，每恨言不见从。僧达所<br>言，颇有相符据。上乃使御史中丞庾徽之奏之曰：<br>臣闻人臣之奉主，毁家光国，竭情无私；若乃无礼陵人，怙富卑上，是以王<br>叔作戒，子晰为戮。未有背本塞原，好利忘义，而得自容盛世，溷乱清流者也。<br>右将军、东扬州刺史建城县开国侯颜竣，因附风云，谬蒙翼长，天地更造，拔以<br>非次。圣朝亲揽，万务一归，而窥觇国柄，潜图秉执。受任选曹，驱扇滋甚；出<br>尹京辇，形势弥放。传诏犯宪，旧须启闻，而竣以通诉忤己，辄加鞭辱，罔顾威<br>灵，莫此为甚。严诏屡发，当官责效，竣权恣不行，怨怼弥起，怀挟奸数，苞藏<br>阴慝。预闻中旨，罔不宣露，罚则委上，恩必归己，荷遇之门，即加谤辱，受谴<br>之室，曲相哀抚。翻戾朝纪，狡惑视听，肋惧上宰，激动闾阎。末上虑闻，内怀<br>猜惧，伪请东牧，以卜天旨。既获出蕃，怨詈方肆，反唇腹诽，方之已轻。且时<br>有启奏，必协奸私，宣示亲朋，动作群小。<br>前冬母亡，诏赐还葬，事毕不去，盘桓经时。方构间勋贵，造立同异。又表<br>示危惧，深营身观，曲访大臣，虑不全立，遂以己被斥外，国道将颠，衅积怀抱，<br>恶穷辞色。兼行阙于家，早负世议，逮身居崇宠，奉兼万金，荣以夸亲，禄不充<br>养。宿憾母弟，恃贵辄戮，天伦怨毒，亲交震骇。凡所莅任，皆阙政刑，辄开丹<br>阳库物，贷借吏下。多假资礼，解为门生，充朝满野，殆将千计。骄放自下，妨<br>公害私，取监解见钱，以供帐下。宾旅酣歌，不异平日，街谈道说，非复风声。<br>竣代都文吏，特荷天私，弃瑕录用，豫参要重，劳无汗马，赏班河、山，出<br>内宠灵，逾越伦伍。山川之性，日月弥滋，溪壑之心，在盈弥奢，虎冠狼贪，未<br>足为譬。今皇明开耀，品物咸亨，伤俗点化，实唯害焉，宜加显戮，以彰盛化。<br>请以见事免竣所居官，下太常削爵土，须事御收付廷尉法狱罪。<br>上未欲便加大戮，且止免官。竣频启谢罪，并乞性命。上愈怒，诏答曰：<br>“宪司所奏，非宿昔所以相期。卿受荣遇，故当极此，讪讦怨愤，已孤本望，乃<br>复过烦思虑，惧不自全，岂为下事上诚节之至邪！”及竟陵王诞为逆，因此陷之。<br>召御史中丞庾徽之于前为奏，奏成，诏曰：“竣孤负恩养，乃可至此。于狱赐死，<br>妻息宥之以远。”子辟强徙送交州，又于道杀之。竣文集行于世。<br>史臣曰：世祖弱岁监蕃，涵道未广，披胸解带，义止宾僚。及运钟倾陂，身<br>危虑切，擢胆抽肝，犹患言未尽也。至于冯玉负扆，威行万物，欲有必从，事无<br>暂失。既而忧欢异日，甘苦变心，主挟今情，臣追昔款，宋昌之报，上赏已行；<br>同舟之虑，下望愈结。嫌怨既萌，诛责自起。竣之取衅于世，盖由此乎？为人臣<br>者，若能事主而捐其私，立功而忘其报，虽求颠陷，不可得也。<br><hr>
