<h4>《史部·宋书·卷九十八  列传第五十八》<b class="x">作者：沈约</b></h4>
<br>◎氐胡<br>略阳清水氐杨氏，秦、汉以来，世居陇右，为豪族。汉献帝建安中，有杨腾<br>者，为部落大帅。腾子驹，勇健多计略，始徙仇池。仇池地方百顷，因以百顷为<br>号，四面斗绝，高平地方二十余里，羊肠蟠道，三十六回。山上丰水泉，煮土成<br>盐。驹后有名千万者，魏拜为百顷氐王。千万子孙名飞龙，渐强盛，晋武假征西<br>将军，还居略阳。无子，养外甥令狐氏子为子，名戊搜。晋惠帝元康六年，避齐<br>万年之乱，率部落四千家，还保百顷，自号辅国将军、右贤王。关中人士奔流者<br>多依之，戊搜延纳抚接，欲去者则卫护资遣之。愍帝以为骠骑将军、左贤王。时<br>南阳王保在上邽，又以戊搜子难敌为征南将军。建兴五年，戊搜卒，难敌袭位。<br>与坚头分部曲，难敌号左贤王，屯下辩，坚头号右贤王，屯河池。元帝太兴四年，<br>刘曜伐难敌，与坚头俱奔晋寿，臣于李雄，曜退，复还仇池。<br>成帝咸和九年，难敌卒，子毅立，自号使持节、龙骧将军、左贤王、下辩公。<br>以坚头子盘为使持节、冠军将军、右贤王、河池公。咸康元年，遣使称蕃于晋，<br>以毅为征南，盘征东将军。三年，毅族兄初袭杀毅，并有其众，自立为仇池公，<br>臣于石虎。后遣使称蕃于穆帝。永和三年，以初为使持节、征南将军、雍州刺史、<br>平羌校尉、仇池公。初子国为镇东将军、武都太守。十年，改封初天水公。十一<br>年，毅小弟宋奴使姑子梁式王因侍直手刃杀初，子国率左右诛式王及宋奴，复自<br>立。征西将军桓温表国为镇北将军、秦州刺史、平羌校尉，国子安为振威将军、<br>武都太守。十二年，国从父杨俊复杀国自立，安奔苻生，俊遣使归顺。<br>升平三年，以俊为平西将军、平羌校尉、仇池公。四年，俊卒，子世立，复<br>以为冠军将军、平羌校尉、武都太守、仇池公，海西公太和三年，迁征西将军、<br>秦州刺史，以世弟统为宁东将军、武都太守。五年，世卒，统废世子纂自立。纂<br>一名德，聚党杀统，遣使诣简文帝自陈，复以纂为平羌校尉、秦州刺史、仇池公。<br>咸安元年，苻坚遣杨安、苻雅等讨纂克之，徙其民于关中，空百顷之地。纂后为<br>杨安所杀。<br>宋奴之死也，二子佛奴、佛狗奔逃关中，苻坚以佛奴为右将军，佛狗为抚夷<br>护军。后以女妻佛奴子定，以定为尚书、领军将军。孝武帝太元八年，苻坚败于<br>淮南，关中扰乱，定尽力奉坚。坚死，乃将家奔陇右，徙治历城，城在西县界，<br>去仇池百二十里。置仓储于百顷。招合夷、晋，得千余家，自号龙骧将军、平羌<br>校尉、仇池公，称蕃于晋孝武帝，孝武帝即以其自号假之。求割天水之西县、武<br>都之上禄为仇池郡，见许。十五年，又以定为辅国将军、秦州刺史，定已自署征<br>西将军。又进持节、都督陇右诸军事、辅国大将军、开府仪同三司，校尉、刺史<br>如故。其年，进平天水略阳郡，遂有秦州之地，自号陇西王。至十九年，攻陇西<br>虏乞佛乾归，定军败见杀。无子，佛狗子盛先为监国，守仇池，袭位，自号使持<br>节、征西将军、秦州刺史、平羌校尉、仇池公。谥定为武王。分诸四山氐、羌为<br>二十部护军，各为镇戍，不置郡县。<br>安帝隆安三年，遣使称蕃，奉献方物。安帝以盛为辅国将军、平羌校尉、仇<br>池公。元兴三年，桓玄辅晋，进盛平北将军、凉州刺史、西戎校尉。义熙元年。<br>姚兴伐盛，盛惧，遣子难当为质。兴遣将王敏攻城，因梁州别驾吕莹，求救于盛，<br>盛遣军次浕口，敏退。以盛为都督陇右诸军事、征西大将军、开府仪同三司。<br>时益州刺史毛璩讨桓玄所置梁州刺史桓希，败走，汉中空虚，盛遣兄子平南将军<br>抚守汉中。三年，又假盛使持节、北秦州刺史。盛又遣将苻宁行梁州刺史代抚。<br>九年，梁州刺史索邈镇南城，宁乃还。高祖践阼，进盛车骑大将军，加侍中。永<br>初三年，改封武都王，以长子玄为武都王世子，加号前将军，难当为冠军将军，<br>抚为安南将军。盛嗣位三十年，太祖元嘉二年六月卒，时年六十二，私谥曰惠文<br>王。<br>玄字黄眉，自号使持节、都督陇右诸军事、征西大将军、开府仪同三司、平<br>羌校尉、秦州刺史、武都王。虽为蕃臣，犹奉义熙之号。善待士，为流、旧所怀。<br>安南将军抚有文武智略，玄不能容，三年，因其子杀人，并诛之。明帝即以玄为<br>使持节、征西将军、平羌校尉、北秦州刺史、武都王。乃改义熙之号，奉元嘉正<br>朔。初，盛谓玄曰：“吾年已老，当为晋臣，汝善事宋帝。”故玄奉焉。追赠盛<br>骠骑大将军，余如故。六年六月，玄卒，私谥曰孝昭王。<br>弟难当废玄子保宗，一名羌奴而自立，号使持节、都督雍凉诸军事、秦州刺<br>史、平羌校尉、武都王。太祖以为冠军将军、秦州刺史、武都王。九年，进号征<br>西将军，加持节、都督、校尉之号。难当拜保宗为镇南将军，镇宕昌；以次子顺<br>为镇东将军、秦州刺史，守上邽。保宗谋袭难当，事泄，收系之。先是，四方流<br>民有许穆之、郝恢之二人投难当，并改姓为司马。穆之自云名飞龙，恢之自云名<br>康之。云是晋室近戚，康之寻为人所杀。十年，难当以益州刺史刘道济失蜀土人<br>情，以兵力资飞龙，使入蜀为寇，道济击斩之。时梁州刺史甄法护刑法不理，太<br>祖遣刺史萧思话代任。难当因思话未至，法护将军下，举兵袭梁州，破白马，获<br>晋昌太守张范。法护遣参军鲁安期、沈法慧等拒之，并各奔退。难当又遣建忠将<br>军赵进攻葭萌，获晋寿太守范延郎。其年十一月，法护委镇奔洋川，难当遂有汉<br>中之地。以氐苻粟持为梁州刺史，又以其凶悍，杀之，以司马赵温代为梁州。十<br>年正月，思话使司马萧承之先驱进讨，所向克捷，遂平梁州，事在《思话传》。<br>四月，难当遣使奉表谢罪，曰：<br>臣闻生成之德，含气同系，而荣悴殊涂，遭遇异兆，至于恩降自然，诚无答<br>谢。夫以狂圣道隔，犹存克念之诚，况君亲莫二，不期自感者哉！每思自竭，奉<br>遵光训，丹诚未谅，大谤已臻。梁州刺史甄法护诬臣遣司马飞龙扰乱西蜀，诸所<br>谮引，言非一事，长涂万里，无路自明，风尘之声，日有滋甚。与其逆生，宁就<br>清灭，文武同愤，制不自由。遣参军姚道贤赍书诣梁州刺史萧思话，寻续又遣诣<br>台归罪。道贤至西城，为守兵所杀，行李蔽拥，日月莫照。法护恇扰，望风奔<br>逃，臣即回军，秋毫无犯，权留少守，以俟会通。其后数旬，官军寻至，守兵单<br>弱，惧不自免，续遣轻兵，共相迎接。值秦流民，怀土及本，行将既旋，不容禁<br>制，由臣约防无素，以致斯阙。<br>臣本历代守蕃，世荷殊宠，王化始基，顺天委命，要名期义，不在今日，岂<br>可假托妖妄，毁败成功，如此之形，灼然易见，仰恃圣明，必垂鉴察。但臣微心<br>不达，迹违忠顺，至乃声闻朝庭，劳烦师旅，负辱之深，罪当诛责。远隔遐荒，<br>告谢无地，谨遣兼长史齐亮听命有司，并奉送所授第十一符策，伏待天旨。<br>太祖以其边裔，下诏曰：“杨难当表如此，悔谢前愆，可特恕宥，并特还章<br>节。”十二年，难当释保宗，遣镇童亭。保宗奔，索虏主拓跋焘以为都督陇西诸<br>军事、征西大将军、开府仪同三司、平羌校尉、南秦王，遣袭上邽。难当子顺失<br>守，退，以为雍州刺史，守下辩。十三年三月，难当自立为大秦王，号年曰建义，<br>立妻为王后，世子为太子，置百官，具拟天朝；然犹奉朝庭，贡献不绝。十七年，<br>其国大旱，多灾异，降大秦王复为武都王。<br>十八年十月，倾国南寇，规有蜀土，虑汉中军出，遣建忠将军苻冲出东洛以<br>防之。梁州刺史刘道真击斩冲。十一月，难当克葭萌，获晋寿太守申坦，遂围涪<br>城。巴西太守刘道银婴城固守，难当攻之十余日，不克，乃还。十九年正月，太<br>祖遣龙骧将军裴方明、太子左积弩将军刘康祖、后军参军梁坦甲士三千人，又发<br>荆、雍二州兵讨难当，受刘道真节度。五月，方明等至汉中，长驱而进。道真到<br>武兴，攻伪建忠将军苻隆，克之。安西参军韦俊、建武将军姜道盛别向下辩，道<br>真又遣司马夏侯穆季西取白水，难当子雍州刺史顺、建忠将军杨亮拒之，并望风<br>奔走。闰月，方明至兰皋，难当镇北将军苻义德、建节将军苻弘祖万余人列阵拒<br>战，方明击破之，斩弘祖，杀二千余人，义德遁去。天水任愈之率部曲归顺。难<br>当世子抚军大将军和据修城，方明又遣军率愈之攻和，大破之。于是难当将妻子<br>奔索虏，死于虏中。安西参军鲁尚期追难当出寒峡，生禽建节将军杨保炽、安昌<br>侯杨虎头。初，难当遣第二子虎为镇南将军、益州刺史，守阴平。闻父走，逃还，<br>至下辩。方明使子肃之要之，生禽虎，传送京师，斩于建康市。<br>仇池平。以辅国司马胡崇之为龙骧将军、秦州刺史、平羌校尉，守仇池。索<br>虏拓跋焘遣安西大将军吐奚弼、平北将军拓跋齐等二万人邀崇之。二十年二月，<br>崇之至浊水，去仇池八十里，遇齐等，战败没，余众奔还汉中。<br>三月，前镇东司马苻达、征西从事中郎任朏等举义，立保宗弟文德为主。拓<br>跋齐闻兵起遁走，达追击斩齐，因据白崖，分平诸戍。文德自号使持节、都督秦<br>河凉三州诸军事、征西大将军、秦河凉三州牧、平羌校尉、仇池公，遣露板驰告<br>朝廷。太祖诏曰：“近者校尉仇池公表虏纵逸，寇窃仇池，将士挫伤，民萌涂炭，<br>眷言西顾，矜慨在怀。杨文德世笃忠顺，诚感家国，纠率义徒，奄殄凶丑，锋旗<br>所向，歼溃无遗，氛昆澄清，蕃境宁一，念功惟事，良有欣嘉。便可遣使慰劳，<br>宣示朝旨，并敕梁州刺史申坦随宜应援。”又诏曰：“显录勋效，盖惟国典，施<br>赏务速，无或逾时。杨文德志气果到，文武兼全，乘机潜奋，殊功仍集，告捷归<br>诚，献俘万里，朝无暂土，树难自肃，休烈昭著，朕甚嘉焉。杨氏世祖西劳，方<br>忠累叶，宜绍先绪，膺受宠荣。可使持节、散骑常侍、都督北秦雍二州诸军事、<br>征西大将军、平羌校尉、北秦州刺史，封武都王。”任朏祖父岐，伯父祚，父综，<br>并仕杨氏，为谘议从事中郎。朏有志干，文德以为左司马。<br>文德既受朝命，进戍茄芦城。二十五年，为索虏所攻，奔于汉中。时世祖镇<br>襄阳，执文德归之于京师，以失守，免官，削爵土。二十七年，王师北讨，起文<br>德为辅国将军，率军自汉中西入，摇动汧、陇。文德宗人杨高率阴平、平武群氐，<br>据唐鲁桥以拒文德，文德水陆俱攻，大破之，众并奔散。高遁走奔羌，文德追之<br>至黎仰岭，高单身投羌仇阿弱家，追斩之，阴平、平武悉平。又遣文德伐啖提氐，<br>不克，梁州刺史刘秀之执送荆州，使文德从祖兄头戍茄芦。荆州刺史南郡王义宣<br>反，文德不同见杀，世祖追赠征虏将军、秦州刺史。<br>孝建二年，以保宗子元和为征虏将军，以头为辅国将军。元和继杨氏正统，<br>群氐欲相宗推，年小才弱，不能绥御所部，头母妻子弟并为索虏所执，头至诚奉<br>顺，无所顾怀。朝廷既不正元和号位，部落未有定主，雍州刺史王玄谟上表曰：<br>“被敕令臣遣使与杨元和、杨头相闻，并致信饷。即遣中军行参军吕智宗赍书并<br>信等，亦自遣使随智宗。及头语智宗，顷破家为国，母妻子弟并坠没虏中，不顾<br>孝道，陈力边捍，竭忠尽诚，未为朝廷所识。若以元和承统，宜授王爵；若以其<br>年小未堪大任，则应别有所委。顷来公私纷纭，华、戎交构，皆此之由。臣伏寻<br>头元嘉以来，实有忠诚于国，弃亲遗爱，诚在可嘉。氐、羌负远，又与虏咫尺，<br>急之则反，缓之则怨。观头使人言语，不敢便望仇池公，所希政在西秦州假节而<br>已。如臣愚见，蕃捍汉川，使无虑患，头实有力，四千户荒州，殆不足吝。元和<br>小弱，若未可专委。复数年之后，必堪嗣业，用之不难。若才用不称，则应归头。<br>若茄芦不守，汉川亦无立理。”上不许。其后立元和为武都王，治白水，不能自<br>立，复走奔索虏。<br>元和从弟僧嗣，复自立，还戍茄芦，以为宁朔将军、仇池太守。太宗泰始二<br>年，诏曰：“僧嗣远守西疆，世笃忠款，宜加旌显，以甄义概。可冠军将军、北<br>秦州刺史、武都王，太守如故。”三年，加持节、都督北秦雍二州诸军事，进号<br>征西将军、校尉，刺史如故。僧嗣卒，从弟文度复自立。泰豫元年，以为龙骧将<br>军、略阳太守，封武都王，又改龙骧为宁朔将军。<br>后废帝元徽四年，加督北秦州诸军事、平羌校尉、北秦州刺史、将军如故。<br>文度遣弟龙骧将军文弘伐仇池，破戍兵于兰皋。顺帝升明元年，诏曰：“茂赏有<br>章，实昭国度，畴庸斯炳，载宣史册。督北秦州诸军事、宁朔将军、平羌校尉、<br>北秦州刺史、武都王文度门乘辉宠，世荣边邑，忠果既亮，才劲兼彰。龙骧将军<br>杨文弘肃协成规，躬提桴鼓，申棱百顷，席卷兰皋，功烈之美，并足嘉叹，宜膺<br>爵授，以酬勋绪。文度可使持节、都督北秦雍二州诸军事、征西将军，刺史、校<br>尉悉如故。文弘辅国将军、略阳太守。”其年，虏破茄芦，文度见杀，追赠本官，<br>加散骑常侍。以文弘督北秦州诸军事、平羌校尉、北秦州刺史，袭封武都王，将<br>军如故。退治武兴。<br>大且渠蒙逊，张掖临松卢水胡人也。匈奴有左且渠、右且渠之官，蒙逊之先<br>为此职，羌之酋豪曰大，故且渠以位为氏，而以大冠之。世居卢水为酋豪。蒙逊<br>高祖晖仲归，曾祖遮，皆雄健有勇名。祖祁复延，封狄地王。父法弘袭爵，苻氏<br>以为中田护军。<br>蒙逊代父领部曲，有勇略，多计数，为诸胡所推服。吕光自王于凉州，使蒙<br>逊自领营人配箱直，又以蒙逊叔父罗仇为西平太守。安帝隆安三年春，吕光遣子<br>镇东将军纂率罗仇伐桴罕虏乞佛乾归，为乾归所败，光委罪罗仇，杀之。四月，<br>蒙逊求还葬罗仇，因聚万余人叛光，杀临松护军，屯金山。五月，光挥纂击破蒙<br>逊，蒙逊将六七人，逃山中，家户悉亡散。时蒙逊兄男成将兵西守晋昌，闻蒙逊<br>反，引军还，杀酒泉太守叠滕，推建康太守段业为主。业自号龙骧大将军、凉州<br>牧、建康公，以男成为辅国将军。男成及晋昌太守王德围张掖，克之，业因据张<br>掖。蒙逊率部曲投业，业以蒙逊为镇西将军、临池太守，王德为酒泉太守。寻又<br>以蒙逊领张掖太守。<br>三年四月，业使蒙逊将万人攻光弟子纯于西郡，经旬不克，乃引水灌城，窘<br>急乞降，执之以归。时王德叛业，自称河州刺史。业使蒙逊西讨，德焚城，将部<br>曲走投晋昌太守唐瑶；蒙逊追德至沙头，大破之，虏其妻子部落而还。转西安太<br>守，将军如故。四年五月，蒙逊与男成谋杀业，男成不许，蒙逊反谮男成于业，<br>业杀男成。蒙逊乃谓其部曲曰：“段公无道，枉杀辅国。吾为辅国报仇。”遂举<br>兵攻张掖，杀段业，自称车骑大将军，建号永安元年。<br>是月，敦煌太守李皓亦起兵，自号冠军大将军、西胡校尉、沙州刺史，太守<br>如故。称庚子元年，与蒙逊相抗。其冬，皓遣唐瑶及鹰扬将军宋繇攻酒泉，获太<br>守大且渠益生，蒙逊从叔也。<br>吕光死，子纂立。元年，为从弟隆所篡。姚兴攻凉州，隆称臣请降，蒙逊亦<br>遣使诣兴，兴以为镇西将军、沙州刺史、西海侯。二年二月，蒙逊与西平虏秃发<br>傉檀共攻凉州，为隆所破。十月，傉檀复攻隆。三年三月，隆以蒙逊；傉<br>檀交逼，遣弟超诣姚兴求迎。七月，兴遣将齐难迎隆，隆说难伐蒙逊，蒙逊惧，<br>遣弟为质，献宝货于难，乃止，以武卫将军王尚行凉州刺史而还。<br>义熙元年正月，李皓改称大将军、大都督、凉州牧、护羌校尉、凉公；五月，<br>移据酒泉。姚兴假傉檀凉州刺史，代王尚屯姑臧。二年九月，蒙逊袭李皓，至<br>安弥，去城六十里，皓乃觉。引军出战，大败，退还，闭城自守，蒙逊亦归。六<br>年，蒙逊攻破傉檀，傉檀走屯乐都。武威人焦朗入姑臧，自号骠骑大将军，<br>臣于李皓。八年，蒙逊攻焦朗，杀之。据姑臧，自号大都督、大将军、河西王，<br>改称玄始元年，立子正德为世子。<br>十三年五月，李皓死，子歆立。六月，歆伐蒙逊，至建康，蒙逊拒之，歆退<br>走，追到西支涧，蒙逊大败，死者四千余人，乃收余众，增筑建康城，置兵戍而<br>还。<br>十四年，蒙逊遣使诣晋，奉表称蕃，以蒙逊为凉州刺史。高祖践阼，以歆为<br>使持节、都督高昌敦煌晋昌酒泉西海玉门堪泉七郡诸军事、护羌校尉、征西大将<br>军、酒泉公。<br>永初元年七月，蒙逊东略浩衅，李歆乘虚攻张掖；蒙逊回军西归，歆退走，<br>追至临泽，斩歆兄弟三人，进攻酒泉，克之。歆弟敦煌太守恂据郡，自称大将军。<br>十月，蒙逊遣世子正德攻恂，不下。三年正月，蒙逊自往筑长堤引水灌城，数十<br>日，又不下。三月，恂武卫将军宋丞、广武将军弘举城降，恂自杀，李氏由是遂<br>亡。于是鄯善王比龙入朝，西域三十六国皆称臣贡献。<br>高祖以蒙逊为使持节、散骑常侍、都督凉州诸军事、镇军大将军、开府仪同<br>三司、凉州刺史、张掖公。十二月，晋昌太守唐契反，复遣正德攻契。景平元年<br>三月，克之，契奔伊吾。八月，芮芮来抄，蒙逊遣正德距之，正德轻骑进战，军<br>败见杀。乃以次子兴国为世子。是岁，进蒙逊侍中、都督凉秦河沙四州诸军事、<br>骠骑大将军、领护匈奴中郎将、西夷校尉、凉州牧，河西王，开府、持节如故。<br>太祖元嘉元年，桴罕虏乞佛炽盘出貂渠谷攻河西白草岭，临松郡皆没，执蒙<br>逊从弟成都、从子日蹄、颇罗等而去。三年，改骠骑为车骑。世子与国遣使奉表，<br>请《周易》及子集诸书，太祖并赐之，合四百七十五卷。蒙逊又就司徒王弘求<br>《搜神记》，弘写与之。六年，蒙逊征桴罕，时乞佛炽盘死矣，子茂蔓大破蒙逊，<br>生禽兴国，杀三千杀人。蒙逊赎兴国，遂谷三十万斛，竟不遣。蒙逊乃立兴国母<br>弟菩提为世子，朝廷未知也。七年，以兴国为冠军将军、河西王世子。其年夏四<br>月，西虏赫连定为索虏拓跋焘所破，奔上邽。十一月，茂蔓闻定败，将家户及兴<br>国东征，欲移居上邽。八年正月至南安，定率众御茂蔓，大破之，杀茂蔓，执兴<br>国而还。四月，定避拓跋焘，欲渡河西击蒙逊。五月，率部曲至治城峡口，渡河，<br>济未半，为吐谷浑慕璝所邀，见获，兴国被创数日死。<br>九年，以菩提为冠军将军、河西王世子。十年四月，蒙逊卒，时年六十六。<br>私谥曰武宣王。菩提年幼，蒙逊第三子茂虔时为酒泉太守，众议推茂虔为主，袭<br>蒙逊位号。十一年，茂虔上表曰：“臣闻功以济物为高，非竹帛无以述德，名以<br>当实为美，非谥号无以休终。先臣蒙逊西复凉城，泽憺昆裔，芟夷群暴，清洒<br>区夏。暨运钟有道，备大宋之宗臣，爵班九服，享惟永之丕祚，功名昭著，克固<br>贞节。考终由正，而请名之路无阶，懿迹虽弘，而述叙之美有缺。臣子痛感，咸<br>用不安。谨案谥法，克定祸乱曰武，善闻周达曰宣。先臣廓清河外，勋光天府，<br>标榜称迹，实兼斯义。辄上谥为武宣王。若允天听，垂之史笔，则幽显荷荣，始<br>终无恨。”诏曰：“使持节、侍中、都督秦河沙凉四州诸军事、车骑大将军、开<br>府仪同三司、领护匈奴中郎将、西夷校尉、凉州牧河西王蒙逊，才兼文武，勋济<br>西服，爰自万里，款诚夙著，方仗忠果，翼宣远略，奄至薨陨，凄悼于怀。便遣<br>使吊祭，并加显谥。嗣子茂虔，纂戎前轨，乃心弥彰，宜蒙宠授，绍兹蕃业。可<br>持节、散骑常侍、都督凉秦河沙四州诸军事、征西大将军、领护匈奴中郎将、西<br>夷校尉、凉州刺史、河西王。”<br>河西人赵匪攵善历算。十四年，茂虔奉表献方物，并献《周生子》十三卷，<br>《时务论》十二卷，《三国总略》二十卷，《俗问》十一卷，《十三州志》十卷，<br>《文检》六卷，《四科传》四卷，《敦煌实录》十卷，《凉书》十卷，《汉皇德<br>传》二十五卷，《亡典》七卷，《魏驳》九卷，《谢艾集》八卷，《古今字》二<br>卷，《乘丘先生》三卷，《周髀》一卷，《皇帝王历三合纪》一卷，《赵匪攵传》<br>并《甲寅元历》一卷，《孔子赞》一卷，合一百五十四卷。茂虔又求晋、赵《起<br>居注》诸杂书数十件，太祖赐之。<br>十六年闰八月，拓跋焘攻凉州，茂虔兄子万年为虏内应，茂虔见执。茂虔弟<br>安弥县侯无讳先为征西将军、沙州刺史、都督建康以西诸军事、酒泉太守，第六<br>弟武兴县侯仪德为征东将军、秦州刺史、都督丹岭以西诸军事、张掖太守。焘既<br>获茂虔，遣军击仪德，弃城奔无讳。于是无讳、仪德拥家户西就从弟敦煌太守唐<br>儿。焘使将守武威、酒泉、张掖而还。十七年正月，无讳使唐儿守敦煌，自与仪<br>德伐酒泉，三月，克之。攻张掖、临松，得四万余户，还据酒泉。<br>十八年五月，唐儿反，无讳留从弟天周守酒泉，复与仪德讨唐儿。唐儿将万<br>余人出战，大败，执唐儿杀之，复据敦煌。七月，拓跋焘遣军围酒泉。十月，城<br>中饥，万余口皆饿死，天周杀妻以食战士；食尽，城乃陷，执天周至平城，杀之。<br>于时虏兵甚盛，无讳众饥，惧不自立，欲引众西行。十一月，遣弟安周五千人伐<br>鄯善，坚守不下。十九年四月，无讳自率万余家弃敦煌，西就安周，未至而鄯善<br>王比龙将四千余家走，因据鄯善。初，唐契自晋昌奔伊吾，是年攻高昌，高昌城<br>主阙爽告急。八月，无讳留从子丰周守鄯善，自将家户赴之。未至，而芮芮遣军<br>救高昌，杀唐契，部曲奔无讳。九月，无讳遣将卫崿夜袭高昌，爽奔芮芮，无讳<br>复据高昌。<br>遣常侍氾俊奉表使京师，献方物。太祖诏曰：“往年狡虏纵逸，侵害凉土，<br>西河王茂虔遂至不守，沦陷寇逆，累世著诚，以为矜悼。次弟无讳克绍遗业，保<br>据方隅，外结邻国，内辑民庶，系心阙庭，践修贡职，宜加朝命，以褒笃勋。可<br>持节、散骑常侍、都督凉河沙三州诸军事、征西大将军、领护匈奴中郎将、西夷<br>校尉、凉州刺史、河西王。”<br>无讳卒，弟安周立。二十一年，诏曰：“故征西大将军、河西王无讳弟安周，<br>才略沈到，世笃忠疑，统承遗业，民众归怀。虽亡士丧师，孤立异所，而能招率<br>残寡，攘寇自今，宜加荣授，垂轨先烈。可使持节、散骑常侍、都督凉河沙三州<br>诸军事、领西域戊己校尉、凉州刺史、河西王。”世祖大明三年，安周奉献方物。<br>史臣曰：氐藉世业之资，胡因倔起之众，结根百顷，跨有河西，虽戎夷猾夏，<br>自擅荒服，而财力雄富，颇尚礼文。杨氏兵精地险，境接华汉，伺隙边关，首鼠<br>疆场，遂西入白马，东出黄金，乘晋焘之捷，构围涪之衅，规吞黑水，志倾井络，<br>纪、郢之势方危，樊、邓之心屡骇。天子听朝不怡，有怀辛、李之将，而齐之宣<br>皇，率偏旅数百，定命先驱，推锋直指，势逾风电，云彻席卷，致届南城，逐北<br>追奔，全胜万里，敌人皆裹骨舆尸，越至险而自窜，其余皆膏身山野，委骸川泽。<br>既而裴、刘二将，藉其威声，故使浊水靡旗，兰皋失险，氐族转徙奔亡，遗烬不<br>灭者若线，梁土获乂，以迄于今。由此而言，功烈可谓盛矣！<br><hr>
