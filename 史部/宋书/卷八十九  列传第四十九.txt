<h4>《史部·宋书·卷八十九  列传第四十九》<b class="x">作者：沈约</b></h4>
<br>◎袁粲<br>袁粲，字景倩，陈郡阳夏人，太尉淑兄子也。父濯，扬州秀才，蚤卒。祖母<br>哀其幼孤，名之曰愍孙。伯叔并当世荣显，而愍孙饥寒不足。母琅邪王氏，太尉<br>长史诞之女也，躬事绩纺，以供朝夕。愍孙少好学，有清才，有欲与从兄顗婚者，<br>伯父洵即顗父，曰：“顗不堪，政可与愍孙婚耳。”时愍孙在坐，流涕起出。蚤<br>以操立志行见知。初为扬州从事，世祖安北、镇军、北中郎行参军，侍中郎主簿。<br>世祖伐逆，转记室参军。及即位，除尚书吏部郎，太子右卫率，侍中。孝建元年，<br>世祖率群臣并于中兴寺八关斋，中食竟，愍孙别与黄门郎张淹更进鱼肉食。尚书<br>令何尚之奉法素谨，密以白世祖，世祖使御史中丞王谦之纠奏，并免官。二年，<br>起为廷尉，太子中庶子，领右军将军。出为辅国将军、西阳王子尚北中郎长史、<br>广陵太守，行兖州事。仍为永嘉王子仁冠军长史，将军、太守如故。<br>大明元年，复为侍中，领射声校尉，封兴平县子，食邑五百户，事在《颜师<br>伯传》。三年，坐纳山阴民丁彖文货，举为会稽郡孝廉，免官。寻为西阳王子尚<br>抚军长史，又为中庶子，领左军将军。四年，出补豫章太守，加秩中二千石。五<br>年，复还为侍中，领长水校尉，迁左卫将军，加给事中。七年，转吏部尚书，左<br>卫如故。其年，皇太子冠，上临宴东宫，愍孙劝颜师伯酒；师伯不饮，愍孙因相<br>裁辱。师伯见宠于上，上常嫌愍孙以寒素凌之，因此发怒，出为海陵太守。前废<br>帝即位，除御史中丞，不拜。复为吏部尚书。永光元年，徙右卫将军，加给事中。<br>景和元年，复入为侍中，领骁骑将军。太宗泰始元年，转司徒左长史，冠军将军，<br>南东海太守。<br>愍孙清整有风操，自遇甚厚，常著《妙德先生传》以续嵇康《高士传》以自<br>况，曰：<br>有妙德先生，陈国人也。气志渊虚，姿神清映，性孝履顺，栖冲业简，有舜<br>之遗风。先生幼夙多疾，性疏懒，无所营尚，然九流百氏之言，雕龙谈天之艺，<br>皆泛识其大归，而不以成名。家贫尝仕，非其好也。混其声迹，晦其心用，故深<br>交或迕，俗察罔识。所处席门常掩，三径裁通，虽扬子寂漠，严叟沈冥，不是过<br>也。修道遂志，终无得而称焉。<br>又尝谓周旋人曰：“昔有一国，国中一水，号曰狂泉。国人饮此水，无不狂，<br>唯国君穿井而汲，独得无恙。国人既并狂，反谓国主之不狂为狂。于是聚谋，共<br>执国主，疗其狂疾。火艾针药，莫不毕具。国主不任其苦，于是到泉所酌水饮之，<br>饮毕便狂。君臣大小，其狂若一，众乃欢然。我既不狂，难以独立，比亦欲试饮<br>此水。”<br>愍孙幼慕荀奉倩之为人，白世祖，求改名为粲，不许。至是言于太宗，乃改<br>为粲，字景倩焉。二年，迁领军将军，仗士三十人入六门。其年，徙中书令，领<br>太子詹事，增封三百户，固辞不受。三年，转尚书仆射，寻领吏部。五年，加中<br>书令，又领丹阳尹。六年，上于华林园茅堂讲《周易》，粲为执经。又知东宫事，<br>徙为右仆射。七年，领太子詹事，仆射如故。未拜，迁尚书令，丹阳尹如故。坐<br>前选武卫将军江柳为江州刺史，柳有罪，降为守尚书令。<br>太宗临崩，粲与褚渊、刘勔并受顾命，加班剑二十人，给鼓吹一部。后废帝<br>即位，加兵五百人。帝未亲朝政，下诏曰：“比元序愆度，留熏耀晷，有伤秋稼，<br>方贻民瘼。朕以眇疚，未弘政道，囹圄尚繁，枉滞犹积，晨兢夕厉，每恻于怀。<br>尚书令可与执法以下，就讯众狱，使冤讼洗遂，困弊昭苏。颁下州郡，咸令无壅。”<br>元徽元年，丁母忧，葬竟，摄令亲职，加卫将军，不受。敦逼备至，中使相望，<br>粲终不受。性至孝，居丧毁甚，祖日及祥变，常发诏卫军断客。<br>二年，桂阳王休范为逆，粲扶曳入殿，诏加兵自随，府置佐史。时兵难危急，<br>贼已至南掖门，诸将意沮，咸莫能奋。粲慷慨谓诸将帅曰：“寇贼已逼，而众情<br>离沮。孤子受先帝顾托，本以死报，今日当与褚护军同死社稷！”因命左右被马，<br>辞色哀壮。于是陈显达等感激出战，贼即平殄。事宁，授中书监，即本号开府仪<br>同三司，领司徒，以扬州解为府，固不肯移。<br>三年，徙尚书令，卫军、开府如故，并固辞，服终乃受。加侍中，进爵为侯，<br>又不受。时粲与齐王、褚渊、刘秉入直，平决万机，时谓之“四贵”。粲闲默寡<br>言，不肯当事，主书每往谘决，或高咏对之，时立一意，则众莫能改。宅宇平素，<br>器物取给。好饮酒，善吟讽，独酌园庭，以此自适。居负南郭，时杖策独游，素<br>寡往来，门无杂客。及受遗当权，四方辐凑，闲居高卧，一无所接，谈客文士，<br>所见不过一两人。<br>顺帝即位，迁中书监，司徒、侍中如故。时齐王居东府，故使粲镇石头。粲<br>素静退，每有朝命，多不即从，逼切不得已，然后方就。及诏移石头，即便顺旨。<br>有周旋人解望气，谓粲曰：“石头气甚乖，往必有祸。”粲不答。又给油络通幰<br>车，仗士五十人入殿。时齐王功高德重，天命有归，粲自以身受顾托，不欲事<br>二姓，密有异图。丹阳尹刘秉，宋代宗室；前湘州刺史王蕴，太后兄子，素好武<br>事，并虑不见容于齐王，皆与粲相结。将帅黄回、任候伯、孙昙瓘、王宜兴、彭<br>文之、卜伯兴等，并与粲合。<br>升明元年，荆州刺史沈攸之举兵，齐王自诣粲，粲称疾不见。粲宗人通直郎<br>袁达以为不宜示异同，粲曰：“彼若以主幼时艰，与桂阳时不异，劫我入台，便<br>无辞以拒。一如此，不复得出矣。”时齐王入屯朝堂，秉从父弟领军将军韫入直<br>门下省，伯兴为直阁，黄回诸将皆率军出新亭。粲谋克日矫太后令，使韫、伯兴<br>率宿卫兵攻齐王于朝堂，回率军来应。秉、候伯等并赴石头，本期夜发。其日秉<br>恇扰不知所为，晡后便束装，未暗，载妇女席卷就粲，由此事泄。先是，齐王<br>遣将薛渊、苏烈、王天生等领兵戍石头，云以助粲，实御之也。又令腹心王敬则<br>为直阁，与伯兴共总禁兵。王蕴闻秉已奔，叹曰：“今年事败矣！”时齐王使蕴<br>募人，已得数百，乃狼狈率部曲向石头。本期开南门，时已暗夜，薛渊等据门射<br>之，蕴谓粲已败，即便散走。齐王以报敬则，率所领收蕴杀之，并诛伯兴。又遣<br>军主戴僧静向石头助薛渊，自仓门得入。时粲与秉等列兵登东门，僧静分兵攻府<br>西门。粲与秉欲还赴府，既下城，列烛自照，僧静挺身暗往，粲子最觉有异人，<br>以身卫粲，僧静直前斩之，父子俱殒，左右各分散。粲死时，年五十八。任候伯<br>等其夜并乘轻舸，自新亭赴石头，闻粲败，乃驰还；其后并诛。秉事在《宗室传》。<br>齐永明元年，诏曰：“昔魏矜袁绍，恩给丘坟；晋亮两王，荣覃余裔。斯盖<br>怀旧流仁，原心兴宥，二代弘义，前载美谈。袁粲、刘秉，并与先朝同奖宋室；<br>沈攸之于景和之世，特有乃心，虽末节不终，而始诚可录。岁月弥往，宜沾优隆。<br>粲、秉前年改葬，茔兆未修，材官可为经略，粗合周礼。攸之及其诸子丧柩在西，<br>可符荆州以时致送，还反旧墓，在所营葬事。”<br>史臣曰：辟运创基，非机变无以通其务；世及继体，非忠贞无以守其业。辟<br>运之君，千载一有，世及之主，无乏于时，囗囗须机变之用短，资忠贞之路长也。<br>故汉室囗囗，文举不屈曹氏；魏鼎将移，夏侯义不北面。若悉以二子为心，则两<br>代宜不亡矣。袁粲清标简贵，任属负图，朝野之望虽隆，然未以大节许也。及其<br>赴危亡，审存灭，岂所谓义重于生乎！虽不达天命，而其道有足怀者。昔王经被<br>旌于晋世，粲等亦改葬于圣朝，盛代同符，美矣！<br><hr>
