<h4>《史部·宋书·卷九十九  列传第五十九》<b class="x">作者：沈约</b></h4>
<br>◎二凶<br>元凶劭，字休远，文帝长子也。帝即位后生劭，时上犹在谅闇，故秘之。三<br>年闰正月，方云劭生。自前代以来，未有人君即位后皇后生太子，唯殷帝乙既践<br>阼，正妃生纣，至是又有劭焉。体元居正，上甚喜说。<br>年六岁，拜为皇太子，中庶子二率入直永福省。更筑宫，制度严丽。年十二，<br>出居东宫，纳黄门侍郎殷淳女为妃。十三，加元服。好读史传，尤爱弓马。及长，<br>美须眉，大眼方口，长七尺四寸。亲览宫事，延接宾客，意之所欲，上必从之。<br>东宫置兵，与羽林等。十七年，劭拜京陵，大将军彭城王义康、竟陵王诞、尚书<br>桂阳侯义融并从，司空江夏王义恭自江都来会京口。<br>二十七年，上将北伐，劭与萧思话固谏，不从。索虏至瓜步，京邑震骇。劭<br>出镇石头，总统水军。善于抚御。上登石头城，有忧色，劭曰：“不斩江湛、徐<br>湛之，无以谢天下。”上曰：“北伐自我意，不关二人也。”<br>上时务在本业，劝课耕桑，使宫内皆蚕，欲以讽厉天下。有女巫严道育，本<br>吴兴人，自言通灵，能役使鬼物。夫为劫，坐没入奚官。劭姊东阳公主应阁婢王<br>鹦鹉白公主云：“道育通灵有异术。”主乃白上，托云善蚕，求召入，见许。道<br>育既入，自言服食，主及劭并信惑之。始兴王浚素佞事劭，与劭并多过失，虑上<br>知，使道育祈请，欲令过不上闻。道育辄云：“自上天陈请，必不泄露。”劭等<br>敬事，号曰天师。后遂为巫蛊，以玉人为上形像，埋于含章殿前。<br>初，东阳主有奴陈天兴，鹦鹉养以为子，而与之淫通。鹦鹉、天兴及宁州所<br>献黄门庆国并预巫蛊事。劭以天兴补队主。东阳主薨，鹦鹉应出嫁，劭虑言语难<br>密，与浚谋之。时吴兴沈怀远为浚府佐，见待异常，乃嫁鹦鹉与怀远为妾，不以<br>启上，虑后事泄，因临贺公主微言之。上后知天兴领队，遣阉人奚承祖诘让劭曰：<br>“临贺公主南第先有一下人欲嫁，又闻此下人养他人奴为儿，而汝用为队主，抽<br>拔何乃速。汝间用主、副，并是奴邪？欲嫁置何处？”劭答曰：“南第昔属天兴，<br>求将驱使，臣答曰：‘伍那可得，若能击贼者，可入队。’当时盖戏言耳，都不<br>复忆。后天兴道上通辞乞位，追存往为者，不忍食言，呼视见其形容粗健，堪充<br>驱使，脱尔使监礼兼队副。比用人虽取劳旧，亦参用有气干者。谨条牒人囗名上<br>呈。下人欲嫁者，犹未有处。”时鹦鹉已嫁怀远矣。劭惧，驰书告浚，并使报临<br>贺主：“上若问嫁处，当言未有定所。”浚答书曰：“奉令，伏深惶怖，启此事<br>多日，今始来问，当是有感发之者，未测源由尔。计临贺故当不应翻覆言语，自<br>生寒热也。此姥由来挟两端，难可孤保，正尔自问临贺，冀得审实也。其若见问，<br>当作依违答之。天兴先署佞人府位，不审监上当无此簿领尔。急宜犍之。殿下已<br>见王未？宜依此具令严自躬上启闻。彼人若为不已，正可促其余命，或是大庆之<br>渐。”凡劭、浚相与书疏类如此，所言皆为名号，谓上为“彼人”，或以为“其<br>人”；以太尉江夏王义恭为“佞人”；东阳主第在西掖门外，故云“南第”，王<br>即鹦鹉姓，躬上启闻者，令道育上天白天神也。<br>鹦鹉既适怀远，虑与天兴私通事泄，请劭杀之。劭密使人害天兴。庆国谓宣<br>传往来，唯有二人，天兴既死，虑将见及，乃具以其事白上。上惊惋，即遣收鹦<br>鹉，封籍其家，得劭、浚书数百纸，皆咒诅巫蛊之言，得所埋上形像于宫内。道<br>育叛亡，讨捕不得。上大怒，穷治其事，分遣中使入东诸郡搜讨，遂不获。上诘<br>责劭、浚，劭、浚惶惧无辞，唯陈谢而已。道育变服为尼，逃匿东宫，浚往京口，<br>又载以自随，或出止民张旿家。<br>江夏王义恭自盱眙还朝，上以巫蛊告之，曰：“常见典籍有此，谓之书传空<br>言，不意遂所亲睹。劭虽所行失道，未必便亡社稷，南面之日，非复我及汝事。<br>汝儿子多，将来遇此不幸尔。”<br>先是二十八年，彗星起毕、昴，入太微，扫帝座端门，灭翼、轸。二十九年，<br>荧惑逆行守氐，自十一月霖雨连雪，太阳罕曜。三十年正月，大风飞霰且雷。上<br>忧有窃发，辄加劭兵众，东宫实甲万人。车驾出行，劭入守，使将白直队自随。<br>其年二月，浚自京口入朝，当镇江陵，复载道育还东宫，欲将西上。有告上<br>云：“京口民张旿家有一尼，服食，出入征北内，似是严道育。”上初不信，<br>试使掩录，得其二婢，云：“道育随征北还都。”上谓劭、浚已当斥遣道育，而<br>犹与往来，惆怅惋骇。乃使京口以船送道育二婢，须至检核，废劭，赐浚死，以<br>语浚母潘淑妃，淑妃具以告浚。浚驰报劭，劭因是异谋，每夜辄飨将士，或亲自<br>行酒，密与腹心队主陈叔儿、詹叔儿、斋帅张超之、任建之谋之。<br>道育婢将至，其月二十一日夜，诈上诏云：“鲁秀谋反，汝可平明守阙，率<br>众入。”因使超之等集素所畜养兵士二千余人，皆使被甲，召内外幢队主副，豫<br>加部勒，云有所讨。宿召前中庶子、右军长史萧斌，夜呼斌及左卫率袁淑、中舍<br>人殷仲素、左积弩将军王正见，并入宫，告以大事，自起拜斌等，因流涕，众并<br>惊愕，语在淑传。明旦未开鼓，劭以朱服加戎服上，乘画轮车，与萧斌同载，卫<br>从如常入朝之仪，守门开，从万春门入。旧制，东宫队不得入城，劭与门卫云：<br>“受敕，有所收讨。”令后队速来，张超之等数十人驰入云龙、东中华门及斋阁，<br>拔刀径上合殿。上其夜与尚书仆射徐湛之屏人语，至旦烛犹未灭，直卫兵尚寝。<br>超之手行弑逆，并杀湛之。劭进至合殿中阁，太祖已崩，出坐东堂，萧斌执刀侍<br>直。呼中书舍人顾嘏，嘏震惧不时出，既至，问曰：“欲共见废，何不蚤启？”<br>未及答，即于前斩之。遣人于崇礼闼杀吏部尚书江湛。太祖左细杖主卜天与攻劭<br>于东堂，见杀。又使人从东阁入杀潘淑妃，又杀太祖亲信左右数十人。急召始兴<br>王浚，率众屯中堂。又召太尉江夏王义恭、尚书令何尚之。<br>劭即伪位，为书曰：“徐湛之、江湛弑逆无状，吾勒兵入殿，已无所及，号<br>惋崩恤，肝心破裂。今罪人斯得，元凶克殄，可大赦天下。改元嘉三十年为太初<br>元年。文武并赐位二等，诸科一依丁卯。”初，使萧斌作诏，斌辞以不文，乃使<br>侍中王僧绰为之。使改元为太初，劭素与道育所定。斌曰：“旧逾年改元。”劭<br>以问僧绰，缯绰曰：“晋惠帝即位，便改号。”劭喜而从之。百僚至者裁数十人，<br>劭便遽即位。即位毕，称疾还入永福省，然后迁大行皇帝升太极前殿。是日，以<br>萧斌为散骑常侍、尚书仆射、领军将军；何尚之为司空；前右卫率檀和之戍石头；<br>侍中营道侯义綦为征虏将军、晋陵南下邳二郡太守，镇京城；尚书殷仲景为侍中、<br>中护军。大行皇帝大敛，劭辞疾不敢出。先给诸王及诸处兵杖，悉收还武库。杀<br>徐湛之、江湛亲党新除始兴内史荀赤松、新除尚书左丞臧凝之、山阴令傅僧祐、<br>吴令江徽、前征北行参军诸葛诩、右卫司马江文纲。以殷仲素为黄门侍郎，王正<br>见为左军将军，张超之及诸同逆闻人文子、徐兴祖、詹叔儿、陈叔儿、任建之等，<br>并将校以下龙骧将军带郡，各赐钱二十万。遣人谓鲁秀曰：“徐湛之常欲相危，<br>我已为卿除之矣。”使秀与屯骑校尉庞秀之对掌军队。以侍中王僧绰为吏部尚书，<br>司徒左长史何偃为侍中。成服日，劭登殿临灵，号恸不自持。博访公卿，询求治<br>道，薄赋轻徭，损诸游费。田苑山泽，有可弛者，假与贫民。<br>三月，遣大使分行四方，分浙以东五郡为会州，省扬州立司隶校尉，以殷冲<br>补之。以大将军江夏王义恭为太保，司徒南谯王义宣为太尉，卫将军、荆州刺史<br>始兴王浚进号骠骑将军。王僧绰以先预废立，见诛。长沙王瑾、瑾弟楷、临川王<br>烨、桂阳侯觊、新谕侯球，并以宿恨下狱死。礼官希旨，谥太祖不敢尽美称，上<br>谥曰中宗景皇帝。以雍州刺史臧质为丹阳尹，进世祖号征南将军，加散骑常侍，<br>抚军将军南平王铄中军将军，会稽太守随王诞会州刺史。江夏王义恭以太保领大<br>宗师，谘禀之科，依晋扶风王故事。<br>世祖及南谯王义宣、随王诞诸方镇并举义兵。劭闻义师大起，悉聚诸王及大<br>臣于城内，移江夏王义恭住尚书下舍，义恭诸子住侍中下省。自永初元年以前，<br>相国府入斋、传教、给使，免军户，属南彭城薛县。劭下书，以中流起兵，当亲<br>率六师，观变江介，悉召下番将吏。加三吴太守军号，置佐领兵。四月，立妻殷<br>氏为皇后。世祖檄京邑曰：<br>夫运不常隆，代有莫大之衅。爰自上叶，或因多难以成福，或阶昏虐以兆乱，<br>咸由君臣义合，理悖恩离。故坚冰之遘，每钟浇末，未有以道御世，教化明厚，<br>而当枭镜反噬，难发天属者也。先帝圣德在位，功格区宇，明照万国，道洽无垠，<br>风之所被，荒隅变识；仁之所动，木石开心。而贼劭乘藉冢嫡，夙蒙宠树，正位<br>东朝，礼绝君后，凶慢之情，发于龆昪，猜忍之心，成于几立。贼浚险躁无行，<br>自幼而长，交相倚附，共逞奸回。<br>先旨以王室不造，家难亟结，故含蔽容隐，不彰其衅，训诱启告，冀能革音。<br>何悟狂慝不悛，同恶相济，肇乱巫蛊，终行弑逆，圣躬离荼毒之痛，社稷有翦坠<br>之哀，四海崩心，人神泣血，生民以来，未闻斯祸。奉讳惊号，肝脑涂地，烦冤<br>腷臆，容身无所。大将军、诸王幽间穷省，存亡未测。徐仆射、江尚书、袁左<br>率，皆当世标秀，一时忠贞，或正色立朝，或闻逆弗顺，并横分阶闼，悬首都市。<br>宗党夷灭，岂伊一姓，祸毒所流，未知其极。<br>昔周道告难，齐、晋勤王，汉历中圮，虚、牟立节，异姓末属，犹或亡躯，<br>况幕府职同昔人，义兼臣子。所以枕戈尝胆，苟全视息，志枭元凶，少雪仇耻。<br>今命冠军将军领谘议中直兵柳元景、宁朔将军领中直兵马文恭等，统劲卒三万，<br>风驰径造石头，分趋白下；辅国将军领谘议中直兵宗悫等，勒甲楯二万，征虏将<br>军领司马武昌内史沈庆之等，领壮勇五万，相寻就路；支军别统，或焚舟破釜，<br>步自姑孰；或迅楫芜湖，入据云阳。凡此诸帅，皆英果权奇，智略深赡，名震中<br>土，勋畅遐疆。幕府亲董精悍一十余万，授律枕戈，骆驿继迈。司徒睿哲渊谟，<br>赫然震发，征甲八州，电起荆郢；冠军将军臧质忠烈协举，雷动汉阴；冠军将军<br>朱修之诚节亮款，悉力请奋。荆、雍百万，稍次近涂，蜀、汉之卒，续已出境。<br>又安东将军诞、平西将军遵考、前抚军将军萧思话、征虏将军鲁爽、前宁朔将军<br>王玄谟，并密信俱到，不契同期，传檄三吴，驰军京邑，远近俱发，扬旍万里。<br>楼舰腾川，则沧江雾咽；锐甲赴野，则林薄摧根。谋臣智士，雄夫毅卒，畜志须<br>时，怀愤待用。先圣灵泽，结在民心，逆顺大数，冥发天理，无父之国，天下无<br>之。羽檄既驰，华素响会，以此众战，谁能抗御，以此义动，何往不捷！况逆丑<br>无亲，人鬼所背，计其同恶，不盈一旅，崇极群小，是与此周，哲人君子，必加<br>积忌。倾海注萤，颓山压卵，商、周之势，曾何足云。<br>诸君或奕世贞贤，身囗皇渥，或勋烈肺腑，休否攸同。拘逼凶势，俯眉寇手，<br>含愤茹戚，不可为心。大军近次，威声已接，便宜因变立功，洗雪滓累；若事有<br>不获，能背逆归顺，亦其次也；如有守迷遂往，党一凶类，刑兹无赦，戮及五宗。<br>赏罚之科，信如日月。原火一燎，异物同灰，幸求多福，无贻后悔。书到宣告，<br>咸使闻知。<br>劭自谓素习武事，语朝士曰：“卿等但助我理文书，勿措意戎陈。若有寇难，<br>吾当自出，唯恐贼虏不敢动尔。”司隶校尉殷冲掌综文符，左卫将军尹弘配衣军<br>旅，萧斌总众事，中外戒严。防守世祖子于侍中下省，南谯王义宣诸子于太仓空<br>屋。劭使浚与世祖书曰：“闻弟忽起狂檄，阻兵反噬，缙绅愤叹，义夫激怒。古<br>来陵上内侮，谁不夷灭，弟洞览坟籍，岂不斯具。今主上天纵英圣，灵武宏发，<br>自登宸极，威泽兼宣，人怀甘死之志，物竞舍生之节。弟蒙眷遇，著自少长，东<br>宫之欢，其来如昨，而信惑奸邪，忘兹恩友，此之不义，人鬼同疾。今水步诸军<br>悉已备办，上亲御六师，太保又乘钺临统，吾与乌羊，相寻即道。所以淹霆缓电<br>者，犹冀弟迷而知返尔。故略示怀，言不尽意，主上圣恩，每厚法师，今在殿内<br>住，想弟欲知消息，故及。”乌羊者，南平王铄；法师，世祖世子小名也。<br>劭欲杀三镇士庶家口，江夏王义恭、何尚之说之曰：“凡举大事者，不顾家<br>口。且多是驱逼，今忽诛其余累，正足坚彼意耳。”劭谓为然，乃下书一无所问。<br>使褚湛之戍石头，刘思考镇东府。浚及萧斌劝劭勒水军自上决战，若不尔，则保<br>据梁山。江夏王义恭虑义兵仓卒，船舫陋小，不宜水战。乃进策曰：“贼骏少年<br>未习军旅，远来疲弊，宜以逸待之。今远出梁山，则京都空弱，东军乘虚，容能<br>为患。若分力两赴，则兵散势离。不如养锐待期，坐而劝衅。”劭善其议，萧斌<br>厉色曰：“南中郎二十年少，业能建如此大事，岂复可量。三方同恶，势据上流，<br>沈庆之甚练军事，柳元景、宗悫屡尝立功。形势如此，实非小敌。唯宜及人情未<br>离，尚可决力一战。端坐台城，何由得久。主相咸无战意，此自天也。”劭不纳。<br>疑朝廷旧臣悉不为己用，厚接王罗汉、鲁秀，悉以兵事委之，多赐珍玩美色，以<br>悦其意。罗汉先为南平王铄右军参军，劭以其有将用，故以心膂委焉。或劝劭保<br>石头城者，劭曰：“昔人所以固石头，俟诸侯勤王尔。我若守此，谁当见救。唯<br>应力战决之，不然不克。”日日自出行军，慰劳将士，亲督都水治船舰，焚南岸，<br>驱百姓家悉渡水北。使有司奏立子伟之为皇太子，以褚湛之为后将军、丹阳尹，<br>置佐史，骠骑将军始兴王浚为侍中、中书监、司徒、录尚书六条事，中军将军南<br>平王铄为使持节、都督南兖兖青徐冀五州诸军事、征北将军、开府仪同三司、南<br>兖州刺史，新除左将军、丹阳尹建平王宏为散骑常侍、镇军将军、江州刺史。<br>庞秀之自石头先众南奔，人情由是大震。以征虏将军营道侯义綦即本号为湘<br>州刺史，辅国将军檀和之为西中郎将、雍州刺史。十九日，义军至新林，劭登石<br>头烽火楼望之。二十一日，义军至新亭。时鲁秀屯白石，劭召秀与王罗汉共屯朱<br>雀门。萧斌统步军，褚湛之统水军。二十二日，使萧斌率鲁秀、王罗汉等精兵万<br>人攻新亭垒，劭登朱雀门躬自督率，将士怀劭重赏，皆为之力战。将克，而秀敛<br>军遽止，为柳元景等所乘，故大败。劭又率腹心同恶自来攻垒，元景复破之；劭<br>走还朱雀门，萧斌臂为流矢所中。褚湛之携二子与檀和之同共归顺。劭骇惧，走<br>还台城。其夜，鲁秀又南奔。时江夏王义恭谋据石头，会劭已令浚及萧斌备守。<br>劭并焚京都军籍，置立郡县，悉属司隶为民。以前军将军、辅国将军王罗汉为左<br>卫将军，辅国如故，左军王正见为太子左卫率。二十五日，义恭单马南奔，自东<br>掖门出，于冶渚过淮。东掖门队主吴道兴是臧质门人，冶渚军主原稚孙是世祖故<br>史，义恭得免。劭遣骑追讨，骑至冶渚，义恭始得渡淮。义恭佐史义故二千余人，<br>随从南奔，多为追兵所杀。遣浚杀义恭诸子。以辇迎蒋侯神像于宫内，启颡乞恩，<br>拜为大司马，封钟山郡王，食邑万户，加节钺。苏侯为骠骑将军。使南平王铄为<br>祝文，罪状世祖。<br>加浚使持节、都督南徐会二州诸军事、领太子太傅、南徐州刺史，给班剑二<br>十人；征北将军、南兖州刺史南平王铄进号骠骑将军，与浚并录尚书事。二十七<br>日，临轩拜息伟之为太子，百官皆戎服，劭独衮衣。下书大赦天下，唯世祖、刘<br>义恭、义宣、诞不在原例，余党一无所问。先遣太保参军庾道、员外散骑侍郎朱<br>和之，又遣殿中将军燕钦东拒诞。五月，世祖所遣参军顾彬之及诞前军，并至曲<br>阿，与道相遇，与战，大破之。劭遣人焚烧都水西装及左尚方，决破柏岗方山埭<br>以绝东军。又悉以上守家之丁巷居者，缘淮竖舶船为楼，多设大弩。又使司隶治<br>中监琅邪郡事羊希栅断班渎、白石诸水口。于时男丁既尽，召妇女亲役。<br>其月三日，鲁秀等募勇士五百人攻大航，钩得一舶。王罗汉副杨恃德命使复<br>航，罗汉昏酣作伎，闻官军已渡，惊惧放仗归降。缘渚幢队，以次奔散，器仗鼓<br>盖，充塞街衢。是夜，劭闭守六门，于门内凿堑立栅，以露车为楼，城内沸乱，<br>无复纲纪。丹阳尹尹弘、前军将军孟宗嗣等下及将吏，并逾城出奔。劭使詹叔儿<br>烧辇及衮冕服。萧斌闻大航不守，惶窘不知所为，宣令所统，皆使解甲，自石头<br>遣息约诣阙请罪，寻戴白幡来降，即于军门伏诛。四日，太尉江夏王义恭登朱雀<br>门，总群帅，遣鲁秀、薛安都、程天祚等直趣宣阳门。劭军主徐兴祖、罗训、虞<br>丘要儿等率众来降。劭先遣龙骧将军陈叔儿东讨，事急，召还。是日，始入建阳<br>门，遥见官军，所领并弃仗走。劭腹心白直同诸逆先屯阊阖门外，并走还入殿。<br>天祚与安都副谭金因而乘之，即得俱入。安都及军主武念、宋越等相继进，臧质<br>大军从广莫门入，同会太极殿前，即斩太子左卫率王正见。建平、东海等七王并<br>号哭俱出。劭穿西垣入武库井中，队副高禽执之。浚率左右数十人，与南平王铄<br>于西明门出，俱共南奔。于越城遇江夏王义恭，浚下马曰：“南中郎今何所作？”<br>义恭曰：“四海无统，百司固请，上已俯顺群心，君临万国。”又曰：“虎头来<br>得无晚乎？”义恭曰：“殊当恨晚。”又曰：“故当不死耶？”义恭曰：“可诣<br>行阙请罪。”又曰：“未审犹能赐一职自效不？”义恭又曰：“此未可量。”勒<br>与俱归，于道斩首。<br>浚字休明，将产之夕，有鵩鸟鸣于屋上。元嘉十三年，年八岁，封始兴王。<br>十六年，都督湘州诸军事、后将军、湘州刺史。仍迁使持节、都督南豫豫司雍并<br>五州诸军事、南豫州刺史，将军如故。十七年，为扬州刺史，将军如故，置佐领<br>兵。十九年，罢府。二十一年，加散骑常侍，进号中军将军。<br>明年，浚上言：“所统吴兴郡，衿带重山，地多污泽，泉流归集，疏决迟壅，<br>时雨未过，已至漂没。或方春辍耕，或开秋沈稼，田家徒苦，防遏无方。彼邦奥<br>区，地沃民阜，一岁称稔，则穰被京城；时或水潦，由数郡为灾。顷年以来，俭<br>多丰寡，虽赈赉周给，倾耗国储，公私之弊，方在未已。州民姚峤比通便宜，以<br>为二吴、晋陵、义兴四郡，同注太湖，而松江沪渎壅噎不利，故处处涌溢，浸渍<br>成灾。欲从武康珝溪开漕谷湖，直出海口，一百余里，穿渠浛必无阂滞。自去<br>践行量度，二十许载。去十一年大水，已诣前刺史臣义康欲陈此计，即遣主簿盛<br>昙泰随峤周行，互生疑难，议遂寝息。既事关大利，宜加研尽，登遣议曹从事史<br>虞长孙与吴兴太守孔山士同共履行，准望地势，格评高下，其川源由历，莫不践<br>校，图画形便，详加算考，如所较量，决谓可立。寻四郡同患，非独吴兴，若此<br>浛获通，列邦蒙益。不有暂劳，无由永晏。然兴创事大，图始当难。今欲且开<br>小漕，观试流势，辄差乌程、武康、东迁三县近民，即时营作。若宜更增广，寻<br>更列言。昔郑国敌将，史起毕忠，一开其说，万世为利。峤之所建，虽侧刍荛，<br>如或非妄，庶几可立。”从之；功竟不立。<br>二十三年，给鼓吹一部。二十六年，出为使持节、都督南徐兖二州诸军事、<br>征北将军、开府仪同三司、南徐兖二州刺史，常侍如故。二十八年，遣浚率众城<br>瓜步山，解南兖州。三十年，徙都督荆雍益梁宁南北秦七州诸军事、卫将军、开<br>府仪同三司、荆州刺史、领护南蛮校尉，持节、常侍如故。<br>浚少好文籍，姿质端妍。母潘淑妃有盛宠，时六宫无主，潘专总内政。浚人<br>才既美，母又至爱，太祖甚留心。建平王宏、侍中王僧绰、中书侍郎蔡兴宗并以<br>文义往复。初，元皇后性忌，以潘氏见幸，遂以恚恨致崩，故劭深疾潘氏及浚。<br>浚虑将来受祸，乃曲意事劭，劭与之遂善。多有过失，屡为上所诘让，忧惧，乃<br>与劭共为巫蛊。及出镇京口，听将扬州文武二千人自随，优游外藩，甚为得意。<br>在外经年，又失南兖，于是复愿还朝。庐陵王绍以疾患解扬州，时江夏王义恭外<br>镇，浚谓州任自然归己，而上以授南谯王义宣，意甚不悦。乃因员外散骑侍郎徐<br>爰求镇江陵，又求助于尚书仆射徐湛之。而尚书令何尚之等咸谓浚太子次弟，不<br>宜远出。上以上流之重，宜有至亲，故以授浚。时浚入朝，遣还京，为行留处分。<br>至京数日而巫蛊事发，时二十九年七月也。上惋叹弥日，谓潘淑妃曰：“太子图<br>富贵，更是一理。虎头复如北，非复思虑所及。汝母子岂可一日无我耶！”浚小<br>名虎头。使左右朱法瑜密责让浚，辞甚哀切，并赐书曰：“鹦鹉事想汝已闻，汝<br>亦何至迷惑乃尔。且沈怀远何人，其讵能为汝隐此耶？故使法瑜口宣，投笔惋慨。”<br>浚惭惧，不知所答。浚还京，本暂去，上怒，不听归。其年十二月，中书侍郎蔡<br>兴宗问建平王宏曰：“岁无复几，征北何当至？”宏叹息良久曰：“年内何必还。”<br>在京以沈怀远为长流参军，每夕辄开便门为微行。上闻，杀其嬖人杨承先。明年<br>正月，荆州事方行，二月，浚还朝。十四日，临轩受拜。其日，藏严道育事发，<br>明旦浚入谢，上容色非常。其夕，即加诘问，浚唯谢罪而已。潘淑妃抱持浚，泣<br>涕谓曰：“汝始咒诅事发，犹冀刻己思愆，何意忽藏严道育耶？上责汝深，至我<br>叩头乞恩，意永不释。今日用活何为，可送药来，当先自取尽，不忍见汝祸败。”<br>浚奋衣而去，曰：“天下事寻自当判，愿小宽忧煎，必不上累。”<br>劭入弑之旦，浚在西州，府舍人朱法瑜奔告浚曰：“台内叫唤，宫门皆闭，<br>道上传太子反，未测祸变所至。”浚阳惊曰：“今当奈何？”法瑜劝入据石头。<br>浚未得劭信，不知事之济不，骚扰未知所为。将军王庆曰：“今宫内有变，未知<br>主上安危，预在臣子。当投袂赴难。凭城自守，非臣节也。”浚不听，乃从南门<br>出，径向石头，文武从者千余人。时南平王铄守石头，兵士亦千余人。俄而劭遣<br>张超之驰马召浚，浚屏人问状，即戎服乘马而去。朱法瑜固止浚，浚不从。出至<br>中门，王庆又谏曰：“太子反逆，天下怨愤。明公但当坚闭城门，坐食积粟，不<br>过三日，凶党自离。公情事如此，今岂宜去。”浚曰：“皇太子令，敢有复言者<br>斩！”既入，见劭，劝杀荀赤松等。劭谓浚曰：“潘淑妃遂为乱兵所害。”浚曰：<br>“此是下情由来所愿。”其悖逆乃如此。<br>及劭将败，劝劭入海，辇珍宝缯帛下船，与劭书曰：“船故未至，今晚期当<br>于此下物令毕，愿速敕谢赐出船舰。尼已入台，愿与之明日决也。臣犹谓车驾应<br>出此，不尔无以镇物情。”人情离散，故行计不果。浚书所云尼，即严道育也。<br>及劭入井，高禽于井中牵出之。劭问禽曰：“天子何在？”禽曰：“至尊近在新<br>亭。”将劭至殿前，臧质见之恸哭，劭曰：“天地所不覆载，丈人何为见哭。”<br>质因辨其逆状，答曰：“先朝当见枉废，不能作狱中囚，问计于萧斌，斌见劝如<br>此。”又语质曰：“可得为启，乞远徙不？”质答曰：“主上近在航南，自当有<br>处分。”缚劭于马上，防送军门。既至牙下，据鞍顾望，太尉江夏王义恭与诸王<br>皆共临视之。义恭诘劭曰：“我背逆归顺，有何大罪，顿杀我家十二儿？”劭答<br>曰：“杀诸弟，此事负阿父。”江湛妻庾氏乘车骂之，庞秀之亦加诮让，劭厉声<br>曰：“汝辈复何烦尔！”先杀其四子，谓南平王铄曰：“此何有哉。”乃斩劭于<br>牙下。临刑叹曰：“不图宗室一至于此。”<br>劭、浚及劭四子伟之、迪之、彬之、其一未有名；浚三子长文、长仁、长道，<br>并枭首大航，暴尸于市。劭妻殷氏赐死于廷尉，临死，谓狱丞江恪曰：“汝家骨<br>肉相残害，何以枉杀天下无罪人。”恪曰：“受拜皇后，非罪而何？”殷氏曰：<br>“此权时尔，当以鹦鹉为后也。”浚妻褚氏，丹阳尹湛之女，湛之南奔之始，即<br>见离绝，故免于诛。其余子女妾媵，并于狱赐死。投劭、浚尸首于江，其余同逆，<br>及王罗汉等，皆伏诛。张超之闻兵入，遂走至合殿故基，正于御床之所，为乱兵<br>所杀。割肠刳心，脔剖其肉，诸将生啖之，焚其头骨。当时不见传国玺，问劭，<br>云：“在严道育处。”就取得之。道育、鹦鹉并都街鞭杀，于石头四望山下焚其<br>尸，扬灰于江。毁劭东宫所住斋，污潴其处。<br>封高禽新阳县男，食邑三百户。追赠潘淑妃长宁园夫人，置守冢。伪司隶校<br>尉殷冲，丹阳尹尹弘，并赐死。冲为劭草立符文，又妃叔父也。弘二月二十一日<br>平旦入直，至西掖门，闻宫中有变，率城内御兵至阁道下。及闻劭入，惶怖通启，<br>求受处分，又为劭简配兵士，尽其心力。弘，天水冀人，司州刺史冲弟也。为太<br>祖所委任。元嘉中，历太子左右卫率、左右卫将军，囗人官爵高下，皆以委之。<br>史臣曰：甚矣哉，宋氏之家难也。自赫胥以降，立号皇王，统天南面，未闻<br>斯祸。唯荆、莒二国，弃夏即戎，武灵胡服，亦背华典，戕贼之衅，事起肌肤，<br>而因心之重，独止此代。难兴天属，秽流床笫，爱敬之道，顿灭一时，生民得无<br>左衽，亦为幸矣！<br><hr>
