<h4>《史部·宋书·卷七十二  列传第三十二》<b class="x">作者：沈约</b></h4>
<br>◎文九王<br>文帝十九男：元皇后生劭，潘淑妃生浚，路淑媛生孝武帝，吴淑仪生南平王<br>铄，高修仪生庐陵昭王绍，殷修华生竟陵王诞，曹婕妤生建平宣简王宏，陈修容<br>生东海王祎，谢容华生晋熙王昶，江修仪生武昌王浑，沈婕妤生明帝，杨修仪生<br>建安王休仁，邢美人生晋平王休祐，蔡美人生海陵王休茂，董美人生鄱阳哀王休<br>业，颜美人生临庆冲王休倩，陈美人生新野怀王夷父，荀美人生桂阳王休范，罗<br>美人生巴陵哀王休若。劭、浚、诞、祎、浑、休茂、休范别有传。绍出继庐陵孝<br>献王义真。<br>南平穆王铄，字休玄，文帝第四子也。元嘉十七年，都督湘州诸军事、冠军<br>将军、湘州刺史，不之镇，领石头戍事。二十二年，迁使持节、都督南豫、豫、<br>司、雍、秦、并六州诸军事、南豫州刺史。时太祖方事外略，乃罢南豫并寿阳，<br>即以铄为豫州刺史，寻领安蛮校尉，给鼓吹一部。二十六年，进号平西将军，让<br>不拜。<br>索虏大帅托跋焘南侵陈、颍，遂围汝南悬瓠城。行汝南太守陈宪保城自固，<br>贼昼夜攻围之，宪且守且战，矢石无时不交。虏多作高楼，施弩以射城内，飞矢<br>雨下，城中负户以汲。又毁佛浮图，取金像以为大钩，施之冲车端，以牵楼堞。<br>城内有一沙门，颇有机思，辄设奇以应之。贼多作虾蟆车以填堑，肉薄攻城。宪<br>督厉将士，固女墙而战。贼之死者，尸与城等，遂登尸以陵城，短兵相接；宪锐<br>气愈奋，战士无不一当百，杀伤万计，汝水为之不流。相拒四十余日，铄遣安蛮<br>司马刘康祖与宁朔将军臧质救之，虏烧攻具走。<br>二十七年，大举北伐，诸蕃并出师。铄遣中兵参军胡盛之出汝南、上蔡，向<br>长社，长社戍主鲁爽委城奔走。即克长社，遣幢主王阳儿、张略等进据小索。伪<br>豫州刺史仆兰于大索率步骑二千攻阳儿，阳儿击大破之。到坦之等进向大索，劳<br>杨氏郑德玄、张和各起义以应坦之，仆兰奔虎牢。会王阳儿等至，即据大索，因<br>向虎牢，铄又遣安蛮司马刘康祖继坦之。虏永昌王宜勤仁库真救虎牢，坦之败走。<br>虏乘胜径进，于尉氏津逢康祖，康祖战败见杀。贼进胁寿阳，因东过与焘会于江<br>上。<br>二十八年夏，虏荆州刺史鲁爽及弟秀等，率部曲诣铄归顺。其年七月，铄所<br>生吴淑仪薨，铄归京师，葬毕，还摄本任。时江夏王义恭领南兖州刺史，镇盱眙。<br>丁母忧，还京师。上以兖土雕荒，罢南兖并南徐州，当别置淮南都督住盱眙，开<br>创屯田，应接远近，欲以授铄。既而改授散骑常侍、抚军将军，领兵戍石头。<br>元凶弑立，以为中军将军，护军、常侍如故。世祖入讨，劭屯兵京邑，使铄<br>巡行抚劳。劭还立南兖，以铄为使持节、都督南兖、徐、兖、青、冀、幽六州诸<br>军事、征北将军、开府仪同三司、南兖州刺史，常侍如故。柳元景至新亭，劭亲<br>自攻之，挟铄自随。江夏王义恭南奔，使铄守东府，以腹心防之。进授侍中、骠<br>骑将军、录尚书事，余如故。劭迎蒋侯神于宫内，疏世祖年讳，厌祝祈请，假授<br>位号，使铄造策文。及义军入宫，铄与浚俱归世祖，浚即伏法，上迎铄入营。当<br>时仓卒失国玺，事宁，更铸给之。进侍中、司空，领兵置佐，以国哀未阕，让侍<br>中。<br>铄素不推事世祖，又为元凶所任，上乃以药内食中毒杀之，时年二十三，追<br>赠侍中、司徒。三子：敬猷、敬渊、敬先。敬猷嗣，官至黄门郎。敬渊初封南安<br>县侯，官至后军将军。敬先继庐陵王绍。前废帝景和末，召铄妃江氏入宫，使左<br>右于前逼迫之，江氏不受命。谓曰：“若不从，当杀汝三子。”江氏犹不肯。于<br>是遣使于第杀敬猷、敬渊、敬先，鞭江氏一百。其夕废帝亦殒。太宗即位，追赠<br>敬猷侍中，谥曰怀王。追赠敬渊黄门侍郎，谥曰悼侯。改封孝武帝第十八子临贺<br>王子产字孝仁为南平王，继铄后，未拜，被杀。泰始五年，立晋平王休祐第七子<br>宣曜为南平王继铄。休祐死，宣曜被废还本。后废帝元徽元年，立衡阳恭王嶷第<br>二子伯玉为南平王继铄，后官至给事中。升明二年，谋反诛，国除。<br>建平宣简王宏，字休度，文帝第七子也。早丧母。元嘉二十一年，年十一，<br>封建平王，食邑二千户。少而闲素，笃好文籍。太祖宠爱殊常，为立第于鸡笼山，<br>尽山水之美。建平国职，高他国一阶。二十四年，为中护军，领石头戍事。出为<br>征虏将军、江州刺史。二十八年，征为中书令，领骁骑将军。元凶弑立，以宏为<br>左将军、丹阳尹。又以为散骑常侍、镇军将军、江州刺史。世祖入讨，劭录宏殿<br>内。世祖先尝以一手板与宏，宏遣左右亲信周法道赍手板诣世祖。事平，以为尚<br>书左仆射，使奉迎太后，还加中军将军，中书监，仆射如故。臧质为逆，宏以仗<br>士五十人入六门。<br>为人谦俭周慎，礼贤接士，明晓政事，上甚信仗之。时普责百官谠言，宏议<br>曰：<br>臣闻建国之道咸殊，兴王之政不一。至于开谏致宁，防口取祸，固前王同轨，<br>后主共则。秦、殷之败，语戮刺亡；周、汉之盛，谤升箴显。陛下以至德神临，<br>垂精思治，进儒礼而崇宽教，哀狱法而黜严刑，表忠行而举贞节，辟处士而求贤<br>异，修废官而出滞赏，撤天膳而重农食，禁贵游而弛榷酤，通山泽而易关梁，固<br>已海内仰道，天下知德。今复开不讳之涂，奖直辞之路，四海希风，普天幸甚。<br>举蒙采问，敢不悉心，谨条鄙见，置陈如左。辞理违谬，伏用震詟。<br>夫用兵之道，自古所慎。顷干戈未戢，战备宜修，而卒不素练，兵非夙习。<br>且戎卫之职，多非其才，或以资厚素加，或以禄薄带帖，或宠由权门，恩自私假，<br>既无将领，虚尸荣禄。至于边城举燧，羽驿交驰，而望其擐甲推锋，立功阃外，<br>譬缘木求鱼，不可得矣。常谓临难命师，皆出仓卒，驱乌合之众，隶造次之主，<br>貌疏情乖，有若胡、越，岂能使其同力，拔危济难！故奔北相望，覆败继有。<br>今欲改选将校，皆得其人，分台见将，各以配给，领、护二军，为其总统。<br>令抚养士卒，使恩信先加，农隙校猎，以习其事，三令五申，以齐其心，使动止<br>应规，进退中律，然后畜锐观衅，因时而动，摧敌陷坚，折冲于外。孙子曰：<br>“视卒如赤子，故可与之共死。”所以张弮效争先之心，吮痈致必尽之命，岂不<br>由恩著者士轻其生，令明者卒毕其力。考心迹事，如或有在，妄陈肤知，追惧乖<br>谬。<br>转尚书令，加散骑常侍，将军如故；给鼓吹一部，寻进号卫将军，中书监、<br>尚书令如故。<br>宏少而多病，大明二年疾动，求解尚书令，以本号开府仪同三司，加散骑常<br>侍，中书监如故。未拜，其年薨，时年二十五。追赠侍中、司徒，中书监如故，<br>给班剑二十人。上痛悼甚至，每朔望辄出临灵，自为墓志铭并序。与东扬州刺史<br>颜竣诏曰：“宏夙情业尚，素心令绩，虽年未及壮，愿言兼申。谓天道可倚，辅<br>仁无妄，虽寝患淹时，虑不至祸。岂图祐善虚设，一旦永谢，惊惋摧恸，五内交<br>殒。平生未远，举目如昨，而赏对游娱，缅同千载，哀酷缠绵，实增痛切。卿情<br>均休戚，重以周旋，乖拆少时，奄成今古，闻问伤惋，当何可言。”五年，益诸<br>弟国各千户，先薨者不在其例，唯宏追益。<br>子景素，少爱文义，有父风。大明四年，为宁朔将军、南济阴太守，徙历阳、<br>南谯二郡太守，将军如故。中书侍郎，不拜。监南豫、豫二州诸军事、辅国将军、<br>南豫州刺史，又不拜。太宗初，太子中庶子，领步兵校尉，太子左卫率，加给事<br>中，冠军将军、南兖州刺史，丹阳尹，吴兴太守，使持节、监湘州诸军事、湘州<br>刺史，将军并如故。进号左将军。泰始六年，都督荆、湘、雍、益、梁、宁、南<br>北秦八州诸军事、左将军、荆州刺史，持节如故。征为散骑常侍、后将军、太常，<br>未拜。授使持节、都督南徐、南兖、兖、徐、青、冀六州诸军事、镇军将军、南<br>徐州刺史。桂阳王休范为逆，景素虽纂集兵众，以赴朝廷为名，而阴怀两端。及<br>事平，进号镇北将军。齐王为南兖州，景素解都督。<br>时太祖诸子尽殂，众孙唯景素为长，建安王休祐诸子并废徙，无在朝者。景<br>素好文章书籍，招集才义之士，倾身礼接，以收名誉。由是朝野翕然，莫不属意<br>焉。而后废帝狂凶失道，内外皆谓景素宜当神器，唯废帝所生陈氏亲戚疾忌之。<br>而杨运长、阮佃夫并太宗旧隶，贪幼少以久其权，虑景素立，不见容于长主，深<br>相忌惮。元徽三年，景素防阁将军王季符失景素旨，怨恨，因单骑奔京邑，告运<br>长、佃夫云“景素欲反”。运长等便欲遣军讨之，齐王及卫将军袁粲以下并保持<br>之，谓为不然也。景素亦驰遣世子延龄还都，具自申理。运长等乃徙季符于梁州，<br>又夺景素征北将军、开府仪同三司。<br>自是废帝狂悖日甚，朝野并属心景素，陈氏及运长等弥相猜疑。景素因此稍<br>为自防之计，与司马庐江何季穆、录事参军陈郡殷沵、记室参军济阳蔡履、中<br>兵参军略阳垣庆延、左右贺文超等谋之。以参军沈颙、毋丘文子、左暄、州西曹<br>王潭等为爪牙。季穆荐从弟豫之为参军。景素遣豫之、潭、文超等去来京邑，多<br>与金帛，要结才力之士。由是冠军将军黄回、游击将军高道庆、辅国将军曹欣之、<br>前军韩道清、长水校尉郭兰之、羽林监垣祗祖，并皆响附，其余武人失职不得志<br>者，莫不归之。<br>时废帝单马独出，游走郊野，曹欣之谋据石头，韩道清、郭兰之欲说齐王使<br>同，若不回者图之。候废帝出行，因众作难，事克奉景素。景素每禁驻之，未欲<br>匆匆举动。运长密遣伧人周天赐伪投景素，劝为异计；景素知为运长所遣，即斩<br>之，遣司马孙谦送首还台。<br>元徽四年七月，垣祗祖率数百人奔景素，云京邑已溃乱，劝令速入。景素信<br>之，即便举兵，负戈至者数千人。运长等常疑景素有异志，及闻祗祖叛走，便纂<br>严备办。齐王出屯玄武湖，冠军将军任农夫、黄回、左军将军李安民各领步军，<br>右军将军张保率水军，并北讨。冠军将军、南豫州刺史段佛荣为都统，其余众军<br>相继进。冠军将军齐王世子镇东府城。齐王知黄回有异图，故使安民、佛荣俱行<br>以防之。<br>景素欲断据竹里，以拒台军。垣庆延、祗祖、沈颙等曰：“今天时旱热，台<br>军远来疲困，引之使至，以逸待劳，可一战而克也。”殷沵等固争不能。农夫<br>等既至，放火烧市邑，而垣庆延等各相顾望，并无斗志。景素本乏威略，恇扰<br>不知所为。时张保水军泊西渚，景素左右勇士数十人，并荆楚快手，自相要结，<br>击水军，应时摧陷，斩张保，而诸将不相应赴，复为台军所破。台军既薄城池，<br>颙先众叛走，垣祗祖次之，其余诸军相系奔败。左暄骁果有胆力，欲为景素尽节，<br>而所配兵力甚弱，犹力战不退，于万岁楼下横射台军，不能禁，然后退散。右卫<br>殿中将军张倪奴、前军将军周盘龙攻陷京城，倪奴禽景素斩之，时年二十五，即<br>葬京口。垣庆延、祗祖、左暄、贺文超并伏诛；殷沵、蔡履徙梁州；何季穆先<br>迁官，故不及祸；其余皆逃亡，值赦得免。<br>景素即败，曹欣之反告韩道清、郭兰之之谋，道清等并诛。黄回、高道庆等，<br>齐王抚之如旧。景素子延龄及二少子，并从诛。其年冬，封长沙成王义欣子勰第<br>三子恬为秭归县侯，食邑千户，继宏后。顺帝升明二年，卒，国除。张倪奴以禽<br>景素功，封筑阳县侯，食邑千户。<br>景素败后，故记室参军王螭、故主簿何昌禹并上书讼景素之冤。齐受禅，建<br>元初，故景素秀才刘琎又上书曰：<br>臣闻曾子孝于其亲而沈乎水，介生忠于其主而焚于火，何则？仁也不必可依，<br>信也不必可恃。昔者墨翟议云梯于荆台之下，宋人逐之；夷叔为卫军隐难于晋，<br>公子殪之；李牧北逝强胡之旗，南拒全秦之卒；赵王不图其功，赐以利剑；陈蕃<br>白首固义，忘生事主；汉灵不明其忠，卒被刑戮。彼数子者，皆身栖青云之上，<br>而困于泥尘之里，诚以危行不容于衰世，孤立聚尤于众人，加谗谄蛆蛊其中，谤<br>隙蜂飞而至故也。臣闻浸润之行，骨肉离绝，疑似一至，君臣易心，此中山所以<br>歔欷奏乐，孟博所以慷慨囊头者也。臣每惟故举将宋建平王之祸，悲彻骨髓，气<br>凝霜霰。今璇鼎启运，人神改物，生罪尚宥，死冤必申。臣诚不忍王之负谤而不<br>雪，故敢明言其理。<br>臣闻孝悌为志者，不以犯上，曾子不逆薪而爨，知其不为暴也；秦仁获麑，<br>知其可为傅也。臣闻王之事献太妃也，朝夕不违养，甘苦不见色。帐下进珍馔，<br>太妃未食，王投箸辍饭。太妃起居有不安，王傍行蓬发。臣闻求忠臣者于孝子之<br>门，安有孝如王而不忠者乎？其可明一也。<br>当泰始、元徽中，王公贵人无谒景宁陵者，王独抗情而行，不以趋时舍义，<br>出镇入朝，必俯拜陵所。王尚不弃先君，岂背今君乎？其可明二也。<br>王博闻而容众，与谏而爱士，与人言呴呴若有伤。闻人之善，誉而进之；见<br>人之恶，掩而诲之。李蔚之，蓬庐之寒素也，王枉驾而讯之；何季穆等，宣简王<br>之旧也，王提挈以升之。王虚己以厚天下之士，尚不欲伤一人之心，何乃亲戚图<br>相菹脍乎？其可明三也。<br>臣昔以法曹参军，奉讯于听朝之末。王每断狱，降声辞，和颜色，以待士女<br>之讼。时见夏伯以童子缧絷，王怆然改貌，用不加刑。徐州尝岁饥，王散秩粟俸<br>帛，以断民之乏。蠲理冤疑，咸息徭务，所在皆有爱于民。臣闻善人，国之纪也。<br>安有仁于民庶，而虐其宗国者乎？其可明四也。<br>王修身洁行，言无近杂，内去声酌之娱，外无田弋之好。每所临践，不加穿<br>筑，直卫不繁，第宅无改。荆州高斋，刻楹柏构，王废而不处。昔朝廷欲赐王东<br>陵甲第，又辞而不当。两宫所遗珍玩，尘于笥箧。无它嬖私，不耽内宠，姬嫱数<br>人，皆诏令所赐。王身食不逾一肉，器用瓦素，时有献镂玉器，王顾谓何昌宇曰：<br>“我持此安所用哉？”乃谢而反之。王恭己蹈义若此。其可明五也。<br>王之在荆州也，时献太妃初薨，宋明帝新弃天下，京畿诸王又相继非命，王<br>乃征入为太常，楚下人士并劝勿下，王谓：“为臣而距先皇之命，不忠；为子不<br>奉亲之窀穸，不孝。”于是弃西州之重，而匍伏北阙。王若志欲倔强，便应高枕<br>江汉，何为屈折而受制于人乎？其可明六也。<br>王名高海内，义重太山，耆幼怀仁，士庶慕德。故从昏者忌明，同枉者毁正，<br>搦弦为钩，张一作百，行坐欬嚏，皆生风尘。会王季符负罪流谤，事会谗人之心，<br>权丑相扇，鸱枭奋翼。王虽遘愍离凶，而诚分弥款，散情中孚，挥斥满素。虞玩<br>之衔使归旋，世子入质京邑，续解徐州，请身东第，后求会稽，降阶外抚。虞玩、<br>殷焕实为诠译，诚心殷勤，备留圣听。王若侜张跋扈，何事若斯？其可明七也。<br>自是以后，日同殊论，苍梧之衰德既彰，群小之奸慝弥广，下盈其毒，上不<br>可依。时长王并见诛锄，公卿如蹈虎尾，众人翕翕，莫不注仰于王。厢阁诸人，<br>同谋异志，王心不从利，忠不背本，执周天赐而斩之，以距王宜与等，遣司马孙<br>谦归款朝廷。王若欲拟非觊，宁当如此乎？其可明八也。<br>又是年五月以后，道路皆谓阮佃夫等欲潜图宫禁，因兵北袭，而黄回、高道<br>庆等传构其事，武人奖乱，更相恐胁。至六月而京师征赋车徒，将讲众北垒，都<br>鄙疑骇，佥言衅作。垣祗祖因民情嚣荡，扬声北奔，绐辞惑众，穷乱极祸。会州<br>人自都还，说：“掖门已闭，殊不知台中安不？”王既素籍异论，谓为信然，收<br>率疲弱，志在投散，冰炭在怀，但恐迟后。何图兵以顺出，翻为逆动乎？夫往来<br>之人，喧哗幻惑，皆出辇毂，非从徐州起也。且台以六月晦夜无何呼北兵已至，<br>皆登陴抽刃，而朱方七月朔犹缓带从容，其晚闻京都变乱，始乃鸠兵简甲耳。王<br>岂先造祸哉！其可明九也。<br>王闻京室有难，坐不安，食不甘，言及太后，未尝不交巾掩泣。又临危之际，<br>抚楹而叹曰：“吾恐三才于斯绝矣。”兹岂不诚在本朝，以天下为忧乎？自非深<br>忠远概，孰能身灭之不恤，独眷眷国家安危哉？其可明十也。<br>夫王起兵之日，止在匡救昏难，放殛奸盗，非它故也。请较言之。当时君臣<br>之道，治乱云何？杨运长、阮佃夫为有罪邪？为无罪邪？若其无罪，何故为戮？<br>若其有罪，讨之何辜？王岂不知君亲之无将乎？顾以救火之家，岂遑先白丈人，<br>非不恭也，徒以运属陵丧，智力无所用之，蹉跌倾覆，此乃时也，岂谓反乎？果<br>然今日王亡，明日宋亡，王何负于社稷，何愧于天下哉！<br>臣闻武王克商，未及下车，而封王子之墓；汉高定天下，过大梁，蹑燕、代，<br>修信陵之祀，存望诸之裔；晋世受命，亦追王凌之冤，而诏其孙为郎。夫比干，<br>殷辛之罪人也；无忌，魏之疑臣也；乐毅，燕之逃将也；彦云，齐之贼而晋害也。<br>适逢圣明之君，革运创制，昭功诚，荡嫌怨，清议以天下之善也。或殊世而相明，<br>故四贤咸济其令问，三后驰光于万叶，君子荣其辉，小人服其义。<br>今陛下尊英雄之高轨，振逸世之奇声，何至仍衰世之异议，以掩贤人之名哉！<br>若王之中外不明，终始慆德，臣惧方今之人，不复为善矣。且世之兴衰，何代<br>无有，今齐苗裔万世之后，其能无污隆乎？苟前良可废，何以劝后之能者。伏愿<br>上同周、汉、西晋之如彼，下为来胤垂范之如此。傥能降明诏，笺枉道，使往王<br>得洗谤议，拯冥魂，赐以王礼反葬，则民之从义，犹若回风之卷草也。臣闻鹳鸣<br>皋垤，则降阴吐雨；腾蛇耸跃，而沈云郁冥。但伤臣言轻落毛，身如横芥，神高<br>听邈，终焉莫省，直欲内不负心，庶将来知王之意耳。<br>又不省。至今上即位，乃下诏曰：“宋建平王刘景素，名父之子，少敦清尚。<br>虽末路失图，而原心有本。年流运改，宜弘优泽，可听以王礼还葬旧墓。”<br>晋熙王昶，字休道，文帝第九子也。元嘉二十二年，年十岁，封义阳王，食<br>邑二千户。二十七年，为辅国将军、南彭城、下邳二郡太守。元凶弑立，加散骑<br>常侍。世祖践祚，迁太常，出为东中郎将、会稽太守，寻监会稽、东阳、临海、<br>永嘉、新安五郡诸军事。孝建元年，立东扬州，拜昶为刺史，东中郎将如故，进<br>号后将军。<br>大明元年，征为秘书监，领骁骑将军，加散骑常侍，迁中军将军、南彭城、<br>下邳二郡太守。又出为都督江州、郢州之西阳、豫州之新蔡、晋熙三郡诸军事、<br>前将军、江州刺史。三年，征为护军将军，给鼓吹一部，增邑千户。转中书令，<br>中军将军，寻以本号开府仪同三司，加散骑常侍，太常。从世祖南巡，坐斥皇太<br>后龙舟，免开府，寻又以加授。前废帝即位，出为使持节、都督徐、兖、南兖、<br>青、冀、幽六州、豫州之梁郡诸军事、征北将军、徐州刺史，加散骑常侍，开府<br>如故。<br>昶轻吵褊急，不能祗事世祖，大明中常被嫌责；民间喧然，常云昶当有异志。<br>永光、景和中，此声转甚。废帝既诛群公，弥纵狂悖，常语左右曰：“我即大位<br>来，遂未尝戒严，使人邑邑。”江夏王义恭诛后，昶表入朝，遣典签蘧法生衔使。<br>帝谓法生曰：“义阳与太宰谋反，我正欲讨之，今知求还，甚善。”又屡诘问法<br>生：“义阳谋反，何故不启？”法生惧祸，叛走还彭城。帝因此北讨，亲率众过<br>江。法生既至，昶即聚众起兵。统内诸郡，并不受命，斩昶使。将佐文武，悉怀<br>异心。昶知其不捷，乃夜与数十骑开门北奔索虏，弃母妻，唯携爱妾一人，作丈<br>夫服，亦骑马自随。昶家还都，二妾各生一子。时太宗已即位，名长者曰思远，<br>小者曰怀远，寻并卒。追封怀远为池阳县侯，食邑千户。<br>泰始六年，以第六皇子燮字仲绥继昶，改昶封为晋熙王。燮袭爵，食邑三千<br>户。太宗既以燮继昶，乃下诏曰：“夫虎狼护子，猴猨负孙，毒性薄情，亦有<br>仁爱，故识念气类，尚均群品，况在人伦，可忘天属。晋熙太妃谢氏，沈刻无亲，<br>物理罕比，征北公虽孝道无替，而遭此不慈，自少及长，阙恩鞠之囗，乃至休否<br>莫关，寒温不访，晨昏屏塞，定省靡因。事无违忤，动致诮责，毒句发口，人所<br>难闻，加恶备苦，过于仇隙，遂事愤于宗姻，义伤于行路。公故妃郗氏，妇礼无<br>违，逢此严酷，遂以忧卒，用夭盛年。又谢氏食则丰珍，衣则文丽，奉己之余，<br>播覃群下；而诸孙纩不温体，食不充饥，付于姆妳之手，纵以任军之路。遇其<br>所生，弃若粪土，繿缕比于重囚，穷困过于下使。诚皇规方远，沙塞将一，公<br>修短不讳，亦难豫图。兼妾女累弱，一第领主，防闲之道，人理斯急。朕所以诏<br>第六子燮奉公为胤，欲以毗整一门，为公继绍。但谢氏待骨肉至亲，尚相弃蔑，<br>况以义合，免苦为难。患萌防渐，危机须断，便可还其本家，削绝蕃秩。”先是，<br>改谢氏为射氏。<br>时主幼时艰，宗室寡弱。元徽元年，燮年四岁，以为使持节、监郢州、豫州<br>之西阳、司州之义阳二郡诸军事、征虏将军、郢州刺史，以黄门郎王奂为长史，<br>总府州之任。明年，太尉、江州刺史桂阳王休范举兵逼朝廷，燮遣中兵参军冯景<br>祖袭寻阳，休范留中兵参军毛惠连、州别驾程罕之居守，开门诣景祖降。进燮号<br>安西将军，加督江州诸军事，复昶所生谢氏为晋熙国太妃。四年，又进燮镇西将<br>军，加鼓吹一部。<br>顺帝即位，征为使持节、都督扬、南徐二州诸军事、抚军将军、扬州刺史。<br>先是，齐世子为燮安西长史，行府州事，时亦被征为左卫将军，与燮俱下。会荆<br>州刺史沈攸之举兵反，世子因奉燮镇寻阳之盆城，据中流，为内外形援。攸之平，<br>燮还京邑。齐王为南徐州，燮解督南徐，进督南豫、江州诸军事，进号中军将军、<br>开府仪同三司，迁司徒。齐受禅，解司徒，降封阴安县侯，食邑千五百户。谋反，<br>赐死。<br>始安王休仁，文帝第十二子也。元嘉二十九年，年十岁，立为建安王，食邑<br>二千户。孝建三年，为秘书监，领步兵校尉。寻都督南兖、徐二州诸军事、冠军<br>将军、南兖州刺史。大明元年，入为侍中，领右军将军。四年，出为湘州刺史，<br>加散骑常侍，加号平南将军。八年，迁使持节、督江州、南豫州之晋熙、新蔡、<br>郢州之西阳三郡诸军事、安南将军、江州刺史。未拜，徙为散骑常侍、太常，又<br>不拜。仍为护军将军，常侍如故。<br>前废帝永光元年，迁领军将军。常侍如故。景和元年，又迁使持节、都督雍、<br>梁、南北秦四州诸军事、安西将军、宁蛮校尉、雍州刺史，未之任，留为散骑常<br>侍、护军将军，又加特进、左光禄大夫，给鼓吹一部。<br>时废帝狂悖无道，诛害群公，忌惮诸父，并囚之殿内，殴捶凌曳，无复人理。<br>休仁及太宗、山阳王休祐，形体并肥壮，帝乃以竹笼盛而称之，以太宗尤肥，号<br>为“猪王”，号休仁为“杀王”，休祐为“贼王”。以三王年长，尤所畏惮，故<br>常录以自近，不离左右。东海王祎凡劣，号为“驴王”，桂阳王休范、巴陵王休<br>若年少，故并得从容。尝以木槽盛饭，内诸杂食，搅令和合，掘地为坑阱，实之<br>以泥水，裸太宗内坑中，和槽食置前，令太宗以口就槽中食，用之为欢笑。欲害<br>太宗及休仁、休祐前后以十数，休仁多计数，每以笑调佞谀悦之，故得推迁。常<br>于休仁前使左右淫逼休仁所生杨太妃，左右并不得已顺命，以至右卫将军刘道隆，<br>道隆欢以奉旨，尽诸丑状。时廷尉刘矇妾孕，临月，迎入后宫，冀其生男，欲<br>立为太子。太宗尝忤旨，帝怒，乃裸之，缚其手脚，以杖贯手脚内，使人担付太<br>官，曰：“即日屠猪。”休仁笑谓帝曰：“猪今日未应死。”帝问其故，休仁曰：<br>“待皇太子生，杀猪取其肝肺。”帝意乃解，曰：“且付廷尉。”一宿出之。<br>帝将南游荆、湘二州，明旦欲杀诸父便发。其夕，太宗克定祸难，殒帝于华<br>林园。休仁即日推崇太宗，便执臣礼。明旦，休仁出住东府。时南平，庐陵敬猷<br>兄弟，为废帝所害，犹未殡殓，休仁、休祐同载临之，开帷欢笑，奏鼓吹往反，<br>时人咸非焉。<br>先是，废帝进休仁为骠骑大将军、开府仪同三司，常侍如故。未拜，太宗令<br>书以为使持节、侍中、都督扬、南徐二州诸军事、司徒、尚书令、扬州刺史，加<br>班剑二十人，给三望十五乘。时刘道隆为护军，休仁请求解职，曰：“臣不得与<br>此人同朝。”上乃赐道隆死。寻诸方逆命，休仁都督征讨诸军事，增班剑三十人。<br>出据虎槛，进据赭圻。寻领太子太傅，总统诸军，随宜应接。中流平定，休仁之<br>力也。初行，与苏侯神结为兄弟，以求神助。及事平，太宗与休仁书曰：“此段<br>殊得苏侯兄弟力。”增休仁邑四千户，固辞，乃受千户。上流虽平，薛安都据彭<br>城，招引索虏，复都督北讨诸军事，又增邑三千户，不受。时豫州刺史殷琰据寿<br>阳，未平。晋平王休祐先督征讨诸军事，休祐出领江陵，休仁代督西讨诸军事。<br>泰始五年，进都督豫、司二州。<br>休仁年与太宗邻亚，俱好文籍，素相爱友。及废帝世，同经危难，太宗又资<br>其权谲之力。泰始初，四方逆命，兵至近畿，休仁亲当矢石，大勋克建，任总百<br>揆，亲寄甚隆。朝野四方，莫不辐辏。上渐不悦。休仁悟其旨，其冬，表解扬州，<br>见许。六年，进位太尉，领司徒，固让，又加漆轮车、剑履。<br>太宗末年，多忌讳，猜害稍甚，休仁转不自安。及杀晋平王休祐，忧惧弥切。<br>其年，上疾笃，与杨运长等为身后之计，虑诸弟强盛，太子幼弱，将来不安。运<br>长又虑帝宴驾后，休仁一旦居周公之地，其辈不得秉权，弥赞成之。上疾尝暴甚，<br>内外莫不属意于休仁，主书以下，皆往东府休仁所亲信，豫自结纳，其或直不得<br>出者，皆恐惧。上既宿怀此意，至是又闻物情向之，乃召休仁入见。既而又谓曰：<br>“夕可停尚书下省宿，明可早来。”其夜，遣人赍药赐休仁死，时年三十九。<br>上寝疾久，内外隔绝，虑人情有同异，自力乘舆出端门。休仁死后，乃诏曰：<br>“夫无将之诛，谅惟通典，知咎自引，实有偏介。刘休仁地属密亲，位居台重，<br>朕友寄特深，宠秩兼茂。不能弘赞国猷，裨宣政道，而自处相任，妄生猜嫌，侧<br>纳群小之说，内怀不逞之志，晦景蔽迹，无事阳愚。因近疾患沉笃，内外忧悚，<br>休仁规逼禁兵，谋为乱逆。朕曲推天伦，未忍明法，申诏诰砺，辨核事原。休仁<br>惭恩惧罪，遽自引决。追寻悲痛，情不自胜，思屈法科，以申矜悼。可宥其二子，<br>并全封爵。但家国多虞，衅起台辅，永寻既往，感慨追深。”<br>有司奏曰：“臣闻明罚无亲，情屈于司纲，国典有经，威申于义灭。是以梁、<br>赵之诛，跣出称过，来言之罚，克入致动。谨案刘休仁苞蓄祸迹，事蔽于天明，<br>窜匿沉奸，情宣于民听。自以属居戚近，早延恩睦，异礼殊义，望越常均。往岁<br>授钺南讨，本非才命，启行浓湖，特以亲摄，仰遵庙略，俯藉众效，属承泰运，<br>窃附成勋，而亟叨天功，多自臧伐。既圣明御宇，躬览万机，百司有纪，官方无<br>越，而休仁矜勋怙贵，自谓应总朝权，遂妄生疑难，深自猜外。故司空晋平刺王<br>休祐，少无令业，长滋贪暴，莅任陕荆，毒流西夏，编户嗟散，列邑雕虚，圣泽<br>含弘，未明正宪。亟与休仁论其愆迹，辞意既密，不宜传广，遂饰容旨，反相劝<br>激。休祐以休仁位居朝右，任遇优崇，必能为己力援，故深相党结。休祐于是输<br>金荐宝，承颜接意，造膝之间，必论朝政，遂无日不俱行，无时不同宿，声酣聚<br>集，密语清闲。休仁含奸扇惑，善于计数，说休祐使外托专慎之法，密行贪诈之<br>心，谓朝廷不觉，人莫之悟。休祐遂乃外积怨惧，内协祸心，既得赞激，凶慝转<br>炽，与休仁共为奸谋，潜伺机隙，图造衅变，规肆凶狡。休仁致殒仓卒，实维天<br>诛，而晋平国太妃妾邢不能追惭子恶，上感曲恩，更怀不逞，巫蛊咒诅。休仁因<br>圣躬不和，猥谋奸逆，灭道反常，莫斯为甚，殛肆朝市，庶申国刑，而法网未加，<br>自引厥命。天慈矜厚，减法崇恩，赐全二息，及其爵封，斯诚弘风旷德，贯绝通<br>古，然非所以弃恶流衅，惩惧乱臣者也。臣等参议，谓宜追降休仁为庶人，绝其<br>属籍，见息悉徙远郡。休祐愆谋始露，亦宜裁黜，徙削之科，一同旧准。收邢付<br>狱，依法穷治。”诏曰：“邢匹妇狂愚，不足与计。休仁知衅自引，情有追伤，<br>可特为降始安县王，食邑千户，并停伯融等流徙，听袭封爵。伯猷先绍江夏国，<br>令还本，赐爵乡侯。”<br>上既杀休仁，虑人情惊动，与诸方镇及诸大臣诏曰：<br>休仁致殒，卿未具悉，事之始末，今疏以相示。休祐贪恣非政，法网之所不<br>容。昔汉梁孝王、淮南厉王无它衅悖，正以越汉制度耳。况休祐吞嚼聚敛，为西<br>数州之蝗，取与鄙虐，无复人情。屡得王景文、褚渊、沈攸之等启，陈其罪恶，<br>转不可容。吾笃兄弟之恩，不欲致之以法，且每恨大明兄弟情薄，亲见休祐屯苦<br>之时，始得宽宁，弥不忍问。所以改授徐州，冀其去朝廷近，必应能自悛革。及<br>拜徐州，未及之任，便征动万端，暴浊愈甚，既每为民蠹，不可复全。<br>休仁身粗有知解，兼为宰相；又吾与其兄弟情昵，特复异常，颇与休仁论休<br>祐衅状。休祐以休仁为吾所亲，必应知吾意；又云休仁言对，能为损益。遂多与<br>财赂，深相结事，乃寝必同宿，行必共车。休仁性软，易感说，遂成缱绻，共为<br>一家，是吾所吐密言，一时倒写。<br>吾与休仁，少小异常，唯虚心信之，初不措疑。虽尔犹虑清闲之时，非意脱<br>有闻者。吾近向休祐推情，戒训严切，休祐更不复致疑。休祐死后，吾将其内外<br>左右，问以情状，方知言语漏泄并具之由，弥日懊惋，心神萎孰。休仁又说休祐<br>云：“汝但作佞，此法自足安。我常秉许为家，从来颇得此力。但试用，看有验<br>不？”休祐从之，于是大有献奉，言多乖实，积恶既不可恕。<br>自休祐殒亡之始，休仁款曲共知。休仁既无罪衅，主相本若一体，吾之推意，<br>初无有间。休祐贪愚，为天下所疾，致殒之本，为民除患，兄弟无复多人，弥应<br>思吊不咸，益相亲信。休祐平生，狼抗无赖，吾虑休仁往哭，或生祟祸。且吾尔<br>日本办仗往哭，晚定不行。吾所以为设方便，呼入在省。而休仁得吾召入，大自<br>惊疑，遂入辞杨太妃，颜色状意，甚与常异。既至省，杨太妃骤遣监子去来参察。<br>从此日生嫌惧，而吾之推情，初不疑觉。从休祐死后，吾再幸休仁第，饮啖极日，<br>排阁入内，初无猜防，休仁坐生嫌畏。<br>一日，吾春中多期射雉，每休仁清闲，多往雉场中，或敕使陪辇，及不行日，<br>多不见之。每值宵，休仁辄语左右云：“我已复得今一日。”及在房内见诸妓妾，<br>恒语：“我去不知朝夕见底，若一旦死去作鬼，亦不取汝，取汝正足乱人耳。”<br>休祐死时，日已三晡，吾射雉，始从雉场出，休仁从骑在右，伏野中，吾遣人召<br>之，称云：“腹痛，不堪骑马。”尔时诸王车皆停在朱雀门里，日既暝，不暇远<br>呼车，吾衣书车近在离门里，敕呼来，下油幢络，拟以载之。吾由来谙悉其体有<br>冷患，闻腹痛，知必是冷，乃敕太医上省送供御高梁姜饮以赐之。休仁得饮，忽<br>大惊，告左右称：“败今日了。”左右答曰：“此饮是御师名封题。”休仁乃令<br>左右先饮竟，犹不甚信，乃黾勉噬之，裁进一合许。妄生嫌贰，事事如是。由<br>来十日五日，一就问太妃。自休祐死后，每吾诏，必先至杨太妃问，如分别状。<br>休仁由来自营府国兴生文书，二月中，史承祖赍文书呈之，忽语承祖云：“我得<br>成许那，何烦将来。”吾虚心如旧，不复见信，既怀不安，大自嫌恐，惟以情理，<br>不容复有善心。<br>休仁既经南讨，与宿卫将帅经习狎共事相识者，布满外内。常日出入，于厢<br>下经过，与诸相识将帅，都不交言。及吾前者积日失适，休仁出入殿省，诸卫主<br>帅裁相悉者，无不和颜厚相抚劳。尔时吾既甚恶，意不欲见外人，悠悠所传，互<br>言差剧。休仁规欲闻知方便，使昙度道人及劳彦远屡求启，阚觇吾起居。及其所<br>启，皆非急事，吾意亦不厝疑。吾与休仁，亲情实异，年少以来，恒相追随，情<br>向大趣，亦往往多同，难否之日，每共契阔。休仁南讨为都统，既有勋绩，状之<br>于心，亦何极已。但休仁于吾，望既不轻，小人无知，亦多挟背向，既生猜贰，<br>不复自宁。夫祸难之由，皆意所不悟，如其意趣，人莫能测，事不获已，反覆思<br>惟，不得不有近日处分。夫于兄弟之情，不能无厚薄。休祐之亡，虽复悼念，犹<br>可以理割遣；及休仁之殒，悲愍特深，千念不能已已，举言伤心。事之细碎，既<br>不可曲载诏文，恐物不必即解，兼欲存其儿子，不欲穷法。为诏之辞，不得不云<br>有兵谋，非事实也。故相报卿知。<br>上与休仁素厚，至于相害，虑在后嗣不安。休仁既死，痛悼甚至，谓人曰：<br>“我与建安年时相邻，少便狎从。景和、泰始之间，勋诚实重。事计交切，不得<br>不相除。痛念之至，不能自已。今有一事不如与诸侯共说，欢适之方，于今尽矣。”<br>因流涕不自胜。<br>子伯融，妃殷氏所生。殷氏，吴兴太守冲女也。范阳祖翻有医术，姿貌又美，<br>殷氏有疾，翻入视脉，说之，遂通好。事泄，遣还家赐死。伯融历南豫州刺史，<br>琅邪、临淮二郡太守，宁朔将军，广州刺史，不之职。废徙丹杨县。后废帝元徽<br>元年，还京邑，袭封始兴王。弟伯猷，初出继江夏愍王伯禽，封江夏王，邑二千<br>户。休仁死后还本，与伯融俱徙丹杨县。后废帝元徽元年，赐爵都乡侯。建平王<br>景素为逆，杨运长等畏忌宗室，称诏赐伯融等死。伯融时年十九，伯猷年十一。<br>晋平剌王休祐，文帝第十三子也。孝建三年，年十一，封山阳王，食邑二千<br>户。大明元年，为散骑常侍，领长水校尉，寻迁东扬州刺史。未拜，徙湘州刺史，<br>加号征虏将军。四年，还为秘书监，领右军将军，增邑千户。迁侍中，又迁左中<br>郎将，都官尚书；又为秘书监，领骁骑将军。出为使持节、都督豫、司二州、南<br>豫州之梁郡诸军事、右将军、豫州刺史。景和元年，入朝，进号镇西大将军，仍<br>迁散骑常侍、镇军大将军、开府仪同三司。<br>太宗定乱，以为使持节、都督荆、湘、雍、益、梁、宁、南北秦八州诸军事、<br>骠骑大将军、荆州刺史，开府、常侍如故。又改都督江、郢、雍、湘五州、江州<br>刺史；又改都督江南豫司州、南豫州刺史，改都督豫、江、司三州、豫州刺史。<br>时豫州刺史殷琰据寿阳反叛，休祐出镇历阳，督刘勔等讨琰，琰未平，勔筑长围<br>守之。休祐复徙都督荆、湘、雍、益、梁、宁、南北秦八州诸军事、荆州刺史，<br>持节、常侍、将军、开府并如故，增封二千户，受五百户。以山阳荒敝，改封晋<br>平王。<br>休祐素无才能，强梁自用，大明之世，年尚少，未得自专，至是贪淫，好财<br>色。在荆州，裒刻所在，多营财货。以短钱一百赋民，田登，就求白米一斛，米<br>粒皆令彻白，若有破折者，悉删简不受。民间籴此米，一升一百。至时又不受米，<br>评米责钱。凡诸求利，皆悉如此，百姓嗷然，不复堪命。泰始六年，征为都督南<br>徐、南兖、徐、兖、青、冀六州诸军事、南徐州刺史，加侍中，持节、将军如故。<br>上以休祐贪虐不可莅民，留之京邑，遣上佐行府州事。<br>休祐狠戾强梁，前后忤上非一。在荆州时，左右苑景达善弹棋，上召之，休<br>祐留不遣。上怒，诘责之曰：“汝刚戾如此，岂为下之义！”积不能平。且虑休<br>祐将来难制，欲方便除之。七年二月，车驾于岩山射雉，有一雉不肯入场，日暮<br>将反，令休祐射之。语云：“不得雉，勿归。”休祐时从在黄麾内，左右从者并<br>在部伍后，休祐便驰去，上遣左右数人随之。上既还，前驱清道，休祐人从悉分<br>散，不复相得，上因遣寿寂之等诸将追之。日已欲暗，与休祐相及，逼令坠马。<br>休祐素勇壮有气力，奋拳左右排击，莫得近。有一人后引阴，因顿地，即共殴拉<br>杀之。乃遣人驰白上，行唱：“骠骑落马。”上曰：“骠骑体大，落马殊不易。”<br>即遣御医络驿相系。顷之，休祐左右人至，久已绝。去车脚，舆以还第，时年二<br>十七。追赠司空，持节、侍中、都督、刺史如故，给班剑二十人，三望车一乘。<br>时巴陵王休若在江陵，其日即驰信报休若曰：“吾与骠骑南山射雉，骠骑马<br>惊，与直阁夏文秀马相丱，文秀堕地，骠骑失鞚，马惊，触松树堕地，落<石刑>中，<br>时顿闷，不识人，故驰报弟。”其年五月，追免休祐为庶人。<br>长子仕薈，早卒。次子宣翊为世子，为宁朔将军、湘州刺史，未拜，免废。<br>次士弘，继鄱阳哀王休业。袭封，被废还本。次宣彦，封原丰县侯，为宁朔将军、<br>彭城太守，未拜，免废。次宣谅。次宣曜，出继南平穆王铄封，被废还本。次宣<br>景，次宣梵，次宣觉，次宣受，次宣则，次宣直，次宣季，凡十三子，并徙晋平<br>郡。太宗寻病，见休祐为祟，乃遣前中书舍人刘休至晋平抚慰宣翊等，上遂崩。<br>后废帝元徽元年，听宣翊等还都。顺帝升明三年，谋反，并赐死。<br>鄱阳哀王休业，文帝第十五子也。孝建二年，年十一，封鄱阳王，食邑二千<br>户。三年，薨，追赠太常。大明六年，以山阳王休祐次子士弘嗣封。被废还本，<br>国除。<br>临庆冲王休倩，文帝第十六子也。孝建元年，年九岁，疾笃，封东平王，食<br>邑二千户，未拜，薨。<br>大明七年，立第二十七皇子子嗣为东平王，绍休倩后。太宗泰始二年还本，<br>国绝。六年，以第五皇子智井为东平王，继休倩，未拜，薨。其年，追改休倩为<br>临庆王，以临贺郡为临庆国，立第八皇子跻为临庆王，食邑二千户，继休倩后。<br>明年，还本国。休倩，太祖所爱，故前后屡加绍门嗣。<br>新野怀王夷父，文帝第十七子也。元嘉二十九年，薨，时年六岁。太宗泰始<br>五年，追加封谥。<br>巴陵哀王休若，文帝第十九子也。孝建三年，年九岁，封巴陵王，食邑二千<br>户。大明二年，为冠军将军、南琅邪、临淮二郡太守，徙南彭城、下邳二郡太守，<br>将军如故。四年，出为都督徐州诸军事、徐州刺史，将军如故，增督豫州之梁郡，<br>增邑千户。明年，征为散骑常侍、左右郎将、吴兴太守。复征为散骑常侍、太常。<br>未拜，前废帝永光元年，迁左卫将军。<br>太宗泰始元年，迁散骑常侍、中书令，领卫尉。未拜，复为左卫将军，常侍、<br>卫尉如故。又未拜，出为使持节、都督会稽、东阳、永嘉、临海、新安五郡诸军<br>事、领安东将军、会稽太守，率众东讨。进督吴、吴兴、晋陵三郡。寻加散骑常<br>侍，进号卫将军，给鼓吹一部。又进督晋安、囗囗二郡诸军事。二年，迁梁、雍、<br>南北秦四州、荆州之竟陵、随二郡诸军事、宁蛮校尉、雍州刺史，持节、常侍、<br>将军如故，增邑二千户，受三百户。<br>前在会稽，录事参军陈郡、谢沈以谄佞事休若，多受贿赂。时内外戒严，普<br>著袴褶，沈居母丧。被起，声乐酣饮，不异吉人，衣冠既无殊异，并不知沈居丧，<br>尝自称孤子，众乃骇愕。休若坐与沈亵黩，致有奸私，降号镇西将军。又进卫将<br>军。典签夏宝期事休若无礼，系狱，启太宗杀之，虑不被许，启未报，辄于狱行<br>刑，信反果锢送，而宝期已死。上大怒，与休若书曰：“孝建、大明中，汝敢行<br>此邪？”休若母加杖三百，降号左将军，贬使持节都督为监，行雍州刺史，使宁<br>蛮校尉，削封五百户。四年，迁使持节、都督湘州诸军事、行湘州刺史，将军如<br>故。六年，荆州刺史晋平王休祐入，以休若监荆州事，进号征南将军、湘州刺史。<br>仍为都督荆、湘、雍、益、梁、宁、南北秦八州诸军事、征西将军、荆州刺史，<br>持节如故。寻加散骑常侍，又进号征西大将军、开府仪同三司。<br>七年，晋平王休祐被杀，建安王休仁见疑。京邑讹言休若有至贵之表，太宗<br>以言报之，休若内甚忧惧。会被征，代休祐为都督南徐、南兖、徐、兖、青、冀<br>六州诸军事、征北大将军、南徐州刺史，持节、常侍、开府如故。休若腹心将佐<br>咸谓还朝必有大祸，中兵参军京兆王敬先固陈不宜入，劝割据荆楚以距朝廷，休<br>若伪许之。敬先既出，执录，驰使白太宗，敬先坐诛死。休若至京口，建安王休<br>仁又见害，益怀危虑。上以休若和善，能谐缉物情，虑将来倾幼主，欲遣使杀之。<br>虑不奉诏，征入朝，又恐猜骇，乃伪迁休若为都督江郢、司、广、交、豫州之西<br>阳、新蔡、晋熙、湘州之始兴四郡诸军事、车骑大将军、江州刺史，持节、常侍、<br>开府如故。征还召拜，手书殷勤，使赴七月七日，即于第赐死，时年二十四。赠<br>侍中、司空，持节、都督、刺史如故，给班剑二十人，三望车一乘。<br>休若既死，上与骠骑大将军桂阳王休范书曰：<br>外间有一师，姓徐名绍之，状如狂病，自云为涂步郎所使。去三月中，忽云：<br>“神语道巴陵王应作天子，汝使巴陵王密知之。”于是师便访觅休若左右人，不<br>能得。东宫典书姓何者相识，数去来，师解神语，东宫典书具道神语，东宫典书<br>答云：“我识巴陵间一左右，当为汝向道。”数日，东宫典书复来语师云：“我<br>已为汝语巴陵左右，道因达巴陵，巴陵具知，云莫声但听。”<br>又顷者史官奏天文占候，颇云休若应挟异端。神道芒昧，乃不可全信，然前<br>后相准，略亦不无仿佛。且帖肆间，自大明以来有“若好”之谣，于今未止。诏<br>若百重章句，皆配以美辞美事，诸不逞之徒，咸云必是休若。休若且知道路有异<br>音，里巷有“若好”之谣，在西已奇惧，致王敬先吐猖狂之言。近休祐、休仁被<br>诛，休若弥不自安，又左右多是不相当负罪之徒，恒说以道路之言叩动之，相与<br>唱云：“万民之心，属在休若”，感激其意。<br>寻休若从来心迹，殊有可嫌。刘亮问高次祖，汝一应识此人，当给休若。休<br>若在东纵恣群下无本末，还朝被贬，爵位小退，次祖被亮使归，过问讯，大泣，<br>语次祖云：“我东行是一段功，在郡横为群小辈过失，大被贬降，我实愤怨，不<br>解刘辅国何意不作。”次祖答云：“刘辅国蒙朝廷生成之恩，岂容有此理。”推<br>此已是有奇意。吾使诸王在蕃，正令优游而已，本不以武事，而休若在西，广召<br>弓马健儿，都不启闻。又戾道明等，昔亲为贼，罪应万死，休若至西，大信遇之，<br>乃潜将往不启京。吾知汝意谓休若处奉因事事何如，心迹既不复可测，因其还朝<br>在第与书，事事诘诮于内，许密自引分，状如暴疾致故，差得于其名位及见子悉<br>得全也。休若既是汝弟，使其狼心得申者，汝得守冶城边作太尉公邪？非但事关<br>计，亦于汝甚切，汝可密白荀太妃令知。<br>庐江王祎，昔在西州，故上云冶城边也。休若子冲始袭封。顺帝升明三年，<br>薨。会齐受禅，国除。<br>史臣曰：《诗》云“不自我先，不自我后。”古人畏乱世也。太宗晚途，疑<br>隙内成，寻斧所加，先自至戚。晋剌以犷暴摧躯，巴哀由和良鸩体，保身之路，<br>未知攸适。昔之戒子，慎勿为善，将远有以乎！<br><hr>
