<h4>《史部·汉书·卷九十  酷吏传第六十》<b class="x">作者：班固</b></h4>
<br>孔子曰：“导之以政，齐之以刑，民免而无耻；导之以德，齐之以礼，有耻<br>且格。”老氏称：“上德不德，是以有德；下德不失德，是以无德。法令滋章，<br>盗贼多有。”信哉是言也！法令者，治之具，而非制治清浊之原也。昔天下之罔<br>尝密矣，然奸轨愈起，其极也，上下相遁，至于不振。当是之时，吏治若救火扬<br>沸，非武健严酷，恶能胜其任而愉快乎？言道德者，溺于职矣。故曰：“听讼吾<br>犹人也，必也使无讼乎！”“下士闻道大笑之。”非虚言也。<br>汉兴，破觚而为圜，斫雕而为朴，号为罔漏吞舟之鱼。而吏治蒸蒸，不至于<br>奸，黎民艾安。由是观之，在彼不在此。高后时，酷吏独有侯封，刻轹宗室，侵<br>辱功臣。吕氏已败，遂夷侯封之家。孝景时，晁错以刻深颇用术辅其资，而七国<br>之乱发怒于错，错卒被戮。其后有郅都、甯成之伦。<br>郅都，河东大阳人也。以郎事文帝。景帝时为中郎将，敢直谏，面折大臣于<br>朝。尝从入上林，贾姬在厕，野彘入厕。上目都，都不行。上欲自持兵救贾姬，<br>都伏上前曰：“亡一姬复一姬进，天下所少宁姬等邪？陛下纵自轻，奈宗庙太后<br>何？”上还，彘亦不伤贾姬。太后闻之，赐都金百斤，上亦赐金百斤，由此重都。<br>济南瞷氏宗人三百余家，豪猾，二千石莫能制，于是景帝拜都为济南守。<br>至则诛瞷氏首恶，余皆股栗。居岁余，郡中不拾遗，旁十余郡守畏都如大府。<br>都为人，勇有气，公廉，不发私书，问遗无所受，请寄无所听。常称曰：<br>“已背亲而出身，固当奉职死节官下，终不顾妻子矣。”<br>都迁为中尉，丞相条侯至贵居也，而都揖丞相。是时，民朴，畏罪自重，而<br>都独先严酷，致行法不避贵戚，列侯宗室见都侧目而视，号曰“苍鹰”。<br>临江王征诣中尉府对簿，临江王欲得刀笔为书谢上，而都禁吏弗与。魏其侯<br>使人间予临江王。临江王既得，为书谢上，因自杀。窦太后闻之，怒，以危法中<br>都，都免归家。景帝乃使使即拜都为雁门太守，便道之官，得以便宜从事。匈奴<br>素闻郅都节，举边为引兵去，竟都死不近雁门。匈奴至为偶人象都，令骑驰射，<br>莫能中，其见惮如此。匈奴患之。乃中都以汉法。景帝曰：“都忠臣。”欲释之。<br>窦太后曰：“临江王独非忠臣乎？”于是斩都也。<br>甯成，南阳穰人也。以郎谒者事景帝。好气，为小吏，必陵其长吏；为人上，<br>操下急如束湿。猾贼任威。稍迁至济南都尉，而郅都为守。始前数都尉步入府，<br>因吏谒守如县令，其畏都如此。及成往，直凌都出其上。都素闻其声，善遇，与<br>结欢。久之，都死，后长安左右宗室多犯法，上召成为中尉。其治效郅都，其廉<br>弗如，然宗室豪杰人皆惴恐。<br>武帝即位，徙为内史。外戚多毁成之短，抵罪髡钳。是时，九卿死即死，少<br>被刑，而成刑极，自以为不复收，及解脱，诈刻传出关归家。称曰：“仕不至二<br>千石，贾不至千万，安可比人乎！”乃贳貣陂田千余顷，假贫民，役使数千家。<br>数年，会赦，致产数千万，为任侠，持吏长短，出从数十骑。其使民，威重于郡<br>守。<br>周阳由，其父赵兼以淮南王舅侯周阳，故因氏焉。由以宗家任为郎，事文帝。<br>景帝时，由为郡守。武帝即位，吏治尚修谨，然由居二千石中最为暴酷骄恣。所<br>爱者，挠法活之；所憎者，曲法灭之。所居郡，必夷其豪。为守，视都尉如令；<br>为都尉，陵太守，夺之治。汲黯为忮，司马安之文恶，俱在二千石列，同车未尝<br>敢均茵冯。后由为河东都尉，与其守胜屠公争权，相告言，胜屠公当抵罪，义不<br>受刑，自杀，而由弃市。<br>自甯成、周阳由之后，事益多，民巧法，大抵吏治类多成、由等矣。<br>赵禹，斄人也。以佐史补中都官，用廉为令史，事太尉周亚夫。亚夫为丞相，<br>禹为丞相史，府中皆称其廉平。然亚夫弗任，曰：“极知禹无害，然文深，不可<br>以居大府。”武帝时，禹以刀笔吏积劳，迁为御史。上以为能，至中大夫。与张<br>汤论定律令，作见知，吏传相监司以法，尽自此始。<br>禹为人廉裾，为吏以来，舍无食客。公卿相造请，禹终不行报谢，务在绝知<br>友宾客之请，孤立行一意而已。见法辄取，亦不复案求官属阴罪。尝中废，已为<br>廷尉。始条侯以禹贼深，及禹为少府九卿，酷急。至晚节，事益多。吏务为严峻，<br>而禹治加缓，名为平。王温舒等后起，治峻禹。禹以老，徙为燕相，数岁，悖乱<br>有罪，免归。后十余年，以寿卒于家。<br>义纵，河东人也。少年时尝与张次公俱攻剽，为群盗。纵有姊，以医幸王太<br>后。太后问：“有子、兄弟为官者乎？”姊曰：“有弟无行，不可。”太后乃告<br>上，上拜义姁弟纵为中郎，补上党郡中令。治敢往，少温籍，县无逋事，举第<br>一。迁为长陵及长安令，直法行治，不避贵戚。以捕按太后外孙脩成子中，上以<br>为能，迁为河内都尉。至则族灭其豪穰氏之属，河内道不拾遗。而张次公亦为郎，<br>以勇悍从军，敢深入，有功，封为岸头侯。<br>甯成家居，上欲以为郡守，御史大夫弘曰：“臣居山东为小吏时，甯成为济<br>南都尉，其治如狼牧羊，成不可令治民。”上乃拜成为关都尉。岁余，关吏税肄<br>郡国出入关者，号曰：“宁见乳虎，无直甯成之怒。”其暴如此。义纵自河内迁<br>为南阳太守，闻甯成家居南阳，及至关，甯成侧行送迎，然纵气盛，弗为礼。至<br>郡，遂按甯氏，破碎其家。成坐有罪，及孔、暴之属皆奔亡，南阳吏民重足一迹。<br>而平氏朱强、杜衍杜周为纵爪牙之吏，任用，迁为廷尉史。<br>军数出定襄，定襄吏民乱败，于是徙纵为定襄太守。纵至，掩定襄狱中重罪<br>二百余人，及宾客昆弟私入相视者亦二百余人。纵一切捕鞠，曰“为死罪解脱”。<br>是日皆报杀四百余人。郡中不寒而栗，猾民佐吏为治。<br>是时，赵禹、张汤为九卿矣，然其治尚宽，辅法而行，纵以鹰击毛挚为治。<br>后会更五铢钱白金起，民为奸，京师尤甚，乃以纵为右内史，王温舒为中尉。温<br>舒至恶，所为弗先言纵，纵必以气陵之，败坏其功。其治，所诛杀甚多，然取为<br>小治，奸益不胜，直指始出矣。吏之治以斩杀缚吏为务，阎奉以恶用矣。纵廉，<br>其治效郅都。上幸鼎湖，病久，已而卒起幸甘泉，道不治。上怒曰：“纵以我为<br>不行此道乎？”衔之。至冬，杨可方受告缗，纵以为此乱民，部吏捕其为可使者。<br>天子闻，使杜式治，以为废格沮事，弃纵市。后一岁，张汤亦死。<br>王温舒，阳陵人也。少时椎埋为奸。已而试县亭长，数废。数为吏，以治狱<br>至廷尉史。事张汤，迁为御史，督盗贼，杀伤甚多。稍迁至广平都尉，择郡中豪<br>敢往吏十余人为爪牙，皆把其阴重罪，而纵使督盗贼，快其意所欲得。此人虽有<br>百罪，弗法；即有避回，夷之，亦灭宗。以故齐赵之郊盗不敢近广平，广平声为<br>道不拾遗。上闻，迁为河内太守。<br>素居广平时，皆知河内豪奸之家。及往，以九月至，令郡具私马五十匹，为<br>驿自河内至长安，部吏如居广平时方略，捕郡中豪猾，相连坐千余家。上书请，<br>大者至族，小者乃死，家尽没入偿臧。奏行不过二日，得可，事论报，至流血十<br>余里。河内皆怪其奏，以为神速。尽十二月，郡中无犬吠之盗。其颇不得，失之<br>旁郡，追求，会春，温舒顿足汉曰：“嗟乎，令冬月益展一月，足吾事矣！”其<br>好杀行威不爱人如此。<br>上闻之，以为能，迁为中尉。其治复放河内，徒请召猜祸吏与从事，河内则<br>杨皆、麻戊，关中扬赣、成信等。义纵为内史，惮之，未敢恣治。及纵死，张汤<br>败后，徙为廷尉。而尹齐为中尉坐法抵罪，温舒复为中尉。为人少文，居它惛<br>惛不辩，至于中尉则心开。素习关中俗，知豪恶吏，豪恶吏尽复为用。吏苛察<br>淫恶少年，投缿购告言奸，置伯落长以收司奸。温舒多谄，善事有势者；即<br>无势，视之如奴。有势家，虽有奸如山，弗犯；无势，虽贵戚，必侵辱。舞文巧，<br>请下户之猾，以动大豪。其治中尉如此。奸猾穷治，大氐尽靡烂狱中，行论无出<br>者。其爪牙吏虎而冠。于是中尉部中中猾以下皆伏，有势者为游声誉，称治。数<br>岁，其吏多以权贵富。<br>温舒击东越还，议有不中意，坐以法免。是时，上方欲作通天台而未有人，<br>温舒请复中尉脱卒，得数万人作。上说，拜为少府。徙右内史，治如其故，奸邪<br>少禁。坐法失官，复为右辅，行中尉，如故操。<br>岁余，会宛军发，诏征豪吏。温舒匿其吏华成，及人有变告温舒受员骑钱，<br>它奸利事，罪至族，自杀。其时，两弟及两婚家亦各自坐它罪而族。光禄勋徐自<br>为曰：“悲夫！夫古有三族，而王温舒罪至同时而五族乎！”温舒死，家累千金。<br>尹齐，东郡茌平人也。以刀笔吏稍迁至御史。事张汤，汤数称以为廉。武帝<br>使督盗贼，斩伐不避贵势。迁关都尉，声甚于甯成。上以为能，拜为中尉。吏民<br>益凋敝，轻齐木强少文，豪恶吏伏匿而善吏不能为治，以故事多废，抵罪。后复<br>为淮阳都尉。王温舒败后数年，病死，家直不满五十金。所诛灭淮阳甚多，及死，<br>仇家欲烧其尸，妻亡去，归葬。<br>杨仆，宜阳人也。以千夫为吏。河南守举为御史，使督盗贼关东，治放尹齐，<br>以敢击行。稍迁至主爵都尉，上以为能。南越反，拜为楼船将军，有功，封将梁<br>侯。东越反，上欲复使将，为其伐前劳，以书敕责之曰：“将军之功，独有先破<br>石门、寻狭，非有斩将骞旗之实也，乌足以骄人哉！前破番禺，捕降者以为虏，<br>掘死人以为获，是一过也。建德、吕嘉逆罪不容于天下，将军拥精兵不穷追，超<br>然以东越为援，是二过也。士卒暴露连岁，为朝会不置酒，将军不念其勤劳，而<br>造佞巧，请乘传行塞，因用归家，怀银黄，垂三组，夸乡里，是三过也。失期内<br>顾，以道恶为解，失尊尊之序，是四过也。欲请蜀刀，问君贾几何，对曰率数百，<br>武库日出兵而阳不知，挟伪干君，是五过也。受诏不至兰池宫，明日又不对。假<br>令将军之吏问之不对，令之不从，其罪何如？推此心以在外，江海之间可得信乎！<br>今东越深入，将军能率众以掩过不？”仆惶恐，对曰：“愿尽死赎罪！”与王温<br>舒俱破东越。后复与左将军荀彘俱击朝鲜，为彘所缚，语在《朝鲜传》。还，免<br>为庶人，病死。<br>咸宣，杨人也。以佐史给事河东守。卫将军青使买马河东，见宣无害，言上，<br>征为厩丞。官事办，稍迁至御史及中丞，使治主父偃及淮南反狱，所以微文深诋<br>杀者甚众，称为敢决疑。数废数起，为御史及中丞者几二十岁。王温舒为中尉，<br>而宣为左内史。其治米盐，事小大皆关其手，自部署县名曹宝物，官吏令丞弗得<br>擅摇，痛以重法绳之。居官数年，一切为小治辩，然独宣以小至大，能自行之，<br>难以为经。中废为右扶风，坐怒其吏成信，信亡藏上林中，宣使郿令将吏卒，阑<br>入上林中蚕室门攻亭格杀信，射中苑门，宣下吏，为大逆当族，自杀。而杜周任<br>用。<br>是时，郡守尉、诸侯相、二千石欲为治者，大抵尽效王温舒等，而吏民益轻<br>犯法，盗贼滋起。南阳有梅免、百政，楚有段中、杜少，齐有徐勃，燕、赵之间<br>有坚卢、范主之属。大群至数千人，擅自号，攻城邑，取库兵，释死罪，缚辱郡<br>守、都尉，杀二千石，为檄告县趋具食；小群以百数，掠卤乡里者不可称数。于<br>是上始使御史中丞、丞相长史使督之，犹弗能禁，乃使光禄大夫范昆、诸部都尉<br>及故九卿张德等衣绣衣，持节、虎符，发兵以兴击，斩首大部或至万余级。及以<br>法诛通行饮食，坐相连郡，甚者数千人。数岁，乃颇得其渠率。散卒失亡，复聚<br>党阻山川，往往而群，无可奈何。于是作沈命法，曰：“群盗起不发觉，发觉而<br>弗捕满品者，二千石以下至小吏主者皆死。”其后小吏畏诛，虽有盗弗敢发，恐<br>不能得，坐课累府，府亦使不言。故盗贼浸多，上下相为匿，以避文法焉。<br>田广明字子公，郑人也。以郎为天水司马。攻次迁河南都尉，以杀伐为治。<br>郡国盗贼并起，迁广明为淮阳太守。岁余，故城父令公孙勇与客胡倩等谋反，倩<br>诈称光禄大夫，从车骑数十，言使督盗贼，止陈留传舍，太守谒见，欲收取之。<br>广明觉知，发兵皆捕斩焉。而公孙勇衣绣衣，乘驷马车至圉，圉使小史侍之，亦<br>知其非是，守尉魏不害与厩啬夫江德、尉史苏昌共收捕之。上封不害为当涂侯，<br>德轑阳侯，昌蒲侯。初，四人俱拜于前，小史窃言。武帝问：“言何？”对曰：<br>“为侯者得东归不？”上曰：“女欲不？贵矣。女乡名为何？”对曰：“名遗乡。”<br>上曰：“用遗汝矣。”于是赐小史爵关内侯，食遗乡六百户。<br>上以广明连禽大奸，征入为大鸿胪，擢广明兄云中代为淮阳太守。昭帝时，<br>广明将兵击益州，还，赐爵关内侯，徙卫尉。后出为左冯翊，治有能名。宣帝初<br>立，代蔡义为御史大夫，以前为冯翊与议定策，封昌水侯。岁余，以祁连将军将<br>兵击匈奴，出塞至受降城。受降都尉前死，丧柩在堂，广明召其寡妻与奸。既出<br>不至质，引军空还。下太仆杜延年簿责，广明自杀阙下，国除。兄云中为淮阳守，<br>亦敢诛杀，吏民守阙告之，竟坐弃市。<br>田延年字子宾，先齐诸田也，徙阳陵。延年以材略给事大将军莫府，霍光重<br>之，迁为长史。出为河东太守，选拔尹翁归等以为爪牙，诛锄豪强，奸邪不敢发。<br>以选入为大司农。会昭帝崩，昌邑王嗣立，淫乱，霍将军忧惧，与公卿议废之，<br>莫敢发言。延年按剑，廷叱群臣，即日议决，语在《光传》。宣帝即位，延年以<br>决疑定策封阳成侯。<br>先是，茂陵富人焦氏、贾氏以数千万阴积贮炭苇诸下里物。昭帝大行时，方<br>上事暴起，用度未办，延年奏言：“商贾或豫收方上不祥器物，冀其疾用，欲以<br>求利，非民臣所当为。请没入县官。”奏可。富人亡财者皆怨，出钱求延年罪。<br>初，大司农取民牛车三万两为僦，载沙便桥下，送致方上，车直千钱，延年上簿<br>诈增僦直车二千，凡六千万，盗取其半。焦、贾两家告其事，下丞相府。丞相议<br>奏延年“主守盗三千万，不道”。霍将军召问延年，欲为道地，延年抵曰：“本<br>出将军之门，蒙此爵位，无有是事。”光曰：“即无事，当穷竟。”御史大夫田<br>广明谓太仆杜延年：“《春秋》之义，以功覆过。当废昌邑王时，非田子宾之言<br>大事不成。今县官出三千万自乞之何哉？愿以愚言白大将军。”延年言之大将军，<br>大将军曰：“诚然，实勇士也！当发大议时，震动朝廷。”光因举手自抚心曰：<br>“使我至今病悸！谢田大夫晓大司农，通往就狱，得公议之。”田大夫使人语延<br>年，延年曰：“幸县官宽我耳，何面目入牢狱，使众人指笑我，卒徒唾吾背乎！”<br>即闭阁独居齐舍，偏袒持刀东西步。数日，使者召延年诣廷尉。闻鼓声，自刎死，<br>国除。<br>严延年字次卿，东海下邳人也。其父为丞相掾，延年少学法律丞相府，归为<br>郡吏。以选除补御史掾，举侍御史。是时，大将军霍光废昌邑王，尊立宣帝。宣<br>帝初即位，延年劾奏光“擅废立主，无人臣礼，不道”。奏虽寝，然朝廷肃焉敬<br>惮。延年后复劾大司农田延年持兵干属车，大司农自讼不干属车。事下御史中丞，<br>谴责延年何以不移书宫殿门禁止大司农，而令得出入宫。于是复劾延年阑内罪人，<br>法至死。延年亡命。会赦出，丞相、御史府征书同日到，延年以御史书先至，诣<br>御史府，复为掾。宣帝识之，拜为平陵令，坐杀不辜，去官。后为丞相掾，复擢<br>好畤令。神爵中，西羌反，强弩将军许延寿请延年为长史，从军败西羌，还为涿<br>郡太守。<br>时，郡比得不能太守，涿人毕野白等由是废乱。大姓西高氏、东高氏，自郡<br>吏以下皆畏避之，莫敢与牾，咸曰：“宁负二千石，无负豪大家。”宾客放为盗<br>贼，发，辄入高氏，吏不敢追。浸浸日多，道路张弓拔刃，然后敢行，其乱如此。<br>延年至，遣掾蠡吾赵绣按高氏得其死罪。绣见延年新将，心内惧，即为两劾，欲<br>先白其轻者观延年意，怒，乃出其重劾。延年已知其如此矣。赵掾至，果白其轻<br>者，延年索怀中，得重劾，即收送狱。夜入，晨将至市论杀之，先所按者死，吏<br>皆股弁。更遣吏分考两高，穷竟其奸，诛杀各数十人。郡中震恐，道不拾遗。<br>三岁，迁河南太守，赐黄金二十斤。豪强胁息，野无行盗，威震旁郡。其治<br>务在摧折豪强，扶助贫弱。贫弱虽陷法，曲文以出之；其豪杰侵小民者，以文内<br>之。众人所谓当死者，一朝出之；所谓当生者，诡杀之。吏民莫能测其意深浅，<br>战栗不敢犯禁。按其狱，皆文致不可得反。<br>延年为人短小精悍，敏捷于事，虽子贡、冉有通艺于政事，不能绝也。吏忠<br>尽节者，厚遇之如骨肉，皆亲乡之，出身不顾，以是治下无隐情。然疾恶泰甚，<br>中伤者多，尤巧为狱文，善史书，所欲诛杀，奏成于手，中主簿亲近史不得闻知。<br>奏可论死，奄忽如神。冬月，传属县囚，会论府上，流血数里，河南号曰“屠伯”。<br>令行禁止，郡中正清。<br>是时，张敞为京兆尹，素与延年善。敞治虽严，然尚颇有纵舍，闻延年用刑<br>刻急，乃以书谕之曰：“昔朝卢之取菟也，上观下获，不甚多杀。愿次卿少缓诛<br>罚，思行此术。”延年报曰：“河南天下喉咽，二周余毙，莠盛苗秽，何可不锄<br>也？”自矜伐其能，终不衰止。时，黄霸在颍川以宽恕为治，郡中亦平，屡蒙丰<br>年，凤皇下，上贤焉，下诏称扬其行，加金爵之赏。延年素轻霸为人，及比郡为<br>守，褒赏反在己前，心内不服。河南界中又有蝗虫，府丞义出行蝗，还见延年，<br>延年曰：“此蝗岂凤皇食邪？”义又道司农中丞耿寿昌为常平仓，利百姓，延年<br>曰：“丞相御史不知为也，当避位去。寿昌安得权此？”后左冯翊缺，上欲征延<br>年，符已发，为其名酷复止。延年疑少府梁丘贺毁之，心恨。会琅邪太守以视事<br>久病，满三月免，延年自知见废，谓丞曰：“此人尚能去官，我反不能去邪？”<br>又延年察狱史廉，有臧不入身，延年坐选举不实贬秩，笑曰：“后敢复有举人者<br>矣！”丞义年老颇悖，素畏延年，恐见中伤。延年本尝与义俱为丞相史，实亲厚<br>之，无意毁伤也，馈遗之甚厚。义愈益恐，自筮得死卦，忽忽不乐，取告至长安，<br>上书言延年罪名十事。已拜奏，因饮药自杀，以明不欺。事下御史丞按验，有此<br>数事，以结延年，坐怨望非谤政治不道弃市。<br>初，延年母从东海来，欲从延年腊，到雒阳，适见报囚。母大惊，便止都亭，<br>不肯入府。延年出至都亭谒母，母闭阁不见。延年免冠顿首阁下，良久，母乃见<br>之，因数责延年：“幸得备郡守，专治千里，不闻仁爱教化，有以全安愚民，顾<br>乘刑罚多刑杀人，欲以立威，岂为民父母意哉！”延年服罪，重顿首谢，因自为<br>母御，归府舍。母毕正腊，谓延年：“天道神明，人不可独杀。我不意当老见壮<br>子被刑戮也！行矣！去女东归，扫除墓地耳。”遂去，归郡，见昆弟宗人，复为<br>言之。后岁余，果败。东海莫不贤知其母。延年兄弟五人皆有吏材，至大官，东<br>海号曰“万石严妪”。次弟彭祖，至太子太傅，在《儒林传》。<br>尹赏字子心，巨鹿杨氏人也。以郡吏察廉为楼烦长。举茂材、粟邑令。左冯<br>翊薛宣奏赏能治剧，徙为频阳令，坐残贼免。后以御史举为郑令。<br>永始、元延间，上怠于政，贵戚骄恣，红阳长仲兄弟交通轻侠，臧匿亡命。<br>而北地大豪浩商等报怨，杀义渠长妻子六人，往来长安中。丞相、御史遣掾求逐<br>党与，诏书召捕，久之乃得。长安中奸猾浸多，闾里少年群辈杀吏，受赇报仇，<br>相与探丸为弹，得赤丸者斫武吏，得黑丸者斫文吏，白者主治丧；城中薄墓尘起，<br>剽劫行者，死伤横道，枹鼓不绝。赏以三辅高第选守长安令，得一切便宜从事。<br>赏至，修治长安狱，穿地方深各数丈，致令辟为郭，以大石覆其口，名为“虎穴”。<br>乃部户曹掾史，与乡吏、亭长、里正、父老、伍人，杂举长安中轻薄少年恶子，<br>无市籍商贩作务，而鲜衣凶服被铠扞持刀兵者，悉籍记之，得数百人。赏一朝会<br>长安吏，车数百辆，分行收捕，皆劾以为通行饮食群盗。赏亲阅，见十置一，其<br>余尽以次内虎穴中，百人为辈，覆以大石。数日一发视，皆相枕藉死，便舆出，<br>瘗寺门桓东。楬著其姓名，百日后，乃令死者家各自发取其尸。亲属号哭，道<br>路皆歔欷。长安中歌之曰：“安所求子死？桓东少年场。生时谅不谨，枯骨后何<br>葬？”赏所置皆其魁宿，或故吏善家子失计随轻黠愿自改者，财数十百人，皆贳<br>其罪，诡令立功以自赎。尽力有效者，因亲用之为爪牙，追捕甚精，甘耆奸恶，<br>甚于凡吏。赏视事数月，盗贼止，郡国亡命散走，各归其处，不敢窥长安。<br>江湖中多盗贼，以常为江夏太守，捕格江贼及所诛吏民甚多，坐残贼免。南<br>山群盗起，以赏为右辅都尉，迁执金吾，督大奸猾。三辅吏民甚畏之。<br>数年卒官。疾病且死，戒其诸子曰：“丈夫为吏，正坐残贼免，追思其功效，<br>则复进用矣。一坐软弱不胜任免，终身废弃无有赦时，其羞辱甚于贪污坐臧。慎<br>毋然！”赏四子皆至郡守，长子立为京兆尹，皆尚威严，有治办名。<br>赞曰：“自郅都以下皆以酷烈为声，然都抗直，引是非，争大体。张汤以知<br>阿邑人主，与俱上下，时辩当否，国家赖其便。赵禹据法守正。杜周从谀，以少<br>言为重。张汤死后，罔密事丛，浸以耗废，九卿奉职，救过不给，何暇论绳墨之<br>外乎！自是以至哀、平，酷吏众多，然莫足数，此其知名见纪者也。其廉者足以<br>为仪表，其污者方略教道，一切禁奸，亦质有文武焉。虽酷，称其位矣。汤、周<br>子孙贵盛，故别传。<br><hr>
