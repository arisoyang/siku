<h4>《史部·汉书·卷一百上  叙传第七十上》<b class="x">作者：班固</b></h4>
<br>班氏之先，与楚同姓，令尹子文之后也。子文初生，弃于瞢中，而虎乳之。<br>楚人谓乳“穀”，谓虎“於菟”，故名穀於菟，字子文。楚人谓虎“班”，其子<br>以为号。秦之灭楚，迁晋、代之间，因氏焉。<br>始皇之末，班壹避地于楼烦，致马、牛、羊数千群。值汉初定，与民无禁，<br>当孝惠、高后时，以财雄边，出入弋猎，旌旗鼓吹，年百余岁，以寿终，故北方<br>多以“壹”为字者。<br>壹生孺。孺为任侠，州郡歌之。孺生长，官至上谷守。长生回，以茂林为长<br>子令。回生况，举孝廉为郎，积功劳，至上河农都尉，大司农奏课连最，入为左<br>曹越骑校尉。成帝之初，女为婕妤，致仕就第，资累千金，徒昌陵。昌陵后罢，<br>大臣名家皆占数于长安。<br>况生三子：伯、斿、稚。伯少受《诗》于师丹。大将军王凤荐伯宜劝学，召<br>见宴昵殿，容貌甚丽，诵说有法，拜为中常侍。时，上方乡学，郑宽中、张禹朝<br>夕入说《尚书》、《论语》于金华殿中，诏伯受焉。既通大义，又讲异同于许商，<br>迁奉车都尉。数年，金华之业绝，出与王、许子弟为群，在于绮襦纨绔之间，非<br>其好也。<br>家本北边，志节慷慨，数求使匈奴。河平中，单于来朝，上使伯持节迎于塞<br>下。会定襄大姓石、李群辈报怨，杀追捕吏，伯上状，因自请愿试守期月。上遣<br>侍中中郎将王舜驰传代伯护单于，并奉玺书印绶，即拜伯为定襄太守。定襄闻伯<br>素贵，年少，自请治剧，畏其下车作威，吏民竦息。伯至，请问耆老父祖故人有<br>旧恩者，迎延满堂，日为供具，执子孔礼。郡中益弛。诸所宾礼皆名豪，怀恩醉<br>酒，共谏伯宜颇摄录盗贼，具言本谋亡匿处。伯曰：“是所望于父师矣。”乃召<br>属县长吏，选精进掾史，分部收捕，及它隐伏，旬日尽得。郡中震栗，咸称神明。<br>岁余，上征伯。伯上书愿过故郡上父祖冢。有诏，太守、都尉以下会。因召宗族，<br>各以亲疏加恩施，散数百金。北州以为荣，长老纪焉。道病中风，既至，以侍中<br>光禄大夫养病，赏赐甚厚，数年未能起。<br>会许皇后废，班婕妤供养东宫，进侍者李平为婕妤，而赵飞燕为皇后，伯遂<br>称笃。久之，上出过临侯阳，伯惶恐，起视事。<br>自大将军薨后，富平、定陵侯张放、淳于长等始爱幸，出为微行，行则同舆<br>执辔；入侍禁中，设宴饮之会，及赵、李诸侍中皆引满举白，谈笑大噱。时乘舆<br>幄坐张画屏风，画纣醉踞妲己作长夜之乐。上以伯新起，数目礼之，因顾指画而<br>问伯：“纣为无道，至于是乎？”伯对曰：“《书》云‘乃用妇人之言’，何有<br>踞肆于朝？所谓众恶归之，不如是之甚者也。”上曰：“苟不若此，此图何戒？”<br>伯曰：“‘沉湎于酒’，微子所以告去也；‘式号式呼’，《大雅》所以流连也。<br>《诗》、《书》淫乱之戒，其原皆在于酒。”上乃喟然叹曰：“吾久不见班生，<br>今日复闻谠言！”放等不怿，稍自引起更衣，因罢出。时，长信庭林表适使来，<br>闻见之。<br>后上朝东宫，太后泣曰：“帝间颜色瘦黑，班侍中本大将军所举，宜宠异之，<br>益求其比，以辅圣德。宜遣富平侯且就国。”上曰：“诺。”车骑将军王音闻之，<br>以风丞相御史奏富平侯罪过，上乃出放为边都尉。后复证入，太后与上书曰：<br>“前所道尚未效，富平侯反复来，其能默乎？”上谢曰：“请今奉诏。”是时，<br>许商为少府，师丹为光禄大夫，上于是引商、丹入为光禄勋，伯迁水衡都尉，与<br>两师并侍中，皆秩中二千石。每朝东宫，常从；及有大政，俱使谕指于公卿。上<br>亦稍厌游宴，复修经书之业，太后甚悦。丞相方进复奏，富平侯竟就国。会伯病<br>卒，年三十八，朝廷愍惜焉。<br>斿博学有俊材，左将军史丹举贤良方正，以对策为议郎，迁谏大夫、右曹中<br>郎将，与刘向校秘书。每奏事，斿以选受诏进读群书。上器其能，赐以秘书之副。<br>时书不布，自东平思王以叔父求《太史公》、诸子书，大将军白不许。语在《东<br>平王传》斿亦早卒，有子曰嗣，显名当世。<br>稚少为黄门郎中常侍，方直自守。成帝季年，立定陶王为太子，数遣中盾请<br>问近臣，稚独不敢答。哀帝即位，出稚为西河属国都尉，迁广平相。<br>王莽少与稚兄弟同列友善，兄事斿而弟畜稚。斿之卒也，修緦麻，赙赗甚厚。<br>平帝即位，太后临朝，莽秉政，方欲文致太平，使使者分行风俗，采颂声，而稚<br>无所上。琅邪太守公孙闳言灾害于公府，大司空甄丰遣属驰至两郡讽吏民，而劾<br>闳空造不详，稚绝嘉应，嫉害圣政，皆不道。太后曰：“不宣德美，宜与言灾害<br>者异罚。且后宫贤家，我所哀也。”闳独下狱诛。稚惧，上书陈恩谢罪，愿归相<br>印，入补延陵园郎，太后许焉。食故禄终身。由是班氏不显莽朝，亦不罹咎。<br>初，成帝性宽，进入直言，是以王音、翟方进等绳法举过，而刘向、杜邺、<br>王章、朱云之徒肆意犯上，故自帝师安昌侯，诸舅大将军兄弟及公卿大夫、后宫<br>外属史、许之家有贵宠者，莫不被文伤诋。唯谷永尝言：“建始、河平之际，许、<br>班之贵，倾动前朝，熏灼四方，赏赐无量，空虚内臧，女宠至极，不可尚矣；今<br>之后起，无所不飨，仁倍于前。”永指以驳饥赵、李，亦无间云。<br>稚生彪。彪字叔皮，幼与从兄嗣共游学，家有赐书，内足于财，好古之士自<br>远方至，父党扬子云以下莫不造门。<br>嗣虽修儒学，然贵老、严之术。桓生欲借其书，嗣报曰：“若夫严子者，绝<br>圣弃智，修生保真，清虚淡泊，归之自然，独师友造化，而不为世俗所役者也。<br>渔钓于一壑，则万物不奸其志，栖迟于一丘，则天下不易其乐。不絓圣人之罔，<br>不嗅骄君之饵，荡然肆志，谈者不得而名焉，故可贵也。今吾子已贯仁谊之羁绊，<br>系名声之缰锁，伏周、孔之轨躅，驰颜、闵之极挚，既系挛于世教矣，何用大道<br>为自炫耀？昔有学步于邯郸者，曾未得其仿佛，又复失其故步，遂匍匐而归耳！<br>恐似此类，故不进。”嗣之行己持论如此。<br>叔皮唯圣人之道然后尽心焉。年二十，遭王莽败，世祖即位于冀州。时隗嚣<br>据垄拥众，招辑英俊，而公孙述称帝于蜀汉，天下云扰，大者连州郡，小者据县<br>邑。嚣问彪曰：“往者周亡，战国并争，天下分裂，数世然后乃定，其抑者从横<br>之事复起于今乎？将承运迭兴在于一人也？愿先生论之。”对曰：“周之废兴与<br>汉异。昔周立爵五等，诸侯从政，本根既微，枝叶强大，故其末流有从横之事，<br>其势然也。汉家承秦之制，并立郡县，主有专己之威，臣无百年之柄。至于成帝，<br>假借外家，哀、平短祚，国嗣三绝，危自上起，伤不及下。故王氏之贵，倾擅朝<br>廷，能窃号位，而不根于民。是以即真之后，天下莫不引领而叹，十余年间，外<br>内骚扰，远近俱发，假号云合，咸称刘氏，不谋而同辞。方今雄桀带州城者，皆<br>无七国世业之资。《诗》云：“皇矣上帝，临下有赫，鉴观四方，求民之莫。’<br>今民皆讴吟思汉，乡仰刘氏，已可知矣。”嚣曰：“先生言周、汉之势，可也，<br>至于但见愚民习识刘氏姓号之故，而谓汉家复兴，疏矣！昔秦失其鹿，刘季逐而<br>掎之，时民复知汉乎！”既感嚣言，又愍狂狡之不息，乃著《王命论》以救时难。<br>其辞曰：<br>昔在帝尧之禅曰：“咨尔舜，天之历数在尔躬。”舜亦以命禹。泉于稷、契，<br>咸佐唐、虞，光济四海，奕世载德，至于汤、武，而有天下。虽其遭遇异时，禅<br>代不同，至乎应天顺民，其揆一也。是故刘氏承尧之祚，氏族之世，著乎《春秋》。<br>唐据火德，而汉绍之，始起沛泽，则神母夜号，以章赤帝之符，由是言之，帝王<br>之祚，必有明圣显懿之德，丰功厚利积累之业，然后精诚通于神明，流泽加于生<br>民，故能鬼神所福飨，天下所归往，未见运世无本，功德不纪，而得屈起在此位<br>者也。世俗见高祖兴于布衣，不达其故，以为适遭暴乱，得奋其剑，游说之士至<br>比天下于逐鹿，幸捷而得之，不知神器有命，不可以智力求也。悲失！此世所以<br>多乱臣贼子者也。若然者，岂徒暗于天道哉？又不睹之于人事矣！<br>夫饿馑流隶，饥寒道路，思有短褐之亵，儋石之畜，所愿不过一金，然终于<br>转死沟壑。何则？贫穷亦有命也。况乎天子之贵，四海之富，神明之祚，可得而<br>妄处哉？故虽遭罹厄会，窃其权柄，勇如信、布，强如梁、籍，咸如王莽，然卒<br>润镬伏质，亨醢分裂，又况幺{麻骨}，尚不及数子，而欲暗奸天位者乎！是故驽<br>蹇之乘不聘千里之途，燕雀之畴不奋六翮之用，{次呆}棁之材不荷梁之任，斗筲<br>之子不秉帝王之重。《易》曰“鼎折足，覆公餗”，不胜其任也。<br>当秦之末，豪桀共推陈婴而王之，婴母止之曰：“自吾为子家妇，而世贫贱，<br>卒富贵不祥，不如以兵属人，事成少受其刑，不成祸有所归。”婴从其言，而陈<br>氏以宁。王陵之母亦见项氏之必亡，而刘氏之将兴也。是时，陵为汉将，而母获<br>于楚，有汉使来，陵母见之，谓曰：“愿告吾子，汉王长者，必得天下，子谨事<br>之，无有二心。”遂对汉使伏剑而死，以固勉陵。其后果定于汉，陵为宰相，封<br>侯。夫以匹妇之明，犹能推事理之致，探祸福之机，而全宗祀于无穷，垂策书于<br>春秋，而况大丈夫之事乎！是故穷达有命，吉凶由人，婴母知废，陵母知兴，审<br>此四者，帝王之分决矣。<br>盖在高祖，其兴也有五：一曰帝尧之苗裔，二曰体貌多奇异，三曰神武有征<br>应，四曰宽明而仁恕，五曰知人善任使。加之以信诚好谋，达于听受，见善如不<br>及，用人如由己，从谏如顺流，趣时如响赴；当食吐哺，纳子房之策；拔足挥洗，<br>揖郦生之说；寤戍卒之言，断怀土之情；高四皓之名，割肌肤之爱；举韩信于行<br>陈，收陈平于亡命，英雄陈力，群策毕举：此高祖之大略，所以成帝业也。若乃<br>灵端符应，又可略闻矣。初刘媪任高祖而梦与神遇，震电晦冥，有龙蛇之怪。及<br>其长而多灵，有异于众，是以王、武感物而折券，吕公睹形而进女；秦皇东游以<br>厌其气，吕后望云而知所处；始受命则白蛇分，西入关则五星聚。故淮阴、留侯<br>谓之天授，非人力也。<br>历古今之得失，验行事之成败，稽帝王之世运，考五者之所谓，取舍不厌斯<br>位，符端不同斯度，而苟昧于权利，越次妄据，外不量力，内不知命，则必丧保<br>家之主，失天气之寿，遇折足之凶，伏鈇钺之诛。英雄诚知觉寤，畏若祸戒，超<br>然远览，渊然深识，收陵、婴之明分，绝信、布之觊觎，距逐鹿之瞽说，审神器<br>之有授，毋贪不可几，为二母之所笑，则福祚流于子孙，天禄其永终矣。<br>知隗嚣终不寤，乃避地于河西。河西大将军窦融嘉其美德，访问焉。举茂材，<br>为徐令，以病去官。后数应三公之召。仕不为禄，所如不合；学不为人，博而不<br>俗；言不为华，述而不作。<br>有子曰固，弱冠而孤，作《幽通之赋》，以致命遂志。其辞曰：<br>系高顼之玄胄兮，氏中叶之炳灵，由凯风而蝉蜕兮，雄朔野以飏声。皇十纪<br>而鸿渐兮，有羽仪于上京。巨滔天而泯夏兮，考遘愍以行谣，终保已而贻则兮，<br>里上仁之所庐。懿前烈之纯淑兮，穷与达其必济，咨孤矇之眇眇兮，将圮绝而<br>罔阶，岂余身之足殉兮？韪世业之可怀。<br>靖潜处以永思兮，经日月而弥远，匪党人之敢拾兮，庶斯言之不玷。魂茕茕<br>与神交兮，精诚发于宵寐，梦登山而迥眺兮，觌幽人之仿佛，揽葛藟而授余兮，<br>眷峻谷曰勿隧。昒昕寤而仰思兮，心蒙蒙犹未察，黄神邈而靡质兮，仪遗谶以<br>臆对。曰乘高而{罒迂}神兮，道遐通而不迷，葛绵绵于樛木兮，咏《南风》以为<br>绥，盖惴惴之临深兮，乃《二雅》之所祗。既谇尔以吉象兮，又申之以炯戒：盍<br>孟晋以迨群兮？辰倏忽其不再。<br>承灵训其虚徐兮，伫盘桓而且俟，惟天地之无穷兮，鲜生民之脢生。纷屯<br>亶与蹇连兮，何艰多而智寡！上圣寤而后拔兮，岂群黎之所御！昔卫叔之御昆兮，<br>昆为寇而丧予。管弯弧欲毙雠兮，雠作后而成已。变化故而相诡兮，孰云豫其终<br>始！雍造怨而先赏兮，丁繇惠而被戮，取吊于逌吉兮，王膺庆于所慼。畔回冗<br>其若兹兮，北叟颇识其倚伏。单治里而外凋兮，张修襮而内逼，聿中和为庶几<br>兮，颇与冉又不得。溺招路以从已兮，谓孔氏犹未可，安慆々而不萉兮，<br>卒陨身乎世祸，游圣门而靡救兮，顾覆醢其何处？固行行其必凶兮，免盗乱为赖<br>道；形气发于根柢兮，柯叶汇而灵茂。恐网蜽之责景兮，庆未得其云已。<br>黎淳耀于高辛兮，羋强大于南汜；嬴取威于百仪兮，姜本支乎三止：既仁得<br>其信然兮，卬天路而同轨。东邻虐而歼仁兮，王合位乎三五；戎女烈而丧孝兮，<br>伯徂归于龙虎：发还师以成性兮，重醉行而自耦。《震》鳞漦于夏庭兮，匝三正<br>而灭姬；《巽》羽化于宣官兮，弥五辟而成灾。<br>道悠长而世短兮，敻冥默而不周，胥仍物而鬼诹兮，乃穷宙而达幽。妫巢姜<br>于孺筮兮，旦算祀于挈龟。宣、曹兴败于下梦兮，鲁、卫名谥于铭谣。妣聆呱而<br>刻石兮，许相理而鞠条。道混成而自然兮，术同原而分流。神先心以定命兮，命<br>随行以消息。翰流迁其不济兮，故遭罹而赢缩。三栾同于一体兮，虽移盈然不忒。<br>洞参差其纷错兮，斯众兆之所惑。周、贾荡而贡愤兮，齐死生与祸福，抗爽言以<br>矫情兮，信畏牺而忌服。<br>所贵圣人之至论兮，顺天性而断谊。物有欲而不居兮，亦有恶而不避，守孔<br>约而不贰兮，乃輶德而无累。三仁殊而一致兮，夷、惠舛而齐声。木偃息以蕃魏<br>兮，申重茧以存荆。纪焚躬以卫上兮，晧颐志而弗营。侯草木之区别兮，苟能<br>实而必荣。要没世而不朽兮，乃先民之所程。<br>观天罔之纮覆兮，实棐谌而相顺，谟先圣之大繇兮，亦邻德而助信。虞《韶》<br>美而仪凤兮，孔忘味于千载。素文信而底麟兮，汉宾祚于异代。精通灵而感物兮，<br>神动气而入微。养游睇而猿号兮，李虎发而石开。非精诚其焉通兮，苟无实其孰<br>信！操末技犹必然兮，矧湛躬于道真！<br>登孔、颢而上下兮，纬群龙之所经，朝贞观而夕化兮，犹喧已而遗形，若胤<br>彭而偕老兮，诉来哲以通情。<br>乱曰：“天造草昧，立性命兮，复心弘道，惟贤圣兮。浑元运物，流不处兮，<br>保身遗名，民之表兮。舍生取谊，亦道用兮，忧伤夭物，忝莫痛兮！昊尔太素，<br>曷渝色兮？尚粤其几，沦神城兮！<br>永平中为郎，典校秘书，专笃志于博学，以著述为业。或讥以无功，又感东<br>方朔、扬雄自谕以不遭苏、张、范、蔡之时，曾不折之以正道，明君子之所守，<br>故聊复应焉。其辞曰：<br>宾戏主人曰：“盖闻圣人有一定之论，列士有不易之分，亦云名而已矣。故<br>太上有立德，其次有立功。夫德不得后身而特盛，功不得背时而独章，是以圣哲<br>之治，栖栖皇皇，孔席不暧，墨突不黔。由此言之，取舍者昔人之上务，著作者<br>前列之余事耳。今吾子幸游帝王之世，躬带冕之服，浮英华，湛道德，矕龙<br>虎之文，旧矣。卒不能摅首尾，奋翼鳞，振拔洿涂，跨腾风云，使见之者景骇，<br>闻之者响震。徒乐枕经籍书，纡体衡门，上无所蒂，下无所根。独摅意乎宇宙之<br>外，锐思于豪芒之内，潜神默记，恒以年岁。然而器不贾于当已，用不效于一世，<br>虽驰辩如涛波，摛藻如春华，犹无益于殿最。意者，且运朝夕之策，定合会之计，<br>使存有显号，亡有美谥，不亦优乎？”<br>主人逌尔而笑曰：“若宾之言，斯所谓见势利之华，暗道德之实，守突奥之<br>荧烛，未仰天庭而睹白日也。曩者王涂芜秽，周失其御，侯伯方轨，战国横骛，<br>于是七雄虓阚，分裂诸夏，龙战而虎争。游说之徒，风扬电激，并起而救之，其<br>余猋飞景附，煜霅其间者，盖不可胜载，当此之时，搦朽摩钝，铅刀皆能一断，<br>是故鲁连飞一矢而蹶千金，虞卿以顾眄而捐相印也。夫啾发投曲，感耳之声，合<br>之律度，淫蛙而不可听者，非《韶》、《夏》之乐也；因势合变，偶时之会，风<br>移俗易，乖忤而不可通者，非君子之法也。及至从人合之，衡人散之，亡命漂说，<br>羁旅骋辞，商鞅挟三术以钻孝公，李斯奋时务而要始皇，彼皆蹑风云之会，履颠<br>沛之势，据徼乘邪以求一日之富贵，朝为荣华，夕而焦瘁，福不盈眦，祸溢于世，<br>凶人且以自悔，况吉士而是赖乎！且功不可以虚成，名不可以伪立，韩设辩以徼<br>君，吕行诈以贾国。《说难》既酋，其身乃囚；秦货既贵，厥宗亦隧。是故仲尼<br>抗浮云之志，孟轲养浩然之气，彼岂乐为迂阔哉？道不可以贰也。方今大汉洒扫<br>群秽，夷险芟荒，廓帝纮，恢皇纲，基隆于羲、农，规广于黄、唐；其君天下也，<br>炎之如日，威之如神，函之如海，养之如春。是以六合之内，莫不同原共流，沐<br>浴玄德，禀仰太和，枝附叶著，譬犹草木之殖山林，鸟鱼之毓川泽，得气者蕃滋，<br>失时者苓落，参天地而施化，岂云人事之厚薄哉？今子处皇世而论战国，耀所闻<br>而疑所觌，欲从旄敦而度高乎泰山，怀氿滥而测深乎重渊，亦未至也。”<br>宾曰：“若夫鞅、斯之伦，衰周之凶人，既闻命矣。敢问上古之士，处身行<br>道，辅世成名，可述于后者，默而已乎？”<br>主人曰：“何为其然也！昔咎繇谟虞，箕子访周，言通帝王，谋合圣神；殷<br>说梦发于傅岩，周望兆动于渭滨，齐甯激声于康衢，汉良受书于邳沂，皆俟命而<br>神交，匪词言之所信，故能建必然之策，展无穷之勋也。近者陆子优由，《新语》<br>以兴；董生下帷，发藻儒林；刘向怀籍，辩章旧闻；扬雄覃思，《法言》、《大<br>玄》：皆及时君之门闱，究先圣之壶奥，婆娑乎术艺之场，休息乎篇籍之囿，以<br>全其质而发其文，用纳乎圣所，列炳于后人，斯非其亚与！若乃夷抗行于首阳，<br>惠降志于辱仕，颜耽乐于箪瓢，孔终篇于西狩，声盈塞于天渊，真吾徒之师表也。<br>且吾闻之：一阴一阳，天地之方；乃文乃质，王道之纳；有同有异，圣哲之常。<br>故曰“慎修所志，守尔天符，委命共己，味道之腴，神之听之，名其舍诸！宾又<br>不闻和氏之璧韫于荆石，随侯之珠藏于蚌蛤乎？历世莫视，不知其将含景耀，吐<br>英精，旷千载而流夜光也。应龙潜于潢污，鱼鼋媟之，不睹其能奋灵德，合风云，<br>超忽荒，而躆颢苍也。故夫泥蟠而天飞者，应龙之神也；先贱而后贵者，和、<br>随之珍也；时暗而久章者，君子之真也。若乃牙、旷清耳于管弦，离娄眇目于豪<br>分；逢蒙绝技于弧矢，班输榷巧于斧斤；良乐轶能于相驭，乌获抗力于千钧；和、<br>鹊发精于针石，研、桑心计于无垠。仆亦不任厕技于彼列，故密尔自娱于斯文。”<br><hr>
