<h4>《史部·汉书·卷八十九  循吏传第五十九》<b class="x">作者：班固</b></h4>
<br>汉兴之初，反秦之敝，与民休息，凡事简易，禁罔疏阔，而相国萧、曹以宽<br>厚清静为天下帅，民作“画一”之歌。孝惠垂拱，高后女主，不出房闼，而天下<br>晏然，民务稼穑，衣食滋殖。至于文、景，遂移风易俗。是时，循吏如河南守吴<br>公、蜀守文翁之属，皆谨身帅先，居以廉平，不至于严，而民从化。<br>孝武之世，外攘四夷，内改法度，民用凋敝，奸轨不禁。时少能以化治称者，<br>惟江都相董仲舒、内史公孙弘、皃宽，居官可纪。三人皆儒者，通于世务，明习<br>文法，以经术润饰吏事，天子器之。仲舒数谢病去，弘、宽至三公。<br>孝昭幼冲，霍光秉政，承奢侈师旅之后，海内虚耗，光因循守职，无所改作。<br>至于始元、元凤之间，匈奴乡化，百姓益富，举贤良文学，问民所疾苦，于是罢<br>酒榷而议盐铁矣。<br>及至孝宣，由仄陋而登至尊，兴于闾阎，知民事之艰难。自霍光薨后始躬万<br>机，厉精为治，五日一听事，自丞相已下各奉职而进。及拜刺史守相，辄亲见问，<br>观其所由，退而考察所行以质其言，有名实不相应，必知其所以然。常称曰：<br>“庶民所以安其田里而亡叹息愁恨之心者，政平讼理也。与我共此者，其唯良二<br>千石乎！”以为太守，吏民之本也。数变易则下不安，民知其将久，不可欺罔，<br>乃服从其教化。故二千石有治理效，辄以玺书勉厉，增秩赐金，或爵至关内侯，<br>公卿缺则选诸所表以次用之。是故汉世良吏，于是为盛，称中兴焉。若赵广汉、<br>韩延寿、尹翁归、严延年、张敞之属，皆称其位，然任刑罚，或抵罪诛。王成、<br>黄霸、朱邑、龚遂、郑弘、召信臣等，所居民富，所去见思，生有荣号，死见奉<br>祀，此廪廪庶几德让君子之遗风矣。<br>文翁，庐江舒人也。少好学，通《春秋》，以郡县吏察举。景帝末，为蜀郡<br>守，仁爱好教化。见蜀地辟陋有蛮夷风，文翁欲诱进之，乃选郡县小吏开敏有材<br>者张叔等十余人亲自饬厉，遣诣京师，受业博士，或学律令。减省少府用度，买<br>刀布蜀物，赍计吏以遗博士。数岁，蜀生皆成就还归，文翁以为右职，用次察举，<br>官有至郡守刺史者。<br>又修起学官于成都市中，招下县子弟以为学官弟子，为除更徭，高者以补郡<br>县吏，次为孝弟力田。常选学官僮子，使在便坐受事。每出行县，益从学官诸生<br>明经饬行者与俱，使传教令，出入闺阁。县邑吏民见而荣之，数年，争欲为学官<br>弟子，富人至出钱以求之。由是大化，蜀地学于京师者比齐鲁焉。至武帝时，乃<br>令天下郡国皆立学校官，自文翁为之始云。<br>文翁终于蜀，吏民为立祠堂，岁时祭祀不绝。至今巴蜀好文雅，文翁之化也。<br>王成，不知何郡人也。为胶东相，治甚有声。宣帝最先褒之，地节三年下诏<br>曰：“盖闻有功不赏，有罪不诛，虽唐、虞不能以化天下。今胶东相成，劳来不<br>怠，流民自占八万余口，治有异等之效。其赐成爵关内侯，秩中二千石。”未及<br>征用，会病卒官。后诏使丞相、御史问郡国上计长吏守丞以政令得失，或对言前<br>胶东相成伪自增加，以蒙显赏，是后俗吏多为虚名云。<br>黄霸字次公，淮阳阳夏人也，以豪杰役使徙云陵。霸少学律令，喜为吏，武<br>帝末以待诏入钱赏官，补侍郎谒者，坐同产有罪劾免。后复入谷沈黎郡，补左冯<br>翊二百石卒史。冯翊以霸入财为官，不署右职，使领郡钱谷计。簿书正，以廉称，<br>察补河东均输长，复察廉为河南太守丞。霸为人明察内敏，又习文法，然温良有<br>让，足知，善御众。为丞，处议当于法，合人心，太守甚任之，吏民爱敬焉。<br>自武帝末，用法深。昭帝立，幼，大将军霍光秉政，大臣争权，上官桀等与<br>燕王谋作乱，光既诛之，遂遵武帝法度，以刑罚痛绳群下，由是俗吏上严酷以为<br>能，而霸独用宽和为名。<br>会宣帝即位，在民间时知百姓苦吏急也，闻霸持法平，召以为廷尉正，数决<br>疑狱，庭中称平。守丞相长史，坐公卿大议廷中知长信少府夏侯胜非议诏书大不<br>敬，霸阿从不举劾，皆下廷尉，系狱当死。霸因从胜受《尚书》狱中，再逾冬，<br>积三岁乃出，语在《胜传》。胜出，复为谏大夫，令左冯翊宋畸举霸贤良。胜又<br>口荐霸于上，上擢霸为扬州刺史。三岁，宣帝下诏曰：“制诏御史：其以贤良高<br>第扬州刺史霸为颍川太守，秩比二千石居，官赐车盖，特高一丈，别驾主簿车，<br>缇油屏泥于轼前，以章有德。”<br>时，上垂意于治，数下恩泽诏书，吏不奉宣。太守霸为选择良吏，分部宣布<br>诏令，令民咸知上意，使邮亭乡官皆畜鸡豚，以赡鳏寡贫穷者。然后为条教，置<br>父老师师伍长，班行之于民间，劝以为善防奸之意，及务耕桑，节用殖财，种树<br>畜养，去食谷马。米盐靡密，初若烦碎，然霸精力能推行之。吏民见者，语次寻<br>绎，问它阴伏，以相参考。尝欲有所司察，择长年廉吏遣行，属令周密。吏出，<br>不敢舍邮亭，食于道旁，乌攫其肉。民有欲诣府口言事者适见之，霸与语，道此。<br>后日吏还谒霸，霸见迎劳之，曰：“甚苦！食于道旁乃为乌所盗肉。”吏大惊，<br>以霸具知其起居，所问豪氂不敢有所隐。鳏寡孤独有死无以葬者，乡部书言，霸<br>具为区处，某所大木可以为棺，某亭猪子可以祭，吏往皆如言。其识事聪明如此，<br>吏民不知所出，咸称神明。奸人去入它郡，盗贼日少。<br>霸力行教化而后诛罚，务在成就全安长吏。许丞老，病聋，督邮白欲逐之，<br>霸曰：“许丞廉吏，虽老，尚能拜起送迎，正颇重听，何伤？且善助之，毋失贤<br>者意。”或问其故，霸曰：“数易长吏，送故迎新之费及奸吏缘绝簿书盗财物，<br>公私费耗甚多，皆当出于民，所易新吏又未必贤，或不如其故，徒相益为乱。凡<br>治道，去其泰甚者耳。”<br>霸以外宽内明得吏民心，户口岁增，治为天下第一。征守京兆尹，秩二千石。<br>坐发民治驰道不先闻，又发骑士诣北军马不适士，劾乏军兴，连贬秩。有诏归颍<br>川太守官，以八百石居治如其前。前后八年，郡中愈治。是时，凤皇神爵数集郡<br>国，颍川尤多。天子以霸治行终长者，下诏称扬曰：“颍川太守霸，宣布诏令，<br>百姓向化，孝子弟弟贞妇顺孙日以众多，田者让畔，道不拾遣，养视鳏寡，赡助<br>贫穷，狱或八年亡重罪囚，吏民向于教化，兴于行谊，可谓贤人君子矣。《书》<br>不云乎？‘股肱良哉！’其赐爵关内侯，黄金百斤，秩中二千石。”而颍川孝弟<br>有行义民、三老、力田，皆以差赐爵及帛。后数月，征霸为太子太傅，迁御史大<br>夫。<br>五凤三年，代丙吉为丞相，封建成侯，食邑六百户。霸材长于治民，及为丞<br>相，总纲纪号令，风采不及丙、魏、于定国，功名损于治郡。时，京兆尹张敞舍<br>鹖雀飞集丞相府，霸以为神雀，议欲以闻。敞奏霸曰：“窃见丞相请与中二千石<br>博士杂问郡国上计长吏、守丞为民兴利除害、成大化，条其对，有耕者让畔，男<br>女异路，道不拾遗，及举孝子贞妇者为一辈，先上殿，举而不知其人数者次之，<br>不为条教者在后叩头谢。丞相虽口不言，而心欲其为之也。长吏、守丞对时，臣<br>敞舍有鹖雀飞止丞相府屋上，丞相以下见者数百人。边吏多知鹖雀者，问之，皆<br>阳不知。丞相图议上奏曰：‘臣问上计长吏、守丞以兴化条，皇天报下神雀。’<br>后知从臣敞舍来，乃止。郡国吏窃笑丞相仁厚有知略，微信奇怪也。昔汲黯为淮<br>阳守，辞去之官，谓大行李息曰：‘御史大夫张汤怀诈阿意，以倾朝廷，公不早<br>白，与俱受戮矣。’息畏汤，终不敢言。后汤诛败，上闻黯与息语，乃抵息罪而<br>秩黯诸侯相，取其思竭忠也。臣敞非敢毁丞相也，诚恐群臣莫白，而长吏、守丞<br>畏丞相指，归舍法令，各为私教，务相增加，浇淳散朴，并行伪貌，有名亡实，<br>倾摇解怠，甚者为妖。假令京师先行让畔异路，道不拾遗，其实亡益廉贪贞淫之<br>行，而以伪先天下，固未可也；即诸侯先行之，伪声轶于京师，非细事也。汉家<br>承敝通变，造起律令，所以劝善禁奸，条贯详备，不可复加。宜令贵臣明饬长吏、<br>守丞，归告二千石、举三老、孝弟、力田、孝廉、廉吏务得其人，郡事皆以义法<br>令捡式，毋得擅为条教；敢挟诈伪以奸名誉者，必先受戮，以正明好恶。”天子<br>嘉纳敞言，召上计吏，使侍中临饬如敞指意。霸甚惭。<br>又乐陵侯史高以外属旧恩侍中贵重，霸荐高可太尉。天子使尚书召问霸：<br>“太尉官罢久矣，丞相兼之，所以偃武兴文也。如国家不虞，边境有事，左右之<br>臣皆将率也。夫宣明教化，通达幽隐，使狱无冤刑，邑无盗贼，君之职也。将相<br>之官，朕之任焉。侍中乐陵侯高帷幄近臣，朕之所自亲，君何越职而举之？”尚<br>书令受丞相对，霸免冠谢罪，数日乃决。自是后不敢复有所请。然自汉兴，言治<br>民吏，以霸为首。<br>为相五岁，甘露三年薨，谥曰定侯。霸死后，乐陵侯高竟为大司马。霸子思<br>侯赏嗣，为关都尉。薨，子忠侯辅嗣，至卫尉九卿。薨，子忠嗣侯，讫王莽乃绝。<br>子孙为吏二千石者五六人。<br>始，霸少为阳夏游徼，与善相人者共载出，见一妇人，相者言：“此妇人当<br>富贵，不然，相书不可用也。”霸推问之，乃其乡里巫家女也。霸即娶为妻，与<br>之终身。为丞相后徙杜陵。<br>朱邑字仲卿，庐江舒人也。少时为舒桐乡啬夫，廉平不苛，以爱利为行，未<br>尝笞辱人，存问耆老孤寡，遇之有恩，所部吏民爱敬焉。迁补太守卒史，举贤良<br>为大司农丞，迁北海太守，以治行第一入为大司农。为人淳厚，笃于故旧，然性<br>公正，不可交以私。天子器之，朝廷敬焉。<br>是时，张敞为胶东相，与邑书曰：“明主游心太古，广延茂士，此诚忠臣竭<br>思之时也。直敞远守剧郡，驭于绳墨，匈臆约结，固亡奇也。虽有，亦安所施？<br>足下以清明之德，掌周稷之业，犹饥者甘糟糠，穰岁余梁肉。何则？有亡之势异<br>也。昔陈平虽贤，须魏倩而后进；韩信虽奇，赖萧公而后信。故事各达其时之英<br>俊，若必伊尹、吕望而后荐之，则此人不因足下而进矣。”邑感敞言，贡荐贤士<br>大夫，多得其助者。身为列卿，居处俭节，禄赐以共九族乡党，家亡余财。<br>神爵元年卒。天子闵惜，下诏称扬曰：“大司农邑，廉洁守节，退食自公，<br>亡强外之交，束脩之馈，可谓淑人君子，遭离凶灾，朕甚闵之。其赐邑子黄金百<br>斤，以奉其祭祀。”<br>初，邑病且死，属其子曰：“我故为桐乡吏，其民爱我，必葬我桐乡。后世<br>子孙奉尝我，不如桐乡民。”及死，其子葬之桐乡西郭外，民果共为邑起冢立祠，<br>岁时祠祭，至今不绝。<br>龚遂字少卿，山阳南平阳人也。以明经为官，至昌邑郎中令，事王贺。贺动<br>作多不正，遂为人忠厚，刚毅有大节，内谏争于王，外责傅相，引经义，陈祸福，<br>至于涕泣，蹇蹇亡已。面刺王过，王至掩耳起走，曰：“郎中令善愧人。”及国<br>中皆畏惮焉。王尝久与驺奴宰人游戏饮食，赏赐亡度。遂入见王，涕泣膝行，左<br>右侍御皆出涕。王曰：“郎中令何为哭？”遂曰：“臣痛社稷危也！愿赐清闲竭<br>愚。”王辟左右，遂曰：“大王知胶西王所以为无道亡乎？”王曰：“不知也。”<br>曰：“臣闻胶西王有谀臣侯得，王所为拟于桀、纣也，得以为尧、舜也。王说其<br>谄谀，尝与寝处，唯得所言，以至于是。今大王亲近群小，渐渍邪恶所习，存亡<br>之机，不可不慎也。臣请选郎通经术有行义者与王起居，坐则通《诗》、《书》，<br>立则习礼容，宜有益。”王许之。遂乃选郎中张安等十人侍王。居数日，王皆逐<br>去安等。久之，宫中数有妖怪，王以问遂，遂以为有大忧，宫室将空，语在《昌<br>邑王传》。会昭帝崩，亡子，昌邑王贺嗣立，官属皆征入。王相安乐迁长乐卫尉，<br>遂见安乐，流涕谓曰：“王立为天子，日益骄溢，谏之不复听，今哀痛未尽，日<br>与近臣饮食作乐，斗虎豹，召皮轩，车九流，驱驰东西，所为悖道。古制宽，大<br>臣有隐退，今去不得，阳狂恐知，身死为世戮，奈何？君，陛下故相，宜极谏争。”<br>王即位二十七日，卒以淫乱废。昌邑群臣坐陷王于恶不道，皆诛，死者二百余人，<br>唯遂与中尉王阳以数谏争得减死，髡为城旦。<br>宣帝即位，不久，渤海左右郡岁饥，盗贼并起，二千石不能禽制。上选能治<br>者，丞相、御史举遂可用，上以为渤海太守。时，遂年七十余，召见，形貌短小，<br>宣帝望见，不副所闻，心内轻焉，谓遂曰：“渤海废乱，朕甚忧之。君欲何以息<br>其盗贼，以称朕意？”遂对曰：“海濒遐远，不沾圣化，其民困于饥寒而吏不恤，<br>故使陛下赤子盗弄陛下之兵于潢池中耳。今欲使臣胜之邪，将安之也？”上闻遂<br>对，甚说，答曰：“选用贤良，固欲安之也。”遂曰：“臣闻治乱民犹治乱绳，<br>不可急也；唯缓之，然后可治。臣愿丞相、御史且无拘臣以文法，得一切便宜从<br>事。”上许焉，加赐黄金，赠遣乘传。至渤海界，郡闻新太守至，发兵以迎，遂<br>皆遣还，移书敕属县悉罢逐捕盗贼吏。诸持锄钩田器者皆为良民，吏毋得问，持<br>兵者乃为盗贼。遂单车独行至府，郡中翕然，盗贼亦皆罢。渤海又多劫略相随，<br>闻遂教令，即时解散，弃其兵弩而持钩锄。盗贼于是悉平，民安土乐业。遂乃开<br>仓廪假贫民，选用良吏，尉安牧养焉。<br>遂见齐俗奢侈，好末技，不田作，乃躬率以俭约，劝民务农桑，令口种一树<br>榆，百本薤、五十本葱、一畦韭，家二母彘、五鸡。民有带持刀剑者，使卖剑买<br>牛，卖刀买犊，曰：“何为带牛佩犊！”春夏不得不趋田亩，秋冬课收敛，益蓄<br>果实菱芡。劳来循行，郡中皆有蓄积，吏民皆富实。狱讼止息。<br>数年，上遣使者征遂，议曹王生愿从。功曹以为王生素耆酒，亡节度，不可<br>使。遂不忍逆，从至京师。王生日饮酒，不视太守。会遂引入宫，王生醉，从后<br>呼，曰：“明府且止，愿有所白。”遂还问其故，王生曰：“天子即问君何以治<br>渤海，君不可有所陈对，宜曰‘皆圣主之德，非小臣之力也’。”遂受其言。既<br>至前，上果问以治状，遂对如王生言。天子说其有让，笑曰：“君安得长者之言<br>而称之？”遂因前曰：“臣非知此，乃臣议曹教戒臣也。”上以遂年老不任公卿，<br>拜为水衡都尉，议曹王生为水衡丞，以褒显遂云。水衡典上林禁苑，共张宫馆，<br>为宗庙取牲，官职亲近，上甚重之。以官寿卒。<br>召信臣字翁卿，九江寿春人也。以明经甲科为郎，出补穀阳长。举高第，迁<br>上蔡长。其治视民如子，所居见称述，超为零陵太守，病归。复征为谏大夫，迁<br>南阳太守，其治如上蔡。<br>信臣为人勤力有方略，好为民兴利，务在富之。躬劝耕农，出入阡陌，止舍<br>离乡亭，稀有安居时。行视郡中水泉，开通沟渎，起水门提阏凡数十处，以广溉<br>灌，岁岁增加，多至三万顷。民得其利，蓄积有余。信臣为民作均水约束，刻石<br>立于田畔，以防分争。禁止嫁娶送终奢靡，务出于俭约。府县吏家子弟好游敖，<br>不以田作为事，辄斥罢之，甚者案其不法，以视好恶。其化大行，郡中莫不耕稼<br>力田，百姓归之，户口增倍，盗贼狱讼衰止。吏民亲爱信臣，号之曰召父。荆州<br>刺史奏信臣为百姓兴利，郡以殷富，赐黄金四十斤。迁河南太守，治行常为第一，<br>复数增秩赐金。<br>竟宁中，征为少府，列于九卿，奏请上林诸离远宫馆稀幸御者，勿复缮治共<br>张，又奏省乐府黄门倡优诸戏，及宫馆兵弩什器减过泰半。太官园种冬生葱韭菜<br>茹，覆以屋庑，昼夜然蕴火，待温气乃生。信臣以为此皆不时之物，有伤于人，<br>不宜以奉供养，乃它非法食物，悉奏罢，省费岁数千万。信臣年老以官卒。<br>元始四年，诏书祀百辟卿士有益于民者，蜀郡以文翁，九江以召父应诏书。<br>岁时郡二千石率官属行礼，奉祠信臣冢，而南阳亦为立祠。<br><hr>
