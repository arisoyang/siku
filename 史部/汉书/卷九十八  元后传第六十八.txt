<h4>《史部·汉书·卷九十八  元后传第六十八》<b class="x">作者：班固</b></h4>
<br>孝元皇后，王莽姑也。莽自谓黄帝之后，其《自本》曰：黄帝姓姚氏，八世<br>生虞舜。舜起妫汭，以妫为姓。至周武王封舜后妫满于陈，是为胡公，十三世生<br>完。完字敬仲，奔齐，齐桓公以为卿，姓田氏。十一世，田和有齐国，二世称王，<br>至王建为秦所灭。项羽起，封建孙安为济北王。至汉兴，安失国，齐人谓之“王<br>家”，因以为氏。<br>文、景间，安孙遂字伯纪，处东平陵，生贺，字翁孺。为武帝绣衣御史，逐<br>捕魏郡群盗坚卢等党与，及吏畏懦逗留当坐者，翁孺皆纵不诛。它部御史暴胜之<br>等奏杀二千石，诛千石以下，及通行饮食坐连及者，大部至斩万余人，语见《酷<br>吏传》。翁孺以奉使不称免，叹曰：“吾闻活千人者有封子孙，吾所活者万余人，<br>后世其兴乎！”<br>翁孺既免，而与东平陵终氏为怨，乃徙魏郡元城委粟里，为三老，魏郡人德<br>之。元城建公曰：“昔春秋沙麓崩，晋史卜之，曰：‘阴为阳雄，土火相乘，故<br>有沙麓崩。后六百四十五年，宜有圣女兴。’其齐田乎！今王翁孺徙，正真其地，<br>日月当之。元城郭东有五鹿之虚，即沙鹿地也。后八十年，当有贵女兴天下”云。<br>翁孺生禁，字稚君，少学法律长安，为廷尉史，本始三年，生女政君，即元<br>后也。禁有大志，不修廉隅，好酒色，多取傍妻，凡有四女八男；长女君侠，次<br>即元后政君，次君力，次君弟；长男凤孝卿，次曼元卿，谭子元，崇少子，商子<br>夏，立子叔，根稚卿，逢时委卿，唯凤、崇与元后政君同母。母，適妻，魏郡李<br>氏女也。后以妒去，更嫁为河内苟宾妻。<br>初，李亲任政君在身，梦月入其怀。及壮大，婉顺得妇人道。尝许嫁未行，<br>所许者死。后东平王聘政君为姬，未入，王薨。禁独怪之，使卜数者相政君，<br>“当大贵，不可言。”禁心以为然，乃教书，学鼓琴。五凤中，献政君，年十八<br>矣，入掖庭为家人子。<br>岁余，会皇太子所爱幸司马良娣病，且死，谓太子曰：“妾死非天命，乃诸<br>娣妾良人更祝诅杀我。”太子怜之，且以为然。及司马良娣死，太子悲恚发病，<br>忽忽不乐，因以过怒诸娣妾，莫得进见者。久之，宣帝闻太子恨过诸娣妾，欲顺<br>适其意，乃令皇后择后宫家人子可以虞侍太子者，政君与在其中。及太子朝，皇<br>后乃见政君等五人，微令旁长御问知太子所欲。太子殊无意于五人者，不得已于<br>皇后，强应曰：“此中一人可。”是时政君坐近太子，又独衣绛缘诸于，长御即<br>以为是。皇后使侍中杜辅、掖庭令浊贤交送政君太子宫，见丙殿。得御幸，有身。<br>先是者，太子后宫娣妾以十数，御幸久者七八年，莫有子，及王妃一幸而有身。<br>甘露三年，生成帝于甲馆画堂，为世適皇孙。宣帝爱之，自名曰骜，字太孙，常<br>置左右。<br>后三年，宣帝崩，太子即位，是为孝元帝。立太孙为太子，以母王妃为婕妤，<br>封父禁为阳平侯。后三日，婕妤立为皇后，禁位特进，禁弟弘至长乐卫尉。永光<br>二年，禁薨，谥曰顷侯。长子凤嗣侯，为卫尉侍中，皇后自有子后，希复进见。<br>太子壮大，宽博恭慎，语在《成纪》。其后幸酒，乐燕乐，元帝不以为能。而傅<br>昭仪有宠于上，生定陶共王。王多材艺，上甚爱之，坐则侧席，行则同辇，常有<br>意欲废太子而立共王。时凤在位，与皇后、太子同心忧惧，刺侍中史丹拥右太子，<br>语在《丹传》。上亦以皇后素谨慎，而太子先帝所常留意，故得不废。<br>元帝崩，太子立，是为孝成帝。尊皇后为皇太后，以凤为大司马大将军领尚<br>书事，益封五千户。王氏之兴自凤始。又封太后同母弟崇为安成侯，食邑万户。<br>凤庶弟谭等皆赐爵关内侯，食邑。<br>其夏，黄雾四塞终日。天子以问谏大夫杨兴、博王驷胜等，对皆以为：“阴<br>盛侵阳之气也。高祖之约也，非功臣不侯，今太后诸弟皆以无功为侯，非高祖之<br>约，外戚未曾有也，故天为见异。”言事者多以为然。凤于是惧，上书辞谢曰：<br>“陛下即位，思慕谅闇，故诏臣凤典领尚书事，上无以明圣德，下无以益政治。<br>今有茀星天地赤黄之异，咎在臣凤，当伏显戮，以谢天下。今谅门闇已毕，大义<br>皆举，宜躬亲万机，以承天心。”因乞骸骨辞职。上报曰：“朕承先帝圣绪，涉<br>道未深，不明事情，是以阴阳错缪，日月无光，赤黄之气，充塞天下。咎在朕躬，<br>今大将军乃引过自予，欲上尚书事，归大将军印绶，罢大司马官，是明朕之不德<br>也。朕委将军以事，诚欲庶几有成，显先祖之功德。将军其专心固意，辅朕之不<br>逮，毋有所疑。”<br>后五年，诸吏散骑安成侯崇薨，谥曰共侯。有遗腹子奉世嗣侯，太后甚哀之。<br>明年，河平二年，上悉封舅谭为平阿侯，商成都侯，立红阳侯，根曲阳侯，逢时<br>高平侯。五人同日封，故世谓之“五侯”。太后同产唯曼蚤卒，余毕侯矣。太后<br>母李亲，苟氏妻，生一男名参，寡居。顷侯禁在时，太后令禁还李亲。太后怜参，<br>欲以田蚡为比而封之。上曰：“封田氏，非正也。”以参为侍中水衡都尉。王<br>氏子弟皆卿、大夫、侍中、诸曹，分据势官满朝廷。<br>大将军凤用事，上遂谦让无所颛。左右常荐光禄大夫刘向少子歆通达有异材。<br>上召见歆，诵读诗赋，甚说之，欲以为中常侍，召取衣冠。临当拜，左右皆曰：<br>“未晓大将军。”上曰：“此小事，何须关大将军？”左右叩头争之。上于是语<br>凤，凤以为不可，乃止。其见惮如此。<br>上即位数年，无继嗣，体常不平。定陶共王来朝，太后与上承先帝意，遇共<br>王甚厚，赏赐十倍于它王，不以往事为纤介。共王之来朝也，天子留，不遣归国。<br>上谓共王：“我未有子，人命不讳，一朝有它，且不复相见。尔长留侍我矣！”<br>其后，天子疾益有瘳，共王因留国邸，旦夕侍上，上甚亲重。大将军凤心不便共<br>王在京师，会日蚀，凤因言：“日蚀，阴盛之象，为非常异。定陶王虽亲，于礼<br>当奉藩在国。今留侍京师，诡正非常，故天见戒。宜遣王之国。”上不得已于凤<br>而许之。共王辞去，上与相对涕泣而决。<br>京兆尹王章素刚直敢言，以为凤建遣共王之国非是，乃奏封事言日蚀之咎矣。<br>天子召见章，延问以事，章对曰：“天道聪明，佑善而灾恶，以瑞异为符效。今<br>陛下以未有继嗣，引近定陶王，所以承宗庙，重社稷，上顺天心，下安百姓。此<br>正义善事，当有祥瑞，何故致灾异？灾异之发，为大臣颛政者也。今闻大将军猥<br>归日蚀之咎于定陶王，建遣之国，苟欲使天子孤立于上，颛擅朝事以便其私，非<br>忠臣也。且日蚀，阴侵阳、臣颛君之咎，今政事大小皆自凤出，天子曾不一举手，<br>凤不内省责，反归咎善人，推远定陶王。且凤诬罔不忠，非一事也。前丞相乐昌<br>侯商本以先帝外属，内行笃，有威重，位历将相，国家柱石臣也，其人守正，不<br>肯诎节随凤委曲，卒用闺门之事为凤所罢，身以忧死，众庶愍之。又凤知其小妇<br>弟张美人已尝适人，于礼不宜配御至尊，托以为宜子，内之后宫，苟以私其妻弟。<br>闻张美人未尝任身就馆也。且羌胡尚杀首子以荡肠正世，况于天子而近已出之女<br>也！此三者皆大事，陛下所自见，足以知其余，及它所不见者。凤不可令久典事，<br>宜退使就第，选忠贤以代之。”<br>自凤之白罢商后遣定陶王也，上不能平。及闻章言，天子感寤，纳之，谓章<br>曰：“微京兆尹直言，吾不闻社稷计！且唯贤知贤，君试为朕求可以自辅者。”<br>于是章奏封事，荐中山孝王舅琅邪太守冯野王“先帝时历二卿，忠信质直，知谋<br>有余。野王以王舅出，以贤复人，明圣主乐进贤也。”上自为太子时数闻野王先<br>帝名卿，声誉出凤远甚，方倚欲以代凤。<br>初，章每召见，上辄辟左右。时太后从弟长乐卫尉弘子侍中音独侧听，具知<br>章言，以语凤。凤闻之，称病出就第，上疏乞骸骨，谢上曰：“臣材驽愚戆，得<br>以外属兄弟七人封为列侯，宗族蒙恩，赏赐无量。辅政出入七年，国家委任臣凤，<br>所言辄听，荐士常用。无一功善，阴阳不调，灾异数见，咎在臣凤奉职无状，此<br>臣一当退也。《五经》传记，师所诵说，咸以日蚀之咎在于大臣非其人，《易》<br>曰‘折其右肱’，此臣二当退也。河平以来，臣久病连年，数出在外，旷职素餐，<br>此臣三当退也。陛下以皇太后故不忍诛废，臣犹自知当远流放，又重自念，兄弟<br>宗族所蒙不测，当杀身靡骨死辇毂下，不当以无益之故有离寝门之心，诚岁余以<br>来，所苦加侵，日日益甚，不胜大愿，愿乞骸骨，归自治养，冀赖陛下神灵，未<br>埋发齿，期月之间，幸得瘳愈，复望帷幄，不然，必置沟壑。臣以非材见私，天<br>下知臣受恩深也；以病得全骸骨归，天下知臣被恩见哀，重巍巍也。进退于国为<br>厚，万无纤介之议。唯陛下哀怜！”其辞指甚哀，太后闻之为垂涕，不御食。<br>上少而亲倚凤，弗忍废，乃报凤曰：“朕秉事不明，政事多阙，故天变娄臻，<br>咸在朕躬。将军乃深引过自予，欲乞骸骨而退，则朕将何向焉！《书》不云乎？<br>‘公毋困我’。务专精神，安心自持，期于亟廖，称朕意焉。”于是凤起视事。<br>上使尚书劾奏章：“知野王前以王舅出补吏，而私荐之，欲令在朝阿附诸侯；又<br>知张美人体御至尊，而妄称引羌胡杀子荡肠，非所宜言。”遂下章吏。廷尉致其<br>大逆罪，以为“比上夷狄，欲绝继嗣之端；背畔天子，私为定陶王。”章死狱中，<br>妻子徙合浦。<br>自是公卿见凤，侧目而视，郡国守相、刺吏皆出其门。又以侍中太仆音为御<br>史大夫，列于三公。而五侯群弟，争为奢移，赂遗珍宝，四面而至；后廷姬妾，<br>各数十人，僮奴以千百数，罗钟馨，舞郑女，作倡优，狗马驰逐；大治第室，起<br>土山渐台，洞门高廊阁道，连属弥望。百姓歌之曰：“五侯初起，曲阳最怒，坏<br>决高都，连竟外杜，土山渐台西白虎。”其奢僣如此。然皆通敏人事，好士养贤，<br>倾财施予，以相高尚。<br>凤辅政凡十一岁。阳朔三年秋，凤疾，天子数自临问，亲执其手，涕泣曰：<br>“将军病，如有不可言，平阿侯谭次将军矣。”凤顿首泣曰：“谭等虽与臣至亲，<br>行皆奢僣，无以率导百姓，不如御史大夫音谨敕，臣敢以死保之。”及凤且死，<br>上疏谢上，复固荐音自代，言谭等五人必不可用。天子然之。<br>初，谭倨，不肯事凤，而音敬凤，卑恭如子，故荐之。凤薨，天子临吊赠宠，<br>送以轻车介士，军陈自长安至渭陵，谥曰敬成侯。子襄嗣侯，为卫尉。御史大夫<br>音竟代凤为大司马车骑将军，而平阿侯谭位特进，领城门兵。谷永说谭，令让不<br>受城门职，由是与音不平，语在《永传》。<br>音既以从舅越亲用事，小心亲职，岁余，上下诏曰：“车骑将军音宿卫忠正，<br>勤劳国家，前为御史大夫，以外亲宜典兵马，入为将军，不获宰相之封，朕甚慊<br>焉！其封音为安阳侯，食邑与五侯等，俱三千户。”<br>初，成都侯商尝病，欲避暑，从上借明光宫，后又穿长安城，引内澧水注第<br>中大陂以行船，立羽盖，张周帷，辑濯越歌。上幸商第，见穿城引水，意恨，内<br>衔之，未言。后微行出，过曲阳侯第，又见园中土山渐台似类白虎殿。于是上怒，<br>以让车骑将军音。商、根兄弟欲自黥、劓谢太后。上闻之大怒，乃使尚书责问司<br>隶校尉、京兆尹：“知成都侯商擅穿帝城，决引澧水，曲阳侯根骄奢僣上，赤墀<br>青琐，红阳侯立父子臧匿奸猾亡命，宾客为群盗，司隶、京兆皆阿纵不举奏正法。”<br>二人顿首省户下。又赐车骑将军音策书曰：“外家何甘乐祸败，而欲自黥、劓，<br>相戮辱于太后前，伤慈母之心，以危乱国！外家宗族强，上一身寝弱日久，今将<br>一施之。君其召诸侯，令待府舍。”是日，诏尚书奏文帝时诛将军薄昭故事。车<br>骑将军音藉槁请罪，商、立、根皆负斧质谢。上不忍诛，然后得已。<br>久之，平阿侯谭薨，谥曰安侯，子仁嗣侯。太后怜弟曼蚤死，独不封，曼寡<br>妇渠供养东宫，子莽幼孤不及等比，常以为语。平阿侯谭、成都侯商及在位多称<br>莽者。久之，上复下诏追封曼为新都哀侯，而子莽嗣爵为新都侯。后又封太后姊<br>子淳天长为定陵侯。王氏亲属，侯者凡十人。<br>上悔废平阿侯谭不辅政而薨也，乃复进成都侯商以特进，领城门兵，置幕府，<br>得举吏如将军。杜邺说车骑将军音令亲附商，语在《邺传》。王氏爵位日盛，唯<br>音为修整，数谏正，有忠节，辅政八年，薨。吊赠如大将军，谥曰敬侯。子舜嗣<br>侯，为太仆侍中。特进成都侯商代音为大司马卫将军，而红阳侯立位特进，领城<br>门兵。商辅政四岁，病乞骸骨，天子悯之，更以为大将军，益封二千户，赐钱百<br>万。商薨，吊赠如大将军故事，谥曰景成侯，子况嗣侯。红阳侯立次当辅政，有<br>罪过，语在《孙宝传》。上乃废立，而用光禄勋曲阳侯根为大司马票骑将军，岁<br>余益封千七百户。高平侯逢时无材能名称，是岁薨，谥曰戴侯，子买之嗣侯。<br>绥和元年，上即位二十余年无继嗣，而定陶共王已薨，子嗣立为王。王祖母<br>定陶傅太后重赂遗票骑将军根，为王求汉嗣，根为言，上亦欲立之，遂征定陶王<br>为太子。时根辅政五岁矣，乞骸骨，上乃益封根五千户，赐安车驷马，黄金五百<br>斤，罢就第。<br>先是，定陵侯淳于长以外属能谋议，为卫尉侍中，在辅政之次。是岁，新都<br>侯莽告长伏罪与红阳侯立相连，长下狱死，立就国，语在《长传》。故曲阳侯根<br>荐莽以自代，上亦以为莽有忠直节，遂擢莽从侍中骑都尉光禄大夫为大司马。<br>岁余，成帝崩，哀帝即位。太后诏莽就第，避帝外家。哀帝初优莽，不听。<br>莽上书固乞骸骨而退。上乃下诏曰：“曲阳侯根前在位，建社稷策。侍中太仆安<br>阳侯舜往时护太子家，导朕，忠诚专一，有旧恩。新都侯莽忧劳国家，执义坚固，<br>庶几与为治，太皇太后诏休就第，朕甚闵焉。其益封根二千户，舜五百户，莽三<br>百五十户。以莽为特进，朝朔望。”又还红阳侯立京师。哀帝少而闻知五氏骄盛，<br>心不能善，以初立，故优之。<br>后月余，司隶校尉解光奏：“曲阳侯根宗重身尊，三世据权，五将秉政，天<br>下辐凑自效。根行贪邪，臧累巨万，纵横恣意，大治室第，第中起土山，立两市，<br>殿上赤墀，户青琐；游观射猎，使奴从者被甲持弓弩，陈为步兵；止宿离宫，水<br>衡共张，发民治道，百姓苦其役。内怀奸邪，欲管朝政，推亲近吏主簿张业以为<br>尚书，蔽上壅下，内塞王路，外交藩臣，骄奢僣上，坏乱制度，案根骨肉至亲，<br>社稷大臣，先帝弃天下，根不悲哀思慕，山陵未成，公聘取故掖庭女乐五官殷严、<br>王飞君等，置酒歌舞，捐忘先帝厚恩，背臣子义。及根兄子成都侯况幸得以外亲<br>继父为列侯侍中，不思报厚恩，亦聘取故掖庭贵人以为妻，皆无人臣礼，大不敬<br>不道。”于是天子曰：“先帝遇根、况父子，至厚也，今乃背忘恩义！”以根尝<br>建社稷之策，遣就国。免况为庶人，归故郡。根及况父商所荐举为官者，皆罢。<br>后二岁，傅太后、帝母丁姬皆称尊号。有司奏：“新都侯莽前为大司马，贬<br>抑尊号之议，亏损孝道，及平阿侯仁臧匿赵昭仪亲属，皆就国。”天下多冤王氏。<br>谏大夫杨宣上封事言：“孝成皇帝深惟宗庙之重，称述陛下至德以承天序，<br>圣策深远，恩德至厚。惟念先帝之意，岂不欲以陛下自代，奉承东宫哉！太皇太<br>后春秋七十，数更忧伤，敕令亲属引领以避丁、傅。行道之人为之陨涕，况于陛<br>下，时登高远望，独不渐于延陵乎！”哀帝深感其言，复封商中子邑为成都侯。<br>元寿元年，日蚀。贤良对策多讼新都侯莽者，上于是征莽及平阿侯仁还京师<br>侍太后。曲阳侯根薨，国除。<br>明年，哀帝崩，无子，太皇太后以莽为大司马，与共征立中山王奉哀帝后，<br>是为平帝。帝年九岁，当年被疾，太后临朝，委政于莽，莽颛威福。红阳侯立莽<br>诸父，平阿侯仁素刚直，莽内惮之，令大臣以罪过奏遣立、仁就国。莽日诳耀太<br>后，言辅政致太平，群臣奏请尊莽为安汉公。后遂遣使者迫守立、仁令自杀。赐<br>立谥曰荒侯，子柱嗣，仁谥曰刺侯，子术嗣。是岁，元始三年也。<br>明年，莽风群臣奏立莽女为皇后。又奏尊莽为宰衡，莽母及两太子皆封为列<br>侯，语在《莽传》。<br>莽既外一群臣，令称已功德，又内媚事旁侧长御以下，赂遗以千万数。白尊<br>太后姊妹君侠为广恩君，君力为广惠君，君弟为广施君，皆食汤沐邑，日夜共誉<br>莽。莽又知太后妇人厌居深宫中，莽欲虞乐以市其权，乃令太后四时车驾巡狩四<br>郊，存见孤寡贞妇。春幸茧馆，率皇后、列侯夫人桑，遵霸水而祓除；夏游御宿、<br>鄠、杜之间；秋历东馆，望昆明，集黄山宫；冬飨饮飞羽，校猎上兰，登长平馆，<br>临泾水而览焉。太后所至属县，辄施恩惠，赐民钱、帛、牛、酒，岁以为常。太<br>后从容言曰：“我始入太子家时，见于丙殿，至今五六十岁尚颇识之。”莽因曰：<br>“太子宫幸近，可一往游观，不足以为劳。”于是太后幸太子宫，甚说。太后旁<br>弄儿病在外舍，莽自亲侯之。其欲得太后意如此。<br>平帝崩，无子，莽征宣帝玄孙选最少者广戚侯子刘婴，年二岁，托以卜相为<br>最吉。乃风公卿奏请立婴为孺子，令宰衡安汉公莽践祚居摄，如周公傅成王故事。<br>太后不以为可，力不能禁，于是莽遂为摄皇帝，改元称制焉。俄而宗室安众侯刘<br>崇及东郡太守翟义等恶之，更举兵欲诛莽。太后闻之，曰：“人心不相远也。我<br>虽妇人，亦知莽必以是自危，不可。”其后，莽遂以符命自立为真皇帝，先奉诸<br>符瑞以白太后，太后大惊。<br>初，汉高祖入咸阳至霸上，秦王子婴降于轵道，奉上始皇玺。及高祖诛项籍，<br>即天子位，因御服其玺，世世传受，号曰汉传国玺，以孺子未立，玺臧长乐宫。<br>及莽即位，请玺，太后不肯授莽。莽使安阳侯舜谕指。舜素谨敕，太后雅爱信之。<br>舜既见，太后知其为莽求玺，怒骂之曰：“而属父子宗族蒙汉家力，富贵累世，<br>既无以报，受人孤寄，乘便利时，夺取其国，不复顾恩义。人如此者，狗猪不食<br>其余，天下岂有而兄弟邪！且若自以金匮符命为新皇帝，变更正朔服制，亦当自<br>更作玺，传之万世，何用此亡国不详玺为，而欲求之？！我汉家老寡妇，旦暮且<br>死，欲与此玺俱葬，终不可得！”太后因涕泣而言，旁侧长御以下皆垂涕。舜亦<br>悲不能自止，良久乃仰谓太后：“臣等已无可言者。莽必欲得传国玺，太后宁能<br>终不与邪！”太后闻舜语切，恐莽欲胁之，乃出汉传国玺，投之地以授舜，曰：<br>“我老已死，如而兄弟，今族灭也！”舜既得传国玺，奏之，莽大说，乃为太后<br>置酒未央宫渐台，大纵众乐。<br>莽又欲改太后汉家旧号，易其玺绶，恐不见听，而莽疏属王谏欲谄莽，上书<br>言：“皇天废去汉而命立新室，太皇太后不宜称尊号，当随汉废，以奉天命”。<br>莽乃车驾至东宫，亲以其书白太后。太后曰：“此言是也！”莽因曰：“此悖德<br>之臣也，罪当诛！”于是冠军张永献符命铜璧，文言“太皇太后当为新室文母太<br>皇太后。”莽乃下诏曰：“予视群公，咸曰‘休哉！其文字非刻非画，厥性自然’。<br>予伏念皇天命予为子，更命太皇太后为‘新室文母太皇太后’，协于新、故交代<br>之际，信于汉氏。哀帝之代，世传行诏筹，为西王母共具之祥，当为历代母，昭<br>然著明。于祗畏天命，敢不钦承！谨以令月吉日，亲率群公诸侯卿士，奉上皇太<br>后玺绂，以当顺天心，光于四海焉。”太后听许。莽于是鸩杀王谏，而封张永为<br>贡符子。<br>初，莽为安汉公时，又谄太后，奏尊元帝庙为高宗，太后晏驾后当以礼配食<br>云。及莽改号太后为新室文母，绝之于汉，不令得体元帝。堕坏孝元庙，更为文<br>母太后起庙，独置孝元庙故殿以为文母篹食堂，既成，名曰长寿宫。以太后在，<br>故未谓之庙。莽以太后好出游观，乃车驾置酒长寿宫，请太后。既至，见孝元庙<br>废彻涂地，太后惊，泣曰：“此汉家宗庙，皆有神灵，与何治而坏之！且使鬼<br>神无知，又何用庙为！如令有知，我乃人之妃妾，岂宜辱帝之堂以陈馈食哉！”<br>私谓左右曰：“此人嫚神多矣，能久得晁乎！”饮酒不乐而罢。<br>自莽篡位后，知太后怨恨，求所以媚太后无不为，然愈不说。莽更汉家黑貂，<br>著黄貂，又改汉正朔伏腊日。太后令其官属黑貂，至汉家正腊日，独与其左右相<br>对饮酒食。<br>太后年八十四，建国五年二月癸丑崩。三月乙酉，合葬渭陵。莽诏大夫扬雄<br>作诔曰：“太阴之精，沙麓之灵，作合于汉，配元生成。”著其协于元城沙麓。<br>太阴精者，谓梦月也。太后崩后十年，汉兵诛莽。<br>初，红阳侯立就国南阳，与诸刘结恩，立少子丹为中山太守。世祖初起，丹<br>降，为将军，战死。上闵之，封丹子泓为武桓侯，至今。<br>司徒掾班彪曰：三代以来，《春秋》所记，王公国君，与其失世，稀不以女<br>宠。汉兴，后妃之家吕、霍、上官，几危国者数矣。及王莽之兴，由孝元后历汉<br>四世为天下母，飨国六十余载，群弟世权，更持国柄，五将十侯，卒成新都。位<br>号已移于天下，而元后卷卷犹握一玺，不欲以授莽，妇人之仁，悲夫！<br><hr>
