<h4>《史部·汉书·卷九十九下  王莽传第六十九下》<b class="x">作者：班固</b></h4>
<br>四年五月，莽曰：“保成师友祭酒唐林、故谏议祭酒琅邪纪逡，孝弟忠恕，<br>敬上爱下，博通旧闻，德行醇备，至于黄发，靡有愆失。其封林为建德侯，逡为<br>封德侯，位皆特进，见礼如三公。赐弟一区，钱三百万，授几杖焉。”<br>六月，更授诸侯茅土于明堂，曰：“予制作地理，建封五等，考之经艺，合<br>之传记，通于义理，论之思之，至于再三，自始建国之元以来九年于兹，乃今定<br>矣。予亲设文石之平，陈菁茅四色之土，钦告于岱宗泰社后土、先祖先妣，以班<br>授之。各就厥国，养牧民人，用成功业。其在缘边，若江南，非诏所召，遣侍于<br>帝城者，纳言掌货大夫且调都内故钱，予其禄，公岁八十万，侯、伯四十万，子、<br>男二十万。”然复不能尽得。莽好空言，慕古法，多封爵人，性实遴啬，托以地<br>理未定，故且先赋茅土，用慰喜封者。<br>是岁，复明六管之令。每一管下，为设科条防禁，犯者罪至死，吏民抵罪者<br>浸众。又一切调上公以下诸有奴婢者，率一口出钱三千六百，天下愈愁，盗贼起。<br>纳言冯常以六管谏，莽大怒，免常官。置执法左右刺奸。选用能吏侯霸等分督六<br>尉、六队，如汉刺史，与三公士郡一人从事。<br>临淮瓜田仪等为盗贼，依阻会稽长州，琅邪女子吕母亦起。初，吕母子为县<br>吏，为宰所冤杀。母散家财，以酤酒买兵弩，阴厚贫穷少年，得百余人，遂攻海<br>曲县，杀其宰以祭子墓。引兵入海，其众浸多，后皆万数。莽遣使者即赦盗贼，<br>还言：“盗贼解，辄复合。问其故，皆曰愁法禁烦苛，不得举手。力作所得，不<br>足以给贡税。闭门自守，又坐邻伍铸钱挟铜，奸吏因以愁民。民穷，悉起为盗贼。”<br>莽大怒，免之。其或顺指，言“民骄黠当诛”。及言“时运适然，且灭不久”，<br>莽说，辄迁之。<br>是岁八月，莽亲之南郊，铸作威斗。威斗者，以五石铜为之，若北斗，长二<br>尺五寸，欲以厌胜众兵。既成，令司命负之，莽出在前，入在御旁。铸斗日，大<br>寒，百官人马有冻死者。<br>五年正月朔，北军南门灾。<br>以大司马司允费兴为荆州牧，见，问到部方略，兴对曰：“荆、扬之民率依<br>阻山泽，以渔采为业。间者，国张六管，税山泽，妨夺民之利，连年久旱，百姓<br>饥穷，故为盗贼。兴到部，欲令明晓告盗贼归田里，假贷犁牛种食，阔其租赋，<br>几可以解释安集。”莽怒，免兴官。<br>天下吏以不得奉禄，并为奸利，郡尹县宰家累千金。莽下诏曰：“详考始建<br>国二年胡虏猾夏以来，诸军吏及缘边吏大夫以上为奸利增产致富者，收其家所有<br>财产五分之四，以助边急。”公府士驰传天下，考覆贪饕，开吏告其将，奴婢告<br>其主，几以禁奸，奸愈甚。<br>皇孙功崇公宗坐自画容貌，被服天子衣冠，刻印三：一曰“维祉冠存己夏处<br>南山臧薄冰”，二曰“肃圣宝继”，三曰“德封昌图”。又宗舅吕宽家前徙合浦，<br>私与宗通，发觉按验，宗自杀。莽曰：“宗属为皇孙，爵为上公，知宽等叛逆族<br>类，而与交通；刻铜印三，文意甚害，不知厌足，窥欲非望。《春秋》之义，<br>‘君亲毋将，将而诛焉。’迷惑失道，自取此事，乌呼哀哉！宗本名会宗，以制<br>作去二名，今复名会宗。贬厥爵，改厥号，赐谥为功崇缪伯，以诸伯之礼葬于故<br>同谷城郡。”宗姊妨为卫将军王兴夫人，祝诅姑，杀婢以绝口。事发觉，莽使中<br>常侍惲{带足}责问妨，并以责兴，皆自杀。事连及司命孔仁妻，亦自杀。仁见莽<br>免冠谢，莽使尚书劾仁：“乘‘乾’车，驾‘神’马，左苍龙，右白虎，前朱雀，<br>后玄武，右杖威节，左负威斗，号曰赤星，非以骄仁，乃以尊新室之威命也。仁<br>擅免天文冠，大不敬。”有诏勿劾，更易新冠。其好怪如此。<br>以真道侯王涉为卫将军。涉者，曲阳侯根子也。根，成帝世为大司马，荐莽<br>自代，莽恩之，以为曲阳非令称，乃追谥根曰直道让公，涉嗣其爵。<br>是岁，赤眉力子都、樊崇等以饥馑相聚，起于琅邪，转抄掠，众皆万数。遗<br>使者发郡国兵击之，不能克。<br>六年春，莽见盗贼多，乃令太史推三万六千岁历纪，六岁一改元，布天下。<br>下书曰：“《紫阁图》曰‘太一、黄帝皆仙上天，张乐昆仑虔山之上。后世圣主<br>得瑞者，当张乐秦终南山之上。’予之不敏，奉行未明，乃今谕矣。复以宁始将<br>军为更始将军，以顺符命。《易》不云乎？‘日新之谓盛德，生生之谓易。’予<br>其飨哉！”欲以诳耀百姓，销解益贼。众皆笑之。<br>初献《新乐》于明堂、太庙。群臣始冠麟韦之弁。或闻其乐声，曰：“清厉<br>而哀，非兴国之声也。”<br>是时，关东饥旱数年，力子都等党众浸多，更始将军廉丹击益州不能克，征<br>还。更遣复位后大司马护军郭兴、庸部牧李晔击蛮夷若豆等，太傅牺叔士孙喜清<br>洁江湖之益贼。而匈奴寇边甚。莽乃大募天下丁男及死罪囚、吏民奴，名曰“猪<br>突豨勇”，以为锐卒。一切税天下吏民，訾三十取一，缣帛皆输长安。令公卿以<br>下至郡县黄绶皆保养军马，多少各以秩为差。又博募有奇技术可以攻匈奴者，将<br>待以不次之位。言便宜者以万数：或言能度水不用舟楫，连马接骑，济百万师；<br>或言不持斗粮，服食药物，三军不饥；或言能飞，一日千里，可窥匈奴。莽辄试<br>之，取大鸟翮为两翼，头与身皆著毛，通引环纽，飞数百步堕。莽知其不可用，<br>苟欲获其名，皆拜为理军，赐以车马，待发。<br>初，匈奴右骨都侯须卜当，其妻王昭君女也，尝内附。莽遣昭君兄子和亲侯<br>王歙诱呼当至塞下，胁将诣长安，强立以为须卜善于后安公。始欲诱迎当，大司<br>马严尤谏曰：“当在匈奴右部，兵不侵边，单于动静，辄语中国，此方面之大助<br>也。于今迎当置长安槁街，一胡人耳，不如在匈奴有益。”莽不听。即得当，欲<br>遣尤与廉丹击匈奴，皆赐姓徵氏，号二徵将军，当诛单于舆而立当代之。出车城<br>西横厩，未发。尤素有智略，非莽攻伐四夷，数谏不从，著古名将乐毅、白起不<br>用之意及言边事凡三篇，奏以风谏莽。及当出廷议，尤固言匈奴可且以为后，先<br>忧山东盗贼。莽大怒，乃策尤曰：“视事四年，蛮夷猾夏不能遏绝，寇贼奸宄不<br>能殄灭，不畏天威，不用诏命，貌很自臧，持必不移，怀执异心，非沮军议。未<br>忍致于理，其上大司马武建伯印韨，归故郡。”以降符伯董忠为大司马。<br>翼平连率田况奏郡县訾民不实，莽复三十税一。以况忠言忧国，进爵为伯，<br>赐钱二百万。众庶皆詈之。青、徐民多弃乡里流亡，老弱死道路，壮者入贼中。<br>夙夜连率韩博上言：“有奇士，长丈，大十围，来至臣府，曰欲奋击胡虏。<br>自谓巨毋霸，出于蓬莱东南，五城西北昭如海濒，轺车不能载，三马不能胜。即<br>日以大车四马，建虎旗，载霸诣阙。霸卧则枕鼓，以铁箸食，此皇天所以辅新室<br>也。愿陛下作大甲高车，贲、育之衣，遣大将一人与虎贲百人迎之于道。京师门<br>户不容者，开高大之，以视百蛮，镇安天下。”博意欲以风莽。莽闻恶之，留霸<br>在所新丰，更其姓曰巨母氏，谓因文母太后而霸王符也。征博下狱，以非所宜言，<br>弃市。<br>明年改元曰：地皇”，从三万六千岁历号也。<br>地皇元年正月乙未，赦天下。下书曰：“方出军行师，敢有趋讠襄犯法者，<br>辄论斩，毋须时，尽岁止。”于是春夏斩人都市，百姓震惧，道路以目。<br>二月壬申，日正黑。莽恶之，下书曰：“乃者日中见昧，阴薄阳，黑气为变，<br>百姓莫不惊怪。兆域大将军王匡遣吏考问上变事者，欲蔽上之明，是以適见于天，<br>以正于理，塞大异焉。”<br>莽见四方盗贼多，复欲厌之，又下书曰：“予之皇初祖考黄帝定天下，将兵<br>为上将军，建华盖，立斗献，内设大将，外置大司马五人，大将军二十五人，偏<br>将军百二十五人，裨将军千二百五十人，校尉万二千五百人，司马三万七千五百<br>人，候十一万二千五百人，当百二十二万五千人，士吏四十五万人，士千三百五<br>十万人，应协于《易》‘孤矢之利，以威天下’。予受符命之文，稽前人，将条<br>备焉。”于是置前后左右中大司马之位，赐诸州牧号为大将军，郡卒正、连帅、<br>大尹为偏将军，属令长裨将军，县宰为校尉。乘传使者经历郡国，日且十辈，仓<br>无见谷以给，传车马不能足，赋取道中车马，取办于民。<br>七月，大风毁王路堂。复下书曰：“乃壬午餔时，有列风雷雨发屋折木之变，<br>予甚弁焉，予甚栗焉，予甚恐焉。伏念一旬，迷乃解矣。昔符命文立安为新迁王，<br>临国雒阳，为统义阳王。是时予在摄假，谦不敢当，而以为公。其后金匮文至，<br>议老皆曰：‘临国雒阳为统，谓据土中为新室统也，宜为皇太子。’自此后，临<br>久病，虽瘳不平，朝见挈茵舆行。见王路堂者，张于西厢及后阁更衣中，又以皇<br>后被疾，临且去本就舍，妃妾在东永巷。壬午，烈风毁王路西厢及后阁更衣中室。<br>昭宁堂池东南榆树大十围，东僵，击东阁，阁即东永巷之西垣也。皆破折瓦坏，<br>发屋拔木，予甚惊焉。又侯官奏月犯心前星，厥有占，予甚忧之。优念《紫阁图》<br>文，太一、黄帝皆得瑞以仙，后世褒主当登终南山。所谓新迁王者，乃太一新迁<br>之后也。统义阳王乃用五统以礼义登阳上千之后也。临有兄而称太子，名不正。<br>宣尼公曰：‘名不正，则言不顺，至于刑罚不中，民无错手足。’惟即位以来，<br>阴阳未和，风雨不时，数遇枯旱蝗螟为灾，谷稼鲜耗，百姓苦饥，蛮夷猾夏，寇<br>贼奸宄，人民正营，无所错手足。深惟厥咎，在名不正焉。其立安为新迁王，临<br>为统义阳正，几以保全二子，子孙千亿，外攘四夷，内安中国焉。”<br>是月，杜陵便殿乘舆虎文衣废臧在室匣中者出，自树立外堂上，良久乃委地。<br>吏卒见者以闻，莽恶之，下书曰：“宝黄厮亦，其令郎从官皆衣绛。<br>望气为数者多言有士功象，莽又见四方盗贼多，欲视为自安能建万世之基者，<br>乃下书曰：“予受命遭阳九之厄，百六之会，府帑空虚，百姓匮乏，宗庙未修，<br>且袷祭于明堂太庙，夙夜永念，非敢宁息。深惟吉昌莫良于今年，予乃卜波水之<br>北，郎池之南，惟玉食。予又卜金水之南，明堂之西，亦惟玉食。予将新筑焉。”<br>于是遂营长安城南，提封百顷。九月甲申，莽立载行视，亲举筑三下。司徒王寻、<br>大司空王邑持节，及侍中常侍执法杜林等数十人将作。崔发、张邯说莽曰：“德<br>盛者文缛，宜崇其制度，宣视海内，且令万世之后无以复加也。”莽乃博征天下<br>工匠诸图画，以望法度算，乃吏民以义入钱、谷助作者，骆驿道路。坏彻城西苑<br>中建章、承光、包阳、犬台、储元宫及平乐、当路、阳禄馆，凡十余所，取其材<br>瓦，以起九庙。是月，大雨六十余日。令民入米六百斛为郎，其郎吏增秩赐爵至<br>附城。九庙：一曰黄帝太初祖庙，二曰帝虞始祖昭庙，三曰陈胡王统祖穆庙，四<br>曰齐敬王世祖昭庙，五曰济北愍王王祖穆庙，凡五庙不堕云；六曰济南伯王尊祢<br>昭庙，七曰元城孺王尊称穆庙，八曰阳平顷王戚祢昭庙，九曰新都显王戚祢穆庙。<br>殿皆重屋。太初祖庙东西南北各四十丈，高十七丈，余庙半之。为铜薄栌，饰以<br>金银雕文，穷极百工之巧。带高增下，功费数百巨万，卒徒死者万数。<br>巨鹿男子马適求等谋举燕、赵兵以诛莽，大司空士王丹发觉以闻。莽遣三公<br>大夫逮治党与，连及郡国豪杰数千人，皆诛死。封丹为辅国侯。<br>自莽为不顺时令，百姓怨恨，莽犹安之，又下书曰：“惟设此一切之法以来，<br>常安六乡巨邑之都，枹鼓稀鸣，盗贼衰少，百姓安土，岁以有年，此乃立权之力<br>也。今胡虏未灭诛，蛮僰未绝焚，江湖海泽麻沸，盗贼未尽破殄，又兴奉宗庙社<br>稷之大作，民众动摇。今夏一切行此令，尽二年止之，以全元元，救愚奸。”<br>是岁，罢大小钱，更行货布，长二寸五分，广一寸，真货钱二十五。货钱径<br>一寸，重五铢，枚直一。两品并行。敢盗铸钱及偏行布货，伍人知不发举，皆没<br>入为官奴婢。<br>太傅平晏死，以予虞唐尊为太傅。尊曰：“国虚民贫，咎在奢泰。”乃身短<br>衣小袖，乘牝马柴车，藉槁，瓦器，又以历遗公卿。出见男女不异路者，尊自下<br>车，以象刑赭幡污染其衣。莽闻而说之，下诏申敕公卿思与厥齐。封尊为平化侯。<br>是时，南郡张霸、江夏羊牧、王匡等起云杜绿林，号曰：下江兵”，众皆万<br>余人。武功中水乡民三舍垫为池。<br>二年正月，以州牧位三公，刺举怠解，更置牧监副，秩元士，冠法冠，行事<br>如汉刺史。<br>是月，莽候妻死，谥曰：“孝睦皇后”，莽渭陵长寿园西，令永侍文母，名<br>陵曰“亿年”。初莽妻以莽数杀其子，涕泣失明，莽令太子临居中养焉。莽妻旁<br>侍者原碧，莽幸之。后临亦通焉，恐事泄，谋共杀莽。临妻愔，国师公女，能为<br>星，语临宫中且有白衣会。临喜，以为所谋且成。后贬为统义阳正，出在外第，<br>愈忧恐。会莽妻病困，临予书曰：“上于子孙至严，前长孙、中孙年俱三十而死。<br>今臣临复适三十，诚恐一旦不保中室，则不知死命所在！”莽妻疾，见其书，大<br>怒，疑临有恶意，不令得会丧。既莽，收原碧等考问，具服奸、谋杀状。莽欲秘<br>之，使杀案事使者司命从事，埋狱中，家不知所在。赐临药，临不肯饮，自刺死。<br>使侍中票骑将军同说侯林赐魂衣玺韨，策书曰：“符命文立临为统义阳王，此言<br>新室即位三万六千岁后，为临之后者乃当龙阳而起。前过听议者，以临为太子，<br>有烈风之变，辄顺符命，立为统义阳正。在此之前，自此之后，不作信顺，弗蒙<br>厥佑，夭年陨命，呜呼哀哉！迹行赐谥，谥曰：‘缪王’。”又诏国师公：“临<br>本不知星，事从愔起。”愔忆自杀。<br>是月，新迁王安病死。初，葬为侯就国实，幸侍者增秩、怀能、开明。怀能<br>生男兴，增秩生男匡、女晔，开明生女捷，皆留新都国，以其不明故也。及安疾<br>甚，莽自病无子，为安作奏，使上言：“兴等母虽微贱，属犹皇子，不可以弃。”<br>章视群公，皆曰：“安友于兄弟，宜及春夏加封爵。”于是以王车遣使者迎兴等，<br>封兴为功脩任，匡为功建公，晔为睦脩任，捷为睦逮任。孙公明公寿病死，旬月<br>四丧焉。莽坏汉孝武、孝昭庙，分葬子孙其中。<br>魏成大尹李焉与卜者王况谋，况谓焉曰：“新室即位以来，民田奴婢不得卖<br>买，数改钱货，征发烦数，军旅骚动，四夷并侵，百姓怨恨，盗贼并起，汉家当<br>复兴。君姓李，李者徵，徵，火也，当为汉辅。”因为焉作谶书言：“文帝发忿，<br>居地下趣军，北告匈奴，南告越人。江中刘信，执敌报怨，复续古先，四年当发<br>军。江湖有盗，自称樊王，姓为刘氏，万人成行，不受赦令，欲动秦、雒阳。十<br>一年当相攻，太白杨光，岁星入东井，其号当行。”又言莽大臣吉凶，各有日期。<br>会合十余万言。焉令吏写其书，吏亡告之。莽遣使者即捕焉，狱治皆死。<br>三辅盗贼麻起，乃置捕盗都尉官，令执法谒者追击长安中，建鸣鼓攻贼幡，<br>而使者随其后。遣太师牺仲景尚、更始将军护军王党将兵击青、徐，国师和仲曹<br>放助郭兴击句町。转天下谷、币诣西河、五原、朔方、渔阳，每一郡以百万数，<br>欲以击匈奴。<br>秋，陨霜杀菽，关东大饥，蝗。<br>民犯铸钱，伍人相坐，没入为官奴婢。其男子槛车，儿女子步，以铁锁琅当<br>其颈，传诣钟官，以十万数。到者易其夫妇，愁苦死者什六七。孙喜、景尚、曹<br>放等击贼不能克，军师放纵，百姓重困。<br>莽以王况谶言刑楚当兴，李氏为辅，欲厌之。乃拜侍中掌牧大夫李棽为大将<br>军、扬州牧，赐名圣，使将兵奋击。<br>上谷储夏自请愿说瓜田仪，莽以为中郎，使出仪。仪文降，未出而死。莽求<br>其尸葬之，为起冢、词室，谥曰“瓜宁殇男”，几以招来其余，然无肯降者。<br>闰月丙辰，大赦天下，天下大服、民私服在诏书前亦释除。<br>郎阳成脩献符命，言继立民母，又曰：“黄帝以百二十女致神仙。”葬于是<br>遣中散大夫、谒者各四十五人分行天下，博采乡里所高有淑女者上名。<br>莽梦长乐宫铜人五枚起立，莽恶之，念铜人铭有“皇帝初兼天下”之文，即<br>使尚方工镌灭所梦铜人膺文。又感汉高庙神灵，遣虎贲武士入高庙，拔剑四面提<br>击，斧坏户牖，桃汤赭鞭鞭洒屋壁，令轻车校尉居其中，又令中军北垒居高寝。<br>或言黄帝时建华盖以登仙，莽乃造华盖九重，高八丈一尸，金瑵羽葆，载<br>以秘机四轮车，驾六马，力士三百人黄衣帻，车上人击鼓，挽者皆呼“登仙”。<br>莽出，令在前。成官窃言：“此似软车，非仙物也。”<br>是岁，南郡秦丰众且万人。平原女子迟昭平能说博经以八投，亦聚数千人在<br>河阻中。莽召问群臣禽贼方略，皆曰：“此天囚行尸，命在漏刻。”故左将军公<br>孙禄征来与议，禄曰：“太史令宗宣典星历，候气变。以凶为吉，乱天文，误朝<br>廷。太傅平化侯饰虚伪以偷名位，‘贼夫人之子’。国师嘉信公颠倒《五经》，<br>毁师法，令学士疑惑。明学男张邯、地理侯孙阳造井田，使民弃土业。牺和鲁匡<br>设六管，以穷工商。说符侯崔发阿谀取容，令下情不上通。宜诛此数子以慰天下！”<br>又言：“匈奴不可攻，当与和亲。臣恐新室忧不在匈奴，而在封域之中也。”莽<br>怒，使虎贲扶禄出。然颇采其言，左迁鲁匡为五原卒正，以百姓怨非故。六管非<br>匡所独造，莽厌众意而出之。<br>初，四方皆以饥寒穷愁起为盗贼，稍稍群聚，常思岁熟得归乡里。众虽万数，<br>亶称臣人、从事、三老、祭酒，不敢略有城邑，转掠求食，日阕而已。诸长吏牧<br>守皆自乱斗中兵而死，贼非敢欲杀之也，而莽终不谕其故。是岁，大司马士按章<br>豫州，为贼所获，贼送付县。士还，上书具言状。莽大怒，下狱以为诬罔。因下<br>书责七公曰：“夫吏者，理也。宣德明恩，以牧养民，仁之道也。抑强督奸，捕<br>诛盗贼，义之节也。今则不然。盗发不辄得，至成群党，遮略乘传宰士。士得脱<br>者，又妄自言：我责数贼：‘何故为是？’贼曰：‘以贫穷故耳。’贼护出我。<br>今俗人议者率多若此。惟贫困饥寒，犯法为非，大者群盗，小者偷穴，不过二科，<br>今乃结谋连常以千百数，是逆乱之大者，岂饥寒之谓邪？七公其严敕卿大夫、卒<br>正、连率、庶尹，谨牧养善民，急捕殄盗贼。有不同心并力，疾恶黜贼，而妄曰<br>饥寒所为，辄捕系，请其罪。”于是群下愈恐，莫敢言贼情者，亦不得擅发兵，<br>贼由是遂不制。<br>唯翼平连率田况素果敢，发民年十八以上四万余人，授以库兵，与刻石为约。<br>赤糜闻之，不敢入界。况自劾奏，莽让况：“未赐虑符而擅发兵，此弄兵也。厥<br>罪乏兴。以况自诡必禽灭贼，故且勿治。”后况自请出界击贼，所向皆破。莽以<br>玺书令况领青、徐二州牧事。况上言：“盗贼始发，其原甚微，非部吏、伍人所<br>能禽也。咎在长吏不为意，县欺其郡，郡欺朝廷，实百言十，实千言百。朝廷忽<br>略，不辄督责，遂至延曼连州，乃遣将率，多发使者，传相监趣。郡县力事上官，<br>应寒诘对，共酒食，具资用，以救断斩，不给复忧盗贼治官事。将率又不能躬率<br>吏士，战则为贼所破，吏气浸伤，徒费百姓。前幸蒙赦令，贼欲解散，或反遮击，<br>恐入山谷转相告语，故郡县降贼，皆更惊骇，恐见诈灭，因饥馑易动，旬日之间<br>更十余万人，此盗贼所以多之故也。今雒阳以东，米石二千。窃见诏书，欲遣太<br>师、更始将军，二人爪牙重臣，多从人众，道上空竭，少则亡以威视远方。宜急<br>选牧、尹以下，明其赏罚。收合离乡、小国无城郭者，徙其老弱置大城中，积藏<br>谷食，并力固守。贼来攻城，则不能下，所过无食，势不得群聚。如此，招之必<br>降，击之则灭。今空复多出将率，郡县苦之，反甚于贼。宜尽征还乘传诸使者，<br>以休息郡县。委任臣况以二州盗贼，必平定之。”莽畏恶况，阴为发代，遣使者<br>赐况玺书。使者至，见况，因令代监其兵。况随使者西，到，拜为师尉大夫。况<br>去，齐地遂败。<br>三年正月，九庙盖构成，纳神主。莽谒见，大驾乘六马，以五采毛为龙文衣，<br>著角，长三尺。华盖车，元戎十乘有前。因赐治庙者司徒、大司空饯客千万，侍<br>中、中常侍以下皆封。封都匠仇延为邯淡里附城。<br>二月，霸桥灾，数千人以水沃救，不灭。莽恶之，下书曰：“夫三皇象春，<br>五帝象夏，三王象秋，五伯象冬。皇王，德运也；伯者，继空续乏以成历数，故<br>其道驳。惟常安御道多以所近为名。乃二月癸巳之夜，甲午之辰，火烧霸桥，从<br>东方西行，至甲午夕，桥尽火灭。大司空行视考问，或云寒民舍居桥下，疑以火<br>自燎，为此灾也。其明旦即乙未，立春之日也。予以神明圣祖黄、虞遗统受命，<br>至于地皇四年为十五年。正以三年终冬绝灭霸驳之桥，欲以兴成新室统一长存之<br>道也。又戒此桥空东方之道。今东方岁荒民饥，道路不通，东岳太师亟科条，开<br>东方诸仓，赈贷穷乏，以施仁道。其更名霸馆为长存馆，霸桥为长存桥。”<br>是月，赤眉杀太师牺仲景尚。关东人相食。<br>四月，遣太师王匡、更始将军廉丹东，祖都门外，天大雨，沾衣止。长老叹<br>曰：“是为泣军！”莽曰：“惟阳九之厄，与害气会，究于去年。枯旱霜蝗，饥<br>馑荐臻，百姓困乏，流离道路，于春尤甚，予甚悼之。今使东岳太师特进褒新侯<br>开东方诸仓，赈贷穷乏。太师公所不过道，分遣大夫谒者并开诸仓，以全元元。<br>太师公因与廉丹大使五威司命位右大司马更始将军平均侯之兖州，填抚所掌，及<br>青、徐故不轨盗贼未尽解散，后复屯聚者，皆清洁之，期于安兆黎矣。”太师、<br>更始合将锐士十余万人，所过放纵。东方为之语曰：“宁逢赤眉，不逢太师！太<br>师尚可，更始杀我！”卒如田况之言。<br>莽又多遣大夫谒者分教民煮草木为酪，酪不可食，重为烦费。莽下书曰：<br>“惟民困乏，虽溥开诸仓以赈赡之，犹恐未足。其且开天下山泽之防，诸能采取<br>山泽之物而顺月令者，其恣听之，勿令出税。至地皇三十年如故，是王光上戊之<br>六年也。如令豪吏猾民辜而攉之，小民弗蒙，非予意也。《易》不云乎？‘损上<br>益下，民说无疆。’《书》云：‘言之不从，是谓不艾。’咨乎群公，可不忧哉！”<br>是时，下江兵盛，新市朱鲔、平林陈牧等皆复聚众，攻击乡聚。莽遣司命大<br>将军孔仁部豫州，纳言大将军严尤、秩宗大将军陈茂击荆州，各从吏士百余人，<br>乘船从渭入河，至华阴乃出乘传，到部募士。尤谓茂曰：“遣将不与兵符，必先<br>请而后动，是犹绁韩卢而责之获也。”<br>夏，蝗从东方来，蜚蔽天，至长安，入未央宫，缘殿阁。莽发吏民设购赏捕<br>击。莽以天下谷贵，欲厌之，为大仓，置卫交戟，名曰“政始掖门”。<br>流民入关者数十万人，乃置养赡官禀食之。使者监领，与小吏共盗其禀，饥<br>死者十七八。先是，莽使中黄门王业领长安市买，贱取于民，民甚患之。业以省<br>费为功，赐爵附城。莽闻城中饥馑，以问业，业曰：“皆流民也。”乃市所卖梁<br>飰肉羹，持入视莽，曰：“居民食咸如此。”莽信之。<br>冬，无盐索卢恢等举兵反城。廉丹、王匡攻拔之，斩首万余级。莽遣中郎将<br>奉玺书劳丹、匡，进爵为公，封吏士有功者十余人。<br>赤眉别校董宪等众数万人在梁郡，王匡欲进击之，廉丹以为新拔城罢劳，当<br>且休士养威。匡不听，引兵独进，丹随之。合战成昌，兵败，匡走。丹使吏持其<br>印韨符节付匡曰：“小儿可走，吾不可！”遂止，战死。校尉汝云、王隆等二十<br>余人别斗，闻之，皆曰：“廉公已死，吾谁为生？”驰奔贼，皆战死。莽伤之，<br>下书曰：“惟公多拥选士精兵，众郡骏马仓谷帑藏皆得自调，忽于诏策，离其威<br>节，骑马呵噪，为狂刃所害，乌呼哀哉！赐谥曰‘果公’。<br>国将哀章谓莽曰：“皇祖考黄帝之时，中黄直为将，破杀蚩尤。今臣中黄直<br>之位，愿平山东。”莽遣章驰东，与太师匡并力。又遗大将军阳浚守敖仓，司徒<br>王寻将十余万屯雒阳填南宫，大司马董忠养士习射中军北垒，大司空王邑兼三公<br>之职。司徒寻初发长安，宿霸昌厩，亡其黄钺。寻士房扬素狂直，乃哭曰：“此<br>经所谓‘丧其齐斧’者也！”自劾去。莽击杀扬。<br>四方盗贼往往数万人攻城邑，杀二千石以下。太师王匡等战数不利。莽知天<br>下溃畔，事穷计迫，乃议遣风俗大夫司国宪等分行天下，除井田奴婢山泽六管之<br>禁，即位以来诏令不便于民者皆收还之。待见未发，会世祖与兄齐武王伯升、宛<br>人李通等帅舂陵子弟数千人，招致新市平林朱鲔、陈牧等合攻拔棘阳。是时，严<br>尤、陈茂破下江兵，成丹、王常等数千人别走，入南阳界。<br>十只月，有星孛于张、东南行，五日痘见。莽数召问太史令宗宣，诸术数家<br>皆缪对，言天文安善，群贼且灭。莽差以自安。<br>四年正月，汉兵得下江王常等以为助兵，击前队大夫甄阜、属正梁丘赐，皆<br>斩之，杀其众数万人。初，京师闻青、徐贼众数十万人，讫无文号旌旗表识，咸<br>怪异之。好事者窃言：“此岂如古三皇无文书号谥邪？”莽亦心怪，以问群臣，<br>群臣莫对。唯严尤曰：笭此不足怪也。自黄帝、汤、武行师，必待部曲旌旗号令，<br>今此无有者，直饥寒群盗，犬羊相聚，不知为之耳。”莽大说，群臣尽服。及后<br>汉兵刘伯升起，皆称将军，攻城略地，既杀甄阜，移书称说。莽闻之忧惧。<br>汉兵乘胜遂围宛城。初，世祖族兄圣公先在平林兵中。三月辛巳朔，平林、<br>新市、下江兵将王常、朱鲔等共立圣公为帝，改年为更始元年，拜置百官。莽闻<br>之愈恐。欲外视自安，乃染其须发，进所征天下淑女杜陵史氏女为皇后，聘黄金<br>三万斤，车马、奴婢、杂帛、珍宝以巨万计。莽亲迎于前殿两阶间，成同牢之礼<br>于上西堂。备和嫔、美御、和人三，位视公；嫔人九，视卿；美人二十七，视大<br>夫；御人八十一，视元士：凡百二十人，皆佩印韨，执弓韣。封皇后父谌为和平<br>侯，拜为宁始将军，谌子二人皆侍中。是日，大风发屋折木。群臣上寿曰：“乃<br>庚子雨水洒道，辛丑清靓无尘，其夕谷风迅疾，从东北来。辛丑。《巽》之宫日<br>也。《巽》为风为顺，后谊明，母道得，温和慈惠之化也。《易》曰：‘受兹介<br>福，于其王母。’《礼》曰：‘承天之庆，万福无疆。’诸欲依废汉火刘，皆沃<br>灌雪除，殄灭无余杂矣。百谷丰茂，庶草蕃殖，元元欢喜，兆民赖福，天下幸甚！”<br>莽日与方士涿郡昭尹等于后宫考验方术，纵淫乐焉。大赦天下，然犹曰：“故汉<br>氏舂陵侯群子刘伯升与其族人婚姻党及北狄胡虏逆舆洎南僰虏若豆、孟迁，不用<br>此书。有能捕得此人者，皆封为上公，食邑万户，赐宝货五千万。”<br>又诏：“太师王匡、国将哀章、司命孔仁、兖州牧寿良、卒正王闳、扬州牧<br>李圣亟进所部州郡兵凡三十万众，迫措青、徐盗贼。纳言将军严尤、秩宗将军陈<br>茂、车骑将军王巡、左队大夫王吴亟进所部州郡兵凡十万众，迫措前队丑虏。明<br>告以生活丹青之信，复迷惑不解散，皆并力合击，殄灭之矣！大司空隆新公，宗<br>室戚属，前以虎牙将军东指则反虏破坏，西击则逆贼靡碎，此乃新室威宝之臣也。<br>如黠贼不解散，将遣大司空将百万之师征伐剿绝之矣！”遣七公干士隗嚣等七十<br>二人分下赦令晓谕云。嚣等既出，因逃亡矣。<br>四月，世祖与王常等别攻颍州，下昆阳、郾、定陵。莽闻之愈恐。遣大司空<br>王邑驰伟至雒阳，与司徒王寻发众郡兵百万，号曰“虎牙五威兵”，平定山东。<br>得颛封爵，政决于邑，除用征诸明兵法六十三家术者，各持图书，受器械，备军<br>吏。倾府库以遣邑，多赍珍宝、猛兽，欲视饶富，用怖山东。邑至雒阳，州郡各<br>选精兵，牧守自将，定会者四十二万人，余在道不绝，车甲士马之盛，自古出师<br>未尝有也。<br>六月，邑与司徒寻发雒阳，欲室宛，道出颍川，过昆阳。昆阳时已降汉，汉<br>兵守之。严尤、陈茂与二公会，二公纵兵围昆阳。严尤曰：“称尊号者在宛下，<br>宜亟进。彼破，诸城自定矣。”邑曰：“百万之师，所过当灭，今属此城，喋血<br>而进，前歌后舞，顾不快邪！”遂围城数十重。城中请降，不许。严尤又曰：<br>“‘归师勿遏，围城为之阙’，可如兵法，使得逸出，以怖宛下。”邑又不听。<br>会世祖悉发郾、定陵兵数千人来救昆阳，寻、邑易之，自将万余人行陈，敕诸营<br>皆按部毋得动，独迎，与汉兵战，不利。大军不敢擅相救，汉兵乘胜杀寻。昆阳<br>中兵出并战，邑走，军乱。大风飞瓦，雨如注水，大众崩坏号呼，虎豹股栗，士<br>卒奔走，各还归其郡。邑独与所将长安勇敢数千人还雒阳。关中闻之震恐，盗贼<br>并起。<br>又闻汉兵言，莽鸩杀孝平帝。莽乃会公卿以下于王路堂，开所为平帝请命金<br>滕之策，泣以视群臣。命明学男张邯称说其德及符命事，因曰：“《易》言‘伏<br>戎于莽，升其高陵，三岁不兴。’‘莽’，皇帝之名，‘升’谓刘伯升。‘高陵’<br>谓高陵侯子翟义也。言刘升、翟义为伏戎之兵于新皇帝世，犹殄灭不兴也。”群<br>臣皆称万岁。又令东方槛车传送数人，言“刘伯升等皆行大戮”。民知其诈也。<br>先是，卫将军王涉素养道士西门君惠。君惠好天文谶记，为涉言：“星孛扫<br>宫室，刘氏当复兴，国师公姓名是也。”涉信其言，以语大司马董忠，数俱至国<br>师殿中庐道语星宿，国师不应。后涉特往，对歆涕泣言：“诚欲与公共安宗族，<br>奈何不信涉也！”歆因为言天文人事，东方必成。涉曰：“新都哀侯小被病，功<br>显君素耆酒，疑帝本非我家子也。董公主中军精兵，涉领宫卫，伊休侯主殿中，<br>如同心合谋，共劫持帝，东降南阳天子，可以全宗族；不者，俱夷灭矣！”伊休<br>侯者，歆长子也，为侍中五官中朗将，莽素爱之。歆怨莽杀其三子，又畏大祸至，<br>遂与涉、忠谋，欲发。歆曰：“当待太白星出，乃可。”忠以司中大赘起武侯孙<br>伋亦主兵，复与伋谋。伋归家，颜色变，不能食。妻怪问之，语其状。妻以告弟<br>云阳陈邯，邯欲告之。七月，伋与邯俱告，莽遣使者分召忠等。时忠方进兵都<br>肄，护军王咸谓忠谋久不发，恐漏泄，不如遂斩使者，勒兵入。忠不听，遂与<br>歆、涉会省户下。莽令{带足}惲责问，皆服。中黄门各拔刃将忠等送庐，忠拔剑<br>欲自刎，侍中王望传言大司马反，黄门持剑共格杀之。省中相惊传，勒兵至郎署，<br>皆拔刃张弩。更始将军史谌行诸署，告郎吏曰：“大司马有狂病，发，已诛。”<br>皆令驰兵，莽欲以厌凶，使虎贲以斩马剑挫忠，盛以竹器，传曰“反虏出”。<br>下书赦大司马官属吏士为忠所诖误，谋反未发觉者。收忠宗族，以醇醯毒药、尺<br>白刃丛棘并一坎而埋之。刘歆、王涉皆自杀。莽以二人骨肉旧臣，恶其内溃，故<br>隐其诛。伊休侯叠又以素谨，歆讫不告，但免侍中中郎将，更为中散大夫。后日<br>殿中钩盾土山仙人掌旁有白头公青衣，郎吏见者私谓之国师公。衍功侯喜素善卦，<br>莽使筮之，曰：“忧兵火。”莽曰：“小儿安得此左道？是乃予之皇祖叔父子侨<br>欲来迎我也。”<br>莽军师外破，大臣内畔，左右亡所信，不能复远念郡国，欲呼邑与计议。崔<br>发曰：“邑素小心，今失大众而征，恐其执节引决，宜有以大慰其意。”于是莽<br>遣发驰传谕邑：“我年老毋適子，欲传邑以天下。敕亡得谢，见勿复道。”邑到，<br>以为大司马。大长秋张邯为大司徒，崔发为大司空，司中寿容苗为国师，同说<br>侯林为卫将军。莽忧懑不能食，亶饮酒，啖鳆鱼。读军书倦，因凭几寐，不复就<br>枕矣。性好时日小数，及事迫急，亶为厌胜。遣使坏渭陵、延陵园门罘罳，曰：<br>“毋使民复思也。”又以墨洿色其周垣。号将至曰“岁宿”，申水为“助将军”，<br>右庚“刻木校尉”，前丙“耀金都尉鸀，又曰“执大斧，伐枯木；流大水，灭发<br>火。”如此属不可胜记。<br>秋，太白星流入太微，烛地如月光。<br>成纪隗崔兄弟共劫大尹李育，以兄子隗嚣为大将军，攻杀雍州牧陈庆、安定<br>卒正王旬，并其众，移书郡县，数莽罪恶万于桀、纣。<br>是月，析人邓晔、于匡起兵南乡百余人。时析宰将兵数千屯鄡亭，备武关。<br>晔、匡谓宰曰：“刘帝已立，君何不知命也！”宰请降，尽得其众。晔自称辅汉<br>左将军，匡右将军，拔析、丹水，攻武关，都尉朱萌降。进攻右队大夫宋纲，杀<br>之，西拔湖。莽愈忧，不知所出。崔发言：“《周礼》及《春秋左氏》，国有大<br>灾，则哭以厌之。故《易》称‘先号啕而后笑’。宜呼嗟告天以求救。”莽自知<br>败，乃率群臣至南郊，陈其符命本末，仰天曰：“皇天既命授臣莽，何不殄灭众<br>贼？即令臣莽非是，愿下雷霆诛臣莽！”因搏心大哭，气尽，伏而叩头。又作告<br>天策，自陈功劳，千余言。诸生小民会旦夕哭，为设飧粥，甚悲哀及能诵策文者<br>除以为郎，至五千余人。{带足}惲将领之。<br>莽拜将军九人，皆以虎为号，九曰“九虎”将北军精兵数万人东，内其妻子<br>宫中以为质。时省中黄金万斤者为一匮，尚有六十匮，黄门、钩盾、臧府、中尚<br>方处处各有数匮。长乐御府、中御府及都内、平准帑藏钱、帛、珠玉财物甚众，<br>莽愈爱之，赐九虎士人四千钱。众重怨，无斗意。九虎至华阴回溪，距隘，北从<br>河南至山。于匡持数千弩，乘堆挑战。邓晔将二万余人从阌乡南出枣街、作姑，<br>破其一部，北出九虎后击之。六虎败走。史熊、王况诣阙归死，莽使使责死者按<br>在，皆自杀；其四虎亡。三虎郭钦、陈翚、成重收散卒，保京师仓。<br>邓晔开武关迎汉，丞相司直李松将二千余人至湖，与晔等共攻京师仓，未下。<br>晔以弘农掾王宪为校尉，将数百人北度渭，入左冯翊界，降城略地。李松遣偏将<br>军韩臣等径西至新丰，与莽波水将军战，波水走。韩臣等追奔，遂至长门宫。王<br>宪北至频阳，所过迎降。大姓栎阳申砀、下邽王大皆率众随宪，属县斄严春、茂<br>陵董喜、蓝田王孟、槐里汝臣、盩厔王扶、阳陵严本、杜陵屠门少之属，众皆数<br>千人，假号称汉将。<br>时李松、邓晔以为，京师小小仓尚未可下，何况长安城！当须更始帝大兵到。<br>即引军至华阴，治攻具。而长安旁兵四会城下，闻天水隗氏兵方到，皆争欲先入<br>城，贪立大功卤掠之利。<br>莽遣使者分赦城中诸狱囚徒，皆授兵，杀豨饮其血，与誓曰：“有不为新室<br>者，社鬼记之！”更始将军史谌将度渭桥，皆散走。谌空还。众兵发掘莽妻子父<br>祖冢，烧其棺椁及九庙、明堂、辟雍，火照城中。或谓莽曰：“城门卒，东方人，<br>不可信。”莽更发越骑士为卫，门置六百人，各一校尉。<br>十月戊申朔，兵从宣平城门入，民间所谓都门也。张邯行城门，逢兵见杀。<br>王邑、王林、王巡、{带足}惲等分将兵距击北阙下。汉兵贪莽封力战者七百余人。<br>会日暮，官府邸第尽奔亡。二日己酉，城中少年朱弟、张鱼等恐见卤掠，趋讠雚<br>并和，烧作室门，斧敬法闼，呼曰：“反虏王莽，何不出降？”火及掖廷承明，<br>黄皇室主所居也。莽避火宣室前殿，火辄随之。宫人妇女啼呼曰：“当奈何！”<br>时莽绀袀服，带玺韨，持虞帝匕首。天文郎桉栻于前，日时加某，莽旋席随<br>斗柄而坐，曰：“天生德于予，汉兵其如予何！”莽时不食，少气困矣。<br>三日庚戌，晨旦明，群臣扶掖莽，自前殿南下椒除，西出白虎门，和新公王<br>揖奉车待门外，莽就车，之渐台，欲阻池水，犹抱持符命、威斗，公、卿、大夫、<br>侍中、黄门郎从官尚千余人随之。王邑昼夜战，罢极，士死伤略尽，驰入宫，间<br>关至渐台，见其子侍中睦解衣冠欲逃，邑叱之令还，父子共守莽。军人入殿中，<br>呼曰：“反虏王莽安在？”有美人出房曰“在渐台。”众兵追之，围数百重。台<br>上亦弓弩与相射，稍稍落去。矢尽，无以复射，短兵接。王邑父子、{带足}惲、<br>王巡战死，莽入室。下餔时，众兵上台，王揖、赵博、苗、唐尊、王盛、中常<br>侍王参等皆死台上。商人杜吴杀莽，取其绶。校尉东海公宾就，故大行治礼，见<br>吴问：“绶主所在？”曰：“室中西北陬间。”就识，斩莽首。军人分裂莽身，<br>支节肌骨脔分，争相杀者数十人。公宾就持莽首诣王宪。宪自称汉大将军，城中<br>兵数十万皆属焉，舍东宫，妻莽后宫，乘其车服。<br>六日癸丑，李松、邓晔入长安，将军赵萌、申屠建亦至，以王宪得玺绶不辄<br>上、多挟宫女、建天子鼓旗，收斩之。传莽首诣更始，悬宛市，百姓共提击之，<br>或切食其舌。<br>莽扬州牧李圣、司命孔仁兵败山东，圣格死，仁将其众降，已而叹曰：“吾<br>闻食人食者死其事。”拔剑自刺死。及曹部监杜普、陈定大尹沈意、九江连率贾<br>萌皆守郡不降，为汉兵所诛。赏都大尹王钦及郭钦守京师仓，闻莽死，乃降，更<br>始义之，皆封为侯。太师王匡、国将哀章降雒阳，传诣宛，斩之。严尤、陈茂败<br>昆阳下，走至沛郡谯，自称汉将，召会吏邱。尤为称说王莽篡位天时所亡、圣汉<br>复兴状，茂伏而涕泣。闻故汉钟武侯刘圣聚众汝南称尊号，尤、茂降之。以尤为<br>大司马，茂为丞相。十余日败，尤、茂并死。郡县皆举城降，天下悉归汉。<br>初，申屠建尝事崔发为《诗》，建至，发降之。后复称说，建令丞相刘赐斩<br>发以徇。史谌、王延、王林、王吴、赵闳亦降，复见杀。初，诸假号兵人人望封<br>侯。申屠建既斩王宪，又扬言三辅黠共杀其主，吏民惶恐，属县屯聚，建等不能<br>下，驰白更始。<br>二年二月，更始到长安，下诏大赦，非王莽子，他皆除其罪，故王氏宗族得<br>全。三辅悉平，更始都长安，居长乐宫。府藏完具，独未央宫烧攻莽三日，死则<br>案堵复故。更始至，岁余政教不行。明年夏，赤眉樊崇等众数十万人入关，立刘<br>盆子，称尊号，攻更始，更始降之。赤眉遂烧长安宫室市里，害更始。民饥饿相<br>食，死者数十万，长安为虚，城中无人行。宗庙园陵皆发掘，唯霸陵、杜陵完。<br>六月，世祖即位，然后宗庙社稷复立，天下艾安。<br>赞曰：“王莽始起外戚，折节力行，以要名誉，宗族称孝，师友归仁。及其<br>居位辅政，成、哀之际，勤劳国家，直道而行，动见称述。岂所谓“在家必闻，<br>在国必闻”，“色取仁而行违”者邪？莽既不仁而有佞邪之材，又乘四父历世之<br>权，遭汉中微，国统三绝，而太后寿考为之宗主，故得肆其奸惹，以成篡盗之祸。<br>推是言之，亦天时，非人力之致矣。及其窃位南面，处非所据，颠覆之势险于桀、<br>纣，而莽晏然自以黄、虞复出也。乃始恣睢，奋其威诈，滔天虐民，穷凶极恶，<br>流毒诸夏，乱延蛮貉，犹未足逞其欲焉。是以四海之内，嚣然丧其乐生之心，中<br>外愤怨，远近俱发，城池不守，支体分裂，遂令天下城邑为虚，丘垅发掘，害遍<br>生民，辜及朽骨，自书传所载乱臣贼子无道之人，考其祸败，未有如莽之甚者也。<br>昔秦燔《诗》、《书》以立私议，莽诵《六艺》以文奸言，同归殊途，俱用灭亡，<br>皆炕龙绝气，非命之运，紫色蛙声，余分闰位，圣王之驱除云尔！<br><hr>
