<h4>《史部·汉书·卷九十二  游侠传第六十二》<b class="x">作者：班固</b></h4>
<br>古者天子建国，诸侯立家，自卿、大夫以至于庶人，各有等差，是以民服事<br>其上，而下无觊觎。孔子曰：“天下有道，政不在大夫。”百官有司奉法承令，<br>以修所职，失职有诛，侵官有罚。夫然，故上下相顺，而庶事理焉。<br>周室既微，礼乐征伐自诸侯出。桓、文之后，大夫世权，陪臣执命。陵夷至<br>于战国，合从连衡，力政争强。由是列国公子，魏有信陵、赵有平原、齐有孟尝、<br>楚有春申，皆借王公之势，竞为游侠，鸡鸣狗盗，无不宾礼。而赵相虞卿弃国捐<br>君，以周穷交魏齐之厄；信陵无忌窃符矫命，戮将专师，以赴平原之急：皆以取<br>重诸侯，显名天下，扼腕而游谈者，以四豪为称首。于是背公死党之议成，守职<br>奉上之义废矣。<br>及至汉兴，禁网疏阔，未之匡改也。是故代相陈豨从车千乘，而吴濞、淮南<br>皆招宾客以千数。外戚大臣魏其、武安之属竞逐于京师，布衣游侠剧孟、郭解之<br>徒驰骛于闾阎，权行州域，力折公侯。众庶荣其名迹，觊而慕之。虽其陷于刑辟，<br>自与杀身成名，若季路、仇牧，死而不悔也。故曾子曰：“上失其道，民散久矣。”<br>非明王在上，视之以好恶，齐之以礼法，民曷由知禁而反正乎！<br>古之正法：五伯，三王之罪人也；而六国，五伯之罪人也。夫四豪者，又六<br>国之罪人也。况于郭解之伦，以匹夫之细，窃杀生之权，其罪已不容于诛矣。观<br>其温良泛爱，振穷周急，谦退不伐，亦皆有绝异之姿。惜乎不入于道德，苟放纵<br>于末流，杀身亡宗，非不幸也。<br>自魏其、武安、淮南之后，天子切齿，卫、霍改节。然郡国豪桀处处各有，<br>京师亲戚冠盖相望，亦古今常道，莫足言者。唯成帝时，外家王氏宾客为盛，而<br>楼护为帅。及王莽时，诸公之间陈遵为雄，闾里之侠原涉为魁。<br>朱家，鲁人，高祖同时也。鲁人皆以儒教，而朱家用侠闻。所臧活豪士以百<br>数，其余庸人不可胜言。然终不伐其能，饮其德，诸所尝施，唯恐见之。振人不<br>赡，先从贫贱始。家亡余财，衣不兼采，食不重味，乘不过軥牛。专趋人之急，<br>甚于己私。既阴脱季布之厄，及布尊贵，终身不见。自关以东，莫不延颈愿交。<br>楚田仲以侠闻，父事朱家，自以为行弗及也。田仲死后，有剧孟。<br>剧孟者，洛阳人也。周人以商贾为资，剧孟以侠显。吴、楚反时，条侯为太<br>尉，乘传东，将至河南，得剧孟，喜曰：“吴、楚举大事而不求剧孟，吾知其无<br>能为已。”天下骚动，大将军得之若一敌国云。剧孟行大类朱家，而好博，多少<br>年之戏。然孟母死，自远方送丧盖千乘。及孟死，家无十金之财。而符离王孟，<br>亦以侠称江、淮之间。是时，济南瞷氏、陈周肤亦以豪闻。景帝闻之，使使尽<br>诛此属。其后，代诸白、梁韩毋辟、阳翟薛况、陕寒孺，纷纷复出焉。<br>郭解，河内轵人也，温善相人许负外孙也。解父任侠，孝文时诛死。解为人<br>静悍，不饮酒。少时阴贼感概，不快意，所杀甚众。以躯借友报仇，臧命作奸剽<br>攻，休乃铸钱掘冢，不可胜数。适有天幸，窘急常得脱，若遇赦。<br>及解年长，更折节为俭，以德报怨，厚施而薄望。然其自喜为侠益甚。既已<br>振人之命，不矜其功，其阴贼著于心本发于睚眦如故云。而少年慕其行，亦辄为<br>报仇，不使知也。<br>解姊子负解之势，与人饮，使之釂，非其任，强灌之。人怒，刺杀解姊子，<br>亡去。解姊怒曰：“以翁伯时人杀吾子，贼不得！”弃其尸道旁，弗葬，欲以辱<br>解。解使人微知贼处。贼窘自归，具以实告解。解曰：“公杀之当，吾儿不直。”<br>遂去其贼，罪其姊子，收而葬之。诸公闻之，皆多解之义，益附焉。<br>解出，人皆避，有一人独箕踞视之。解问其姓名，客欲杀之。解曰：“居邑<br>屋不见敬，是吾德不修也，彼何罪！”乃阴请尉史曰：“是人吾所重，至践更时<br>脱之。”每至直更，数过，吏弗求。怪之，问其故，解使脱之。箕踞者乃肉袒谢<br>罪。少年闻之，愈益慕解之行。<br>洛阳人有相仇者，邑中贤豪居间以十数，终不听。客乃见解。解夜见仇家，<br>仇家曲听。解谓仇家：“吾闻洛阳诸公在间，多不听。今子幸而听解，解奈何从<br>它县夺人邑贤大夫权乎！”乃夜去，不使人知，曰：“且毋庸，待我去，令洛阳<br>豪居间乃听。”<br>解为人短小，恭俭，出未尝有骑，不敢乘车入其县庭。之旁郡国，为人请求<br>事，事可出，出之；不可者，各令厌其意，然后乃敢尝酒食。诸公以此严重之，<br>争为用。邑中少年及旁近县豪夜半过门，常十余车，请得解客舍养之。<br>及徙豪茂陵也，解贫，不中訾。吏恐，不敢不徙。卫将军为言：“郭解家贫，<br>不中徙。”上曰：“解布衣，权至使将军，此其家不贫！”解徙，诸公送者出千<br>余万。轵人杨季主子为县掾，隔之，解兄子断杨掾头。解入关，关中贤豪知与不<br>知，闻声争交欢。邑人又杀杨季主，季主家上书人又杀阙下。上闻，乃下吏捕解。<br>解亡，置其母家室夏阳，身至临晋。临晋籍少翁素不知解，因出关。籍少翁已出<br>解，解传太原，所过辄告主人处。吏逐迹至籍少翁，少翁自杀，口绝。久之得解，<br>穷治所犯为，而解所杀，皆在赦前。<br>轵有儒生侍使者坐，客誉郭解，生曰：“解专以奸犯公法，何谓贤？”解客<br>闻之，杀此生，断舌。吏以责解，解实不知杀者，杀者亦竟莫知为谁。吏奏解无<br>罪。御史大夫公孙弘议曰：“解布衣为任侠行权，以睚眦杀人，解不知，此罪甚<br>于解知杀之。当大逆无道。”遂族解。<br>自是之后，侠者极众，而无足数者。然关中长安樊中子，槐里赵王孙，长陵<br>高公子，西河郭翁中，太原鲁翁孺，临淮皃长卿，东阳陈君孺，虽为侠而恂恂有<br>退让君子之风。至若北道姚氏，西道诸杜，南道仇景，东道赵佗羽公子，南阳赵<br>调之徒，盗跖而居民间者耳，曷足道哉！此乃乡者朱家所羞也。<br>萭章字子夏，长安人也。长安炽盛，街闾各有豪侠，章在城西柳市，号<br>曰“城西萭章子夏”。为京兆尹门下督，从至殿中，侍中诸侯贵人争欲揖章，<br>莫与京兆尹言者。章逡循甚惧。其后京兆不复从也。<br>与中书令石显相善，亦得显权力，门车常接毂。至成帝初，石显坐专权擅势<br>免官，徙归故郡。显资巨万，当去，留床席器物数百万直，欲以与章，章不受。<br>宾客或问其故，章叹曰：“吾以布衣见哀于石君，石君家破，不能有以安也，而<br>受其财物，此为石氏之祸，萭氏反当以为福邪！”诸公以是服而称之。<br>河平中，王尊为京兆尹，捕击豪侠，杀章及箭张回、酒市赵君都、贾子光，<br>皆长安名豪，报仇怨养刺客者也。<br>楼护字君卿，齐人。父世医也，护少随父为医长安，出入贵戚家。护诵医经、<br>本草、方术数十万言，长者咸爱重之，共谓曰：“以君卿之材，何不宦学乎？”<br>由是辞其父，学经传，为京兆吏数年，甚得名誉。<br>是时，王氏方盛，宾客满门，五侯兄弟争名，其客各有所厚，不得左右，唯<br>护尽入其门，咸得其欢心。结士大夫，无所不倾，其交长者，尤见亲而敬，众以<br>是服。为人短小精辩，论议常依名节，听之者皆竦。与谷永俱为五侯上客，长安<br>号曰“谷子云笔札，楼君卿唇舌”，言其见信用也。母死，送葬者致车二三千两，<br>闾里歌之曰：“五侯治丧楼君卿。”<br>久之，平阿侯举护方正，为谏大夫，使郡国。护假贷，多持币帛，过齐，上<br>书求上先人冢，因会宗族故人，各以亲疏与束帛，一日数百金之费。使还，奏事<br>称意，擢为天水太守。数岁免，家长安中。时成都侯商为大司马卫将军，罢朝，<br>欲候护，其主簿谏：“将军至尊，不宜入闾巷。”商不听，遂往至护家。家狭小，<br>官属立车下，久住移时，天欲雨，主簿谓西曹诸掾曰：“不肯强谏，反雨立闾巷！”<br>商还，或白主簿语，商恨，以他职事去主簿，终身废锢。<br>后护复以荐为广汉太守。元始中，王莽为安汉公，专政，莽长子宇与妻兄吕<br>宽谋以血涂莽第门，欲惧莽令归政。发觉，莽大怒，杀宇，而吕宽亡。宽父素与<br>护相知，宽至广汉过护，不以事实语也。到数日，名捕宽诏书至，护执宽。莽大<br>喜，征护入为前煇光，封息乡侯，列子九卿。<br>莽居摄，槐里大贼赵朋、霍鸿等群起，延入前煇光界，护坐免为庶人。其居<br>位，爵禄赂遗所得亦缘手尽。既退居里巷，时五侯皆已死，年老失势，宾客益衰。<br>至王莽篡位，以旧恩召见护，封为楼旧里附城。而成都侯商子邑为大司空，贵重，<br>商故人皆敬事邑，唯护自安如旧节，邑亦父事之，不敢有阙。时请召宾客，邑居<br>樽下，称“贱子上寿”。坐者百数，皆离席伏，护独东乡正坐，字谓邑曰：“公<br>子贵如何！”<br>初，护有故人吕公，无子，归护。护身与吕公、妻与吕妪同食。及护家居，<br>妻子颇厌吕公。护闻之，流涕责其妻子曰：“吕公以故旧穷老托身于我，义所当<br>奉。”遂养吕公终身。护卒，子嗣其爵。<br>陈遵字孟公，杜陵人也。祖父遂，字长子，宣帝微时与有故，相随博弈，数<br>负进。及宣帝即位，用遂，稍迁至太原太守，乃赐遂玺书曰：“制诏太原太守：<br>官尊禄厚，可以偿博进矣。妻君宁时在旁，知状。”遂于是辞谢，因曰：“事在<br>元平元年赦令前。”其见厚如此。元帝时，征遂为京兆尹，至廷尉。<br>遵少孤，与张竦伯松俱为京兆史。竦博学通达，以廉俭自守，而遵放纵不拘，<br>操行虽异，然相亲友，哀帝之末俱著名字，为后进冠。并入公府，公府掾史率皆<br>羸车小马，不上鲜明，而遵独极舆马衣服之好，门外车骑交错。又日出醉归，曹<br>事数废。西曹以故事適之，侍曹辄诣寺舍白遵曰：“陈卿今日以某事適。”遵曰：<br>“满百乃相闻。”故事，有百適者斥，满百，西曹白请斥。大司徒马宫大儒优士，<br>又重遵，谓西曹：“此人大度士，奈何以小文责之？”乃举遵能治三辅剧县，补<br>郁夷令。久之，与扶风相失，自免去。<br>槐里大贼赵朋、霍鸿等起，遵为校尉，击朋、鸿有功，封嘉威侯。居长安中，<br>列侯近臣贵戚皆贵重之。牧守当之官，及郡国豪桀至京师者，莫不相因到遵门。<br>遵嗜酒，每大饮，宾客满堂，辄关门，取客车辖投井中，虽有急，终不得去。<br>尝有部刺史奏事，过遵，值其方饮，刺史大穷，候遵沾醉时，突入见遵母，叩头<br>自白当对尚书有期会状，母乃令从后阁出去。遵大率常醉，然事亦不废。<br>长八尺余，长头大鼻，容貌甚伟。略涉传记，赡于文辞。性善书，与人尺牍，<br>主皆藏去以为荣。请求不敢逆，所到，衣冠怀之，唯恐在后。时列侯有与遵同姓<br>字者，每至人门，曰陈孟公，坐中莫不震动，既至而非，因号其人曰陈惊坐云。<br>王莽素奇遵材，在位多称誉者，由是起为河南太守。既至官，当遣从史西，<br>召善书吏十人于前，治私书谢京师故人。遵冯几，口占书吏，且省官事，书数百<br>封，亲疏各有意，河南大惊。数月免。<br>初，遵为河南太守，而弟级为荆州牧，当之官，俱过长安富人故淮阳王外家<br>左氏饮食作乐。后司直陈崇闻之，劾奏：“遵兄弟幸得蒙恩超等历位，遵爵列侯，<br>备郡守，级州牧奉使，皆以举直察枉宣扬圣化为职，不正身自慎。始遵初除，乘<br>藩车入闾巷，过寡妇左阿君置酒歌讴，遵起舞跳梁，顿仆坐上，暮因留宿，为侍<br>婢扶卧。遵知饮酒饫宴有节，礼不入寡妇之门，而湛酒混肴，乱男女之别，轻辱<br>爵位，羞污印韨，恶不可忍闻。臣请皆免。”遵既免，归长安，宾客愈盛，饮食<br>自若。<br>久之，复为九江及河内都尉，凡三为二千石。而张竦亦至丹阳太守，封淑德<br>侯。后俱免官，以列侯归长安。竦居贫，无宾客，时时好事者从之质疑问事，论<br>道经书而已。而遵昼夜呼号，车骑满门，酒肉相属。<br>先是，黄门郎扬雄作《酒箴》以讽谏成帝，其文为酒客难法度士，譬之于物，<br>曰：“子犹瓶矣。观瓶之居，居井之眉，处高临深，动常近危。酒醪不入口，臧<br>水满怀，不得左右，牵于纆徽。一旦A90碍，为A91所轠，身提黄泉，骨肉为<br>泥。自用如此，不如鸱夷。鸱夷滑稽，腹如大壶，尽日盛酒，人复借酤。常为国<br>器，托于属车，出入两宫，经营公家。由是言之，酒何过乎！”遵大喜之，常谓<br>张竦：“吾与尔犹是矣。足下讽诵经书，苦身自约，不敢差跌，而我放意自恣，<br>浮湛俗间，官爵功名，不减于子，而差独乐，顾不优邪！”竦曰：“人各有性，<br>长短自裁。子欲为我亦不能，吾而效子亦败矣。虽然，学我者易持，效子者难将，<br>吾常道也。”<br>及王莽败，二人俱客于池阳，竦为贼兵所杀。更始至长安，大臣荐遵为大司<br>马护军，与归德侯刘飒俱使匈奴。单于欲胁诎遵，遵陈利害，为言曲直，单于大<br>奇之，遣还。会更始败，遵留朔方，为贼所败，时醉见杀。<br>原涉字巨先。祖父武帝时以豪桀自阳翟徙茂陵。涉父哀帝时为南阳太守。天<br>下殷富，大郡二千石列官，赋敛送葬皆千万以上，妻子通共受之，以定产业。时<br>又少行三年丧者。及涉父死，让还南阳赙送，行丧冢庐三年，由是显名京师。礼<br>毕，扶风谒请为议曹，衣冠慕之辐辏。为大司徒史丹举能治剧，为谷口令，时年<br>二十余。谷口闻其名，不言而治。<br>先是，涉季父为茂陵秦氏所杀，涉居谷口半岁所，自劾去官，欲报仇。谷口<br>豪桀为杀秦氏，亡命岁余，逢赦出。郡国诸豪及长安、五陵诸为气节者皆归慕之。<br>涉遂倾身与相待，人无贤不肖阗门，在所闾里尽满客。或讥涉曰：“子本吏二千<br>石之世，结发自修，以行丧推财礼让为名，正复雠取仇，犹不失仁义，何故遂自<br>放纵，为轻侠之徒乎？”涉应曰：“子独不见家人寡妇邪？始自约敕之时，意乃<br>慕宋伯姬及陈孝妇，不幸一为盗贼所污，遂行淫失，知其非礼，然不能自还。吾<br>犹此矣！”<br>涉自以为前让南阳赙送，身得其名，而令先人坟墓俭约，非孝也。乃大治起<br>冢舍，周阁重门。初，武帝时，京兆尹曹氏葬茂陵，民谓其道为京兆仟，涉慕之，<br>乃买地开道，立表署曰南阳仟，人不肯从，谓之原氏仟。费用皆仰富人长者，然<br>身衣服车马才具，妻子内困。专以振施贫穷赴人之急为务。人尝置酒请涉，涉入<br>里门，客有道涉所知母病避疾在里宅者。涉即往候，叩门。家哭，涉因入吊，问<br>以丧事。家无所有，涉曰：“但洁扫除沐浴，待涉。”还至主人，对宾客叹息曰：<br>“人亲卧地不收，涉何心乡此！愿撤去酒食。”宾客争问所当得，涉乃侧席而坐，<br>削牍为疏，具记衣被棺木，下至饭含之物，分付诸客。诸客奔走市买，至日昳<br>皆会。涉亲阅视已，谓主人：“愿受赐矣。”既共饮食，涉独不饱，乃载棺物，<br>从宾客往至丧家，为棺敛劳俫毕葬。其周急待人如此。后人有毁涉者曰“奸人<br>之雄也”，丧家子即时刺杀言者。<br>宾客多犯法，罪过数上闻。王莽数收系欲杀，辄复赦出之。涉惧，求为卿府<br>掾史，欲以避客。文母太后丧时，守复土校尉。已为中郎，后免官。涉欲上冢，<br>不欲会宾客，密独与故人期会。涉单车驱上茂陵，投暮，入其里宅，因自匿不见<br>人。遣奴至市买肉，奴乘涉气与屠争言，斫伤屠者，亡。是时，茂陵守令尹公新<br>视事，涉未谒也，闻之大怒。知涉名豪，欲以示众厉俗，遣两吏胁守涉。至日中，<br>奴不出，吏欲便杀涉去。涉迫窘不知所为。会涉所与期上冢者车数十乘到，皆诸<br>豪也，共说尹公。尹公不听，诸豪则曰：“原巨先奴犯法不得，使肉袒自缚，箭<br>贯耳，诣廷门谢罪，于君威亦足矣。”尹公许之。涉如言谢，复服遣去。<br>初，涉写新丰富人祁太伯为友，太伯同母弟王游公素嫉涉，时为县门下掾，<br>说尹公曰：“君以守令辱原涉如是，一旦真令至，君复单车归为府吏，涉刺客如<br>云，杀人皆不知主名，可为寒心。涉治冢舍，奢僣逾制，罪恶暴著，主上知之。<br>今为君计，莫若堕坏涉冢舍，条奏其旧恶，君必得真令。如此，涉亦不敢怨矣。”<br>尹公如其计，莽果以为真令。涉由此怨王游公，选宾客，遣长子初从车二十乘劫<br>王游公家。游公母即祁太伯母也，诸客见之皆拜，传曰“无惊祁夫人”。遂杀游<br>公父及子，断两头去。<br>涉性略似郭解，外温仁谦逊，而内隐好杀。睚眦于尘中，触死者甚多。王莽<br>末，东方兵起，诸王子弟多荐涉能得士死，可用。莽乃召见，责以罪恶，赦贳，<br>拜镇戎大尹。涉至官无几，长安败，郡县诸假号起兵攻杀二千石长吏以应汉。诸<br>假号素闻涉名，争问原尹何在，拜谒之。时莽州牧使者依附涉者皆得活。传送致<br>涉长安，更始西屏将军申徒建请涉与相见，大重之。故茂陵令尹公坏涉冢舍者为<br>建主簿，涉本不怨也。涉从建所出，尹公故遮拜涉，谓曰：“易世矣，宜勿复相<br>怨！”涉曰：“尹君，何一鱼肉涉也！”涉用是怒，使客刺杀主簿。<br>涉欲亡去，申徒建内恨耻之，阳言“吾欲与原巨先共镇三辅，岂以一吏易之<br>哉！”宾客通言，令涉自系狱谢，建许之。宾客车数十乘共送涉至狱。建遣兵道<br>徼取涉于车上，送车分散驰，遂斩涉，悬之长安市。<br>自哀、平间，郡国处处有豪桀，然莫足数。其名闻州郡者，霸陵杜君敖、池<br>阳韩幼孺、马领绣君宾、西河漕中叔，皆有谦退之风。王莽居慑，诛锄豪侠，名<br>捕漕中叔，不能得。素善强弩将军孙建，莽疑建藏匿，泛以问建。建曰：“臣名<br>善之，诛臣足以塞责。”莽性果贼，无所容忍，然重建，不竟问，遂不得也。中<br>叔子少游，复以侠闻于世云。<br><hr>
