<h4>《史部·汉书·卷九十四下  匈奴传第六十四下》<b class="x">作者：班固</b></h4>
<br>呼韩邪单于归庭数月，罢兵使各归故地，乃收其兄呼屠吾斯在民间者立为左<br>谷蠡王，使人告右贤贵人，欲令杀右贤王。其冬，都隆奇与右贤王共立日逐王薄<br>胥堂为屠耆单于，发兵数万人东袭呼韩邪单于。呼韩邪单于兵败走，屠耆单于还，<br>以其长子都涂吾西为左谷蠡王，少子姑瞀楼头为右谷蠡王，留居单于庭。<br>明年秋，屠耆单于使日逐王先贤掸兄右奥鞬王为乌藉都尉各二万骑，屯东方<br>以备呼韩邪单于。是时，西方呼揭王来与唯犁当户谋，共谗右贤王，言欲自立为<br>乌藉单于。屠耆单于杀右贤王父子，后知其冤，复杀唯犁当户。于是呼揭王恐，<br>遂畔去，自立为呼揭单于。右奥鞬王闻之，即自立为车犁单于。乌藉都尉亦自立<br>为乌藉单于。凡五单于。屠耆单于自将兵东击车犁单于，使都隆奇击乌藉。乌藉、<br>车犁皆败，西北走，与呼揭单于兵合为四万人。乌藉、呼揭皆去单于号，共并力<br>尊辅车犁单于。屠耆单于闻之，使左大将、都尉将四万骑分屯东方，以备呼韩邪<br>单于，自将四万骑西击车犁单于。车犁单于败，西北走，屠耆单于即引西南，留<br>闟敦地。<br>其明年，呼韩邪单于遣其弟右谷蠡王等西袭屠耆单于屯兵，杀略万余人。屠<br>耆单于闻之，即自将六万骑击呼韩邪单于，行千里，未至嗕姑地，逢呼韩邪单<br>于兵可四万人，合战。屠耆单于兵败，自杀。都隆奇乃与屠耆少子右谷蠡王姑瞀<br>楼头亡归汉，车犁单于东降呼韩邪单于。呼韩邪单于左大将乌厉屈与父呼速累乌<br>厉温敦皆见匈奴乱，率其众数万人南降汉。封乌厉屈为新城侯，乌厉温敦为义阳<br>侯。是时，李陵子复立乌藉都尉为单于，呼韩邪单于捕斩之，遂复都单于庭，然<br>众裁数万人。屠耆单于从弟休旬王将所主五六百骑，击杀左大且渠，并其兵，至<br>右地，自立为闰振单于，在西边。其后，呼韩邪单于兄左贤王呼屠吾斯亦自立为<br>郅支骨都侯单于，在东边。其后二年，闰振单于率其众东击郅支单于。郅支单于<br>与战，杀之，并其兵，遂进攻呼韩邪。呼韩邪破，其兵走，郅支都单于庭。<br>呼韩邪之败也，左伊秩訾王为呼韩邪计，劝令称臣入朝事汉，从汉求助，如<br>此匈奴乃定。呼韩邪议问诸大臣，皆曰：“不可。匈奴之俗，本上气力而下服役，<br>以马上战斗为国，故有威名于百蛮。战死，壮士所有也。今兄弟争国，不在兄则<br>在弟，虽死犹有威名，子孙常长诸国。汉虽强，犹不能兼并匈奴，奈何乱先古之<br>制，臣事于汉，卑辱先单于，为诸国所笑！虽如是而安，何以复长百蛮！”左伊<br>秩訾曰：“不然。强弱有时，今汉方盛，乌孙城郭诸国皆为臣妾。自且鞮侯单于<br>以来，匈奴日削，不能取复，虽屈强于此，未尝一日安也。今事汉则安存，不事<br>则危亡，计何以过此！”诸大人相难久之。呼韩邪从其计，引众南近塞，遣子右<br>贤王铢娄渠堂入侍。郅支单于亦遣子右大将驹于利受入侍。是岁，甘露元年也。<br>明年，呼韩邪单于款五原塞，愿朝三年正月。汉遣车骑都尉韩昌迎，发过所<br>七郡郡二千骑，为陈道上。单于正月朝天子于甘泉宫，汉宠际殊礼，位在诸侯王<br>上，赞谒称臣而不名。赐以冠带衣裳、黄金玺戾绶、玉具剑、佩刀、弓一张、矢<br>四发、棨戟十、安车一乘、鞍勒一县、马十五匹、黄金二十斤、钱二十万、衣被<br>七十七袭、锦绣绮縠杂帛八千匹、絮六千斤。礼毕，使使者道单于先行，宿长平。<br>上自甘泉宿池阳宫。上登长平，诏单于毋谒，其左右当户之群臣皆得列观，及诸<br>蛮夷君长王侯数万，咸迎于渭桥下，夹道陈。上登渭桥，咸称万岁。单于就邸，<br>留月余，遣归国。单于自请愿留居光禄塞下，有急保汉受降城。汉遣长乐卫尉高<br>昌侯董忠、车骑都尉韩昌将骑万六千，又发边郡士马以千数，送单于出朔方鸡鹿<br>塞。诏忠等留卫单于，助诛不服，又转边谷米糒，前后三万四千斛，给赡其食。<br>是岁，郅支单于亦遣使奉献，汉遇之甚厚。<br>明年，两单于俱遣使朝献，汉待呼韩邪使有加。明年，呼韩邪单于复入朝，<br>礼赐如初，加衣百一十袭，锦帛九千匹，絮八千斤。以有屯兵，故不复发骑为送。<br>始，郅支单于以为呼韩邪降汉，兵弱不能复自还，即引其众西，欲攻定右地。<br>又屠耆单于小弟本侍呼韩邪，亦亡之右地，收两兄余兵得数千人，自立为伊利目<br>单于，道逢郅支，合战，郅支杀之，并其兵五万余人。闻汉出兵、谷助呼韩邪，<br>即遂留居右地。自度力不能定匈奴，乃益西近乌孙，欲与并力，遣使见小昆弥乌<br>就屠。乌就屠见呼韩邪为汉所拥，郅支亡虏，欲攻之以称汉，乃杀郅支使，持头<br>送都护在所，发八千骑迎郅支。郅支见乌孙兵多，其使又不反，勒兵逢击乌孙，<br>破之。因北击乌揭，乌揭降。发其兵西破坚昆，北降丁令，并三国。数遣兵击乌<br>孙，常胜之。坚昆东去单于庭七千里，南去车师五千里，郅支留都之。<br>元帝初即位，呼韩邪单于复上书，言民众困乏。汉诏云中、五原郡转谷二万<br>斛以给焉。郅支单于自以道远，又怨汉拥护呼韩邪，遣使上书求侍子。汉遣谷吉<br>送之，郅支杀吉。汉不知吉音问，而匈奴降者言闻瓯脱皆杀之。呼韩邪单于使来，<br>汉辄簿责之甚急。明年，汉遣车骑都尉韩昌、光禄大夫张猛送呼韩邪单于侍子，<br>求问吉等，因赦其罪，勿令自疑。昌、猛见单于民众益盛，塞下禽兽尽，单于足<br>以自卫，不畏郅支。闻其大臣多劝单于北归者，恐北去后难约束，昌、猛即与为<br>盟约曰：“自今以来，汉与匈奴合为一家，世世毋得相诈相攻。有窃盗者，相报，<br>行其诛，偿其物；有寇，发兵相助。汉与匈奴敢先背约者，受天不祥。令其世世<br>子孙尽如盟。”昌、猛与单于及大臣俱登匈奴诺水东山，刑白马，单于以径路刀<br>金留犁挠酒，以老上单于所破月氏王头为饮器者共饮血盟。昌、猛还奏事，公卿<br>议者以为：“单于保塞为藩，虽欲北去，犹不能为危害。昌、猛擅以汉国世世子<br>孙与夷狄诅盟，令单于得以恶言上告于天，羞国家，伤威重，不可得行。宜遣使<br>往告祠天，与解盟。昌、猛奉使无状，罪至不道。”上薄其过，有诏昌、猛以赎<br>论，勿解盟。其后呼韩邪竟北归庭，人众稍稍归之，国中遂定。<br>郅支既杀使者，自知负汉，又闻呼韩邪益强，恐见袭击，欲远去。会康居王<br>数为乌孙所困，与诸翕侯计，以为匈奴大国，乌孙素服属之，今郅支单于困厄在<br>外，可迎置东边，使合兵取乌孙以立之，长无匈奴忧矣。即使使至坚昆通语郅支。<br>郅支素恐，又怨乌孙，闻康居计，大说，遂与相结，引兵而西。康居亦遣贵人，<br>橐它驴马数千匹，迎郅支。郅支人众中寒道死，余财三千人到康居。其后，都护<br>甘延寿与副陈汤发兵即康居诛斩郅支，语在《延寿、汤传》。<br>郅支既诛，呼韩邪单于且喜且惧，上书言曰：“常愿谒见天子，诚以郅支在<br>西方，恐其与乌孙俱来击臣，以故未得至汉。今郅支已伏诛，愿入朝见。”竟宁<br>元年，单于复入朝，礼赐如初，加衣服锦帛絮，皆倍于黄龙时。单于自言愿婿汉<br>氏以自亲。元帝以后宫良家子王墙字昭君赐单于。单于欢喜，上书愿保塞上谷以<br>西至敦煌，传之无穷，请罢边备塞吏卒，以休天子人民。天子令下有司议，议者<br>皆以为便。郎中侯应习边事，以为不可许。上问状，应曰：<br>周、秦以来，匈奴暴桀，寇侵边境，汉兴，尤被其害。臣闻北边塞至辽东，<br>外有阴山，东西千余里，草木茂盛，多禽兽，本冒顿单于依阻其中，治作弓矢，<br>来出为寇，是其苑囿也。至孝武世，出师征伐，斥夺此地，攘之于幕北。建塞徼，<br>起亭隧，筑外城，设屯戍以守之，然后边境得用少安。幕北地乎，少草木，多大<br>沙，匈奴来寇，少所蔽隐，从塞以南，径深山谷，往来差难。边长老言匈奴失阴<br>山之后，过之未尝不哭也。如罢备塞戍卒，示夷狄之大利，不可一也。今圣德广<br>被，天覆匈奴，匈奴得蒙全活之恩，稽首来臣。夫夷狄之情，困则卑顺，强则骄<br>逆，天性然也。前以罢外城，省亭隧，今裁足以候望通烽火而已。古者安不忘危，<br>不可复罢，二也。中国有礼义之教、刑罚之诛，愚民犹尚犯禁，又况单于，能必<br>其众不犯约哉！三也。自中国尚建关梁以制诸侯，所以绝臣下之凯欲也。设塞徼，<br>置屯戍，非独为匈奴而已，亦为诸属国降民，本故匈奴之人，恐其思旧逃亡，四<br>也。近西羌保塞，与汉人交通，吏民贪利，侵盗其畜产、妻子，以此怨恨，起而<br>背畔，世世不绝。今罢乘塞，则生嫚易分争之渐，五也。往者从军多没不还者，<br>子孙贫困，一旦亡出，从其亲威，六也。又边人奴婢愁苦，欲亡者多，曰“闻匈<br>奴中乐，无奈候望急何！”然时有亡出塞者，七也。盗贼桀黠，群辈犯法，如其<br>窘急，亡走北出，则不可制，八也。起塞以来百有余年，非皆以土垣也，或因山<br>岩石，木柴僵落，溪谷水门，稍稍平之，卒徒筑治，功费久远，不可胜计。臣恐<br>议者不深虑其终始，欲以一切省徭戍，十年之外，百岁之内，卒有它变，障塞破<br>坏，亭隧灭绝，当更发屯缮治，累世之功不可卒复，九也。如罢戍卒、省候望，<br>单于自以保塞守御，必深德汉，请求无已。小失其意，则不可测。开夷狄之隙，<br>亏中国之固，十也。非所以永持至安，威制百蛮之长策也。<br>对奏，天子有诏：“勿议罢边塞事。”使车骑将军口谕单于曰：“单于上书<br>愿罢北边吏士屯戍，子孙世世保塞。单于乡慕礼义，所以为民计者甚厚，此长久<br>之策也，朕甚嘉之。中国四方皆有关梁障塞，非独以备塞外也，亦以防中国奸邪<br>放纵，出为寇害，故明法度以专众心也。敬谕单于之意，朕无疑焉。为单于怪其<br>不罢，故使大司马车骑将军嘉晓单于。”单于谢曰：“愚不知大计，天子幸使大<br>臣告语，甚厚！”<br>初，左伊秩訾为呼韩邪画计归汉，竟以安定。其后或谗伊秩訾自伐其功，常<br>鞅鞅，呼韩邪疑之。左伊秩訾惧诛，将其众千余人降汉，汉以为关内侯，食邑三<br>百户，令佩其王印绶。及竟宁中，呼韩邪来朝，与伊穆訾相见，谢曰：“王为我<br>计甚厚，令匈奴至今安宁，王之力也，德岂可忘！我失王意，使王去不复顾留，<br>皆我过也。今欲白天子，请王归庭。”伊秩訾曰：“单于赖天命，自归于汉，得<br>以安宁，单于神灵，天子之晁也，我安得力！既已降汉，又复归匈奴，是两心也。<br>愿为单于侍使于汉，不敢听命。”单于固请不能得而归。<br>王昭君号宁胡阏氏，生一男伊屠智牙师，为右日逐王。呼韩邪立二十八年，<br>建始二年死。始，呼韩邪嬖左伊秩訾兄呼衍王女二人。长女颛渠阏氏，生二子，<br>长曰且莫车，次曰囊知牙斯。少女为大阏氏，生四子，长曰雕陶莫皋，次曰且糜<br>胥，皆长于且莫车，少子咸、乐二人，皆小子囊知牙斯。又它阏氏子十余人。颛<br>渠阏氏贵，且莫车爱。呼韩邪病且死，欲立且莫车，其母颛渠阏氏曰：“匈奴乱<br>十余年，不绝如发，赖蒙汉力，故得复安。今平定未久，人民创艾战斗，且莫车<br>年少，百姓未附，恐复危国。我与大阏氏一家共子，不如立雕陶莫皋。”大阏氏<br>曰：“且莫车虽少，大臣共持国事，今舍贵立贱，后世必乱。”单于卒从颛渠阏<br>氏计，立雕陶莫皋，约令传国与弟。呼韩邪死，雕陶莫皋立，为复株累若鞮单于。<br>复株累若鞮单于立，遣子右致卢儿王醯谐屠奴侯入侍，以且糜胥为左贤王，<br>且莫车为左谷蠡王，囊知牙斯为右贤王。复株累单于复妻王昭君，生二女，长女<br>云为须卜居次，小女为当于居次。<br>河平元年，单于遣右皋林王伊邪莫演等奉献朝正月。既罢，遣使者送至蒲反。<br>伊邪莫演言：“欲降，即不受我，我自杀，终不敢还归。”使者以闻，下公卿议。<br>议者或言宜如故事，受其降。光禄大夫谷永、议郎杜钦以为：“汉兴，匈奴数为<br>边害，故设金爵之赏以待降者。今单于诎体称臣，列为北藩，遣使朝贺，无有二<br>心，汉家接之，宜异于往时。今既享单于聘贡之质，而更受其逋逃之臣，是贪一<br>夫之得而失一国之心，拥有罪之臣而绝慕义之君也。假令单于初立，欲委身中国，<br>未知利害，私使伊邪莫演诈降以卜吉凶，受之亏德沮善，令单于自疏，不亲边吏；<br>或者设为反间，欲因而生隙，受之适合其策，使得归曲而直责。此诚边境安危之<br>原，师旅动静之首，不可不详也。不如勿受，以昭日月之信，抑诈谖之谋，怀附<br>亲之心，便。”对奏，天子从之。遣中郎将王舜往问降状。伊邪莫演曰：“我病<br>狂妄言耳。”遣去。归到，官位如故，不肯令见汉使。<br>明年，单于上书愿朝。河平四年正月，遂入朝，加赐锦绣缯帛二万匹，絮二<br>万斤，它如竟宁时。<br>复株累单于立十岁，鸿嘉元年死。弟且糜胥立，为搜谐若鞮单于。<br>搜谐单于立，遣子左祝都韩王朐留斯侯入侍，以且莫车为左贤王。搜谐单于<br>立八岁。元延元年，为朝二年发行，未入塞，病死。弟且莫车立，为车牙若鞮单<br>于。<br>车牙单于立，遣子右於涂仇掸王乌夷当入侍，以囊知牙斯为左贤王。车牙单<br>于立四岁，绥和元年死。弟囊知牙斯立，为乌珠留若鞮单于。<br>乌珠留单于立，以第二阏氏子乐为左贤王，以第五阏氏子舆为右贤王，遣子<br>右股奴王乌鞮牙斯入侍。汉遣中郎将夏侯藩、副校尉韩容使匈奴。时帝舅大司马<br>票骑将军王根领尚书事，或说根曰：“匈奴有斗入汉地，直张掖郡，生奇材木，<br>箭竿就羽，如得之，于边甚饶，国家有广地之卖，将军显功，垂于无穷。”根为<br>上言其利，上直欲从单于求之，为有不得，伤命损威。根即但以上指晓藩，令从<br>藩所说而求之。藩至匈奴，以语次说单于曰：“窃见匈奴斗入汉地，直张掖郡。<br>汉三都尉居塞上，士卒数百人塞苦，候望久劳。单于宜上书献此地，直断阏之，<br>省两都尉士卒数百人，以复天子厚恩，其报必大。”单于曰：“此天子诏语邪，<br>将从使者所求也？”藩曰：“诏指也，然藩亦为单于画善计耳。”单于曰：“孝<br>宣、孝元皇帝哀怜父呼韩邪单于，从长城以北匈奴有之。此温偶駼王所居地也，<br>未晓其形状所生，请遣使问之。”藩、容归汉。后复使匈奴，至则求地。单于曰：<br>“父兄传五世，汉不求此地，至知独求，何也？已问温偶駼王，匈奴西边诸侯<br>作穹庐及车，皆仰此山材木，且先父地，不敢失也。”藩还，迁为太原太守。单<br>于遣使上书，以藩求地状闻。诏报单于曰：“藩擅称诏从单于求地，法当死，更<br>大赦二，今徙藩为济南太守，不令当匈奴。”明年，侍子死，归葬。复遣子左於<br>駼仇掸王稽留昆入侍。<br>至哀帝建平二年，乌孙庶子卑援疐翕侯人众入匈奴西界，寇盗牛畜，颇杀其<br>民。单于闻之，遣左大当户乌夷泠将五千骑击乌孙，杀数百八，略千余人，驱牛<br>畜去。卑援疐恐，遣子趋逯为质匈奴。单于受，以状闻。汉遣中郎将丁野林、副<br>校尉公乘音使匈奴，责让单于，告令还归卑援疐质子。单于受诏，遣归。<br>建平四年，单于上书愿朝五年。时哀帝被疾，或言匈奴从上游来厌人，自黄<br>龙、竟宁时，单于朝中国辄有大故。上由是难之，以问公卿，亦以为虚费府帑，<br>可且勿许。单于使辞去，未发，黄门郎扬雄上书谏曰：<br>臣闻《六经》之治，贵于未乱；兵家之胜，贵于未战。二者皆微，然而大事<br>之本，不可不察也。今单于上书求朝，国家不许而辞之，臣愚以为汉与匈奴从此<br>隙矣。本北地之狄，五帝所不能臣，三王所不能制，其不可使隙甚明。臣不敢远<br>称，请引秦以来明之。<br>以秦始皇之强，蒙恬之威，带甲四十余万，然不敢窥西河，乃筑长城以界之。<br>会汉初兴，以高祖之威灵，三十万众困于平城，士或七日不食。时奇谲之士石画<br>之臣甚众，卒其所以脱者，世莫得而言也。又高皇后尝忿匈奴，群臣庭议，樊哙<br>请以十万众横行匈奴中，季布曰：“哙可斩也，妄阿顺指！”于是大臣权书遗之，<br>然后匈奴之结解，中国之忧平。及孝文时，匈奴侵暴北边，候骑至雍甘泉，京师<br>大骇，发三将军屯细柳、棘门、霸上以备之，数月乃罢。孝武即位，设马邑之权，<br>欲诱匈奴，使韩安国将三十万众徼于便地，匈奴觉之而去，徒费财劳师，一虏不<br>可得见，况单于之面乎！其后深惟社稷之计，规恢万载之策，乃大兴师数十万，<br>使卫青、霍去病操兵，前后十余年。于是浮西河，绝大幕，破寘颜，袭王庭，穷<br>极其地，追奔逐北，封狼居胥山，禅于姑衍，以临翰海，虏名王贵人以百数。自<br>是之后，匈奴震怖，益求和亲，然而未肯称臣也。<br>且夫前世岂乐倾无量之费，役无罪之人，快心于狼望之北哉？以为不一劳者<br>不久佚，不暂费者不永宁，是以忍百万之师以摧饿虎之喙，运府库之财填卢山之<br>壑而不悔也。至本始之初，匈奴有桀心，欲掠乌孙，侵公主，乃发五将之师十五<br>万骑猎其南，而长罗侯以乌孙五万骑震其西，皆至质而还。时鲜有所获，徒奋扬<br>威武，明汉兵若雷风耳。虽空行空反，尚诛两将军。故北狄不服，中国未得高枕<br>安寝也。逮至元康、神爵之间，大化神明，鸿恩溥洽，而匈奴内乱，五单于争立，<br>日逐、呼韩邪携国归化，扶伏称臣，然尚羁縻之，计不颛制。自此之后，欲朝者<br>不距，不欲者不强。何者？外国天性忿鸷，形容魁健，负力怙气，难化以善，易<br>隶以恶，其强难诎，其和难得。故未服之时，劳师远攻，倾国殚货，伏尸流血，<br>破坚拔敌，如彼之难也；既服之后，尉荐抚循，交接赂遗，威仪俯仰，如此之备<br>也。往时尝屠大宛之城，蹈乌桓之垒，探姑缯之壁，藉荡姐之场，艾朝鲜之旃，<br>拔两越之旗，近不过旬月之役，远不离二时之劳，固已犁其庭，扫其闾，郡县而<br>置之，云彻席卷，后无余灾。唯北狄为不然，真中国之坚敌也。三垂比之悬矣，<br>前世重之慈甚，未易可轻也。<br>今单于归义，怀款诚之心，欲离其庭，陈见于前，此乃上世之遗策，神灵之<br>所想望，国家虽费，不得已者也。奈何距以来厌之辞，疏以无日之期，消往昔之<br>恩，开将来之隙！夫款而隙之，使有恨心，负前言，缘往辞，归怨于汉，因以自<br>绝，终无北面之心，威之不可，谕之不能，焉得不为大忧乎！夫明者视于无形，<br>聪者听于无声，诚先于未然，即蒙恬、樊哙不复施，棘门、细柳不复备，马邑之<br>策安所设，卫、霍之功何得用，五将之威安所震？不然，一有隙之后，虽智者劳<br>心于内，辩者毂击于外，犹不若未然之时也。且往者图西域，制车师，置城郭都<br>护三十六国，费岁以大万计者，岂为康居、乌孙能逾白龙堆而寇西边哉？乃以制<br>匈奴也。夫百年劳之，一日失之，费十而爱一，臣窃为国不安也。唯陛下少留意<br>于未乱未战，以遏边萌之祸。<br>书奏，天子寤焉，召还匈奴使者，更报单于书而许之。赐雄帛五十匹，黄金<br>十斤。单于未发，会病，复遣使愿朝明年。故事，单于朝，从名王以下及从者二<br>百余人。单于又上书言：“蒙天子神灵，人民盛壮，愿从五百人入朝，以明天子<br>盛德。”上皆许之。<br>元寿二年，单于来朝，上以太岁厌胜所在，舍之上林苑蒲陶宫。告之以加敬<br>于单于，单于知之。加赐衣三百七十袭，锦绣缯帛三万匹，絮三万斤，它如河平<br>时。既罢，遣中郎将韩况送单于。单于出塞，到休屯井，北度车田卢水，道里回<br>远。况等乏食，单于乃给其粮，失期不还五十余日。<br>初，上遣稽留昆随单于去，到国，复遣稽留昆同母兄右大且方与妇入待。还<br>归，复遣且方同母兄左日逐王都与妇人侍。是时，汉平帝幼，太皇太后称制，新<br>都侯王莽秉政，欲说太后以威德至盛异于前，乃风单于令遣王昭君女须卜居次云<br>入侍太后，所以常赐之甚厚。<br>会西域车师后王姑句、去胡来王唐兜皆怨恨都护校尉，将妻子人民亡降匈奴，<br>语在《西域传》。单于受置左谷蠡地，遣使上书言状曰：“臣谨已受。”诏遣中<br>郎将韩隆、王昌、副校尉甄阜、侍中谒者帛敞、长水校尉王歙使匈奴，告单于曰：<br>“西域内属，不当得受，今遣之。”单于曰：“孝宣、孝元皇帝哀怜，为作约束，<br>自长城以南天子有之，长城以北单于有之。有犯塞，辄以状闻；有降者，不得受。<br>臣知父呼韩邪单于蒙无量之恩，死遗言曰：‘有从中国来降者，勿受，辄送至塞，<br>以报天子厚恩。’此外国也，得受之。”使者曰：“匈奴骨肉相攻，国几绝，蒙<br>中国大恩，危亡复续，妻子完安，累世相继，宜有以报厚恩。”单于叩头谢罪，<br>执二虏还付使者。诏使中郎将王萌待西域恶都奴界上逆受。单于遣使送到国，因<br>请其罪。使者以闻，有诏不听，会西域诸国王斩以示之。乃造设四条：中国人亡<br>入匈奴者，乌孙亡降匈奴者，西域诸国佩中国印绶降匈奴者，乌桓降匈奴者，皆<br>不得受。遣中郎将王骏、王昌、副校尉甄阜、王寻使匈奴，班四条与单于，杂函<br>封，付单于，令奉行，因收故宣帝所为约束封函还。时，莽奏令中国不得有二名，<br>因使使者以风单于，宜上书慕化，为一名，汉必加厚赏。单于从之，上书言：<br>“幸得备藩臣，窍乐太平圣制，臣故名囊知牙斯，今谨更名曰知。”莽大说，白<br>太后，遣使者答谕，厚赏赐焉。<br>汉既班四条，后护乌桓使者告乌桓民，毋得复与匈奴皮布税。匈奴以故事遣<br>使者责乌桓税，匈奴人民妇女欲贾贩者皆随往焉。乌桓距曰：“奉天子诏条，不<br>当予匈奴税。”匈奴使怒，收乌桓酋豪，缚到悬之。酋豪昆弟怒，共杀匈奴使及<br>其官属，收略妇女马牛。单于闻之，遣使发左贤王兵入乌桓责杀使者，因攻击之。<br>乌桓分散，或走上山，或东保塞。匈奴颇杀人民，驱妇女弱小且千人去，置左地，<br>告乌桓曰：“持马畜皮布来赎之。”乌桓见略者亲属二千余人持财畜往赎，匈奴<br>受，留不遣。<br>王莽之篡位也，建国元年，遣五威将王骏率甄阜、王飒、陈饶、帛敞、丁业<br>六人，多赍金帛，重遗单于，谕晓以受命代汉状，因易单于故印。故印文曰“匈<br>奴单于玺”，莽更曰“新匈奴单于章”。将率既至，授单于印绂，诏令上故印拔。<br>单于再拜受诏。译前，欲解取故印绂，单于举掖授之。左姑夕侯苏从旁谓单于曰：<br>“未见新印文，宜且勿与。”单于止，不肯与。请使者坐穹庐，单于欲前为寿。<br>五威将曰：“故印绂当以时上。”单于曰：“诺。”复举掖授译。苏复曰：“未<br>见印文，且勿与。”单于曰：“印文何由变更！”遂解故印绂奉上，将率受。著<br>新绂，不解视印，饮食至夜乃罢。右率陈饶谓诸将率曰：“乡者姑夕侯疑印文，<br>几令单于不与人。如令视印，见其变改，必求故印，此非辞说所能距也。既得而<br>复失之，辱命莫大焉。不如椎破故印，以绝祸根。”将率犹与，莫有应者。饶，<br>燕士，果悍，即引斧椎坏之。明日，单于果遣右骨都侯当白将率曰：“汉赐单于<br>印，言‘玺’，不言‘章’，又无‘汉’字。诸王已下乃有‘汉’，言‘章’。<br>今即去‘玺’加‘新’，与臣下无别。愿得故印。”将率示以故印，谓曰：“新<br>室顺天制作，故印随将率所自为破坏。单于宜承天命，奉新室之制。”当还白，<br>单于知已无可奈何，又多得赂遗，即遣弟右贤王舆奉马牛随将率入谢，因上书求<br>故印。<br>将率还到左犁汗王咸所居地，见乌桓民多，以问咸。咸具言状，将率曰：<br>“前封四条，不得受乌桓降者，亟还之。”咸阳：“请密与单于相闻，得语，归<br>之。”单于使咸报曰：“当从塞内还之邪，从塞外还之邪？”将率不敢颛决，以<br>闻。诏报，从塞外还之。<br>单于始用夏侯藩求地有距汉语，后以求税乌桓不得，因寇略其人民，衅由是<br>生，重以印文改易，故怨恨。乃遣右大且渠蒲呼卢訾等十余人将兵众万骑，以护<br>送乌桓为名，勒兵朔方塞下。朔方太守以闻。<br>明年，西域车师后王须置离谋降匈奴，都护但钦诛斩之。置离兄狐兰支将人<br>众二千余人，驱畜产，举国亡降匈奴，单于受之。狐兰支与匈奴共入寇，击车师，<br>杀后成长，伤都护司马，复还入匈奴。<br>时，戊己校尉史陈良、终带、司马丞韩玄、右曲候任商等见西域颇背叛，闻<br>匈奴欲大侵，恐并死，即谋劫略吏卒数百人，共杀戊己校尉刀护，遣人与匈奴南<br>犁汗王南将军相闻。匈奴南将军二千骑入西域迎良等，良等尽胁略戊己校尉吏士<br>男女二千余人入匈奴。玄、商留南将军所，良、带径至单于庭，人众别置零吾水<br>上田居。单于号良、带曰乌桓都将军，留居单于所，数呼与饮食。西域都护但钦<br>上书言匈奴南将军右伊秩訾将人众冠击诸国。莽于是大分匈奴为十五单于，遣中<br>郎将蔺苞、副校尉戴级将兵万骑，多赍珍宝至云中塞下，招诱呼韩邪单于诸子，<br>欲以次拜之。使译出塞诱呼右犁汗王咸、咸子登、助三人，至则胁拜咸为孝单于，<br>赐安车鼓车各一，黄金千手，杂缯千匹，戏戟十；拜助为顺单于，赐黄金五百斤；<br>传送助、登长安。莽封苞为宣威公，拜为虎牙将军；封级为扬威公，拜为虎贲将<br>军。单于闻之，怒曰：“先单于受汉宣帝恩，不可负他。今天子非宣帝子孙，何<br>以得立？”遣左骨都侯、右伊秩訾王呼卢訾及左贤王乐将兵入云中益寿塞，大杀<br>吏民。是岁，建国三年也。<br>是后，单于历告左右部都尉、诸边王，入塞寇盗，大辈万余，中辈数千，少<br>者数百，杀雁门、朔方太守、都尉，略吏民畜产不可胜数，缘边虚耗。莽新即位，<br>怙府库之富欲立威，乃拜十二部将率，发郡国勇士，武库精兵，各有所屯守，转<br>委输于边。议满三十万众，贲三百日粮，同时十道并出，穷追匈奴，内之于丁令，<br>因分其地，立呼韩邪十五子。<br>莽将严尤谏曰：<br>臣闻匈奴为害，所从来久矣，未闻上世有必征之者也。后世三家周、秦、汉<br>征之，然皆未有得上策者也。周得中策，汉得下策，秦无策焉。当周宣王时，猃<br>允内侵，至于泾阳，命将征之，尽境而还。其视戎狄之侵，譬犹蚊虻之螫，驱之<br>而已。故天下称明，是为中策。汉武帝选将练兵，约贲轻粮，深入远戍，虽有克<br>获之功，胡辄报之，兵连祸结三十余年，中国罢耗，匈奴亦创艾，而天下称武，<br>是为下策。秦始皇不忍小耻而轻民力，筑长城之固，延袤万里，转输之行，起于<br>负海，疆境既完，中国内竭，以丧社稷，是为无策。今天下遭阳九之厄，比年饥<br>馑，西北边犹甚。发三十万众，具三百日粮，东援海代，南取江淮，然后乃备。<br>计其道里，一年尚未集合，兵先至者聚居暴露，师老械弊，势不可用，此一难也。<br>边既空虚，不能奉军粮，内调郡国，不相及属，此二难也。计一人三百日食，用<br>糒十八斛，非牛力不能胜；牛又当自赍食，加二十斛，重矣。胡地沙卤，多乏水<br>草，以往事揆之，军出未满百日，牛必物故且尽，余粮尚多，人不能负，此三难<br>也。胡地秋冬甚寒，春夏甚风，多赍釜鍑薪炭，重不可胜，食糒饮水，以历四<br>时，师有疾疫之忧，是故前世伐胡，不过百日，非不欲久，势力不能，此四难也。<br>辎重自随，则轻锐者少，不得疾行，虏徐遁逃，势不能及，幸而逢虏，又累辎重，<br>如遇险阻，衔尾相随，虏要遮前后，危殆不测，此五难也。大用民力，功不可必<br>立，臣伏忧之。今既发兵，宜纵先至者，令臣尤等深入霆击，且以创艾胡虏。<br>莽不听尤言，转兵谷如故，天下骚动。<br>咸既受莽孝单于之号，驰出塞归庭，具以见胁状白单于。单于更以为于粟置<br>支侯，匈侯贱官也。后助病死，莽以登代助为顺单于。<br>厌难将军陈钦、震狄将军王巡屯云中葛邪塞。是时，匈奴数为边寇，杀将率<br>吏士，略人民，驱畜产去甚众。捕得虏生口验问，皆曰孝单于咸子角数为寇。两<br>将以闻。四年，莽会诸蛮夷，斩咸子登于长安市。<br>初，北边自宣帝以来，数世不见烟火之警，人民炽盛，牛马布野。及莽挠乱<br>匈奴，与之构难，边民死亡系获，又十二部兵久屯而不出，吏士罢弊，数年之间，<br>北边虚空，野有暴骨矣。<br>乌珠留单于立二十一岁，建国五年死。匈奴用事大臣右骨都侯须卜当，即王<br>昭君女伊墨居次云之婿也。云常欲与中国和亲，又素与咸厚善，见咸前后为莽所<br>拜，故遂越舆而立咸为乌累若鞮单于。<br>乌累单于咸立，以弟舆为左谷蠡王。乌珠留单于子苏屠胡本为左贤王，以弟<br>屠耆阏氏子卢浑为右贤王。乌珠留单于在时，左贤王数死，以为其号不祥，更易<br>命左贤王曰“护于”。护于之尊最贵，次当为单于，故乌珠留单于授其长子以为<br>护于，欲传以国。咸怨乌珠留单于贬贱己号，不欲传国，及立，贬护于为左屠耆<br>王。云、当遂劝咸和亲。<br>天凤元年，云、当遣人之西河虏猛制虏塞下，告塞吏曰欲见和亲侯。和亲侯<br>王歙者，王昭君兄子也。中部都尉以闻。莽遣歙、歙弟骑都尉展德侯飒使匈奴，<br>贺单于初立，赐黄金衣被缯帛，绐言侍子登在，因购求陈良、终带等。单于尽收<br>四人及手杀校尉刀护贼芝音妻子以下二十七人，皆械槛付使者，遣厨唯姑夕王富<br>等四十人送歙、飒。莽作焚如之刑，烧杀陈良等，罢诸将率屯兵，但置游击都尉。<br>单于贪莽赂遗，帮外不失汉故事，然内利寇掠。又使还，知子登前死，怨恨，寇<br>虏从左地入，不绝。使者问单于，辄曰：“乌桓与匈奴无状黠民共为寇入塞，譬<br>如中国有盗贼耳！咸初立持国，威信尚浅，尽力禁止，不敢有二心。”<br>天凤二年五月，莽复遣歙与五威将王咸率伏黯、丁业等六人，使送右厨唯姑<br>夕王，因奉归前所斩侍子登及诸贵人从者丧，皆载以常车。至塞下，单于遣云、<br>当子男大且渠奢等至塞迎。咸等至，多遗单于金珍，因谕说改其号，号匈奴曰<br>“恭奴”，单于曰“善于”，赐印绶。封骨都侯当为后安公，当子男奢为后安侯。<br>单于贪莽金币，故曲听之，然寇盗如故。咸、歙又以陈良等购金付云、当，令自<br>差与之。十二月，还入塞，莽大喜，赐歙钱二百万，悉封黯等。<br>单于咸立五岁，天凤五年死，弟左贤王舆立，为呼都而尸道皋若鞮单于。匈<br>奴谓孝曰“若鞮自呼韩邪后，与汉亲密，见汉谥帝为“孝”，慕之，故皆为“若<br>鞮”。<br>呼都而尸单于舆既立，贪利赏赐，遣大且渠奢与云女弟当于居次子醯椟王俱<br>奉献至长安。莽遣和亲侯歙与奢等俱至制虏塞下，与云、当会，因以兵迫胁，将<br>至长安。云、当小男从塞下得脱，归匈奴。当至长安，莽拜为须卜单于，欲出大<br>兵以辅立之。兵调度亦不合，而匈奴愈怒，并入北边，北边由是坏败。会当病死，<br>莽以其庶女陆逮任妻后安公奢，所以尊宠之甚厚，终为欲出兵立之者。会汉兵诛<br>莽，云、奢亦死。<br>更始二年冬，汉遗中郎将归德侯飒、大司马护军陈遵使匈奴，授单于汉旧制<br>玺绶，王侯以下印绶，因送云、当余亲属贵人从者。单于舆骄，谓遵、飒曰：<br>“匈奴本与汉为兄弟，匈奴中乱，孝宣皇帝辅立呼韩邪单于，故称臣以尊汉。今<br>汉亦大乱，为王莽所篡，匈奴亦出兵击莽，空其边境，令天下骚动思汉，莽卒以<br>败而汉复兴，亦我力也，当复尊我！”遵与相牚距，单于终持此言。其明年夏，<br>还。会赤眉入长安，更始败。<br>赞曰：《书》戒“蛮夷猾夏”，《诗》称“戎狄是膺”，《春秋》“有道守<br>在四夷”，久矣，夷狄之为患也！故自汉兴，忠言嘉谋之臣曷尝不运筹策相与争<br>于庙堂之上乎？高祖时则刘敬，吕后时樊哙、季布，孝文时贾谊、朝错，李武时<br>王恢、韩安国、朱买臣、公孙弘、董仲舒，人持所见，各有同异，然总其要，归<br>两科而已。缙绅之儒则守和亲，介胄之士则言征伐，皆偏见一时之利害，而未究<br>匈奴之终始也。自汉兴以至于今，旷世历年，多于春秋，其与匈奴，有修文而和<br>亲之矣，有用武而克伐之矣，有卑下而承事之矣，有威服而臣畜之矣，诎伸异变，<br>强弱相反，是故其详可得而言也。<br>昔和亲之论，发于刘敬。是时，天下初定，新遭平城之难，故从其言，约结<br>和亲，赂遗单于，冀以救安边境。孝惠、高后时遵而不违，匈奴寇盗不为衰止，<br>而单于反以加骄倨。逮至孝文，与通关市，妻以汉女，增厚其赂，岁以千金，而<br>匈奴数背约束，边境屡被其害。是以文帝中年，赫然发愤，遂躬戎服，亲御鞍马，<br>从六郡良家材力之士，驰射上林，讲习战陈，聚天下精兵，军于广武，顾问冯唐，<br>与论将帅，喟然叹息，思古名臣。此则和亲无益，已然之明效也。<br>仲舒亲见四世之事，犹复欲守旧文，颇增其约。以为：“义动君子，利动贪<br>人。如匈奴者，非可以仁义说也，独可说以厚利，结之于天耳。故与之厚利以没<br>其意，与盟于天以坚其约，质其爱子以累其心，匈奴虽欲展转，奈失重利何，奈<br>欺上天何，奈杀爱子何！夫赋敛行赂不足以当三军之费，城郭之固无以异于贞士<br>之约，而使边城守境之民父兄缓带，稚子咽哺，胡马不窥于长城，而羽檄不行于<br>中国，不亦便于天下乎！”察仲舒之论，考诸行事，乃知其未合于当时，而有阙<br>于后世也。当孝武时，虽征伐克获，而士马物故亦略相当；虽开河南之野，建朔<br>方之郡，亦弃造阳之北九百余里。匈奴人民每来降汉，单于亦辄拘留汉使以相报<br>复，其桀骜尚如斯，安肯以爱子而为质乎？此不合当时之言也。若不置质，空约<br>和亲，是袭孝文既往之悔，而长匈奴无已之诈也。夫边城不选守境武略之臣，修<br>障隧备塞之具，厉长戟劲弩之械，恃吾所以待边寇而务赋敛于民，远行货赂，割<br>剥百姓，以奉寇雠。信甘言，守空约，而几胡马之不窥，不已过乎！<br>至孝宣之世，承武帝奋击之威，直匈奴百年之运，因其坏乱几亡之厄，权时<br>施宜，覆以威德，然后单于稽首臣服，遣子入侍，三世称藩，宾于汉庭。是时，<br>边城晏闭，牛马布野，三世无犬吠之警，黎庶亡干戈之役。<br>后六十余载之间，遭王莽篡位，始开边隙，单于由是归怨自绝，莽遂斩其侍<br>子，边境之祸构矣。故呼韩邪始朝于汉，汉议其仪，而萧望之曰：“戎狄荒服，<br>言其来服荒忽无常，时至时去，宜待以客礼，让而不臣。如其后嗣遁逃窜伏，使<br>于中国不为叛臣。”及孝元时，议罢守塞之备，侯应以为不可，可谓盛不忘衰，<br>安必思危，远见识微之明矣。至单于咸弃其爱子，昧利不顾，侵掠所获，岁巨万<br>计，而和亲赂遗，不过千金，安在其不弃质而失重利也？仲舒之言，漏于是矣。<br>夫规事建议，不图万世之固，而偷恃一时之事者，未可以经远也。若乃征伐<br>之功，秦、汉行事，严尤论之当矣。故先王度土，中立封畿，分九州，列五服，<br>物土贡，制外内，或修刑政，或昭文德，远近之势异也。是以《春秋》内诸夏而<br>外夷狄，夷狄之人贪而好利，被发左衽，人而兽心，其与中国殊章服，异习俗，<br>饮食不同，言语不通，辟居北垂寒露之野，逐草随畜，射猎为生，隔以山谷，雍<br>以沙幕，天地所以绝外内地。是故圣王禽兽畜之，不与约誓，不就攻伐；约之则<br>费赂而见欺，攻之则劳师而招寇。其地不可耕而食也，其民不可臣而畜也，是以<br>外而不内，疏而不戚，政教不及其人，正朔不加其国；来则惩而御之，去则备而<br>守之。其慕义而贡献，则接之以礼让，羁靡不绝，使曲在彼，盖圣王制御蛮夷之<br>常道也。<br><hr>
