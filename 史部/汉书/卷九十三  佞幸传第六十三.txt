<h4>《史部·汉书·卷九十三  佞幸传第六十三》<b class="x">作者：班固</b></h4>
<br>汉兴，佞幸宠臣，高祖时则有籍孺，孝惠有闳孺。此两人非有材能，但以婉<br>媚贵幸，与上卧起，公卿皆因关说。故孝惠时，郎侍中皆冠鵕鸃，贝带，傅脂粉，<br>化闳、籍之属也。两人徙家安陵。其后宠臣，孝文时士人则邓通，宦者则赵谈、<br>北宫伯子；孝武时士人则韩嫣，宦者则李延年；孝元时宦者则弘恭、石显；孝成<br>时士人则张放、淳于长；孝哀时则有董贤。孝景、昭、宣时皆无宠臣。景帝唯有<br>郎中令周仁。昭帝时，驸马都尉秺侯金赏嗣父车骑将军日磾爵为侯，二人之宠<br>取过庸，不笃。宣帝时，侍中中郎将张彭祖少与帝微时同席研书，及帝即尊位，<br>彭祖以旧恩封阳都侯，出常参乘，号为爱幸。其人谨敕，无所亏损，为其小妻所<br>毒薨，国除。<br>邓通，蜀郡南安人也，以濯船为黄头郎。文帝尝梦欲上天，不能，有一黄头<br>郎推上天，顾见其衣尻带后穿。觉而之渐台，以梦中阴目求推者郎，见邓通，其<br>衣后穿，梦中所见也。召问其名姓，姓邓，名通。邓犹登也，文帝甚说，尊幸之，<br>日日异。通亦愿谨，不好外交，虽赐洗沐，不欲出。于是文帝赏赐通巨万以十数，<br>官至上大夫。<br>文帝时间如通家游戏，然通无他技能，不能有所荐达，独自谨身以媚上而已。<br>上使善相人者相通，曰：“当贫饿死。”上曰：“能富通者在我，何说贫？”于<br>是赐通蜀严道铜山，得自铸钱。邓氏钱布天下，其富如此。<br>文帝尝病痈，邓通常为上嗽吮之。上不乐，从容问曰：“天下谁最爱我者乎？”<br>通曰：“宜莫若太子。”太子入问疾，上使太子齰痈。太子齰痈而色难之。已而<br>闻通尝为上齰之，太子惭，由是心恨通。<br>及文帝崩，景帝立，邓通免，家居。居无何，人有告通盗出徼外铸钱，下吏<br>验问，颇有，遂竟案，尽没入之，通家尚负责数巨万。长公主赐邓通，吏辄随没<br>入之，一簪不得著身。于是长公主乃令假衣食。竟不得名一钱，寄死人家。<br>赵谈者，以星气幸，北宫伯子长者爱人，故亲近，然皆不比邓通。<br>韩嫣字王孙，弓高侯穨当之孙也。武帝为胶东王时，嫣与上学书相爱。及上<br>为太子，愈益亲嫣。嫣善骑射，聪慧。上即位，欲事伐胡，而嫣先习兵，以故益<br>尊贵，官至上大夫，赏赐拟邓通。<br>始时，嫣常与上共卧起。江都王入朝，从上猎上林中。天子车驾跸道未行，<br>先使嫣乘副车，从数十百骑驰视兽。江都王望见，以为天子，辟从者，伏谒道旁。<br>嫣驱不见。既过，江都王怒，为皇太后泣，请得归国入宿卫，比韩嫣。太后由此<br>衔嫣。<br>嫣侍，出入永巷不禁，以奸闻皇太后。太后怒，使使赐嫣死。上为谢，终不<br>能得，嫣遂死。<br>嫣弟说，亦爱幸，以军功封案道侯，巫蛊时为戾太子所杀。子增封龙雒侯、<br>大司马、车骑将军，自有传。<br>李延年，中山人，身及父母兄弟皆故倡也。延年坐法腐刑，给事狗监中。女<br>弟得幸于上，号李夫人，列《外戚传》。延年善歌，为新变声。是时，上方兴天<br>地祠，欲造乐，令司马相如等作诗颂。延年辄承意弦歌所造诗，为之新声曲。而<br>李夫人产昌邑王，延年由是贵为协律都尉，佩二千石印绶，而与上卧起，其爱幸<br>埒韩嫣。久之，延年弟季与中人乱，出入骄恣。及李夫人卒后，其爱弛，上遂<br>诛延年兄弟宗族。<br>是后，宠臣大氐外戚之家也。卫青、霍去病皆爱幸，然亦以功能自进。<br>石显字君房，济南人；弘恭，沛人也。皆少坐法腐刑，为中黄门，以选为中<br>尚书。宣帝时任中书官，恭明习法令故事，善为请奏，能称其职。恭为令，显为<br>仆射。元帝即位数年，恭死，显代为中书令。<br>是时，元帝被疾，不亲政事，方隆好于音乐，以显久典事，中人无外党，精<br>专可信任，遂委以政。事无小大，因显白决，贵幸倾朝，百僚皆敬事显。显为人<br>巧慧习事，能探得人主微指，内深贼，持诡辩以中伤人，忤恨睚眦，辄被以危法。<br>初元中，前将军萧望之及光禄大夫周堪、宗正刘更生皆给事中。望之领尚书事，<br>知显专权邪辟，建白以为：“尚书百官之本，国家枢机，宜以通明公正处之。武<br>帝游宴后庭，故用宦者，非古制也。宜罢中书宦官，应古不近刑人。”元帝不听，<br>由是大与显忤。后皆害焉，望之自杀，堪、更生废锢，不得复进用，语在《望之<br>传》。后太中大夫张猛、魏郡太守京房、御史中丞陈咸、待诏贾捐之皆尝奏封事，<br>或召见，言显短。显求索其罪，房、捐之弃市，猛自杀于公车，咸抵罪，髡为城<br>旦。及郑令苏建得显私书奏之，后以它事论死。自是公卿以下畏显，重足一迹。<br>显与中书仆射牢梁、少府五鹿充宗结为党友，诸附倚者皆得宠位。民歌之曰：<br>“牢邪石邪，五鹿客邪！印何累累，绶若若邪！”言其兼官据势也。<br>显见左将军冯奉世父子为公卿著名，女又为昭仪在内，显心欲附之，荐言昭<br>仪兄谒者逡修敕宜侍帷幄。天子召见，欲以为侍中，逡请间言事。上闻逡言显颛<br>权，天子大怒，罢逡归郎官。其后御史大夫缺，群臣皆举逡兄大鸿胪野王行能第<br>一，天子以问显，显曰：“九卿无出野王者。然野王亲昭仪兄，臣恐后世必以陛<br>下度越众贤，私后宫亲以为三公。”上曰：“善，吾不见是。”乃下诏嘉美野王，<br>废而不用，语在《野王传》。<br>显内自知擅权事柄在掌握，恐天子一旦纳用左右耳目，有以间己，乃时归诚，<br>取一信以为验。显尝使至诸官有所征发，显先自白，恐后漏尽宫门闭，请使诏吏<br>开门。上许之。显故投夜还，称诏开门入。后果有上书告显颛命矫诏开宫门，天<br>子闻之，笑以其书示显。显因泣曰：“陛下过私小臣，属任以事，群下无不嫉妒<br>欲陷害臣者，事类如此非一，唯独明主知之。愚臣微贱，诚不能以一躯称快万众，<br>任天下之怨，臣愿归枢机职，受后宫扫除之役，死无所恨，唯陛下哀怜财幸，以<br>此全活小臣。”天子以为然而怜之，数劳勉显，加厚赏赐，赏赐及赂遗訾一万万。<br>初，显闻众人匈匈，言己杀前将军萧望之。望之当世名儒，显恐天下学士姗<br>己，病之。是时，明经著节士琅邪贡禹为谏大夫，显使人致意，深自结纳。显因<br>荐禹天子，历位九卿，至御史大夫，礼事之甚备。议者于是称显，以为不妒谮望<br>之矣。显之设变诈以自解免取信人主者，皆此类也。<br>元帝晚节寝疾，定陶恭王爱幸，显拥祐太子颇有力。元帝崩，成帝初即位，<br>迁显为长信中太仆，秩中二千石。显失倚，离权数月，丞相御史条奏显旧恶，及<br>其党牢梁、陈顺皆免官。显与妻子徙归故郡，忧满不食，道病死。诸所交结，以<br>显为官，皆废罢。少府五鹿充宗左迁玄菟太守，御史中丞伊嘉为雁门都尉。长安<br>谣曰：“伊徙雁，鹿徙菟，去牢与陈实无贾。”<br>淳于长字子鸿，魏郡元城人也。少以太后姊子为黄门郎，未进幸。会大将军<br>王凤病，长侍病，晨夜扶丞左右，甚为甥舅之恩。凤且终，以长属托太后及帝。<br>帝嘉长义，拜为列校尉诸曹，迁水衡都尉侍中，至卫尉九卿。<br>久之，赵飞燕贵幸，上欲立以为皇后，太后以其所出微，难之。长主往来通<br>语东宫。岁余，赵皇后得立，上甚德之，乃追显长前功，下诏曰：“前将作大匠<br>解万年奏请营作昌陵，罢弊海内，侍中卫尉长数白宜止徙家反故处，朕以长言下<br>公卿，议者皆合长计。首建至策，民以康宁。其赐长爵关内侯。”后遂封为定陵<br>侯，大见信用，贵倾公卿。外交诸侯牧守，赂遗赏赐亦累巨万。多畜妻妾，淫于<br>声色，不奉法度。<br>初，许皇后坐执左道废处长定宫，而后姊孊为龙额思侯夫人，寡居。长与<br>孊私通，因取为小妻。许后因孊赂遗长，欲求复为婕妤。长受许后金钱乘舆<br>服御物前后千余万，诈许为白上，立以为左皇后。孊每入长定宫，辄与孊书，<br>戏侮许后，嫚易无不言。交通书记，赂遗连年。是时，帝舅曲阳侯王根为大司马<br>票骑将军，辅政数岁，久病，数乞骸骨。长以外亲居九卿位，次第当代根。根兄<br>子新都侯王莽心害长宠，私闻长取许孊，受长定宫赂遗。莽侍曲阳侯疾，因言：<br>“长见将军久病，意喜，自以当代辅政，至对衣冠议语署置。”具言其罪过。根<br>怒曰：“即如是，何不白也？”莽曰：“未知将军意，故未敢言。”根曰：“趣<br>白东宫。”莽求见太后，具言长骄佚，欲代曲阳侯，对莽母上车，私与长定贵人<br>姊通，受取其衣物。太后亦怒曰：“儿至如此！往白之帝！”莽白上，上乃免长<br>官，遣就国。<br>初，长为侍中，奉两宫使，亲密。红阳侯立独不得为大司马辅政，立自疑为<br>长毁谮，常怨毒长。上知之。及长当就国也，立嗣子融从长请车骑，长以珍宝因<br>融重遗立，立因为长言。于是天子疑焉，下有司案验。史捕融，立令融自杀以灭<br>口。上愈疑其有大奸，遂逮长系洛阳诏狱穷治。长具服戏侮长定宫，谋立左皇后，<br>罪至大逆，死狱中。妻子当坐者徙合浦，母若归故郡。红阳侯立就国。将军、卿、<br>大夫、郡守坐长免罢者数十人。莽遂代根为大司马。久之，还长母及子酺于长安。<br>后酺有罪，莽复杀之，徙其家属归故郡。<br>始，长以外亲亲近，其爱幸不及富平侯张放。放常与上卧起，俱为微行出入。<br>董贤字圣卿，云阳人也。父恭，为御史，任贤为太子舍人。哀帝立，贤随太<br>子官为郎。二岁余，贤传漏在殿下，为人美丽自喜，哀帝望见，说其仪貌，识而<br>问之，曰：“是舍人董贤邪？”因引上与语，拜为黄门郎，由是始幸。问及其父<br>为云中侯，即日征为霸陵令，迁光禄大夫。贤宠爱日甚，为驸马都尉侍中，出则<br>参乘，入御左右，旬月间赏赐累巨万，贵震朝廷。常与上卧起。尝昼寝，偏藉上<br>袖，上欲起，贤未觉，不欲动贤，乃断袖而起。其恩爱至此。贤亦性柔和便辟，<br>善为媚以自固。每赐洗沐，不肯出，常留中视医药。上以贤难归，诏令贤妻得通<br>引籍殿中，止贤庐，若吏妻子居官寺舍。又召贤女弟以为昭仪，位次皇后，更名<br>其舍为椒风，以配椒房云。昭仪及贤与妻旦夕上下，并侍左右。赏赐昭仪及贤妻<br>亦各千万数。迁贤父为少府，赐爵关内侯，食邑，复徙为卫尉。又以贤妻父为将<br>作大匠，弟为执金吾。诏将作大匠为贤起大第北阙下，重殿洞门，木土之功穷极<br>技巧，柱槛衣以绨锦。下至贤家僮仆皆受上赐，及武库禁兵，上方珍宝。其选物<br>上弟尽在董氏，而乘舆所服乃其副也。及至东园秘器，珠襦玉柙，豫以赐贤，无<br>不备具。又令将作为贤起冢茔义陵旁，内为便房，刚柏题凑，外为徼道，周垣数<br>里，门阙罘罳甚盛。<br>上欲侯贤而未有缘。会待诏孙宠、息夫躬等告东平王云后谒祠祀祝诅，下有<br>司治，皆伏其辜。上于是令躬、宠为因贤告东平事者，乃以其功下诏封贤为高安<br>侯，躬宜陵侯，宠方阳侯，食邑各千户。顷之，复益封贤二千户。丞相王嘉内疑<br>东平事冤，甚恶躬等，数谏争，以贤为乱国制度，嘉竟坐言事下狱死。<br>上初即位，祖母傅太后、母丁太后皆在，两家先贵。傅太后从弟喜先为大司<br>马辅政，数谏，失太后指，免官。上舅丁明代为大司马，亦任职，颇害贤宠，及<br>丞相王嘉死，明甚怜之。上浸重贤，欲极其位，而恨明如此，遂册免明曰：“前<br>东平王云贪欲上位，祠祭祝诅，云后舅伍宏以医待诏，与校秘书郎杨闳结谋反逆，<br>祸甚迫切。赖宗庙神灵，董贤等以闻，咸伏其辜。将军从弟侍中奉车都尉吴、族<br>父左曹屯骑校尉宣皆知宏及栩丹诸侯王后亲，而宣除用丹为御属，吴与宏交通厚<br>善，数称荐宏。宏以附吴得兴其恶心，因医技进，几危社稷，朕以恭皇后故，不<br>忍有云。将军位尊任重，既不能明威立义，折消未萌，又不深疾云、宏之恶，而<br>怀非君上，阿为宣、吴，反痛恨云等扬言为群下所冤，又亲见言伍宏善医，死可<br>惜也，贤等获封极幸。嫉妒忠良，非毁有功，於戏伤哉！盖‘君亲无将，将而诛<br>之’。是以季友鸩叔牙，《春秋》贤之；赵盾不讨贼，谓之弑君。朕闵将军陷于<br>重刑，故以书饬。将军遂非不改，复与丞相嘉相比，令嘉有依，得以罔上。有司<br>致法将军请狱治，朕惟噬肤之恩未忍，其上票骑将军印绶，罢归就第。”遂以贤<br>代明为大司马卫将军。册曰：“朕承天序，惟稽古建尔于公，以为汉辅。往悉尔<br>心，统辟元戎，折冲绥远，匡正庶事，允执其中。天下之众，受制于朕，以将为<br>命，以兵为威，可不慎与！”<br>是时，贤年二十二，虽为三公，常给事中，领尚书，百官因贤奏事。以父恭<br>不宜在卿位，徙为光禄大夫，秩中二千石。弟宽信代贤为驸马都尉。董氏亲属皆<br>侍中诸曹奉朝请，宠在丁、傅之右矣。<br>明年，匈奴单于来朝，宴见，群臣在前。单于怪贤年少，以问译，上令译报<br>曰：“大司马年少，以大贤居位。”单于乃起拜，贺汉得贤臣。<br>初，丞相孔光为御史大夫，时贤父恭为御史，事光。及贤为大司马，与光并<br>为三公，上故令贤私过光。光雅恭谨，知上欲尊宠贤，及闻贤当来也，光警戒衣<br>冠出门待，望见贤车乃却入。贤至中门，光入阁，既下车，乃出拜谒，送迎甚谨，<br>不敢以宾客均敌之礼。贤归，上闻之喜，立拜光两兄子为谏大夫、常侍。贤由是<br>权与人主侔矣。<br>是时，成帝外家王氏衰废，唯平阿侯谭子去疾，哀帝为太子时为庶子得幸，<br>及即位，为侍中、骑都尉。上以王氏亡在位者，遂用旧恩亲近去疾，复进其弟闳<br>为中常侍，闳妻父萧咸，前将军望之子也，久为郡守，病免，为中郎将。兄弟并<br>列，贤父恭慕之，欲与结婚姻。闳为贤弟驸马都尉宽信求咸女为妇，咸惶恐不敢<br>当，私谓闳曰：“董公为大司马，册文言‘允执其中’，此乃尧禅舜之文，非三<br>公故事，长老见者，莫不心惧。此岂家人子所能堪邪！”闳性有知略，闻咸言，<br>心亦悟，乃还报恭，深达咸自谦薄之意。恭叹曰：“我家何用负天下，而为人所<br>畏如是！”意不说。后上置酒麒麟殿，贤父子亲属宴饮，王闳兄弟侍中、中常侍<br>皆在侧。上有酒所，从容视贤笑，曰“吾欲法尧禅舜，何如？”闳进曰：“天下<br>乃高皇帝天下，非陛下之有也。陛下承宗庙，当传子孙于亡穷。统业至重，天子<br>亡戏言！”上默然不说，左右皆恐。于是遣闳出，后不得复侍宴。<br>贤第新成，功坚，其外大门无故自坏，贤心恶之。后数月，哀帝崩。太皇太<br>后召大司马贤，引见东厢，问以丧事调度。贤内忧，不能对，免冠谢。太后曰：<br>“新都侯莽前以大司马奉送先帝大行，晓习故事，吾令莽佐君。”贤顿首幸甚。<br>太后遣使者召莽。既至，以太后指使尚书劾贤帝病不亲医药，禁止贤不得入出宫<br>殿司马中。贤不知所为，诣阙免冠徒跣谢。莽使谒者以太后诏即阙下册贤曰：<br>“间者以来，阴阳不调，灾害并臻，元元蒙辜。夫三公，鼎足之辅也，高安侯贤<br>未更事理，为大司马不合众心，非所以折冲绥远也。其收大司马印绶，罢归第。”<br>即日贤与妻皆自杀，家惶恐夜葬。莽疑其诈死，有司奏请发贤棺，至狱诊视。莽<br>复风大司徒光奏：“贤质性巧佞，翼奸以获封侯，父子专朝，兄弟并宠，多受赏<br>赐，治第宅，造冢圹，放效无极，不异王制，费以万万计，国家为空虚。父子骄<br>蹇，至不为使者礼，受赐不拜，罪恶暴著。贤自杀伏辜，死后父恭等不悔过，乃<br>复以沙画棺四时之色，左苍龙，右白虎，上著金银日月，玉衣珠璧以棺，至尊无<br>以加。恭等幸得免于诛，不宜在中土。臣请收没入财物县官。诸以贤为官者皆免。”<br>父恭、弟宽信与家属徙合浦，母别归故郡巨鹿。长安中小民讠雚哗，乡其第哭，<br>几获盗之。县官斥卖董氏财凡四十三万万。贤既见发，裸诊其尸，因埋狱中。<br>贤所厚吏沛朱诩自劾去大司马府，买棺衣收贤尸葬之。王莽闻之而大怒，以<br>它罪击杀诩。诩子浮建武中贵显，至大司马、司空，封侯。而王闳王莽时为牧守，<br>所居见纪，莽败乃去官。世祖下诏曰：“武王克殷，表商容之闾，闳修善谨敕，<br>兵起，吏民独不争其头首。今以闳子补吏。”至墨绶卒官。萧咸外孙云。<br>赞曰：柔曼之倾意，非独女德，盖亦有男色焉。观籍、闳、邓、韩之徒非一，<br>而董贤之宠尤盛，父子并为公卿，可谓贵重人臣无二矣。然进不由道，位过其任，<br>莫能有终，所谓爱之适足以害之者也。汉世衰于元、成，坏于哀、平。哀、平之<br>际，国多衅矣。主疾无嗣，弄臣为辅，鼎足不强，栋干微挠。一朝帝崩，奸臣擅<br>命，董贤缢死，丁、傅流放，辜及母后，夺位幽废，咎在亲便嬖，所任非仁贤。<br>故仲尼著“损者三友”，王者不私人以官，殆为此也。<br><hr>
