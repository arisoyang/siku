<h4>《史部·汉书·卷六十九  赵充国辛庆忌传第三十九》<b class="x">作者：班固</b></h4>
<br>赵充国字翁孙，陇西上邽人也，后徙金城邻居。始为骑士，以六郡良家子善<br>骑射补羽林。为人沉勇有大略，少好将帅之节，而学兵法，通知四夷事。<br>武帝时，以假司马从贰师将军击匈奴，大为虏所围。汉军乏食数日，死伤者<br>多，充国乃与壮士百余人溃围陷陈，贰师引兵随之，遂得解。身被二十余创，贰<br>师奏状，诏征充国诣行在所。武帝亲见视其创，嗟叹之，拜为中郎，迁连骑将军<br>长史。<br>昭帝时，武都氐人反，充国以大将军、护军都尉将兵击定之，迁中郎将，将屯<br>上谷，还为水衡都尉。击匈奴，获西祁王，擢为后将军，兼水衡如故。<br>与大将军霍光定册尊立宣帝，封营平侯。本始中，为蒲类将军征匈奴，斩虏<br>数百级，还为后将军、少府。匈奴大发十余万骑，南旁塞，至符奚庐山，欲入为<br>寇。亡者题除渠堂降汉言之，遣充国将四万骑屯缘边九郡。单于闻之，引去。<br>是时，光禄大夫义渠安国使行诸羌，先零豪言愿时渡湟水北，逐民所不田处<br>畜牧。安国以闻。充国劾安国奉使不敬。是后，羌人旁缘前言，抵冒渡湟水，郡<br>县不能禁。元康三年，先零遂与诸羌种豪二百余人解仇交质盟诅。上闻之，以问<br>充国，对曰：“羌人所以易制者，以其种自有豪，数相攻击，势不一也。往三十<br>余岁，西羌反时，亦先解仇合约攻令居，与汉相距，五六年乃定。至征和五年，<br>先零豪封煎等通使匈奴，匈奴使人至小月氏，传告诸羌曰：‘汉贰师将军众十余<br>万人降匈奴。羌人为汉事苦。张掖、酒泉本我地，地肥美，可共击居之。’以此<br>观匈奴欲与羌合，非一世也。间者匈奴困于西方，闻乌桓来保塞，恐兵复从东方<br>起，数使使尉黎、危须诸国，设以子女貂裘，欲沮解之。其计不合。疑匈奴更遣<br>使至羌中，道从沙阴地，出盐泽，过长坑，入穷水塞，南抵属国，与先零相直。<br>臣恐羌变未止此，且复结联他种，宜及未然为之备。”后月余，羌侯狼何果遣使<br>至匈奴借兵，欲击善阝善、敦煌以绝汉道。充国以为：“狼何，小月氏种，在阳<br>光西南，势不能独造此计，疑匈奴使已至羌中，先零、罕、开乃解仇作约。到<br>秋马肥，变必起矣。宜遣使者行边兵豫为备，敕视诸羌，毋令解仇，以发觉其<br>谋。”于是两府复白遣义渠安国行视诸羌，分别善恶。安国至，召先零诸豪三十<br>余人，以尤桀黠，皆斩之。纵兵击其种人，斩首千余级。于是诸降羌及归义羌侯<br>杨玉等恐怒，亡所信乡，遂劫略小种，背畔犯塞，攻城邑，杀长吏。安国以骑都<br>尉将骑三千屯备羌，至浩亹，为虏所击，失亡车重兵器甚众。安国引还，至令居，<br>以闻。是岁，神爵元年春也。<br>时，充国年七十余，上老之，使御史大夫丙吉问谁可将者，充国对曰：“亡<br>逾于老臣者矣。”上遣问焉，曰：“将军度羌虏何如，当用几人？”充国曰：<br>“百闻不如一见。兵难逾度，臣愿驰至金城，图上方略。然羌戎小夷，逆天背畔，<br>灭亡不久，愿陛下以属老臣，勿以为忧。”上笑曰：“诺。”<br>充国至金城，须兵满万骑，欲渡河，恐为虏所遮，即夜遣三校衔枚先渡，渡<br>辄营陈，会明，毕，遂以次尽渡。虏数十百骑来，出入军傍。充国曰：“吾士马<br>新倦，不可驰逐。此皆骁骑难制，又恐其为诱兵也。击虏以殄灭为期，小利不足<br>贪。”令军勿击。遣骑候四望狭中，亡虏。夜引兵上至落都，召诸校司马，谓曰：<br>“吾知羌虏不能为兵矣。使虏发数千人守杜四望狭中，兵岂得入哉！”充国常以<br>远斥候为务，行必为战务，止必坚营壁，尤能持重，爱士卒，先计而后战。遂西<br>至西部都尉府，日飨军士，士皆欲为用。虏数挑战，充国坚守。捕得生口，言羌<br>豪相数责曰：“语汝亡反，今天子遣赵将军来，年八九十矣，善为兵。今请欲一<br>斗而死，可得邪！”<br>充国子右曹中郎将卬，将期门佽飞、羽林孤儿、胡越骑为支兵，至令居，虏<br>并出绝转道，卬以闻。有诏将八校尉与骁骑都尉、金城太守合疏捕山间虏，通转<br>道津渡。<br>初，罕、开豪靡当儿使弟雕库来告都尉曰先零欲反，后数日果反。雕库<br>种人颇在先零中，都尉即留雕库为质。充国以为亡罪，乃遣归告种豪：“大兵诛<br>有罪者，明白自别，毋取并灭。天子告诸羌人，犯法者能相捕斩，除罪。斩大豪<br>有罪者一人，赐钱四十万，中豪十五万，下豪二万，大男三千，女子及老小千钱，<br>又以其所捕妻子财物尽与之。”充国计欲以威信招降罕、开及劫略者，解散虏谋，<br>徼极乃击之。<br>时，上已发三辅、太常徒弛刑，三河、颍川、沛郡、淮阳、汝南材官，金城、<br>陇西、天水、安定、北地、上郡骑士、羌骑，与武威、张掖、酒泉太守各屯其郡<br>者，合六万人矣。酒泉太守辛武贤奏言：“郡兵皆屯备南出，北边空虚，势不可<br>久。或日至秋冬乃进兵，此虏在竟外之册。今虏朝夕为寇，土地寒苦，汉马不能<br>冬，屯兵在武威、张掖、酒泉万骑以上，皆多羸瘦。可益马食，以七月上旬赍三<br>十日粮，分兵并出张掖、酒泉合击罕、开在鲜水上者。虏以畜产为命，今皆<br>离散，兵即分出，虽不能尽诛，亶夺其畜产，虏其妻子，复引兵还，冬复击之，<br>大兵仍出，虏必震坏。”<br>天子下其书充国，令与校尉以下吏士知羌事者博议。充国及长史董通年以为：<br>“武贤欲轻引万骑，分为两道出张掖，回远千里。以一马自佗负三十日食，为米<br>二斛四斗，麦八斛，又有衣装兵器，难以追逐。勤劳而至，虏必商军进退，稍引<br>去，逐水草，入山林。随而深入，虏即据前险，守后厄，以绝粮道，必有伤危之<br>忧，为夷狄笑，千载不可复。而武贤以为可夺其畜产，虏其妻子，此殆空言，非<br>至计也。又武威县、张掖日勒皆当北塞，有通谷水草。臣恐匈奴与羌有谋，且欲<br>大入，幸能要杜张掖、酒泉以绝西域，其郡兵尤不可发。先零首为畔逆，它种劫<br>略。故臣愚册，欲捐罕、开暗昧之过，隐而勿章，先行先零之诛以震动之，宜<br>悔过反善，因赦其罪，选择良吏知其俗者捬循和辑，此全师保胜安边之册。”<br>天子下其书。公卿议者咸以为先零兵盛，而负罕、开之助，不先破罕、开，则先<br>零未可图也。<br>上乃拜侍中乐成侯许延寿为强弩将军，即拜酒泉太守武贤为破羌将军，赐玺<br>书嘉纳其册。以书敕让充国曰：<br>皇帝问后将军，甚苦暴露。将军计欲至正月乃击罕羌，羌人当获麦，已<br>远其妻子，精兵万人欲为酒泉、敦煌寇。边兵少，民守保不得田作。今张掖以东<br>粟石百余，刍槁束数十。转输并起，百姓烦扰。将军将万余之众，不早及秋共水<br>草之利争其畜食，欲至冬，虏皆当畜食，多藏匿山中依险阻，将军士寒，手足皲<br>瘃，宁有利哉？将军不念中国之费，欲以岁数而胜微，将军谁不乐此者！<br>今诏破羌将军武贤将兵六千一百人，敦煌太守快将二千人，长水校尉富昌、<br>酒泉候奉世将婼、月氏兵四千人，亡虑万二千人。赍三十日食，以七月二十二日<br>击罕羌，入鲜水北句廉上，去酒泉八百里，去将军可千二百里。将军其引兵<br>便道西并进，虽不相及，使虏闻东方北方兵并来，分散其心意，离其党与，虽不<br>能殄灭，当有瓦解者。已诏中郎将卬将胡越佽飞射士步兵二校尉，益将军兵。<br>今五星出东方，中国大利，蛮夷大败。太白出高，用兵深入敢战者吉，弗敢<br>战者凶。将军急装，因天时，诛不义，万下必全，勿复有疑。<br>充国既得让，以为将任兵在外，便宜有守，以安国家。乃上书谢罪，因陈兵<br>利害，曰：<br>臣窃见骑都尉安国前幸赐书，择羌人可使使罕、谕告以大军当至，汉不<br>诛罕，以解其谋。恩泽甚厚，非臣下所能及。臣独私美陛下盛德至计亡已，<br>故遣开豪雕库宣天子至德，罕、开之属皆闻知明诏。今先零羌杨玉将骑四千<br>及煎骑五千，阻石山木，候便为寇，罕羌未有所犯。今置先零，先击罕，<br>释诛亡辜，起一难，就两害，诚非陛下本计也。<br>臣闻兵法“攻不足者守有余”，又曰“善战者致人，不致于人”。今罕羌<br>欲为敦煌、酒泉寇，宜饬兵马，练战士，以须其至，坐得致敌之术，以逸击劳，<br>取胜之道也。今恐二郡兵少不足以守，而发之行攻，释致虏之术而从为虏所致之<br>道，臣愚以为不便。先零羌虏欲为背畔，故与罕、开解仇结约，然其私心不能亡<br>恐汉兵至而罕、开背之也。臣愚以为其计常欲先赴罕、开之急，以坚其先击罕羌、<br>先零必助之。今虏马肥，粮食方饶，击之恐不能伤害，适使先零施德于罕羌，坚<br>其约，合其党。虏交坚党合，精兵二万余人，迫胁诸小种，着者稍众，莫须之属<br>不轻得离也。如是，虏兵寝多，诛之用力数倍，臣恐国家忧累繇十年数，不二三<br>岁而已。<br>臣得蒙天子厚恩，父子俱为显列。臣位至上卿，爵为列侯，犬马之齿七十六，<br>为明诏填沟壑，死骨不朽，亡所顾念。独思惟兵利害至熟悉也，于臣之计，先诛<br>先零已，则罕、开之属不烦兵而服矣。先零已诛而罕、开不服，涉正月击之得计<br>之理，又其时也。以今进兵，诚不见其利，唯陛下裁察。<br>六月戊申奏，七月甲寅玺书报从充国计焉。<br>充国引兵至先零在所。虏久屯聚，解弛，望见大军，弃车重，欲渡湟水，道<br>厄狭，充国徐行驱之。或曰逐利行迟，充国曰：“此穷寇不可迫也。缓之则走不<br>顾，急之则还致死。”诸校皆曰：“善。”虏赴水溺死者数百，降及斩首五百余<br>人，卤马、牛羊十万余头，车四千余两。兵至罕地，令军毋燔聚落刍牧田中。<br>罕羌闻之，喜曰：“汉果不击我矣！”豪靡忘使人来言：“愿得还复故地。”<br>充国以闻，未报。靡忘来自归，充国赐饮食，遣还谕种人。护军以下皆争之，曰：<br>“此反虏，不可擅遣。”充国曰：“诸君但欲便文自营，非为公家忠计也。”语<br>未卒，玺书报，令靡忘以赎论。后罕竟不烦兵而下。<br>其秋，充国病，上赐书曰；“制诏后将军：闻苦脚胫、寒泄，将军年老加疾，<br>一朝之变不可讳，朕甚忧之。今诏破羌将军诣屯所，为将军副，急因天时大利，<br>吏士锐气，以十二月击先零羌。即疾剧，留屯毋行，独遣破羌、强弩将军。”时，<br>羌降者万余人矣。充国度其必坏，欲罢骑兵屯田，以待其敝。作奏未上，会得进<br>兵玺书，中郎将卬惧，使客谏充国曰：“诚令兵出，破军杀将以倾国家，将军守<br>之可也。即利与病，又何足争？一旦不合上意，遣绣衣来责将军，将军之身不能<br>自保，何国家之安？”充国叹曰：“是何言之不忠也！本用吾言，羌虏得至是邪？<br>往者举可先行羌者，吾举辛武贤，丞相御史复白遣义渠安国，竟沮败羌。金城、<br>湟中谷斛八钱，吾谓耿中丞，籴二百万斛谷，羌人不敢动矣。耿中丞请籴百万斛，<br>乃得四十万斛耳。义渠再使，且费其半。失此二册，羌人故敢为逆。失之毫厘，<br>差以千里，是既然矣。今兵久不决，四夷卒有动摇，相因而起，虽有知者不能善<br>其后，羌独足忧邪！吾固以死守之，明主可为忠言。”遂上屯田奏曰：<br>臣闻兵者，所以明德除害也，故举得于外，则福生于内，不可不慎。臣所将<br>吏士马牛食，月用粮谷十九万九千六百三十斛，盐千六百九十三斛，茭藁二十五<br>万二百八十六石。难久不解，繇役不息。又恐它夷卒有不虞之变，相因并起，为<br>明主忧，诚非素定庙胜之册。且羌虏易以计破，难用兵碎也，故臣愚以为击之不<br>便。<br>计度临羌东至浩亹，羌虏故田及公田，民所未垦，可二千顷以上，其间邮亭<br>多坏败者。臣前部士入山，伐材木大小六万余枚，皆在水次。愿罢骑兵，留驰刑<br>应募，及淮阳、汝南步兵与史士私从者，合凡万二百八十一人，用谷月二万七千<br>三百六十三斛，盐三百八斛，分屯要害处。冰解漕下，缮乡亭，浚沟渠，治湟狭<br>以西道桥七十所，令可至鲜水左右。田事出，赋人二十亩。至四月草生，发郡骑<br>及属国胡骑伉健各千，倅马什二，就草，为田者游兵。以充入金城郡，益积畜，<br>省大费。今大司农所转谷至者，足支万人一岁食。谨上田处及器用簿，唯陛下裁<br>许。<br>上报曰：“皇帝问后将军，言欲罢骑兵万人留田，即如将军之计，虏当何时<br>伏诛，兵当何时得决？孰计其便，复奏。”充国上状曰：<br>臣闻帝王之兵，以全取胜，是以贵谋而贱战。战而百胜，非善之善者也，故<br>先为不可胜以待敌之可胜。蛮夷习俗虽殊于礼义之国，然其欲避害就利，爱亲戚，<br>畏死亡，一也。今虏亡其美地荐草，愁子寄托远遁，骨肉心离，人有畔志，而明<br>主般师罢兵，万人留田，顺天时，因地利，以待可胜之虏，虽未即伏辜，兵决可<br>期月而望。羌虏瓦解，前后降者万七百余人，及受言去者凡七十辈，此坐支解羌<br>虏之具也。<br>臣谨条不出兵留田便宜十二事。步兵九校，更士万人，留顿以为武备，因田<br>致谷，威德并行，一也。又因排折羌虏，令不得归肥饶之地，贫破其众，以成羌<br>虏相畔之渐，二也。居民得并田作，不失农业，三也。军马一月之食，度支田士<br>一岁，罢骑兵以省大费，四也。至春省甲士卒，循河湟漕谷至临羌，以示羌虏，<br>扬威武，传世折冲之具，五也，以闲暇时下所伐材，缮治邮亭，充入金城，六也。<br>兵出，乘危徼幸，不出，令反畔之虏窜于风寒之地，离霜露疾疫瘃堕之患，坐得<br>必胜之道，七也。亡经阻远追死伤之害，八也。内不损威武之重，外不令虏得乘<br>间之势，九也。又亡惊动河南大开、小开使生它变之忧，十也。治湟狭中道桥，<br>令可至鲜水，以制西域，信威千里，从枕席上过师，十一也。大费既省，繇役豫<br>息，以戒不虞，十二也。留屯田得十二便，出兵失十二利。臣充国材下，犬马齿<br>衰，不识长册，唯明诏博详公卿议臣采择。<br>上复赐报曰：“皇帝问后将军，言十二便，闻之。虏虽未伏诛，兵决可期月<br>而望，期月而望者，谓今冬邪？谓何时也？将军独不计虏闻兵颇罢，且丁壮相聚，<br>攻扰田者及道上屯兵，复杀略人民，将何以止之？又大开、小开前言曰：‘我告<br>汉军先零所在，兵不往击，久留，得亡效五年时不分别人而并击我？’其意常恐。<br>今兵不出，得亡变生，与先零为一？将军孰计复奏。”充国奏曰：<br>臣闻兵以计为本，故多算胜少算。先零羌精兵今余下过七八千人，失地远客，<br>分散饥冻。罕、开、莫须又颇暴略其赢弱畜产，畔还者不绝，皆闻天子明令<br>相捕斩之赏。臣愚以为虏破坏可日月冀，远在来春，故曰兵决可期月而望。窃见<br>北边自敦煌至辽东万一千五百余里，乘塞列隧有吏卒数千人，虏数大众攻之而不<br>能害。今留步士万人屯田，地势平易，多高山远望之便，部曲相保，为堑垒木樵，<br>校联不绝，便兵弩，饬斗具。烽火幸通，势及并力，以逸待劳，兵之利者也。臣<br>愚以为屯田内有亡费之利，外有守御之备。骑兵虽罢，虏见万人留田为必禽之具，<br>其土崩归德，宜不久矣。从今尽三月，虏马赢瘦，必不敢捐其妻子于他种中，远<br>涉河山而来为寇。又见屯田之士精兵万人，终不敢复将其累重还归故地。是臣之<br>愚计，所以度虏且必瓦解其处，不战而自破之册也。至于虏小寇盗，时杀人民，<br>其原未可卒禁。臣闻战不必胜，不苟接刃；攻不必取，不苟劳众。诚令兵出，虽<br>不能灭先零，亶能令虏绝不为小寇，则出兵可也。即今同是而释坐胜之道，从乘<br>危之势，往终不见利，空内自罢敝，贬重而自损，非所以视蛮夷也。又大兵一出，<br>还不可复留，湟中亦未可空，如是，徭役复发也。且匈奴不可不备，乌桓不可不<br>忧。今久转运烦费，倾我不虞之用以澹一隅，臣愚以为不便。校尉临众幸得承威<br>德，奉厚币，拊循众羌，谕以明诏，宜皆乡风。虽其前辞尝曰“得亡效五年”，<br>宜亡它心，不足以故出兵。臣窃自惟念。奉诏出塞，引军远击，穷天子之精兵，<br>散车甲于山野，虽亡尺寸之功，媮得避慊之便，而亡后咎余责，此人臣不忠之<br>利，非明主社稷之福也。臣幸得奋精兵，讨不义，久留天诛，罪当万死。陛下宽<br>仁，未忍加诛，令臣数得熟计。愚臣伏计孰甚，不敢避斧钺之诛，昧死陈愚，唯<br>陛下省察。<br>充国奏每上，辄下公卿议臣。初是充国计者什三，中什五，最后什八。有诏<br>诘前言不便者，皆顿首服。丞相魏相曰：“臣愚不习兵事利害，后将军数画军册，<br>其言常是，臣任其计可必用也。”上于是报充国曰：“皇帝问后将军，上书言羌<br>虏可胜之道，今听将军，将军计善。其上留屯田及当罢者人马数。将军强食，慎<br>兵事，自爱！”上以破羌、强弩将军数言当击，又用充国屯田处离散，恐虏犯之，<br>于是两从其计，诏两将军与中郎将卬出击。强弩出，降四千余人，破羌斩首二千<br>级，中郎将卬斩首降者亦二千余级，而充国所降复得五千余人。诏罢兵，独充国<br>留屯田。<br>明年五月，充国奏言：“羌本可五万人军，凡斩首七千六百级，降者三万一<br>千二百人，溺河湟饥饿死者五六千人，定计遗脱与煎巩、黄羝俱亡者不过四千人。<br>羌靡忘等自诡必得，请罢屯兵。”奏可。充国振旅而还。<br>所善浩星赐迎说充国，曰：“众人皆以破羌、强弩出击，多斩首获降，虏以<br>破坏。然有识者以为虏势穷困，兵虽不出，必自服矣。将军即见，宜归功于二将<br>军出击，非愚臣所及。如此，将军计未失也。”充国曰：“吾年老矣，爵位已极，<br>岂嫌伐一时事以欺明主哉！兵势，国之大事，当为后法。老臣不以余命一为陛下<br>明言兵之利害，卒死，谁当复言之者？”卒以其意对。上然其计，罢遣辛武贤归<br>酒泉太守官，充国复为后将军卫尉。<br>其秋，羌若零、离留、且种、皃库共斩先零大豪犹非、杨玉首，及诸豪弟泽、<br>阳雕、良皃、靡忘皆帅煎巩、黄羝之属四千余人降汉。封若零、弟泽二人为帅众<br>王，离留、且种二人为侯，皃库为君，阳雕为言兵侯，良皃为君，靡忘为献牛君。<br>初置金城属国以处降羌。<br>诏举可护羌校尉者，时充国病，四府举辛武贤小弟汤。充国遽起奏：“汤使<br>酒，不可典蛮夷。不如汤兄临众。”时，汤已拜受节，有诏更用临众。后临众病<br>免，五府复举汤，汤数醉<酉句>羌人，羌人反畔，卒如充国之言。<br>初，破羌将军武贤在军中时与中郎将卬宴语，卬道：“车骑将军张安世始尝<br>不快上，上欲诛之，卬家将军以为安世本持橐簪笔事孝武帝数十年，见谓忠谨，<br>宜全度之。安世用是得免。”及充国还言兵事，武贤罢归故官，深恨，上书告卬<br>泄省中语。卬坐禁止而入至充国莫府司马中乱屯兵，下吏，自杀。<br>充国乞骸骨，赐安车驷马、黄金六十斤，罢就第。朝庭每有四夷大议，常与<br>参兵谋，问筹策焉。年八十六，甘露二年薨，谥曰壮侯。传子至孙钦，钦尚敬武<br>公主。主亡子，主教钦良人习诈有身，名它人子。钦薨，子岑嗣侯，习为太夫人。<br>岑父母求钱财亡已，忿恨相告。岑坐非子免，国除。元始中，修功臣后，复封充<br>国曾孙伋为营平侯。<br>初，充国以功德与霍光等列，画未央宫。成帝时，西羌尝有警，上思将帅之<br>臣，追美充国，乃召黄门郎杨雄即充国图画而颂之，曰：<br>明灵惟宣，戎有先零。先零昌狂，侵汉西疆。汉命虎臣，惟后将军，整我六<br>师，是讨是震。既临其域，谕以威德，有守矜功，谓之弗克。请奋其旅，于罕<br>之羌，天子命我，从之鲜阳。营平守节，屡奏封章，料敌制胜，威谋靡亢。遂克<br>西戎，还师于京，鬼方宾服，罔有不庭。昔周之宣，有方有虎，诗人歌功，乃列<br>于《雅》。在汉中兴，充国作武，赳赳桓桓，亦绍厥后。<br>充国为后将军，徙杜陵。辛观自羌军还后七年，复为破羌将军，征乌孙至敦<br>煌，后不出，征未到，病卒。子庆忌至大官。<br>辛庆忌字子真，少以父任为右校丞，随长罗侯常惠屯田乌孙赤谷城，与歙侯<br>战，陷陈却敌。惠奏其功，拜为侍郎，迁校尉，将吏士屯焉耆国。还为谒者，尚<br>未知名。远帝初，补金域长史，举茂材，迁郎中、车骑将，朝廷多重之者，转为<br>校尉，迁张掖太守，徙酒泉，所在著名。<br>成帝初，征为光禄大夫，迁左曹中郎将，至执金吾。始武贤与赵充国有隙，<br>后充国家杀辛氏，至庆忌为执金吾，坐子杀赵氏，左迁酒泉太守。岁余，大将军<br>王凤荐庆忌：“前在两郡著功迹，征入，历位朝廷，莫不信乡。质行正直，仁勇<br>得众心，通于兵事，明略威重行国柱石。父破羌将军武贤显名前世，有威西夷。<br>臣凤不宜久处庆忌之右。”乃复征为光禄大夫、执金吾。数年，坐小法左迁云中<br>太守，复征为光禄勋。<br>时，数有灾异，丞相司直何武上封事曰：“虞有宫之奇，晋献不寐；卫青在<br>位，淮南寝谋。故贤人立朝，折冲厌难，胜于亡形。《司马法》曰：‘天下虽安，<br>忘战必危。’夫将不豫设，则亡以应卒；士不素厉，则难使死使。是以先帝建列<br>将之官，近戚主内，异姓距外，故奸轨不得萌动而破灭，诚万世之长册也。光禄<br>勋庆忌行义修正，柔毅敦厚，谋虑深远。前在边郡，数破敌获虏，外夷莫不闻。<br>乃者大异并见，未有其应。加以兵革久寝。《春秋》大灾未至而豫御之，庆忌家<br>在爪牙官以备不虞。”其后拜为右将军、诸吏、散骑、给事中，岁余徙为左将军。<br>庆忌居处恭俭，食饮被服尤节约，然性好舆马，号为鲜明，唯是为奢。为国<br>虎臣，遭世承平，匈奴、西域亲附，敬其威信。年老卒官。长子通为护羌校尉，<br>中子遵函谷关都尉，少子茂水衡都尉出为郡守，皆有将帅之风。宗族支属至二千<br>石者十余人。<br>元始中，安汉公王莽秉政，见庆忌本大将军凤所成，三子皆能，欲亲厚之。<br>是时，莽方立威柄，用甄丰、甄邯以自助，丰、邯新贵，威震朝廷。水衡都尉茂<br>自见名臣子孙，兄弟并列，不甚诎事两甄。时，平帝幼，外家卫氏不得在京师，<br>而护羌校尉通长子次兄素与帝从舅卫子伯相善，两人俱游侠，宾客甚盛。及吕宽<br>事起，莽诛卫氏。两甄构言诸辛阴与卫子伯为心腹，有背恩不说安汉公之谋。于<br>是司直陈崇举奏其宗亲陇西辛兴等侵陵百姓，威行州郡。莽遂按通父子、遵、茂<br>兄弟及南郡太守辛伯等，皆诛杀之。辛氏繇是废。庆忌本狄道人，为将军，徙昌<br>陵。昌陵罢，留长安。<br>赞曰：秦、汉已来，山东出相，山西出将。秦时将军白起，郿人；王翦，频<br>阳人。汉兴，郁郅王围、甘延寿，义渠公孙贺、傅介子，成纪李广、李蔡，杜陵<br>苏建、苏武，上邽上宫桀、赵充国，襄武廉褒，狄道辛武贤、庆忌，皆以勇武显<br>闻。苏、辛父子著节，此其可称列者也，其余不可胜数。何则？山西天水、陇西、<br>安定、北地处势迫近羌胡，民俗修习战备，高上勇力鞍马骑射。故《秦诗》曰：<br>“王于兴师，修我甲兵，与子皆行。”其风声气俗自古而然，今之歌谣慷慨，风<br>流犹存耳。<br><hr>
