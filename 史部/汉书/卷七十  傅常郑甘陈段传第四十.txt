<h4>《史部·汉书·卷七十  傅常郑甘陈段传第四十》<b class="x">作者：班固</b></h4>
<br>傅介子，北地人也，以从军为官。先是，龟兹、楼兰皆尝杀汉使者，语在<br>《西域传》。至元凤中，介子以骏马监求使大宛，因诏令青楼兰、龟兹国。<br>介子至楼兰，责其王教匈奴遮杀汉使：“大兵方至，王苟不教匈奴，匈奴使<br>过至诸国，何为不言？”王谢服，言：“匈奴使属过，当至乌孙，道过龟兹。”<br>介子至龟兹，复责其王，王亦服罪。介子从大宛还到龟兹，龟兹言：“匈奴使从<br>乌孙还，在此。”介子因率其吏士共诛斩匈奴使者。还奏事，诏拜介子为中郎，<br>迁平乐监。<br>介子谓大将军霍光曰：“楼兰、龟兹数反复而不诛，无所惩艾。介子过龟兹<br>时，其王近就人，易得也，愿往刺之，以威示诸国。”大将军曰：“龟兹道远，<br>且验之于楼兰。”于是白遣之。<br>介子与士卒俱赍金币，扬言以赐外国为名。至楼兰，楼兰王意不亲介子，介<br>子阳引去，至其西界，使译谓曰：“汉使者持黄金、锦绣行赐诸国，王不来受，<br>我去之西国矣。”即出金币以示译。译还报王，王贪汉物，来见使者。介子与坐<br>饮，陈物示之。饮酒皆醉，介子谓王曰：“天子使我私报王。”王起随介子入帐<br>中，屏语，壮士二人从后刺之，刃交胸，立死。其贵人左右皆散走。介子告谕以：<br>“王负汉罪，天子遣我业诛王，当更立前太子质在汉者。汉兵方至，毋敢动，动，<br>灭国矣！”遂持王首还诣阙，公卿将军议者咸嘉其功。上乃下诏曰：“楼兰王安<br>归尝为匈奴间，候遮汉使者，发兵杀略卫司马安乐、光禄大夫忠、期门郎遂成等<br>三辈，及安息、大宛使，盗取节印、献物，甚逆天理。平乐监傅介子持节使诛斩<br>楼兰王安归首，县之北阙，以直报怨，不烦师从。其封介子为义阳侯，食邑七百<br>户。士刺王者皆补侍郎。”<br>介子薨，子敞有罪不得嗣，国除。元始中，继功臣世，复封介子曾孙长为义<br>阳侯，王莽败，乃绝。<br>常惠，太原人也。少时家贫，自奋应募，随移中监苏武使匈奴，并见拘留十<br>余年，昭帝时乃还。汉嘉其勤劳，拜为光禄大夫。<br>是时，乌孙公主上书言：“匈奴发骑田车师，车师与匈奴为一，共侵乌孙，<br>唯天子救之！”汉养士马，议欲击匈奴。会昭帝崩，宣帝初即位，本始二年，遣<br>惠使乌孙。公主及昆弥皆遣使，因惠言：“匈奴连发大兵击乌孙，取车延、恶师<br>地，收其人民去，使使胁求公主，欲隔绝汉。昆弥愿发国半精兵，自给人马五万<br>骑，尽力击匈奴。唯天子出兵以救公主、昆弥！”于是汉大发十五万骑，五将军<br>分道出，语在《匈奴传》。<br>以惠为校尉，持节护乌孙兵。昆弥自将翕侯以下五万余骑，从西方入至右谷<br>蠡庭，获单于父行及嫂居次，名王骑将以下三万九千人，得马、牛、驴、骡、橐<br>佗五万余匹，羊六十余万头，乌孙皆自取卤获。惠从吏卒十余人随昆弥还，未至<br>乌孙，乌孙人盗惠印绶节。惠还，自以当诛。时，汉五将皆无功，天子以惠奉使<br>克获，遂封惠为长罗侯。复遣惠持金币还赐乌孙贵人有功者，惠因奏请龟兹国尝<br>杀校尉赖丹，未伏诛，请便道击之，宣帝不许。大将军霍光风惠以便宜从事。惠<br>与吏士五百人俱至乌孙，还过，发西国兵二万人，令副使发龟兹东国二万人，乌<br>孙兵七千人，从三面攻龟兹，兵未合，先遣人责其王以前杀汉使状。王谢曰：<br>“乃我先王时为贵人姑翼所误耳，我无罪。”惠曰：“即如此，缚姑翼来，吾置<br>王。”王执姑翼诣惠，惠斩之而还。<br>后代苏武为典属国，明习外国事，勤劳数有功。甘露中，后将军赵充国薨，<br>天子遂以惠为右将军，典属国如故。宣帝崩，惠事元帝，三岁薨，谥曰壮武侯。<br>传国至曾孙，建武中乃绝。<br>郑吉，会稽人也，以卒伍从军，数出西域，由是为郎。吉为人强执，习外国<br>事。自张骞通西域，李广利征伐之后，初置校尉，屯田渠黎。至宣帝时，吉以侍<br>郎田渠黎，积谷，因发诸国兵攻破车师，迁卫司马，使护鄯善以西南道。<br>神爵中，匈奴乖乱，日逐王先贤掸欲降汉，使人与吉相闻。吉发渠黎、龟兹<br>诸国五万人迎日逐王，口万二千人、小王将十二人随吉至河曲，颇有亡者，吉追<br>斩之，遂将诣京师。汉封日逐王为归德侯。<br>吉既破车师，降日逐，威震西域，遂并护车师以西北道，故号都护。都护之<br>置自吉始焉。<br>上嘉其功效，乃下诏曰：“都护西域骑都尉郑吉，拊循外蛮，宣明威信，迎<br>匈奴单于从兄日逐王众，击破车师兜訾城，功效茂著。其封吉为安远侯，食邑千<br>户。”吉于是中西或则立莫府，治乌垒城，镇抚诸国，诛伐怀集之。汉之号令班<br>西域矣，始自张骞而成于郑吉。语在《西域传》。<br>吉薨，谥曰缪侯。子光嗣，薨，无子，国除。元始中，录功臣不以罪绝者，<br>封吉曾孙永为安远侯。<br>甘延寿字君况，北地郁郅人也。少以良家子善骑射为羽林，投石拔距绝于等<br>伦，尝超逾羽林亭楼，由是迁为郎。试弁，为朝门，以材力爱幸。稍迁至辽东太<br>守，免官。车骑将军许嘉荐延寿为郎中，谏大夫，使西域都护、骑都尉，与副校<br>尉陈汤共诛斩郅支单于，封义成侯。薨，谥曰壮侯。传国至曾孙，王莽败，乃绝。<br>陈汤字子公，山阳瑕兵人也。少好书，博达善属文。家贫丐贷无节，不为州<br>里所称。西至长安求官，得太官献食丞。数岁，富平侯张勃与汤交，高其能。初<br>元二年，元帝诏列侯举茂材，勃举汤。汤待迁，父死不奔丧，司隶奏汤无循行，<br>勃选举故不以实，坐削户二百，会薨，因赐谥曰缪侯。汤下狱论。后复以荐为郎，<br>数求使外国。久之，迁西域副校尉，与甘延寿俱出。<br>先是，宣帝时匈奴乖乱，五单于争立，呼韩邪单于与郅支单于俱遣子入侍，<br>汉两受之。后呼韩邪单于身入称臣朝见，郅支以为呼韩邪破弱降汉，不能自还，<br>即西收右地。会汉发兵送呼韩邪单于，郅于由是遂西破呼偈、坚昆、丁令，兼三<br>国而都之。怨汉拥护呼韩邪而不助己，困辱汉使者汉乃始等。初元四年，遣使奉<br>献，因求侍子，愿为内附。汉议遣卫司马谷吉送之。御史大夫贡禹、博士匡衡以<br>为《春秋》之义“许夷狄者不一而足”，今郅支单于乡化未醇，所在绝远，宜令<br>使者送其子至塞而还。吉上书言：“中国与夷狄有羁縻不绝之义，今既养全其子<br>十年，德泽甚厚，空绝而不送，近从塞还，示弃捐不畜，使无乡从之心，弃前恩，<br>立后怨，不便。议者见前江乃始无应敌之数，知勇俱困，以致耻辱，即豫为臣忧。<br>臣幸得建强汉之节，承明圣之诏，宣谕厚恩，不宜敢桀。若怀禽兽，加无道于臣，<br>则单于长婴大罪，必遁逃远舍，不敢近边。没一使以安百姓，国之计，臣之愿也。<br>愿送至庭。”上以示朝者，禹复争，以为吉往必为国取悔生事，不可许。右将军<br>冯奉世以为可遣，上许焉。既至，郅支单于怒，竟杀吉等。自知负汉，又闻呼韩<br>邪益强，遂西奔康居。康居王以女妻郅支，郅支亦以女予康居王。康居甚尊敬郅<br>支，欲倚其威以胁诸国。郅支数借兵击乌孙，深入至赤谷城，杀略民人，驱畜产，<br>乌孙不敢追，西边空虚，不居者且千里。郅支单于自以大国，威名尊重，又乘胜<br>骄，不为康居王礼，怒杀康居王女及贵人、人民数百，或支解投都赖水中。发民<br>作城，日作五百人，二岁乃已。又遣使责阖苏、大宛诸国岁遗，不敢不予。汉遣<br>使三辈至康居求谷吉等死，郅支困辱使者，不肯奉诏，而因都护上书言：“居困<br>厄，愿归计强汉，遣子入侍。”其骄嫚如此。<br>建昭三年，汤与延寿出西域。汤为人沉勇有大虑，多策谋，喜奇功，每过城<br>邑山川，常登望。既领外国，与延寿谋曰：“夷狄畏服大种，其天性也。西域本<br>属匈奴，今郅支单于威名远闻，侵陵乌孙、大宛，常为康居画计，欲降服之。如<br>得此二国，北击伊列，西取安息，南排月氏、山离乌弋，数年之间，城郭诸国危<br>矣。且其人剽悍，好战伐，数取胜，久畜之，必为西域患。郅支单于虽所在绝远，<br>蛮夷无金城强弩之守，如发屯田吏士，驱从乌孙众兵，直指其城下，彼亡则无所<br>之，守则不足自保，千载之功可一朝而成也。”延寿亦以为然，欲奏请之，汤曰：<br>“国家与公卿议，大策非凡所见，事必不从。”延寿犹与不听。会其久病，汤独<br>矫制发城郭诸国兵、车师戊己校尉屯田使士。延寿闻之，惊起，欲止焉。汤怒，<br>按剑叱延寿曰：“大众已集会，竖子欲沮众邪？延寿遂从之，部勒行陈，益置扬<br>威、白虎、合骑之校，汉兵，胡兵合四万余人，延寿、汤上疏自劾奏矫制，陈言<br>兵状。<br>即日引军分行，别为六校，其三校从南道逾葱岭径大宛，其三校都护自将，<br>发温宿国，从北道入赤谷，过乌孙，涉康居界，至阗池西。而康居副王抱阗将数<br>千骑，寇赤谷城东，杀略大昆弥千余人，驱畜产甚多，从后与汉军相及，颇寇盗<br>后重。汤纵胡兵击之，杀四百六十人，得其所略民四百七十人，还付大昆弥，其<br>马、牛、羊以给军食。又捕得抱阗贵人伊奴毒。<br>入康居东界，令军不得为寇。间呼其贵人屠墨见之，谕以威信，与饮盟遣去。<br>径引行，未至单于城可六十里，止营。复捕得康居贵人贝色子男开牟以为导。贝<br>色子即屠墨母之弟，皆怨单于，由是具知郅支情。<br>明日引行，未至城三十里，止营。单于遣使问：“汉兵何以来？”应曰：<br>“单于上书言居困厄，愿归计强汉，身入朝见。天子哀闵单于弃大国，屈意康居，<br>故使都护将军来迎单于妻子，恐左右惊动，故未敢至城下。”使数往来相答报。<br>延寿、汤因让之：“我为单于远来，而至今无名王大人见将军受事者，何单于忽<br>大计，失客主之礼也！兵来道远，人畜罢极，食度日尽，恐无以自还，愿单于与<br>大臣审计策。”<br>明日，前至郅支城都赖水上，离城三里，止营傅陈。望见单于城上立五采幡<br>帜，数百人披甲乘城，又出百余骑往来驰城下，步兵百余人夹门鱼鳞陈，讲习用<br>兵。城上人更招汉军曰“斗来！”百余骑驰赴营，营皆张弩持满指之，骑引却。<br>颇遣吏士射城门骑步兵，骑步兵皆入。延寿、汤令军闻鼓音皆薄城下，四周围城，<br>各有所守，穿堑，塞门户，卤楯为前，戟弩为后，卬射城中楼上人，楼上人下走。<br>土城外有重木城，从木城中射，颇杀伤外人。外人发薪烧木城。夜，数百骑欲出<br>外，迎射杀之。<br>初，单于闻汉兵至，欲去，疑康居怨己，为汉内应，又闻乌孙诸国兵皆发，<br>自以无所之。郅支已出，复还，曰：“不如坚守。汉兵远来，不能久攻。”单于<br>乃被甲在楼上，诸阏氏夫人数十皆以弓射外人。外人射中单于鼻，诸夫人颇死。<br>单于下骑，传战大内。夜过半，木城穿，中人却入土城，乘城呼。时，康居兵万<br>余骑分为十余处，四面环城，亦与相应和。夜，数奔营，不利，辄却。平明，四<br>面火起，吏士喜，大呼乘之，钲鼓声动地。康居兵引却。汉兵四面推卤楯，并入<br>土城中。单于男女百余人走入大内。汉兵纵火，吏士争入，单于被创死。军候假<br>丞杜勋斩单于首，得汉使节二及谷吉等所赍帛书。诸卤获以畀得者。凡斩阏氏、<br>太子、名王以下千五百一十八级，生虏百四十五人，降虏千余人，赋予城郭诸国<br>所发十五王。<br>于是延寿、汤上疏曰：“臣闻天下之大义，当混为一，昔有康、虞，今有强<br>汉。匈奴呼韩邪单于已称北藩，唯郅支单于叛逆，未伏其辜，大夏之西，以为强<br>汉不能臣也。郅支单于惨毒行于民，大恶通于天。臣延寿、臣汤将义兵，行天诛，<br>赖陛下神灵，阴阳并应，天气精明，陷陈克敌，斩郅支首及名王以下。宜县头槁<br>街蛮夷邸间，以示万里，明犯强汉者，虽远必诛。”事下有司。丞相匡衡、御史<br>大夫繁延寿以为：“郅支及名王首更历诸国，蛮夷莫不闻知。《月令》春：‘掩<br>骼埋胔’之时，宜勿县。”车骑将军许嘉、右将军王商以为：“春秋夹谷之会，<br>优施笑君，孔子诛之，方盛夏，首足异门而出。宜县十日乃埋之。”有诏将军议<br>是。<br>初，中书令石显尝欲以姊妻延寿，延寿不取。及丞相、御史亦恶其矫制，皆<br>不与汤。汤素贪，所卤获财物入塞多不法。司隶校尉移书道上，系吏士按验之。<br>汤上疏言：“臣与吏士共诛郅支单于，幸得禽灭，万里振旅，宜有使者迎劳道路。<br>今司隶反逆收系按验，是为郅支报仇也！”上立出吏士，令县道具酒食以过军。<br>既至，论功，石显、匡衡以为：“延寿、汤擅兴师矫制，幸得不诛，如复加爵土，<br>则后奉使者争欲乘危徼幸，生事于蛮夷，为国招难，渐不可开。”元帝内嘉延寿、<br>汤功，而重违衡、显之议，议久不决。<br>故宗正刘向上疏曰：“郅支单于囚杀使者吏士以百数，事暴扬外国，伤威毁<br>重，群臣皆闵焉。陛下赫然欲诛之，意未尝有忘。西域都护延寿、副校尉汤承圣<br>指，倚神灵，总百蛮之君，揽城郭之兵，出百死，入绝域，遂蹈康居，屠五重城，<br>搴歙侯之旗，斩郅支之首，县旌万里之外，扬威昆山之西，扫谷吉之耻，立昭明<br>之功，万夷慑伏，莫不惧震。呼韩邪单于见郅支已诛，且喜且惧，乡风驰义，稽<br>首来宾，愿守北藩，累世称臣。立千载之功，建万世之安，群臣大勋莫大焉。昔<br>周大夫方叔、吉甫为宣王诛猃狁而百蛮从，其《诗》曰：“啴々焞々，如霆<br>如雷，显允方叔，征伐猃狁，蛮荆来威。’《易》曰：‘有嘉折首，获匪其丑。’<br>言美诛首恶之人，而诸不顺者皆来从也。今延寿、汤所诛震，虽《易》之折首、<br>《诗》之雷霆不能及也。论大功者不录小过，举大美者不疵细瑕。《司马法》曰<br>‘军赏不逾月’，欲民速得为善之利也。盖急武功，重用人也。吉甫之归，周厚<br>赐之，其《诗》曰：‘吉甫燕喜，既多受祉，来归自镐，我行永久。’千里之镐<br>犹以为远，况万里之外，其勤至矣！延寿、汤既未获受祉之报，反屈捐命之功，<br>久挫于刀笔之前，非所以劝有功厉戎士也。昔齐桓公前有尊周之功，后有灭项之<br>罪；君子以功覆过而为之讳行事。贰师将军李广利捐五万之师，靡亿万之费，经<br>四年这劳，而廑获骏马三十匹，虽斩宛王毋鼓之首，犹不足以复费，其私罪恶甚<br>多。孝武以为万里征伐，不录其过，遂封拜两侯、三卿、二千石百有余人。今康<br>居国强于大宛，郅支之号重于宛王，杀使者罪甚于留马，而延寿、汤不烦汉士，<br>不费斗粮，比于贰师，功德百之。且常惠随欲击之乌孙，郑吉迎自来之日逐，犹<br>皆裂土受爵。故言威武勤劳则大于方叔、吉甫，列功覆过则优于齐桓、贰师，近<br>事之功则高于安远、长罗，而大功未著，小恶数布，臣窃痛之！宜以时解县通籍，<br>除过勿治，尊宠爵位，以劝有功。”<br>于是天子下诏曰：“匈奴郅支单于背畔礼义，留杀汉使者、吏士，甚逆道理，<br>朕岂忘之哉！所以优游而不征者，重协师众，劳将帅，故隐忍而未有云也。今延<br>寿、汤睹便宜，乘时利，结城郭诸国，擅兴师矫制而征之。赖天地宗庙之灵，诛<br>讨郅支单于，斩获其首，及阏氏、贵人、名王以下千数。虽逾义干法，内不烦一<br>夫之役，不开府库之臧，因敌之粮以赡军用，立功万里之外，威震百蛮，名显四<br>海。为国除残，兵革之原息，边竟得以安。然犹不免死亡之患，罪当在于奉宪，<br>朕甚闵之！其赦延寿、汤罪，勿治。诏公卿议封焉。议者皆以为宜如军法捕斩单<br>于令。匡衡、石显以为“郅支本亡逃失国，窃号绝域，非真单于”。元帝取安远<br>侯郑吉故事，封千户，衡、显复争。乃封延寿为义成侯。赐汤爵关内侯，食邑各<br>三百户，加赐黄金百斤。告上帝、宗庙，大赦天下。拜延寿为长水校尉，汤为射<br>声校尉。<br>延寿迁城门校尉、护军都尉，薨于官。成帝初即位，丞相衡复奏：“汤以吏<br>二千石奉使，颛命蛮夷中，不正身以先下，而盗所收康居财物，戒官属曰绝域事<br>不复校。虽在赦前，不宜处位。”汤坐免。<br>后汤上书言康居王侍子非王子也。按验，实王子也。汤下狱当死。太中大夫<br>谷永上疏讼汤曰：“臣闻楚有子玉得臣，文公为之仄席而坐；赵有廉颇、马服，<br>强秦不敢窥兵井陉；近汉有郅都、魏尚，匈奴不敢南乡沙幕。由是言之，战克之<br>将，国之爪牙，不可不重也。盖‘君子闻鼓鼙之声，则思将率之臣’。窃见关内<br>侯陈汤，前使副西域都护，忿郅支之无道，闵王诛之不加，策虑愊亿，义勇奋<br>发，卒兴师奔逝，横厉乌孙，逾集都赖，屠三重城，斩郅支首，报十年之逋诛，<br>雪边吏之宿耻，威震百蛮，武畅西海，汉元以来，征伐方外之将，未尝有也。今<br>汤坐言事非是，幽囚久系，历时不决，执宪之吏欲致之大辟。昔白起为秦将，南<br>拔郢都，北坑赵括，以纤介之过，赐死杜邮，秦民怜之，莫不陨涕。今汤亲秉钺，<br>席卷喋血万里之外，荐功祖庙，告类上帝，介胄之士靡不慕义。以言事为罪，无<br>赫赫之恶。《周书》曰：‘记人之功，忘人之过，宜为君者也。’夫犬马有劳于<br>人，尚加帷盖之报，况国之功臣者哉！窃恐陛下忽于鼙鼓之声，不察《周书》之<br>意，而忘帷盖之施，庸臣遇汤，卒从吏议，使百姓介然有秦民之恨，非所以厉死<br>难之臣也。”书奏，天子出汤，夺爵为士伍。<br>后数岁，西域都护段会宗为乌孙兵所围，驿骑上书，愿发城郭敦煌兵以自救。<br>丞相王商、大将军王凤及百僚议数日不决。凤言：“汤多筹策，习外国事，可问。”<br>上召汤见宣室。汤击郅支时中塞病，两臂不诎申。汤入见，有诏毋拜，示以会宗<br>奏。汤辞谢，曰：“将相九卿皆贤材通明，小臣罢癃，不足以策大事。”上曰：<br>“国家有急，君其毋让。”对曰：“臣以为此必无可忧也。”上曰：“何以言之？”<br>汤曰：“夫胡兵五而当汉兵一，何者？兵刃朴钝，弓弩不利。今闻颇得汉巧，然<br>犹三而当一。又兵法曰‘客倍而主人半然后敌’，今围会宗者人众不足以胜会宗，<br>唯陛下勿忧！且兵轻行五十里，重行三十里，今会宗欲发城郭敦煌，历时乃至，<br>所谓报仇之兵，非救急之用也！”上曰：“奈何？其解可必乎？度何时解？”汤<br>知乌孙瓦合，不能久攻，故事不过数日。因对曰：“已解矣！”诎指计其日，曰：<br>“不出五日，当有吉语闻。”居四日，军书到，言已解。大将军凤奏以为从事中<br>郎，莫府事一决于汤。汤明法令，善因事为势，纳说多从。常受人金钱作章奏，<br>卒以此败。<br>初，汤与将作大匠解万年相善。自元帝时，渭陵不复徙民起邑。成帝起初陵，<br>数年后，乐霸陵曲亭南，更营之。万年与汤议，以为：“武帝时工杨光以所作数<br>可意，自致将作大匠，及大司农、中丞耿寿昌造杜陵赐爵关内侯，将作大匠乘马<br>延年以劳苦秩中二千石；今作初陵而营起邑居，成大功，万年亦当蒙重赏。子公<br>妻家在长安，儿子生长长安，不乐东方，宜求徙，可得赐田宅，俱善。”汤心利<br>之，即上封事言：“初陵，京师之地，最为肥美，可立一县。天下民不徙诸陵三<br>十余岁矣，关东富人益众，多规良田，役使贫民，可徙初陵，以强京师，衰弱诸<br>侯，又使中家以下得均贫富，汤愿与妻子家属徙初陵，为天下先。”于是天子从<br>其计，果起昌陵邑，后徙内郡国民。万年自诡三年可成，后卒不就，群臣多言其<br>不便者。下有司议，皆曰：“昌陵因卑为高，积土为山，度便房犹在平地上，客<br>土之中不保幽冥之灵，浅外不固，卒徒工庸以巨万数，至然脂火夜作，取土东山，<br>且与谷同贾。作治数年，天下遍被其劳，国家罢敝，府臧空虚，下至众庶，熬熬<br>苦之。故陵因天性，据真土，处势高敞，旁近祖考，前又已有十年功绪，宜还复<br>故陵，勿徙民。”上乃下诏罢昌陵，语在《成纪》。丞相、御史请废昌陵邑中室，<br>奏未下，人以问汤：“第宅不彻，得毋复发徙？”汤曰：“县官且顺听群臣言，<br>犹且复发徙之也。”<br>时，成都侯商新为大司马卫将军辅政，素不善汤。商闻此语，白汤惑众，下<br>狱治，按验诸所犯。汤前为骑都尉王莽上书言：“父早死，独不封，母明君共养<br>皇太后，尤劳苦，宜封。”竟为新都侯。后皇太后同母弟苟参为水衡都尉，死，<br>子伋为侍中，参妻欲为伋求封，汤受其金五十斤，许为求比上奏。弘农太守张<br>匡坐臧百万以上，狡猾不道，有诏即讯，恐下狱，使人报汤。汤为讼罪，得逾<br>冬月，许射钱二百万，皆此类也。事在赦前。后东莱郡黑龙冬出，人以问汤，汤<br>曰：“是所谓玄门开。微行数出，出入不时，故龙以非时出也。”又言当复发徙，<br>传相语者十余人。丞相御史奏：“汤惑众不道，妄称诈归异于上，非所宜言，大<br>不敬。”廷尉增寿议，以为：“不道无正法，以所犯剧易为罪，臣下承用失其中，<br>故移狱廷尉，无比者先以闻，所以正刑罚，重人命也。明主哀悯百姓，下制书罢<br>昌陵勿徙吏民，已申布。汤妄以意相谓且复发徙，虽颇惊动，所流行者少，百姓<br>不为变，不可谓惑众。汤称诈，虚设不然之事，非所宜言，大不敬也。”制曰：<br>“廷尉增寿当是。汤前有讨郅支单于功，其免汤为庶人，徙边。”又曰：“故将<br>作大匠万年佞邪不忠，妄为巧诈，多赋敛，烦繇役，兴卒暴之作，卒徒蒙辜，死<br>者连属，毒流众庶，海内怨望。虽蒙赦令，不宜居京师。”于是汤与万年俱徙敦<br>煌。久之，敦煌太守奏：“汤前亲诛郅支单于，威行外国，不宜近边塞。”诏徙<br>安定。<br>议郎耿育上书言便宜，因冤讼汤曰；“延寿、汤为圣汉扬钩深致远之威，雪<br>国家累年之耻，讨绝域不羁之君，系万里难制之虏，岂有比哉！先帝嘉之，仍下<br>明诏，宣著其功，改年垂历，传之无穷。应是，南郡献白虎，边陲无警备。会先<br>帝寝疾，然犹垂意不忘，数使尚书责问丞相，趣立其功。独丞相匡衡排而不予，<br>封延寿、汤数百户，此功臣战士所以失望也。孝成皇帝承建业之基，乘征伐之威，<br>兵革不动，国家无事，而大臣倾邪，谗佞在朝，曾不深惟本末之难，以防未然之<br>戒，欲专主威，排妒有功，使汤块然被冤拘囚，不能自明，卒以无罪，老弃敦煌，<br>正当西域通道，令威名折冲之臣旅踵及身，复为郅支遗虏所笑，诚可悲也！至今<br>奉使外蛮者，未尝不陈郅支之诛以扬汉国之盛。夫援人之功以惧敌，弃人之身以<br>快谗，岂不痛哉！且安不忘危，盛必虑衰，今国家素无文帝累年节俭富饶之畜，<br>又无武帝荐延枭俊禽敌之臣，独有一陈汤耳！假使异世不及陛下，尚望国家追录<br>其功，封表其墓，以劝后进也。汤幸得身当圣世，功曾未久，反听邪臣鞭逐斥远，<br>使亡逃分窜，死无处所。远览之士，莫不计度，以为汤功累世不可及，而汤过人<br>情所有，汤尚如此，虽复破绝筋骨，暴露形骸，犹复制于唇舌，为嫉妒之臣所系<br>虏耳。此臣所以为国家尤戚戚也。”书奏，天子还汤，卒于长安。<br>死后数年，王莽为安汉公秉政，既内德汤旧恩，又欲谄皇太后，以讨郅支功<br>尊元帝庙称高宗。以汤、延寿前功大赏薄，及候丞杜勋不赏，乃益封延寿孙迁千<br>六百户，追谥汤曰破胡壮侯，封汤子冯为破胡侯，勋为讨狄侯。<br>段会宗字子孙，天水上邽人也。竟宁中，以杜陵令五府举为西域都护、骑都<br>尉、光禄大夫。西域敬其威信。三岁，更尽还，拜为沛郡太守。以单于当朝，徙<br>为雁门太守。数年，坐法免。西域诸国上书愿得会宗，阳朔中复为都护。<br>会宗为人好大节，矜功名，与谷永相友善。谷永闵其老复远出，予书戒曰：<br>“足下以柔远之令德，复典都护之重职，甚休甚休！若子之材，可优游都城而取<br>卿相，何必勒功昆山之仄，总领百蛮，怀柔殊俗？子之所长，愚无以喻。虽然，<br>朋友以言赠行，敢不略意。方今汉德隆盛，远人宾服，傅、郑、甘、陈之功没齿<br>不可复见，愿吾子因循旧贯，毋求奇功，终更亟还，亦足以复雁门之踦，万里之<br>外以身为本。愿详思愚言。”<br>会宗既出，诸国遣子弟郊迎。小昆弥安日前为会宗所立，德之，欲往谒，诸<br>翕侯止不听，遂至龟兹谒。城郭甚亲附。康居太子保苏匿率众万余人欲降，会宗<br>奏状，汉遣卫司马逢迎。会宗发戊己校尉兵随司马受降。司马畏其众，欲令降者<br>皆自缚，保苏匿怨望，举众亡去。会宗更尽还，以擅发戊己校尉之兵乏兴，有诏<br>赎论。拜为金城太守，以病免。<br>岁余，小昆弥为国民所杀，诸翕侯大乱。征会宗为左曹中郎将、光禄大夫，<br>使安辑乌孙，立小昆弥兄末振将，定其国而还。<br>明年，末振将杀大昆弥，会病死，汉恨诛不加。元延中，复遣会宗发戊己校<br>尉诸国兵，即诛末振将太子番丘。会宗恐大兵入乌孙，惊番丘，亡逃不可得，即<br>留所发兵垫娄地，选精兵三十弩，径至昆弥所在，召番丘，责以：“末振将骨肉<br>相杀，杀汉公主子孙，未伏诛而死，使者受诏诛番丘。”即手剑击杀番丘。官属<br>以下惊恐，驰归。小昆弥乌犁靡者，末振将兄子也，勒兵数千骑围会宗，会宗为<br>言来诛之意：“今围守杀我，如取汉牛一毛耳。宛王郅支头县槁街，乌孙所知也。”<br>昆弥以下服，曰：“末振将负汉，诛其子可也，独不可告我，令饮食之邪？”会<br>宗曰：“豫告昆弥，逃匿之，为大罪。即饮食以付我，伤骨肉恩，故不先告。”<br>昆弥以下号泣罢去。会宗还奏事，公卿议会宗权得便宜，以轻兵深入乌孙，即诛<br>番丘。宣明国威，宜加重赏。天子赐会宗爵关内侯，黄金百斤。<br>是时，小昆弥季父卑爰疐拥众欲害昆弥，汉复遣会宗使安辑，与都护孙建并<br>力。明年，会宗病死乌孙中，年七十五矣，城郭诸国为发丧立祠焉。<br>赞曰：自元狩之际，张骞始通西域，至于地节，郑吉建都护之号，讫王莽世，<br>凡十八人，皆以勇略选，然其有功迹者具此。廉褒以恩信称，郭舜以廉平著，孙<br>建用威重显，其余无称焉。陈汤傥{艹昜}，不自收敛，卒用困穷，议者闵之，故<br>备列云。<br><hr>
