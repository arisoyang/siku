<h4>《史部·汉书·卷八十六  何武王嘉师丹传第五十六》<b class="x">作者：班固</b></h4>
<br>何武字君公，蜀郡郫县人也。宣帝时，天下和平，四夷宾服，神爵、五凤之<br>间屡蒙瑞应。而益州刺史王襄使辩士王褒颂汉德，作《中和》、《乐职》、《宣<br>布》诗三篇。武年十四五，与成都杨覆众等共习歌之。是时，宣帝循武帝故事，<br>求通达茂异士，召见武等于宣室。上曰：“此盛德之事，吾何足以当之哉！”以<br>褒为待诏，武等赐帛罢。<br>武诣博士受业，治《易》。以射策甲科为郎，与翟方进交志相友。光禄勋举<br>四行，迁为鄠令，坐法免归。<br>武兄弟五人，皆为郡吏，郡县敬惮之。武弟显家有市籍，租常不入，县数负<br>其课。市啬夫求商捕辱显家，显怒，欲以吏事中商。武曰：“以吾家租赋繇役不<br>为众先，奉公吏不亦宜乎！”武卒白太守，召商为卒吏，州里闻之皆服焉。<br>久之，太仆王音举武贤良方正，征对策，拜为谏大夫，迁扬州刺史。所举奏<br>二千石长吏必先露章，服罪者为亏除，免之而已；不服，极法奏之，抵罪或至死。<br>九江太守戴圣，《礼经》号小戴者也，行治多不法，前刺史以其大儒，优容<br>之。及武为刺史，行部隶囚徒，有所举以属郡。圣曰：“后进生何知，乃欲乱人<br>治！”皆无所决。武使从事廉得其罪，圣惧，自免，后为博士，毁武于朝廷。武<br>闻之，终不扬其恶。而圣子宾客为群盗，得，系庐江，圣自以子必死。武平心决<br>之，卒得不死。自是后，圣惭服。武每奏事至京师，圣未尝不造门谢恩。<br>武为刺史，二千石有罪，应时举奏，其余贤与不肖敬之如一，是以郡国各重<br>其守相，州中清平。行部必先即学宫见诸生，试其诵论，问以得失，然后入传舍，<br>出记问垦田顷亩、五谷美恶，已乃见二千石，以为常。<br>初，武为郡吏时，事太守何寿。寿知武有宰相器，以其同姓故厚之。后寿为<br>大司农，其兄子为庐江长史。时，武奏事在邸，寿兄子适在长安，寿为具召武弟<br>显及故人杨覆众等，酒酣，见其兄子，曰：“此子扬州长史，材能驾下，未尝省<br>见。”显等甚惭，退以谓武，武曰：“刺史古之方伯，上所委任，一州表率也，<br>职在进善退恶。吏治行有茂异，民有隐逸，乃当召见，不可有所私问。”显、覆<br>众强之，不得已召见，赐卮酒。岁中，庐江太守举之。其守法见惮如此。<br>为刺史五岁，入为丞相司直，丞相薛宣敬重之。出为清河太守，数岁，坐郡<br>中被灾害什四以上免。久之，大司马曲阳侯王根荐武，征为谏大夫。迁兖州刺史，<br>入为司隶校尉，徙京兆尹。二岁，坐举方正所举者召见槃辟雅拜，有司以为诡众<br>虚伪。武坐左迁楚内史，迁沛郡太守，复入为廷尉。绥和元年，御史大夫孔光左<br>迁廷尉，武为御史大夫。成帝欲修辟雍，建三公官，即改御史大夫为大司空。武<br>更为大司空，封汜乡侯，食邑千户。汜乡在琅邪不其，哀帝初即位，褒赏大臣，<br>更以南阳犨之博望乡为汜乡侯国，增吧千户。<br>武为人仁厚，好进士，将称人之善。为楚内史厚两龚，在沛郡厚两唐，及为<br>公卿，荐之朝廷。此人显于世者，何侯力也，世以此多焉。然疾朋党，问文吏必<br>于儒者，问儒者必于文吏，以相参检。欲除吏，先为科例以防请托。其所居亦无<br>赫赫名，去后常见思。<br>及为御史大夫司空，与丞相方进共奏言：“往者诸侯王断狱治政，内史典狱<br>事，相总纲纪辅王，中尉备盗贼。今王不断狱与政，中尉官罢，职并内史，郡国<br>守相委任，所以一统信，安百姓也。今内史位卑而权重，威职相逾，不统尊者，<br>难以为治。臣请相如太守，内史如都尉，以顺尊卑之序，平轻重之权。”制曰：<br>“可。”以内史为中尉。初，武为九卿时，奏言宜置三公官，又与方进共奏罢刺<br>史，更置州牧，后皆复复故，语在《朱博传》。唯内史事施行。<br>多所举奏，号为烦碎，不称贤公。功名略比薛宣，其材不及也，而经术正直<br>过之。武后母在郡，遣吏归迎，会成帝崩，吏恐道路有盗贼，后母留止，左右或<br>讥武事亲不笃。哀帝亦欲改易大臣，遂策免武曰：“君举错烦苛，不合众心，孝<br>声不闻，恶名流行，无以率示四方，其上大司空印绶，罢归就国。后五岁，谏大<br>夫鲍宣数称冤之，天子感丞相王嘉之对，而高安侯董贤亦荐武，武由是复征为御<br>史大夫，月余，徙为前将军。<br>先是，新都侯王莽就国，数年，上以太皇太后故征莽还京师。莽从弟成都侯<br>王邑为侍中，矫称太皇太后指白哀帝，为莽求特进给事中。哀帝复请之，事发觉。<br>太后为谢，上以太后故不忍诛之，左迁邑为西河属国都尉，削千户。后有诏举大<br>常，莽私从武求举，武不敢举。后数月，哀帝崩，太后即日引莽入，收大司马董<br>贤印绶，诏有司举可大司马者。莽故大司马，辞位辟丁、傅，众庶称以为贤，又<br>太后近亲，自大司徒孔光以下举朝皆举莽。武为前将军，素与左将军公孙禄相善，<br>二人独谋，以为往时孝惠、孝昭少主之世，外戚吕、霍、上官持权，几危社稷，<br>今孝成、孝哀比世无嗣，方当选立亲近辅幼主，不宜令异姓大臣持权，亲疏相错，<br>为国计便。于是武举公孙禄可大司马，而禄亦举武。太后竟自用莽为大司马。莽<br>风有司劾奏武、公孙禄互相称举，皆免。<br>武就国后，莽寝盛，为宰衡，阴诛不附己者。元始三年，吕宽等事起。时，<br>大司空甄丰承莽风指，遣使者乘传案治党与，连引诸所欲诛，上党鲍宣，南阳彭<br>伟、杜公子，郡国豪桀坐死者数百人。武在见诬中，大理正槛车征武，武自杀。<br>众人多冤武者，莽欲厌众意，令武子况嗣为侯，谥武曰刺侯。莽篡位，免况为庶<br>人。<br>王嘉字公仲，平陵人也。以明经射策甲科为郎，坐户殿门失阑免。光禄勋于<br>永除为掾，察廉为南陵丞，复察廉为长陵尉。鸿嘉中，举敦朴能直言，召见宣室，<br>对政事得失，超迁太中大夫。出为九江、河南太守，治甚有声。征入为大鸿胪，<br>徙京兆尹，迁御史大夫。建平三年代平当为丞相，封新甫侯，加食邑，千一百户。<br>嘉为人刚直严毅有威重，上甚敬之。哀帝初立，欲匡成帝之政，多所变动，<br>嘉上疏曰：<br>臣闻圣王之功在于得人。孔子曰：“材难，不其然与！”故断世立诸侯，象<br>贤也。”虽不能尽贤，天子为择臣，立命卿以辅之。居是国也，累世尊重，然后<br>士民之众附焉，是以教化行而治功立。今之郡守重于古诸侯，往者致选贤材，贤<br>材难得，拔擢可用者，或起于囚徒。昔魏尚坐事系，文帝感冯唐之言，遣使持节<br>赦其罪，拜为云中太守，匈奴忌之。武帝擢韩安国于徒中，拜为梁内史，骨肉长<br>安。张敞为京兆尹，有罪当免，黠吏知而犯敞，敞收杀之，其家自冤，使者覆狱，<br>刻敞贼杀人，上逮捕不下，会免，亡命数十日，宣帝征敞拜为冀州刺史，卒获其<br>用。前世非私此三人，贪其材器有益于公家也。<br>孝文时，吏居官者或长子孙，以官为氏，仓氏、库氏则仓库吏之后也。其二<br>千石长吏亦安官乐职，然后下下相望，莫有苟且之意。其后稍稍变易，公卿以下<br>传相促急，又数改更政事，司隶、部刺史察过悉劾，发扬阴私，吏或居官数月而<br>退，送故迎新，交错道路。中材苟容求全，下材怀危内顾，一切营私者多。二千<br>石益轻贱，吏民慢易之。或持其微过，增加成罪，言于刺史、司隶，或至上书章<br>下；众庶知其易危，小失意则有离畔之心。前山阳亡徒苏令等从横，吏士临难，<br>莫肯伏节死义，以守相威权素夺也。孝成皇帝悔之，下诏书，二千石不为纵，遣<br>使者赐金，尉厚其意，诚以为国家有急，取办于二千石，二千石尊重难危，乃能<br>使下。<br>孝宣皇帝爱其良民吏，有章劾，事留中，会赦一解。故事，尚书希下章，为<br>烦扰百姓，证验系治，或死狱中，章文必有“敢告之”字乃下。唯陛下留神于择<br>贤，记善忘过，容忍臣子，勿责以备。二千石、部刺史、三辅县令有材任职者，<br>人情不能不有过差，宜可阔略，令尽力者有所劝。此方今急务，国家为利也。前<br>苏令发，欲遣大夫使逐问状，时见大夫无可使者，召盩厔令尹逢拜为谏大夫遣之。<br>今诸大夫有材能者甚少，宜豫畜养可成就者，则士赴难不爱其死；临事仓卒乃求，<br>非所以明朝廷也。<br>嘉因荐儒者公孙光、满昌及能吏萧咸、薛修等，皆故二千石有名称。天子纳<br>而用之。<br>会息夫躬、孙宠等因中常侍宋弘上书告东平王云祝诅，又与后舅伍宏谋弑上<br>为逆，云等伏诛，躬、宠擢为吏二千石。是时，侍中董贤爱幸于上，上欲侯之而<br>未有所缘，傅嘉劝上因东平事以封贤。上于是定躬、宠告东平本章，掇去宋弘，<br>更言因董贤以闻，欲以其功侯之，皆先赐爵关内侯。顷之，欲封贤等，上心惮嘉，<br>乃先使皇后父孔乡侯傅晏持诏书视丞相御史。于是嘉与御史大夫贾延上封事言：<br>“窃见董贤等三人始赐爵，众庶匈匈，咸曰贤贵，其余并蒙恩，至今流言未解。<br>陛下仁恩于贤等不已，宜暴贤等本奏语言，延问公卿、大夫、博士、议郎，考合<br>古今，明正其义，然后乃加爵土；不然，恐大失众心，海内引领而议。暴平其事，<br>必有言当封者，在陛下所从；天下虽不说，咎有所分，不独在陛下。前定陵侯淳<br>于长初封，其事亦议。大司农谷永以长当封，众人归咎于永，先帝不独蒙其讥。<br>臣嘉、臣延材驽不称，死有余责。知顺指不迕，可得容身须臾，所以不敢者，思<br>报厚恩也。”上感其言，止，数月，遂下诏封贤等，因以切责公卿曰：“朕居位<br>以来，寝疾未瘳，反逆之谋相连不绝，贼乱之臣近侍帷幄。前东平王云与后谒祝<br>诅朕，使侍医伍宏等内侍案脉，几危社稷，殆莫甚焉！昔楚有子玉得臣，晋文为<br>之侧席而坐；近事，汲黯折淮南之谋。今云等至有图弑天子逆乱之谋者，是公卿<br>股肱莫能悉心务聪明以销厌未萌之故。赖宗庙之灵，侍中、驸马都尉贤等发觉以<br>闻，咸伏厥辜。《书》不云乎？‘用德章厥善’。其封贤为高安侯、南阳太守宠<br>为方阳侯、左曹光禄大夫躬为宜陵侯。”<br>后数月，日食，举直言，嘉复奏封事曰：<br>臣闻咎繇戒帝舜曰：“亡敖佚欲有国，兢兢业业，一日二日万机。”箕子戒<br>武王曰：“臣无有作威作福，亡有玉食；臣之有作威作福玉食，害于而家，凶于<br>而国，人用侧颇辟，民用僣慝。”言如此则逆尊卑之序，乱阴阳之统，而害及王<br>者，其国极危。国人倾仄不正，民用僣差不一，此君不由法度，上下失序之败也。<br>武王躬履此道，隆至成、康。自是以后，纵心恣欲，法度陵迟，至于臣弑君，子<br>弑父。父子至亲，失礼患生，何况异姓之臣？孔子曰：“道千乘之国，敬事而信，<br>节用而爱人，使民以时。”孝文皇帝备行此道，海内蒙恩，为汉太宗。孝宣皇帝<br>赏罚信明，施与有节，记人之功，忽于小过，以致治平。孝元皇帝奉承大业，温<br>恭少欲，都内钱四十万万，水衡钱二十五万万，少府钱十八万万。尝幸上林，后<br>宫冯贵人从临兽圈，猛兽惊出，贵人前当之，元帝嘉美其义，赐钱五万。掖庭见<br>亲，有加赏赐，属其人勿众谢。示平恶偏，重失人心，赏赐节约。是时，外戚赀<br>千万者少耳，故少府水衡见钱多也。虽遭初元、永光凶年饥馑，加有西羌之变，<br>外奉师旅，内振贫民，终无倾危之忧，以府臧内充实也。孝成皇帝时，谏臣多言<br>燕出之害，及女宠专爱，耽于酒色，损德伤年，其言甚切，然终不怨怒也。宠臣<br>淳于长、张放、史育：育数贬退，家资不满千万；放斥逐就国；长榜死于狱。不<br>以私爱害公义，故虽多内讥，朝廷安平，传业陛下。<br>陛下在国之时，好《诗》、《书》，上俭节，征来所过道上称诵德美，此天<br>下所以回心也。初即位，易帷帐，去锦绣，乘舆席缘绨缯而已。共皇寝庙比比当<br>作，忧闵元元，惟用度不足，以义割恩，辄且止息，今始作治。而驸马都尉董贤<br>亦起官寺上林中，又为贤治大第，开门乡北阙，引王渠灌园池，使者护作，赏赐<br>吏卒，甚于治宗庙。贤母病，长安厨给祠具，道中过者皆饮食。为贤治器，器成，<br>奏御乃行，或物好，特赐其工，自贡献宗庙三宫，犹不至此。贤家有宾婚及见亲，<br>诸官并共，赐及仓头奴婢，人十万钱。使者护视，发取市物，百贾震动，道路<br>讠雚哗，群臣惶惑。诏书罢菀，而以赐贤二千余顷，均田之制从此堕坏。奢僣放<br>纵，变乱阴阳，灾异众多，百姓讹言，持筹相惊，被发徒跣而走，乘马者驰，天<br>惑其意，不能自止。或以为筹者策失之戒也。陛下素仁智慎事，今而有此大讥。<br>孔子曰：“危而不持，颠而不扶，则将安用彼相矣！”臣嘉幸得备位，窃内<br>悲伤不能通愚忠之信；身死有益于国，不敢自惜。唯陛下慎己之所独乡，察众人<br>之所共疑。往者宠臣邓通、韩嫣骄贵失度，逸豫无厌，小人不胜情欲，卒陷罪辜。<br>乱国亡躯，不终其禄，所谓爱之适足以害之者也。宜深览前世，以节贤宠，全安<br>其命。<br>于是上寝不说，而愈爱贤，不能自胜。<br>会祖母傅太后薨，上因托傅太后遗诏。令成帝母王太后下丞相、御史，益封<br>贤二千户，及赐孔乡侯、汝昌侯、阳新侯国。嘉封还诏书，因奏封事谏上及太后<br>曰：“臣闻爵禄土地，天之有也。《书》云：‘天命有德，五服五章哉！’王者<br>代天爵人，尤宜慎之。裂地而封，不得其宜，则众庶不服，感动阴阳，其害疾自<br>深。今圣体久不平，此臣嘉所内惧也。高安侯贤，佞幸之臣，陛下倾爵位以贵之，<br>单货财以富之，损至尊以宠之，主威已黜，府藏已竭，唯恐不足。财皆民力所为，<br>孝文皇帝欲起露台，重百金之费，克己不作。今贤散公赋以施私惠，一家至受千<br>金，往古以来贵臣未尝有此，流闻四方，皆同怨之。里谚曰：‘千人所指，无病<br>而死。’臣常为之寒心。今太皇太后以永信太后遗诏，诏丞相、御史益贤户，赐<br>三侯国，臣嘉窃惑。山崩地动，日食于三朝，皆阴侵阳之戒也。前贤已再封，晏、<br>商再易邑，业缘私横求，恩已过厚，求索自恣，不知厌足，甚伤尊尊之义，不可<br>以示天下，为害痛矣！臣骄侵罔，阴阳失节，气感相动，害及身体。陛下寝疾久<br>不平，继嗣未立，宜思正万事，顺天人之心，以求福晁，奈何轻身肆意，不念高<br>祖之勤苦垂立制度欲传之于无穷哉！《孝经》曰：‘天子有争臣七人，虽无道，<br>不失其天下。’臣谨封上诏书，不敢露见，非爱死而不自法，恐天下闻之，故不<br>敢自劾。愚戆数犯忌讳，唯陛下省察。”<br>初，廷尉梁相与丞相长史、御史中丞及五二千石杂治东平王云狱，时冬月未<br>尽二旬，而相心疑云冤，狱有饰辞，奏欲传之长安，更下公卿复治。尚书令鞫谭、<br>仆射宗伯凤以为可许。天子以相等皆见上体不平，外内顾望，操持两心，幸云逾<br>冬，无讨贼疾恶主雠之意，制诏免相等皆为庶人。后数月大赦，嘉奏封事荐相等<br>明习治狱，“相计谋深沉，谭颇知雅文，凤经明行修，圣王有计功除过，臣窃为<br>朝廷惜此三人。”书奏，上不能平。后二十余日，嘉封还益董贤户事，上乃发怒，<br>召嘉诣尚书，责问以：“相等前坐在位不尽忠诚，外附诸侯，操持两心，背人臣<br>之义，今所称相等材美，足以相计除罪。君以道德，位在三公，以总方略一统万<br>类分明善恶为职，知相等罪恶陈列，著闻天下，时辄以自劾，今又称誉相等，云<br>为朝廷惜之。大臣举错，恣心自在，迷国罔上，近由君始，将谓远者何！对状。”<br>嘉免冠谢罪。<br>事下将军中朝者，光禄大夫孔光、左将军公孙禄、右将军王安、光禄勋马宫、<br>光禄大夫龚胜劾嘉迷国罔上不道，请与廷尉杂治。胜独以为嘉备宰相，诸事并废，<br>咎由嘉生；嘉坐荐相等，微薄，以应迷国罔上不道，恐不可以示天下。遂可光等<br>奏。<br>光等请谒者召嘉诣廷尉诏狱，制曰：“票骑将军、御史大夫、中二千石、二<br>千石、诸大夫、博士、议郎议。”卫尉云等五十人以为：“如光等言可许。”议<br>郎龚等以为：“嘉言事前后相违，无所执守，不任宰相之职，宜夺爵士，免为庶<br>人。”永信少府猛等十人以为：“圣王断狱，必先原心定罪，探意立情，故死者<br>不抱恨而入地，生者不衔怨而受罪。明主躬圣德，重大臣刑辟，广延有司议，欲<br>使海内咸服。嘉罪名虽应法，圣王之于大臣，在舆为下，御坐则起，疾病视之无<br>数，死则临吊之，废宗庙之祭，进之以礼，退之以义，诔之以行。案嘉本以相等<br>为罪，罪恶虽著，大臣括发关械、裸躬就笞，非所以重国褒宗庙也。今春月寒气<br>错缪，霜露数降，宜示天下以宽和。臣等不知大义，唯陛下察焉。”有诏假谒者<br>节，召丞相诣廷尉诏狱。<br>使者既到府，掾史涕泣，共和药进嘉，嘉不肯服。主簿曰：“将相不对理陈<br>冤，相踵以为故事，君侯宜引决。”使者危坐府门上。主簿复前进药，嘉引药杯<br>以击地，谓官属曰：“丞相幸得备位三公，奉职负国，当伏刑都市以示万众。丞<br>相岂儿女子邪，何谓咀药而死！”嘉遂装出，见使者再拜受诏，乘吏小车，去盖<br>不冠，随使者诣廷尉。廷尉收嘉丞相、新甫侯印绶，缚嘉载致都船诏狱。<br>上闻嘉生自诣吏，大怒，使将军以下与五二千石杂治。吏诘问嘉，嘉对曰：<br>“案事者思得实。窃见相等前治东平王狱，不以云为不当死，欲关公卿示重慎；<br>置驿马传囚，势不得逾冬月，诚不见其外内顾望阿附为云验。复幸得蒙大赦，相<br>等皆良善吏，臣窃为国惜贤，不私此三人。”狱吏曰：“苟如此，则君何以为罪<br>犹当？有以负国，不空入狱矣。”吏稍侵辱嘉，嘉喟然卬天叹曰：“幸得充备宰<br>相，不能进贤、退不肖，以是负国，死有余责。”吏问贤、不肖主名，嘉曰：<br>“贤，故丞相孔光、故大司空何武，不能进；恶，高安侯董贤父子，佞邪乱朝，<br>而不能退。罪当死，死无所恨。”嘉系狱二十余日，不食，欧血而死。帝舅大司<br>马票骑将军丁明素重嘉而怜之，上遂免明，以董贤代之，语在《贤传》。<br>嘉为相三年诛，国除。死后上览其对而思嘉言，复以孔光代嘉为丞相，征用<br>何武为御史大夫。元始四年，诏书追录忠臣，封嘉子崇为新甫侯，追谥嘉为忠侯。<br>师丹字仲公，琅邪东武人也。治《诗》，事匡衡。举孝廉为郎。元帝末，为<br>博士，免。建始中，州举茂才，复补博士，出为东平王太傅。丞相方进、御史大<br>夫孔光举丹论议深博、廉正守道，征入为光禄大夫、丞相司直。数月，复以光禄<br>大夫给事中，由是为少府、光禄勋、侍中，甚见尊重。成帝末年，立定陶王为皇<br>太子，以丹为太子太傅。哀帝即位，为左将军，赐爵关内侯，食邑，领尚书事，<br>遂代王莽为大司马，封高乐侯。月余，徙为大司空。<br>上少在国，见成帝委政外家，王氏僣盛，常内邑邑。即位，多欲有所匡正。<br>封拜丁、傅，夺王氏权。丹自以师傅居三公位，得信于上，上书言：“古者谅闇<br>不言，听于冢宰，三年无改于父之道。前大行尸柩在堂，而官爵臣等以及亲属，<br>赫然皆贵宠。封舅为阳安侯，皇后尊号未定，豫封父为孔乡侯。出侍中王邑、射<br>声校尉王邯等。诏书比下，变动政事，卒暴无渐。臣纵不能明陈大义，复曾不能<br>牢让爵位，相随空受封侯，增益陛下之过。间者郡国多地动，水出流杀人民，日<br>月不明，王星失行，此皆举错失中，号令不定，法度失理，阴阳混浊之应也。臣<br>伏惟人情无子，年虽六七十，犹博取而广求。孝成皇帝深见天命，烛知至德，以<br>壮年克己，立陛下为嗣。先帝暴弃天下而陛下继体，四海安宁，百姓不惧，此先<br>帝圣德当合天人之功也。臣闻天威不违颜咫尺，愿陛下深思先帝所以建立陛下之<br>意，且克己躬行以观群下之从化。天下者，陛下之家也。肺附何患不富贵，不宜<br>仓卒。先帝不量臣愚，以为太傅，陛下以臣托师傅，故亡功德而备鼎足，封大国，<br>加赐黄金，位为三公，职在左右，不能尽忠补过，而令庶人窃议，灾异数见，此<br>臣之大罪也。臣不敢言乞骸骨归于海滨，恐嫌于伪。诚惭负重责，义不得不尽死。”<br>书数十上，多切直之言。<br>初，哀帝即位，成帝母称太皇太后，成帝赵皇后称皇太后，而上祖母傅太后<br>与母丁后皆在国邸，自以定陶共王为称。高昌侯董宏上书言：“秦庄襄王母本夏<br>氏，而为华阳夫人所子，及即位后，俱称太后。宜立定陶共王后为皇太后。”事<br>下有司，时丹以左将军与大司马王莽共劾奏宏：“知皇太后尊之号，天下一统，<br>而称引亡秦以为比喻，诖误圣朝，非所宜言，大不道。”上新立，谦让，纳用莽、<br>丹言，免宏为庶人。傅太后大怒，要上欲必称尊号，上于是追尊定陶共王为共皇<br>帝，尊傅太后为共皇太后，丁后为共皇后。郎中令泠褒、黄门郎段犹等复奏言：<br>“定陶共皇太后、共皇后皆不宜复引定陶蕃国之名以冠大号，车马衣服宜皆称皇<br>之意，置吏二千石以下各供厥职，又宜为共皇立庙京师。”上复下其议，有司皆<br>以为宜如褒、犹言。丹议独曰：“圣王制礼取法于天地，故尊卑之礼明则人伦之<br>序正，人伦之序正则乾坤得其位而阴阳顺其节，人主与万民俱蒙晁福。尊卑者，<br>所以正天地之位，不可乱也。今定陶共皇太后、共皇后以定陶共为号者，母从子、<br>妻从夫之义也。欲立官置吏，车服与太皇太后并，非所以明尊卑亡二上之义也。<br>定陶共皇号谥已前定，义不得复改。《礼》：‘父为士，子为天子，祭以天子，<br>其尸服以士服。’子亡爵父之义，尊父母也。为人后者为之子，故为所后服斩衰<br>三年，而降其父母期，明尊本祖而重正统也。孝成皇帝圣恩深远，故为共王立后，<br>奉承祭祀，今共皇长为一国太祖，万世不毁，恩义已备。陛下既继体先帝，持重<br>大宗，承宗庙天地社稷之祀，义不得复奉定陶共皇祭入其庙。今欲立庙于京师，<br>而使臣下祭之，是无主也。又亲尽当毁，空去一国太祖不堕之祀，而就无主当毁<br>不正之礼，非所以尊厚共皇也。”丹由是浸不合上意。<br>会有上书言古者以龟贝为货，今以钱易之，民以故贫，宜可改币。上以问丹，<br>丹对言可改。章下有司议，皆以为行钱以来久，难卒变易。丹老人，忘其前语，<br>后从公卿议。又丹使吏书奏，吏私写其草，丁、傅子弟闻之，使人上书告丹上封<br>事行道人遍持其书。上以问将军中朝臣，皆对曰：“忠臣不显谏，大臣奏事不宜<br>漏泄，令吏民传写流闻四方。‘臣不密则失身’，宜下廷尉治。”事下廷尉，廷<br>尉劾丹大不敬。事未决，给事中博士申咸、炔钦上书言：“丹经行无比，自近世<br>大臣能若丹者少。发愤懑，奏封事，不及深思远虑，使主簿书，漏泄之过不在丹。<br>以此贬黜，恐不厌众心。”尚书劾咸、钦：“幸得以儒官选擢备腹心，上所折中<br>定疑，知丹社稷重臣，议罪处罚，国之所慎，咸、钦初傅经义以为当治，事以暴<br>列，乃复上书妄称誉丹，前后相违，不敬。”上贬咸、钦秩各二等。遂策免丹曰：<br>“夫三公者，朕之腹心也。辅善相过，匡率百僚，和合天下者也。朕既不明，委<br>政于公，间者阴阳不调，寒暑失常，变异屡臻，山崩地震，河决泉涌，流杀人民，<br>百姓流连，无所归心，司空之职尤废焉。君在位也出入三年，未闻忠言嘉谋，而<br>反有朋党相进不公之名。乃者以挺力田议改币章示君，君内为朕建可改不疑；以<br>君之言博考朝臣，君乃希众雷同，外以为不便，令观听者归非于朕。朕隐忍不宣，<br>为君受愆。朕疾夫比周之徒虚伪坏化，寝以成俗，故屡以书饬君，几君省过求己，<br>而反不受，退有后言。及君奏封事，传于道路，布闻朝市，言事者以为大臣不忠，<br>辜陷重辟，获虚采名，谤讥匈匈，流于四方。腹心如此，谓疏者何？殆谬于二人<br>同心之利焉，将何以率示群下，附亲远方？朕惟君位尊任重，虑不周密，怀谖迷<br>国，进退违命，反复异言，甚为君耻之，非所以共承天地，永保国家之意。以君<br>尝托傅位，未忍考于理，已诏有司赦君勿治。其上大司空高乐侯印绶，罢归。”<br>尚书令唐林上疏曰：“窃见免大司空丹策书，泰深痛切，君子作文，为贤者<br>讳。丹经为世儒宗，德为国黄耇，亲傅圣躬，位在三公，所坐者微，海内未见其<br>大过，事既已往，免爵大重，京师识者咸以为宜复丹邑爵，使奉朝请，四方所瞻<br>仰也。惟陛下财览众心，有以尉复师傅之臣。”上从林言，下诏赐丹爵关内侯，<br>食邑三百户。<br>丹既免数月，上用朱博议，尊傅太后为皇太太后，丁后为帝太后，与太皇太<br>后及皇太后同尊，又为共皇立庙京师，仪如孝元皇帝。博迁为丞相，复与御史大<br>夫赵玄奏言：“前高昌侯宏首建尊号之议，而为丹所劾奏，免为庶人。时天下衰<br>粗，委政于丹。丹不深惟褒广尊亲之义而妄称说，抑贬尊号，亏损孝道，不忠莫<br>大焉。陛下圣仁，昭然定尊号，宏以忠孝复封高昌侯。丹恶逆暴著，虽蒙赦令，<br>不宜有爵邑，请免为庶人。”奏可。丹于是废归乡里者数年。<br>平帝即位，新都侯王莽白太皇太后发掘傅太后、丁太后冢，夺其玺授，更以<br>民葬之，定陶隳废共皇庙。诸造议泠褒、段犹等皆徙合浦，复免高昌侯宏为庶人。<br>征丹诣公车，赐爵关内侯，食故邑。数月，太皇太后诏大司徒、大司空曰：“夫<br>褒有德，赏元功，先圣之制，百王不易之道也。故定陶太后造称僣号，甚悖义理。<br>关内侯师丹端诚于国，不顾患难，执忠节，据圣法，分明尊卑之制，确然有柱石<br>之固，临大节而不可夺，可谓社稷之臣矣。有司条奏邪臣建定称号者已放退，而<br>丹功赏未加，殆缪乎先赏后罚之义，非所以章有德报厥功也。其以厚丘之中乡户<br>二千一百封丹为义阳侯。”月余薨，谥曰节侯。子业嗣，王莽败乃绝。<br>赞曰：何武之举，王嘉之争，师丹之议，考其祸福，乃效于后。当王莽之作，<br>外内咸服，董贤之爱，疑于亲戚，武、嘉区区，以一蕢障江河，用没其身。丹与<br>董宏更受赏罚，哀哉！故曰“依世则废道，违俗则危殆”，此古人所以难受爵位<br>者也。<br><hr>
