<h4>《史部·汉书·卷九十九上  王莽传第六十九上》<b class="x">作者：班固</b></h4>
<br>王莽字巨君，孝元皇后之弟子也。元后父及兄弟皆以元、成世封侯，居位辅<br>政，家凡九侯、五大司马，语在《元后传》。唯莽父曼蚤死，不侯。莽群兄弟皆<br>将军五侯子，乘时侈靡，以舆马声色佚游相高，莽独孤贫，因折节为恭俭。受<br>《礼经》，师事沛郡陈参，勤身博学，被服如儒生。事母及寡嫂，养孤兄子，行<br>甚敕备。又外交英俊，内事诸父，曲有礼意。阳朔中，世父大将军凤病，莽侍疾，<br>亲尝药，乱首垢面，不解衣带连月。凤且死，以托太后及帝，拜为黄门郎，迁射<br>声校尉。<br>久之，叔父成都侯商上书，愿分户邑以封莽，及长乐少府戴崇、侍中金涉、<br>胡骑校尉箕闳、上谷都尉阳并、中郎陈汤，皆当世名士，咸为莽言，上由是贤莽。<br>永始元年，封莽为新都侯，国南阳新野之都乡，千五百户。迁骑都尉、光禄大夫、<br>侍中。宿卫谨敕，爵位益尊，节操愈谦。散舆马衣裘，振施宾客，家无所余。收<br>赡名士，交结将相、卿、大夫甚众。故在位更推荐之，游者为之谈说，虚誉隆洽，<br>倾其诸父矣。敢为激发之行，处之不惭恧。<br>莽兄永为诸曹，蚤死，有子光，莽使学博士门下。莽休沐出，振车骑，奉羊<br>酒，劳遗其师，恩施下竟同学。诸生纵观，长老叹息。光年小于莽子宇，莽使同<br>日内妇，宾客满堂。须臾，一人言太夫人苦某痛，当饮某药，比客罢者数起焉。<br>尝私买侍婢，昆弟或颇闻知，莽因曰：“后将军朱子元无子，莽闻此儿种宜子，<br>为买之。”即日以婢奉子元。其匿情求名如此。<br>是时，太后姊子淳于长以材能为九卿，先进在莽右。莽阴求其罪过，因大司<br>马曲阳侯根白之，长伏诛，莽以获忠直，语在《长传》。根因乞骸骨，荐莽自代，<br>上遂擢为大司马。是岁，绥和元年也，年三十八矣。莽既拔出同列，继四父而辅<br>政，欲令名誉过前人，遂克已不倦，聘诸贤良以为掾史，赏赐邑钱悉以享士，愈<br>为俭约。母病，公卿列侯遣夫人问疾，莽妻迎之，衣不曳地，布蔽膝。见之者以<br>为僮使，问知其夫人，皆惊。<br>辅政岁余，成帝崩，哀帝即位，尊皇太后为太皇太后。太后诏莽就第，避帝<br>外家。莽上疏乞骸骨，哀帝遣尚书令诏莽曰：“先帝委政于君而弃群臣，朕得奉<br>宗庙，诚嘉与君同心合意。今君移病求退，以著朕之不能奉顺先帝之意，朕甚悲<br>伤焉。已诏尚书待君奏事。”又遣丞相孔光、大司空何武、左将军师丹、卫尉傅<br>喜白太后曰：“皇帝闻太后诏，甚悲。大司马即不起，皇帝即不敢听政。”太后<br>复令莽视事。<br>时哀帝祖母定陶傅太后、母丁姬在，高昌侯董宏上书言：“《春秋》之义，<br>母以子贵，丁姬宜上尊号。”莽与师丹共劾宏误朝不道，语在《丹传》。后日，<br>未央宫置酒，内者令为傅太后张幄坐于太皇太后坐旁。莽案行，责内者令曰：<br>“定陶太后藩妾，何以得与至尊并！”彻去，更设坐，傅太后闻之，大怒，不肯<br>会，重怨恚莽。莽复乞骸骨，哀帝赐莽黄金五百斤，安车驷马，罢就第。公卿大<br>夫多称之者，上乃加恩宠，置使家，中黄门十日一赐餐。下诏曰：“新都侯莽忧<br>劳国家，执义坚固，朕庶几与为治。太皇太后诏莽就第，朕甚闵焉。其以黄邮聚<br>户三百五十益封莽，位特进，给事中，朝朔望见礼如三公。车驾乘绿车从。”后<br>二岁，傅太后、丁姬皆称尊号，丞相朱博奏：“莽前不广尊尊之义，抑贬尊号，<br>亏损孝道，当伏显戮，幸蒙赦令，不宜有爵土，请免为庶人。”上曰：“以莽与<br>太皇太后有属，勿免，遣就国。”<br>莽杜门自守，其中子获杀奴，莽切责获，令自杀。在国三岁，吏上书冤讼莽<br>者以百数。元寿元年，日食，贤良周护、宋崇等对策深颂莽功德，上于是征莽。<br>始莽就国，南阳太守以莽贵重，选门下掾宛孔休守新都相。休谒见莽，莽尽<br>礼自纳，休亦闻其名，与相答。后莽疾，休侯之，莽缘恩意，进其玉具宝剑，欲<br>以为好。休不肯受，莽因曰：“诚见君面有瘢，美玉可以灭瘢，欲献其瑑耳。”<br>即解其瑑，休复辞让。莽曰：“君嫌其贾邪？”遂椎碎之，自裹以进休，休乃<br>受。及莽征去，欲见休，休称疾不见。<br>莽还京师岁余，哀帝崩，无子，而傅太后、丁太后皆先薨，太皇太后即日驾<br>之未央宫收取玺绶，遣使者驰召莽。诏尚书，诸发兵符节，百官奏事，中黄门、<br>期门兵皆属莽。莽白：“大司马高安侯董贤年少，不合众心，收印绶。”贤即日<br>自杀。太后诏公卿举可大司马者，大司徒孔光、大司空彭宣举莽，前将军何武、<br>后将军公孙禄互相举。太后拜莽为大司马，与议立嗣。安阳侯王舜，莽之从弟，<br>其人修饬，太后所信爱也，莽白以舜为车骑将军，使迎中山王奉成帝后，是为孝<br>平皇帝。帝年九岁，太后临朝称制，委政于莽。莽白赵氏前害皇子，傅氏骄僣，<br>遂废孝成赵皇后、孝哀傅皇后，皆令自杀，语在《外戚传》。<br>莽以大司徒孔光名儒，相三主，太后所敬，天下信之，于是盛尊事光，引光<br>女婿甄邯为侍中奉车都尉。诸哀帝外戚及大臣居位素所不说者，莽皆傅致其罪，<br>为请奏，令邯持与光。光素畏慎，不敢不上之，莽白太后，辄可其奏。于是前将<br>军何武、后将军公孙禄坐互相举免，丁、傅及董贤亲属皆免官爵，徙远方。红阳<br>侯立，太后亲弟，虽不居位，莽以诸父内敬惮之，畏立从容言太后，令已不得肆<br>意，乃复令光奏立旧恶：“前知定陵侯淳于长犯大逆罪，多受其赂，为言误朝；<br>后白以官婢杨寄私子为皇子，众言曰吕氏、少帝复出，纷纷为天下所疑，难以示<br>来世，成襁褓之功。请遣立就国。”太后不听。莽曰：“今汉家衰，比世无嗣，<br>太后独代幼主统政，诚可畏惧，力用公正先天下，尚恐不从，今以私恩逆大臣议<br>如此，群下倾邪，乱从此起！宜可且遣就国，安后复征召之。”太后不得已，遣<br>立就国。莽之所以胁持上下，皆此类也。<br>于是附顺者拔擢，忤恨者诛灭。王舜、王邑为腹心，甄丰、甄邯主击断，平<br>晏领机事，刘歆典文章，孙建为爪牙。丰子寻、歆子棻、涿郡崔发、南阳陈崇皆<br>以材能幸于莽。莽色厉而言方，欲有所为，微见风采，党与承其指意而显奏之，<br>莽稽首涕泣，固推让焉，上以惑太后，下用示信于众庶。<br>始，风益州令塞处蛮夷献白雉，元始元年正月，莽白太后下诏，以白雉荐宗<br>庙。群臣因奏言太后：“委任大司马莽定策定宗庙。故大司马霍光有安宗庙之功，<br>益封三万户，畴其爵邑，比萧相国。莽宜如光故事。”太后问公卿曰：“诚以大<br>司马有大功当著之邪？将以骨肉故欲异之也？”于是群臣乃盛陈：“莽功德致周<br>成白雉之瑞，千载同符。圣王之法，臣有大功则生有美号，故周公及身在而托号<br>于周。莽有定国安汉家之大功，宜赐号曰安汉公，益户，畴爵邑，上应古制，下<br>准行事，以顺天心。”太后诏尚书具其事。<br>莽上书言：“臣与孔光、王舜、甄丰、甄邯共定策，今愿独条光等功赏，寝<br>置臣莽，勿随辈列。”甄邯白太后下诏曰：“‘无偏无党，王道荡荡。’属有亲<br>者，义不得阿。君有安宗庙之功，不可以骨肉故蔽隐不扬。君其勿辞。”莽复上<br>书让。太后诏谒者引莽待殿东箱，莽称疾不肯入。太后使尚书令恂诏之曰：“君<br>以选故而辞以疾，君任重，不可阙，以时亟起。”莽遂固辞。太后复使长信太仆<br>闳承制召莽，莽固称疾。左右白太后，宜勿夺莽意，但条孔光等，莽乃肯起。太<br>后下诏曰：“太傅博山侯光宿卫四世，世为傅相，忠考仁笃，行义显著，建议定<br>策，益封万户，以光为太师，与四辅之政。车骑将军安阳侯舜积累仁孝，使迎中<br>山王，折冲万里，功德茂著，益封万户，以舜为太保。左将军光禄勋丰宿卫三世，<br>忠信仁笃，使迎中山王，辅导共养，以安宗庙，封丰为广阳侯，食邑五千户，以<br>丰为少傅。皆授四辅之职，畴其爵邑，各赐第一区。侍中奉车都尉邯宿卫勤劳，<br>建议定策，封邯为承阳侯，食邑二千四百户。”四人既受赏，莽尚未起，群臣复<br>上言：“莽虽克让，朝所宜章，以时加赏，明重元功，无使百僚元元失望。”太<br>后乃下诏曰：“大司马新都侯莽三世为三公，典周公之职，建万世策，功德为忠<br>臣宗，化流海内，远人慕义，越裳氏重译献白雉。其以召陵，新息二县户二万八<br>千益封莽，复其后嗣，畴其爵邑，封功如萧相国。以莽为太傅，干四辅之事，号<br>曰安汉公。以故萧相国甲第为安汉公第，定著于令，传之无穷。”<br>于是莽为惶恐，不得已而起受策。策曰：“汉危无嗣，而公定之；四辅之职，<br>三公之任，而公干之；群僚众位，而公宰之；功德茂著，宗庙以安，盖白雉之瑞，<br>周成象焉。故赐嘉号曰安汉公，辅翼于帝，期于致平，毋违朕意。”莽受太傅安<br>汉公号，让还益封畴爵邑事，云愿须百姓家给，然后加赏。群公复争，太后诏曰：<br>“公自期百姓家给，是以听之。其令公奉、舍人赏赐皆倍故。百姓家给人足，大<br>司徒、大司空以闻。”莽复让不受，而建言宜立诸侯王后及高祖以来功臣子孙，<br>大者封侯，或赐爵关内侯食邑，然后及诸在位，各有第序。上尊宗庙，增加礼乐；<br>下惠士民鳏寡，恩泽之政无所不施。语在《平纪》。<br>莽既说众庶，又欲专断，知太后厌政，乃风公卿奏言：“往者，吏以功次迁<br>至二千石，及州部所举茂材异等吏，率多不称，宜皆见安汉公。又太后不宜亲省<br>小事。”令太后下诏曰：“皇帝幼年，朕且统政，比加元服。今众事烦碎，朕春<br>秋高，精气不堪，殆非所以安躬体而育养皇帝者也。故选忠贤，立四辅，群下劝<br>职，永以康宁。孔子曰：‘巍巍乎，舜、禹之有天下而不与焉！’自今以来，惟<br>封爵乃以闻。他事，安汉公、四辅平决。州牧、二千石及茂材吏初除奏事者，辄<br>引入至近署对安汉公，考故官，问新职，以知其称否。”于是莽人人延问，致密<br>恩意，厚加赠送，其不合指，显奏免之，权与人主侔矣。<br>莽欲以虚名说太后，白言：“新承前孝哀丁、傅奢侈之后，百姓未赡者多，<br>太后宜且衣缯练，颇损膳，以视天下。”莽因上书，愿出钱百万，献田三十顷，<br>付大司农助给贫民。于是公卿皆慕效焉。莽师群臣奏言：“陛下春秋尊，久衣重<br>练，减御膳，诚非所以辅精气，育皇帝，安宗庙也。臣莽数叩头省户下，白争未<br>见许。今幸赖陛下德泽，间者风雨时，甘露降，神芝生，蓂荚、朱草、嘉禾、休<br>征同时并至。臣莽等不胜大愿，愿陛下爱精休神，阔略思虑，遵帝王之常服，复<br>太官之法膳，使臣子各得尽欢心，备共养。惟哀省察！”莽又令太后下诏曰：<br>“盖闻母后之义，思不出乎门阈。国不蒙佑，皇帝年在襁褓，未任亲政，战战兢<br>兢，惧于宗庙之不安。国家之大纲，微朕孰当统之？是以孔子见南子，周公居摄，<br>盖权时也。勤身极思，忧劳未绥，故国奢则视之以俭，矫枉者过其正，而朕不身<br>帅，将谓天下何！夙夜梦想，五谷丰熟，百姓家给，比皇帝加元服，委政而授焉。<br>今诚未皇于轻靡而备味，庶几与百僚有成，其勖之哉！”每有水旱，莽辄素食，<br>左右以白。太后遣使者诏莽曰：“闻公菜食，忧民深矣。今秋幸熟，公勤于职，<br>以时食肉，爱身为国。”<br>莽念中国已平，唯四夷未有异，乃遣使者赍黄金、币、帛，重赂匈奴单于，<br>使上书言：“闻中国讥二名，故名囊知牙斯今更名知，慕从圣制。”又遣王昭君<br>女须卜居次入待。所以诳耀媚事太后，下至旁侧长御，方故万端。<br>莽既尊重，欲以女配帝为皇后，以固其权，奏言：“皇帝即位三年，长秋宫<br>未建，液廷媵未充。乃者，国家之难，本从亡嗣，配取不正。请考论《五经》，<br>定取礼，正十二女之义，以广继嗣。博采二王后及周公、孔子世列侯在长安者適<br>子女。”事下有司，上众女名，王氏女多在选中者。莽恐其与已女争，即上言：<br>“身亡德，子材下，不宜与众女并采。”太后以为至诚，乃下诏曰：“王氏女，<br>朕之外家，其勿采。”庶民、诸生、郎吏以上守阙上书者日千余人，公卿大夫或<br>诣廷中，或伏省户下，咸言：“明诏圣德巍巍如彼，安汉公盛勋堂堂若此，今当<br>立后，独奈何废公女？天下安所归命！愿得公女为天下母。”莽遣长安以下分部<br>晓止公卿及诸生，而上书者愈甚。太后不得已，听公卿采莽女。莽复自白：“宜<br>博选众女。”公卿争曰：“不宜采诸女以贰正统。”莽白：“愿见女。”太后遣<br>长乐少府、宗正、尚书令纳采见女，还奏言：“公女渐渍德化，有窈窕之容，宜<br>承天序，奉祭祀。”有诏遣大司徒、大司空策告宗庙，杂加卜筮，皆曰：“兆遇<br>金水王相，封遇父母得位，所谓‘康强’之占，‘逢吉’之符也。”信乡侯佟上<br>言：“《春秋》，天子将娶于纪，则褒纪子称侯，安汉公国未称古制。事下有司，<br>皆曰：“古者天子封后父百里，尊而不臣，以重宗庙，孝之至也。佟言应礼，可<br>许。请以新野田二万五千六百顷益封莽，满百里。”莽谢曰：“臣莽子女诚不足<br>以配至尊，复听众议，益封臣莽。伏自惟念，得托肺腑，获爵士，如使子女诚能<br>奉称圣德，臣莽国邑足以共朝贡，不须复加益地之宠。愿归所益。”太后许之。<br>有司奏：“故事，聘皇后黄金二万斤，为钱二万万。”莽深辞让，受四千万，而<br>以其三千三百万予十一媵家。群臣复言：“今皇后受骋，逾群妾亡几。”有诏，<br>复益二千三百万，合为三千万。莽复以其千万分予九族贫者。<br>陈崇时为大司徒司直，与张敞孙竦相善。竦者博通士，为崇草奏，称莽功德，<br>崇奏之，曰：<br>窃见安汉公自初束脩，值世俗隆奢丽之时，蒙两宫厚骨肉之宠，被诸父赫赫<br>之光，财饶势足，亡所牾意，然而折节行仁，克心履礼，拂世矫俗，确然特立；<br>恶衣恶食，陋车驽马，妃匹无二，闺门之内，孝友之德，众莫不闻；清静乐道，<br>温良下士，惠于故旧，笃于师友。孔子曰：“未若贫而乐，富而好礼”，公之谓<br>矣。<br>及为侍中，故定陵侯淳于长有大逆罪，公不敢私，建白诛讨。周公诛管、蔡，<br>季子鸩叔牙，公之谓矣。<br>是以孝成皇帝命公大司马，委以国统。孝哀即位，高昌侯董宏希指求美，造<br>作二统，公手劾之，以定大纲。建白定陶太后不宜在乘舆幄坐，以明国体。《诗》<br>曰“柔亦不茹，刚亦不吐，不侮鳏寡，不畏强圉”，公之谓矣。<br>深执谦退，推诚让位。定陶太后欲立僣号，惮彼面剌幄坐之义，佞惑之雄，<br>朱博之畴，惩此长、宏手劾之事，上下一心，谗贼交乱，诡辟制度，遂成篡号，<br>斥逐仁贤，诛残戚属，而公被胥、原之诉，远去就国，朝政崩坏，纲纪废驰，危<br>亡之祸，不隧如发。《诗》云“人之云亡，邦国殄顇，”公之谓矣。<br>当此之时，官亡储主，董贤据重，加以傅氏有女之援，皆自知得罪天下，结<br>仇中山，则必同忧，断金相翼，借假遗诏，频用赏诛，先除所惮，急引所附，遂<br>诬往冤，更惩远属，事势张见，其不难矣！赖公方入，即时退贤，及其党亲。当<br>此之时，公远独见之明，奋亡前之威，盱衡厉色，振扬武怒，乘其未坚，厌其未<br>发，震起机动，敌人摧折，虽有贲、育不及持剌，虽有樗里不及回知，虽有鬼谷<br>不及造次，是故董贤丧其魂魄，遂自绞杀。人不还踵，日不移晷，霍然四除，更<br>为宁朝。非陛下莫引立公，非公莫克此祸。《诗》云“惟师尚父，时惟鹰扬，亮<br>彼武王，”孔子曰“敏则有功，”公之谓矣。<br>于是公乃白内故泗水相丰、斄令邯，与大司徒光、车骑将军舜建定社稷，奉<br>节东迎，皆以功德受封益土，为国名臣。《书》曰“知人则哲”，公之谓也。<br>公卿咸叹公德，同盛公勋，皆以周公为比，宜赐号安汉公，益封二县，公皆<br>不受。传曰申包胥不受存楚之报，晏平仲不受辅齐之封，孔子曰“能以礼让为国<br>乎何有”，公之谓也。<br>将为皇帝定立妃后，有司上名，公女为首，公深辞让，迫不得已然后受诏。<br>父子之亲天性自然，欲其荣贵甚于为身，皇后之尊侔于天子，当时之会千载希有，<br>然而公惟国家之统，揖大福之恩，事事谦退，动而固辞。《书》曰“舜让于德不<br>嗣，”公之谓矣。<br>自公受策，以至于今，亹亹翼翼，日新其德，增修雅素以命下国，逡俭隆约<br>以矫世俗，割财损家以帅群下，弥躬执乎以逮公卿，教子尊学以隆国化。僮奴衣<br>布，马不秣谷，食饮之用，不过凡庶。《诗》云“温温恭人，如集于木”，孔子<br>曰：食无求饱，居无求安，”公之谓矣。<br>克身自约，籴食逮给，物物卬市，日阕亡储。又上书归孝哀皇帝所益封邑，<br>入钱献田，殚尽旧业，为众倡始。于是小大乡和，承风从化，外则王公列侯，内<br>则帷幄侍御，翕然同时，各竭所有，或入金钱，或献田亩，以振贫穷，收赡不足<br>者。昔令尹子文朝不及夕，鲁公仪子不菇园葵，公之谓矣。<br>开门延士，下及白屋，娄省朝政，综管众治，亲见牧守以下，考迹雅素，审<br>知白黑。《诗》云“夙夜匪解，以事一人”，《易》曰“终日乾乾，夕惕若厉”，<br>公之谓矣。<br>比三世为三公，再奉送大行，秉冢宰职，填安国家，四海辐凑，靡不得所。<br>《书》曰：“纳于大麓，列风雷雨不迷”，公之谓矣。<br>此皆上世之所鲜，禹、稷之所难，而公包其终始，一以贯之，可谓备矣！是<br>以三年之间，化行如神，嘉瑞叠累，岂非陛下知人之效，得贤之致哉！故非独君<br>之受命也，臣之生亦不虚矣。是以伯禹锡玄圭，周公受郊祀，盖以达天之使，不<br>敢擅天之功也。揆公德行，为天下纪；观公功勋，为万世基。基成而赏不配，纪<br>立而褒不副，诚非所以厚国家，顺天心也。<br>高皇帝褒赏元功，相国萧何邑户既倍，又蒙殊礼，奏事不名，入殿不趋，封<br>其亲属十有余人。乐善无厌，班赏亡遴，苟有一策，即必爵之，是故公孙戎位在<br>充郎，选繇旄头，一明樊哙，封二千户。孝文皇帝褒赏绛侯，益封万户，赐黄金<br>五千斤。孝武皇帝恤录军功，裂三万户以封卫青，青子三人，或在襁褓，皆为通<br>侯。孝宣皇帝显著霍光，增户命畴，封者三人，延及兄孙。夫绛侯即因汉藩之固，<br>杖朱虚之鲠，依诸将之递，据相扶之势，其事虽丑，要不能遂。霍光即席常任之<br>重，乘大胜之威，未尝遭时不行，陷假离朝，朝之执事，亡非同类，割断历久，<br>统政旷世，虽曰有功，所因亦易，然犹有计策不审过征之累。及至青、戎，摽末<br>之功，一言之劳，然犹皆蒙丘山之赏。课功绛、霍，造之与因也；比于青、戎，<br>地之与天也。而公又有宰治之效，乃当上与伯禹、周公等盛齐隆，兼其褒赏，岂<br>特与若云者同日而论哉？然曾不得蒙青等之厚，臣诚惑之！<br>臣闻功亡原者赏不限，德亡首者褒不检。是故成王之于周公也，度百里之限，<br>越九锡之检，开七百里之宇，兼商、奄之民，赐以附庸殷民六族，大路大旂，封<br>父之繁弱，夏后之璜，祝宗卜史，备物典策，官司彝器，白牡之牲，郊望之礼。<br>王曰：“叔父，建尔元子。”子父俱延拜而受之。可谓不检亡原者矣。非特止此，<br>六子皆封。《诗》曰：“亡言不雠，亡德不报。”报当知之，不如非报也。近观<br>行事，高祖之约非刘氏不王，然而番君得王长沙，下诏称忠，定著于令，明有大<br>信不拘于制也。春秋晋悼公用魏绛之策，诸夏服从。郑伯献乐，悼公于是以半赐<br>之。绛深辞让，晋侯曰：“微子，寡人不能济河。夫赏，国之典，不可废也。子<br>其受之。”魏绛于是有金石之乐，《春秋》善之，取其臣竭忠以辞功，君知臣以<br>遂赏也。今陛下既知公有周公功德，不行成王之褒赏，遂听公之固辞，不顾《春<br>秋》之明义，则民臣何称，万世何述？诚非所以为国也。臣愚以为宜恢公国，令<br>如周公，建立公子，令如伯禽，所赐之品，亦皆如之。诸子之封，皆如六子。即<br>群下较然输忠，黎庶昭然感德。臣诚输忠，民诚感德，则于王事何有？唯陛下深<br>惟祖宗之重，敬畏上天之戒，仪形虞、周之盛，敕尽伯禽之赐，无遴周公之报，<br>令天法有设，后世有祖，天下幸甚！<br>太后以视群公，群公方议其事，会吕宽事起。<br>初，莽欲擅权，白太后：“前哀帝立，背恩义，自贵外家丁、傅，挠乱国家，<br>几危社稷。今帝以幼年复奉大宗，为成帝后，宜明一统之义，以戒前事，为后代<br>法。”于是遣甄丰奉玺绶，即拜帝母卫姬为中山孝王后，赐帝舅卫宝、宝弟玄爵<br>关内侯，皆留中山，不得至京师。莽子宇，非莽隔绝卫氏，恐帝长大后见怨。宇<br>即私遣人与宝等通书，教令帝母上书求入。语在《卫后传》。莽不听。宇与师吴<br>章及妇兄吕宽议其故，章以为莽不可谏，而好鬼神，可为变怪以惊惧之，章因推<br>类说令归政于卫氏。宇即使宽夜持血酒莽第门，吏发觉之，莽执宇送狱，饮药死。<br>宇妻焉怀子，系狱，须产子已，杀之。莽奏言：“宇为吕宽等所诖误，流言惑众，<br>与管、蔡同罪，臣不敢隐，其诛。”甄邯等白太后下诏曰：“夫唐尧有丹朱，周<br>文王有管、蔡，此皆上圣亡奈下愚子何，以其性不可移也。公居周公之位，辅成<br>王之主，而行管、蔡之诛，不以亲亲害尊尊，朕甚嘉之。昔周公诛四国之后，大<br>化乃成，至于刑错。公其专意翼国，期于致平。”莽因是诛灭卫氏，穷治吕宽之<br>狱，连引郡国豪桀素非议已者，内及敬武公主、梁王立、红阳侯立、平阿侯仁，<br>使者迫守，皆自杀。死者以百数，海内震焉。大司马护军褒奏言：“安汉公遭子<br>宇陷于管、蔡之辜，子受至重，为帝室故不敢顾私。惟宇遭罪，喟然愤发作书八<br>篇，以戒子孙。宜班郡国，令学官以教授。”事下群公，请令天下吏能诵公戒者，<br>以著官簿，比《孝经》。<br>四年春，郊祀高祖以配天，宗祀孝文皇帝以配上帝。四月丁未，莽女立为皇<br>后，大赦天下。遣大司徒司直陈崇等八人分行天下，览观风俗。<br>太保舜等奏言：“《春秋》列功德之义，太上有立德，其次有立功，其次有<br>立言，唯至德大贤然后能之。其在人臣，则生有大赏，终为宗臣，殷之伊尹，周<br>之周公是也。”及民上书者八千余人，咸曰：“伊尹为阿衡，周公为太宰，周公<br>享七子之封，有过上公之赏。宜如陈崇言。”章下有司，有司请“还前所益二县<br>及黄邮聚、新野田，采伊尹、周公称号，加公为宰衡，位上公。掾史秩六百石。<br>三公言事，称‘敢言之’。群吏毋得与公同名。出众期门二十人，羽林三十人，<br>前后大车十乘。赐公太夫人号曰功显君，食邑二千户，黄金印赤韨。封公子男二<br>人，安为褒新侯，临为赏都侯。加后聘三千七百万，合为一万万，以明大礼”。<br>太后临前殿，亲封拜。安汉公拜前，二子拜后，如周公故事。莽稽首辞让，出奏<br>封事，愿独受母号，还安、临印韨及号位户邑。事下太师光等，皆曰：“赏未足<br>以直功，谦约退让，公之常节，终不可听。”莽求见固让。太后下诏曰：“公每<br>见，叩头流涕固辞，今移病，固当听其让，令视事邪？将当遂行其赏，遣归就第<br>也？”光等曰：“安、临亲受印韨，策号通天，其义昭昭。黄邮、召陵、新野之<br>田为入尤多，皆止于公，公欲自损以成国化，宜可听许。治平之化当以时成，宰<br>衡之官不可世及。纳征钱，乃以尊皇后，非为公也。功显君户，止身不传。褒新、<br>赏都两国合三千户，甚少矣。忠臣之节，亦宜自屈，而信主上之义。宜遣大司徙、<br>大司空持节承制，诏公亟入视事。诏尚书勿复受公之让奏。”奏可。<br>莽乃起视事，上书言：“臣以元寿二年六月戊午仓卒之夜，以新都侯引入未<br>央宫；瘐申拜为大司马，充三公位；元始元年正月丙辰拜为太傅，赐号安汉公，<br>备四辅官；今年四月甲子复拜为宰衡，位上公。臣莽伏自惟，爵为新都侯，号为<br>安汉公，官为宰衡、太傅、大司马，爵贵、号尊、官重，一身蒙大宠者五，诚非<br>鄙臣所能堪。据元始三年，天下岁已复，官属宜皆置。《穀梁传》曰：‘天子之<br>宰，通于四海。’臣愚以为，宰衡官以正百僚平海内为职，而无印信，名实不副。<br>臣莽无兼官之材，今圣朝既过误而用之，臣请御史刻宰衡印章曰‘宰衡太傅大司<br>马印’，成，授臣莽，上太傅与大司马之印。”太后诏曰：“可。韨如相国，朕<br>亲临授焉。”莽乃复以所益纳征钱千万，遗与长乐长御奉共养者。太保舜奏言：<br>“天下闻公不受干乘之土，辞万金之币，散财施予千万数，莫不乡化。蜀郡男子<br>路建等辍讼惭怍而退，虽文王却虞、芮何以加！宜报告天下。”奏可。宰衡出，<br>从大车前后各十乘，直事尚书郎、待御史、谒者、中黄门、期门羽林。宰衡常持<br>节，所止，谒者代持之。宰衡掾史秩六百石，三公称“敢言之”。<br>是岁，莽奏起明堂、辟雍、灵台，为学者筑舍万区，作市、常满仓，制度甚<br>盛。立《乐经》，益博士员，经各五人。征天下通一艺教授十一人以上，及有逸<br>《礼》、古《书》、《毛诗》、《周官》、《尔雅》、天文、图谶、钟律、月令、<br>兵法、《史篇》文字，通知其意者，皆诣公车。网罗天下异能之士，至者前后千<br>数，皆令记说廷中，将令正乖廖，一异说云。群臣奏言：“昔周公奉继体之嗣，<br>据上公之尊，然犹七年制度乃定。夫明堂、辟雍，堕废千载莫能兴，今安汉公起<br>于第家，辅翼陛下，四年于兹，功德烂然。公以八月载生魄庚子奉使，朝用书临<br>赋营筑，越若翊辛丑，诸生、庶民大和会，十万众并集，平作二旬，大功毕成。<br>唐、虞发举，成周造业，诚亡以加。宰衡位宜在诸侯王上，赐以束帛加璧，大国<br>乘车、安车各一，骊马二驷。”诏曰：“可。其议九锡之法。”<br>冬，大风吹长安城东门屋瓦且尽。<br>五年正月，袷祭明堂，诸侯王二十八人，列侯百二十人，宗室子九百余人，<br>征助祭。礼毕，封孝宣曾孙信第三十六人为列侯，余皆益户赐爵，金、帛之赏各<br>有数。是时，吏民以莽不受新野田而上书者前后四十八万七千五百七十二人，及<br>诸侯、王公、列侯、宗室见者皆叩头言，宜亟加赏于安汉公。于是莽上书曰：<br>“臣以外属，越次备位，未能奉称。伏念圣德纯茂。承天当古，制礼以治民，作<br>乐以移风，四海奔走，百蛮并臻，辞去之日，莫不陨涕，非有款诚，岂可虚致？<br>自诸侯王已下至于吏民，咸知臣莽上与陛下有葭莩之故，又得典职，每归功列德<br>者，辄以臣莽为余言。臣见诸侯面言事于前者，未尝不流汗而渐愧也。虽性愚鄙，<br>至诚自知，德薄位尊，力少任大，夙夜悼栗，常恐污辱圣朝。今天下治平，风俗<br>齐风，百蛮率服，毕陛下圣德所自躬亲，太师光、太保舜等辅政佐治，群卿大夫<br>莫不忠良，故能以五年之间至致此焉。臣莽实无奇策异谋。奉承太后圣诏，宣之<br>于下，不能得什一；受群贤之筹画，而上以闻，不得能什伍。当被无益之辜，所<br>以敢且保首领须臾者，诚上休陛下余光，而下依群公之故也。陛下不忍众言，辄<br>下其章于议者。臣莽前欲立奏止，恐其遂不肯止。今大礼已行，助祭者毕辞，不<br>胜至愿，愿诸章下议者皆寝勿上，使臣莽得尽力毕制礼作乐事。事成，以传示天<br>下，与海内平之。即有所间非，则臣莽当被诖上误朝之罪。如无他谴，得全命赐<br>骸骨归家，避贤者路，是臣之私愿也。惟陛下哀怜财幸！”<br>甄邯等白太后，诏曰：“可。惟公功德光于天下，是以诸侯、王公、列侯、<br>宗室、诸生、吏民翕然同辞，连守阙庭，故下其章。诸侯、宗室辞去之日，复见<br>前重陈，虽晓喻罢遣，犹不肯去。告以孟夏将行厥赏，莫不欢悦，称万岁而退。<br>今公每见，辄流涕叩头言愿不受赏，赏即加不敢当位。方制作未定，事须公而决，<br>故且听公。制作毕成，群公以闻。究于前议，其九锡礼仪亟奏。”<br>于是公卿大夫、博士、议郎、列侯张纯等九百二人皆曰：“圣帝明王招贤劝<br>能，德盛者位高，功大者赏厚。故宗臣有九命上公之尊，则有九锡登等之宠。今<br>九族亲睦，百姓既章，万国和协，黎民时雍，圣瑞毕溱，太平已洽。帝者之盛莫<br>隆于唐、虞，而陛下任之；忠臣茂功莫著于伊、周，而宰衡配之。所谓异时而兴，<br>如合符者也。谨以《六艺》通义，经文所见，《周官》、《礼记》宜于今者，为<br>九命之锡。臣请命锡。”奏可。策曰：<br>惟元始五年五月庚寅，太皇太后临于前殿，延登，亲诏之曰：公进，虚听朕<br>言。前公宿卫孝成皇帝十有六年，纳策尽忠，白诛故定陵侯淳于长，以弥乱发奸，<br>登大司马，职在内辅。孝哀皇帝即位，骄妾窥欲，奸臣萌动，公手劾高昌侯董宏，<br>改正故定陶共王母之僣坐。自是之后，朝臣论议，靡不据经。以病辞位，归于第<br>家，为贼臣所陷。就国之后，孝哀皇帝觉寤，复还公长安，临病加剧，犹不忘公，<br>复特进位。是夜仓卒，国无储主，奸臣充朝，危殆甚矣。朕惟定国之计莫宜于公，<br>引纳于朝，即日罢退高安侯董贤，转漏之间，忠策辄建，纲纪咸张。绶和、元寿，<br>再遭大行，万事皆举，祸乱不作。辅朕五年，人伦之本正，天地之位定。钦承神<br>祇，经纬四时，复千载之废，矫百世之失，天下和会，大众方辑。《诗》之灵台，<br>《书》之作雒，镐京之制，商邑之度，于今复兴。昭章先帝之元功，明著祖宗之<br>令德，推显严父配天之义，修立郊禘宗祀之礼，以光大孝。是以四海雍雍，万国<br>慕义，蛮夷殊俗，不召自至，渐化端冕，奉珍助祭。寻旧本道，遵术重古，动而<br>有成，事得厥中。至德要道，通于神明，祖考嘉享。光耀显章，天符仍臻，元气<br>大同。麟凤龟龙，众祥之瑞，七百有余。遂制礼作乐，有绥靖宗庙社稷之大勋。<br>普天之下，惟公是赖，官在宰衡，位为上公。今加九命之锡，其以助祭，共文武<br>之职，乃遂及厥祖。於戏，岂不休哉！<br>于是莽稽首再拜，受绿韨衮冕衣赏，玚琫玚珌，句履，鸾路乘马，<br>龙旂九旒，皮弁素积，戎路乘马，彤弓矢，卢弓矢，左建朱钺，右建金戚，甲胄<br>一具，秬鬯二卣，圭瓒二，九命青玉珪二，朱户纳陛。署宗官、祝官、卜官、史<br>官，虎贲三百人，家令丞各一人，宗、祝、卜、史官皆置啬夫，佐官汉公。在中<br>府外第，虎贲为门卫，当出入者傅籍。自四辅、三公有事府第，皆用传。以楚王<br>邸为安汉公第，大缮治，通周卫。祖祢庙及寝皆为朱户纳陛。陈崇又奏：“安汉<br>公祠祖祢，出城门，城门校尉宜将骑士从。入有门卫，出有骑士，所以重国也。”<br>奏可。<br>其秋，莽以皇后有子孙瑞，通子午道。子午道从杜陵直绝南山，径汉中。<br>风俗使者八人还，言天下风俗齐同，诈为郡国造歌谣，颂功德，凡三万言。<br>莽奏定著令。又奏为市无二贾，官无狱讼，邑无盗贼，野无饥民，道不拾遗，男<br>女异路之制，犯者象刑。刘歆、陈崇等十二人皆以治明堂，宣教化，封为列侯。<br>莽既致太平，北化匈奴，东致海外，南怀黄支，唯西方未有加。乃遣中郎将<br>平宪等多持金币诱塞外羌，使献地，愿内属。宪等奏言：“羌豪良愿等种，人口<br>可万二千人，愿为内臣，献鲜水海、允谷盐池，平地美草皆予汉民，自居险阻处<br>为藩蔽。问良愿降意，对曰：‘太皇太后圣明，安汉公至仁，天下太平，五谷成<br>熟，或禾长丈余，或一粟三米，或不种自生，或茧不蚕自成，甘露从天下，醴泉<br>自地出，凤皇来仪，神爵降集。从四岁以来，羌人无所疾苦，故思乐内属。’宜<br>以时处业，置属国领护。”事下莽，莽复奏曰：“太后秉统数年，恩泽洋溢，和<br>气四塞，绝域殊俗，靡不慕义。越裳氏重译献白雉，黄支自三万里贡生犀，东夷<br>王度大海奉国珍，匈奴单于顺制作，去二名，今西域良愿等复举地为臣妾，昔唐<br>尧横被四表，亦亡以加之。今谨案已有东海、南海、北海郡，未有西海郡，请受<br>良愿等所献地为西海郡。臣又闻圣王序天文，定地理，因山川民俗以制州界。汉<br>家地广二帝、三王，凡十三州，州名及界多不应经。《尧典》十有二州，后定为<br>九州。汉家廓地辽远，州牧行部，远者三万余里，不可为九。谨以经义正十二州<br>名分界，以应正始。”奏可。又增法五十条，犯者徙之西海。徙者以千万数，民<br>始怨矣。<br>泉陵侯刘庆上书言：“周成王幼少，称孺子，周公居摄。今帝富于春秋，宜<br>令安汉公行天子事，如周公。”郡臣皆曰：“宜如庆言。”<br>冬，荧惑入月中。<br>平帝疾，莽作策，请命于泰畤，戴璧秉圭，愿以身代。藏策金滕，置于前殿，<br>敕诸公勿敢言。十二月，平帝崩，大赦天下。莽征明礼者宗伯凤等与定天下吏六<br>百石以上皆服丧三年。奏尊孝成庙曰统宗，孝平庙曰元宗。时元帝世绝，而宣帝<br>曾孙有见王五人，列侯广戚侯显等四十八人，莽恶其长大，曰：“兄弟不得相为<br>后。乃选玄孙中最幼广戚侯子婴，年二岁，托以为卜相最吉。<br>是月，前辉光谢嚣奏武功长孟通浚井得白石，上圆下方，有丹书著石，文曰：<br>“告安汉公莽为皇帝。”符命之起，自此始矣。莽命群公以白太后，太后曰：<br>“此诬罔天下，不可施行！”太保舜谓太后：“事已如此，无可奈何，沮之力不<br>能止。又莽非敢有它，但欲称摄以重其权，填服天下耳。”太后听许。舜等即共<br>令太后下诏曰：“盖闻天生众民，不能相治，为之立君以统理之。君年幼稚，必<br>有寄托而居摄焉，然后能奉天施而成地化，群生茂育。《书》不云乎？‘天工，<br>人其代之。’朕以孝平皇帝幼年，且统国政，几加元服，委政而属之。今短命而<br>崩，呜呼哀哉！已使有司征孝宣皇帝玄孙二十三人，差度宜者，以嗣孝平皇帝之<br>后。玄孙年在襁褓，不得至德君子，孰能安之？安汉公莽辅政三世，比遭际会，<br>安光汉室，遂同殊风，至于制作，与周公异世同符。今前辉光嚣、武功长通上言<br>丹石之符，朕深思厥意，云‘为皇帝’者，乃摄行皇帝之事也。夫有法成易，非<br>圣人者亡法。其令安汉公居摄践祚，如周公故事，以武功县为安汉公采地，名曰<br>汉光邑。具礼仪奏。”<br>于是群臣奏言：“太后圣德昭然，深见天意，诏令安汉公居摄。臣闻周成王<br>幼少，周道未成，成王不能共事天地，修文、武之烈。周公权而居摄，则周道成，<br>王室安；不居摄，则恐周队失天命。《书》曰：‘我嗣事子孙，大不克共上下，<br>遏失前人光，在家不知命不易。天应棐谌，乃亡队命。’说曰：周公服天子之冕，<br>南面而朝群臣，发号施令，常称王命。召公贤人，不知圣人之意，故不说也。<br>《礼·明堂记》曰‘周公朝诸侯于明堂，天子负斧依南面而立。’谓‘周公践天<br>子位，六年朝诸侯，制礼作乐，而天下大服’也。召公不说。时武王崩，A105粗<br>未除。由是言之，周公始摄则居天了之位，非乃六年而践阼也。《书》逸《嘉禾<br>篇》曰：‘周公奉鬯立于阼阶，延登，赞曰：假王莅政，勤和天下。’此周公摄<br>政，赞者所称。成王加元服，周公则致政。《书》曰：‘朕复子明辟’，周公常<br>称王命，专行不报，故言我复子明君也。臣请安汉公居摄践祚，服天子韨冕，背<br>斧依于户牖之间，南面朝群臣，听政事。车服出入警跸，民臣称臣妾，皆如天子<br>之制。郊祀天地，宗祀明堂，共祀宗庙，享祭群神，赞曰‘假皇帝’，民臣谓之<br>‘摄皇帝’，自称曰‘予’。平决朝事，常以皇帝之诏称‘制’、以奉顺皇天之<br>心，辅翼汉室，保安孝平皇帝之幼嗣，遂寄托之义，隆治平之化。其朝见太皇太<br>后、帝皇后，皆复臣节。自施政教于其宫家国采，如诸侯礼仪故事。臣昧死请。”<br>太后诏曰：“可。”明年，改元曰“居摄”。<br>居摄元年正月，莽祀上帝于南郊，迎春于东郊，行大射礼于明堂，养三老五<br>更，成礼而去。置柱下五史，秩如御史，听政事，侍旁记疏言行。<br>三月己丑，立宣帝玄孙婴为皇太子，号曰孺子。以王舜为太傅左辅，甄丰为<br>太阿右拂，甄邯为太保后承。又置四少，秩皆二千石。<br>四月，安众侯刘崇与相张绍谋曰：“安汉公莽专制朝政，必危刘氏。天下非<br>之者，乃莫敢先举，此宗室耻也。吾帅宗族为先，海内必和。”绍等从者百余人，<br>遂进攻宛，不得入而败。绍者，张竦之从兄也。竦与崇族父刘嘉诣阙自归，莽赦<br>弗罪。竦因为嘉作奏曰：<br>建平、元寿之间，大统几绝，宗室几弃。赖蒙陛下圣德，扶服振救，遮扞匡<br>卫，国命复延，宗室明目。临明统政，发号施令，动以宗室为始，登用九族为先。<br>并录支亲，建立王侯，南面之孤，计以百数。收复绝属，存亡续废，得比肩首，<br>复为人者，嫔然成行，所以藩汉国，辅汉宗也。建辟雍，立明堂，班天法，流圣<br>化，朝群后，昭文德，宗室诸侯，咸益土地。天下喁喁，引领而叹，颂声洋洋，<br>满耳而入。国家所以服此美，膺此名，飨此福，受此荣者，岂非太皇太后日昃之<br>思，陛下夕惕之念哉！何谓？乱则统其理，危则致其安，祸则引其福，绝则继其<br>统，幼则代其任，晨夜屑屑，寒暑勤勤，无时休息，孳孳不已者，凡以为天，厚<br>刘氏也。<br>臣无愚智，民无男女，皆谕至意。而安众侯崇乃独怀悖惑之心，操畔逆之虑，<br>兴兵动众，欲危宗庙，恶不忍闻，罪不容诛，诚臣子之仇，宗室之雠，国家之贼，<br>天下之害也。是故亲属震落而告其罪，民人溃畔而弃其兵，进不跬步，退伏其殃。<br>百岁之母，孩提之子，同时断斩，悬头竿杪，珠珥在耳，首饰犹存，为计若此，<br>岂不悖哉！<br>臣闻古者畔逆之国，既以诛讨，则猪其宫室以为污池，纳垢浊焉，名曰凶虚，<br>虽生菜茹，而人不食。四墙其社，覆上栈下，示不得通。辨社诸侯，出门见之，<br>著以为戒。方今天下闻崇之反也，咸欲骞衣手剑而叱之。其先至者，则拂其颈，<br>冲其匈，刃其躯，切其肌；后至者，欲拔其门，仆其墙，夷其屋，焚其器，应声<br>涤地，则时成创。而宗室尤甚，言必切齿焉。何则？以其背畔恩义，而不知重德<br>之所在也。宗室所居或远，嘉幸得先闻，不胜愤愤之愿，愿为宗室倡始，父子兄<br>弟负笼荷锸，驰之南阳，猪崇宫室，令如古制。及崇社宜如毫社，以赐诸侯，用<br>永监戒。愿下四辅公卿大夫议，以明好恶，视四方。<br>于是莽大说。公卿曰：“皆宜如嘉言。”莽白太后下诏曰：“惟嘉父子兄弟，<br>虽与崇有属，不敢阿私，或见萌牙，相率告之，及其祸成，同共雠之，应合古制，<br>忠孝著焉。其以杜衍户千封嘉为师礼侯，嘉子七人皆赐爵关内侯。”后又封竦为<br>淑德侯。长安为之语曰：“欲求封，过张伯松；力战斗，不如巧为奏。”莽又封<br>南阳吏民有功者百余人，污池刘崇室宅。后谋反者，皆污池云。<br>群臣复白：“刘崇等谋逆者，以莽权轻也。宜尊重以填海内。”五月甲辰，<br>太后诏莽朝见太后称“假皇帝。”<br>冬十月丙辰朔，日有食之。<br>十二月，群臣奏请：“益安汉公宫及家吏，置率更令，庙、厩、厨长丞，中<br>庶子，虎贲以下百余人，又置卫士三百人。安汉公庐为摄省，府为摄殿，第为摄<br>宫。”奏可。<br>莽白太后下诏曰：“故太师光虽前薨，功效已列。太保舜、大司空丰、轻车<br>将军邯、步兵将军建皆为诱进单于筹策，又典灵台、明堂、辟雍、四郊，定制度，<br>开子午道，与宰衡同心说德，合意并力，功德茂著。封舜了匡为同心侯，林为说<br>德侯，光孙寿为合意侯，丰孙匡为并力侯。益邯、建各三千户。”<br>是岁，西羌庞恬、傅幡等怨莽夺其地作西海郡，反攻西海太守程永，永奔走。<br>莽诛永，遣护羌校尉窦况击之。<br>二年春，窦况等击破西羌。<br>五月，更造货：错刀，一直五千；契刀，一直五百；大钱，一直五十，与五<br>铢钱并行。民多盗铸者。禁列侯以下不得挟黄金，输御府受直，然卒不与直。<br>九月，东郡太守翟义都试，勒车骑，因发奔命，立严乡侯刘信为天子，移檄<br>郡国，言“莽毒杀平帝，摄天子位，欲绝汉室，今共行天罚诛莽”。郡国疑惑，<br>众十余万。莽惶惧不能食，昼夜抱孺子告祷郊庙，放《大诰》作策，遣谏大夫桓<br>谭等班于天下，谕以摄位当反政孺子之意。遣王邑、孙建等八将军击义，分屯诸<br>关，守厄塞。槐里男子赵明、霍鸿等起兵，以和翟义，相与谋曰：“诸将精兵悉<br>东，京师空，可攻长安。”众稍多，至且十万人，莽恐，遣将军王奇、王级将兵<br>拒之。以太保甄邯为大将军，受钺高庙，领天下兵，左杖节，右把钺，屯城外。<br>王舜、甄丰昼夜循行殿中。<br>十二月，王邑等破翟义于圉。司威陈崇使监军上书言：“陛下奉天洪范，心<br>合宝龟，膺受元命，豫知成败，咸应兆占，是谓配天。配天之主，虑则移气，言<br>则动物，施则成化。臣崇伏读诏书下日，窃计其时，圣思始发，而反虏仍破；诏<br>文始书，反虏大败；制书始下，反虏毕斩，众将未及齐其锋芒，臣崇未及尽共愚<br>虑，而事已决矣。”莽大说。<br>三年春，地震。大赦天下。<br>王邑等还京师，西与王级等合击明、鸿，皆破灭，语在《翟义传》。莽大置<br>酒未央宫白虎殿，劳赐将帅，诏陈崇治校军功，第其高下。莽乃上奏曰：“明圣<br>之世，国多贤人，故唐、虞之时，可比屋而封，至功成事就，则加赏焉。至于夏<br>后涂山之会，执玉帛者万国，诸侯执玉，附庸执帛。周武王孟津之上，尚有八百<br>诸侯。周公居摄，郊祀后稷以配天，宗祀文王于明堂以配上帝，是以四海之内各<br>以其职来祭，盖诸侯千八百矣。《礼记·王制》千七百余国，是以孔子著《孝经》<br>曰：‘不敢遗小国之臣，而况于公、侯、伯、子、男乎？故得万国之欢心以事其<br>先王。’此天子之孝也。秦为亡道，残灭诸侯以为郡县，欲擅天下之利，故二世<br>而亡。高皇帝受命除残，考功施赏，建国数百，后稍衰微，其余仅存。太皇太后<br>躬统大纲，广封功德以劝善，兴灭继绝以永世，是以大化流通，旦暮且成。遭羌<br>寇害西海郡，反虏流言东郡，逆贼惑众西土，忠臣孝子莫不奋怒，所征殄灭，尽<br>备厥辜，天下咸宁。今制礼作乐，实考周爵五等，地四等，有明文；殷爵三等，<br>有其说，无其文。孔子曰：‘周监于二代，郁郁乎文哉！吾从周。’臣请诸将帅<br>当受爵邑者爵五等，地四等。”奏可。于是封者高为侯、伯，次为子、男，当赐<br>爵关内侯者更名曰附城，凡数百人。击西海者以“羌”为号，槐里以“武”为号，<br>翟义以“虏”为号。<br>群臣复奏言：“太后修功录德，远者千载，近者当世，或以文封，或以武爵，<br>深浅大小，靡不毕举。今摄皇帝背依践祚，宜异于宰国之时，制作虽未毕已，宜<br>进二子爵皆为公。《春秋》‘善善及子孙’，‘贤者之后，宜有土地’。成王广<br>封周公庶子六人，皆有茅土。及汉家名相大将萧、霍之属，咸及支庶。兄子光，<br>可先封为列侯；诸孙，制度毕已，大司徒、大司空上名，如前诏书。”太后诏曰：<br>“进摄皇帝子褒新侯安为新举公，赏都侯临为褒新公，封光为衍功侯。”是时，<br>莽还归新都国，群臣复白以封莽孙宗为新都侯。莽既灭翟义，自谓威德日盛，获<br>天人助，遂谋即真之事矣。<br>九月，莽母功显君死，意不在哀，令太后诏议其服。少阿、羲和刘歆与博士<br>诸儒七十八人皆曰：“居摄之义，所以统立天功，兴崇帝道，成就法度，安辑海<br>内也。昔殷成汤既没，而太子蚤夭，其子太甲幼少不明，伊尹放诸桐宫而居摄，<br>以兴殷道。周武王既没，周道未成，成王幼少，周公屏成王而居摄，以成周道。<br>是以殷有翼翼之化，周有刑错之功。今太皇太后比遭家之不造，委任安汉公宰尹<br>群僚，衡平天下。遭孺子幼少，未能共上下，皇天降瑞，出丹石之符，是以太皇<br>太后则天明命，诏安汉公居摄践祚，将以成圣汉之业，与唐、虞三代比隆也。摄<br>皇帝遂开秘府，会群儒，制礼作乐，卒定庶官，茂成天功。圣心周悉，卓尔独见，<br>发得周礼，以明因监，则天稽古，而损益焉，犹仲尼之闻《韶》，日月之不可阶，<br>非圣哲之至，孰能若兹！纲幻咸张，成在一匮，此其所以保佑圣汉，安靖元元之<br>效也。今功显君薨，《礼》：‘庶子为后，为其母緦。’传曰：‘与尊者为体，<br>不敢服其私亲也。摄皇帝以圣德承皇天之命，受太后之诏居摄践祚，奉汉大宗之<br>后，上有天地社稷之重，下有元元万机之忧，不得顾其私亲。故太皇太后建厥元<br>孙，俾侯新都，为哀侯后。明摄皇帝与尊者为体，承宗庙之祭，奉共养太皇太后，<br>不得服其私亲也。《周礼》曰‘王为诸侯緦縗’，‘弁而加环绖’，同姓则麻，<br>异姓则葛。摄皇帝当为功显君緦縗，弁而加麻环绖，如天子吊诸侯服，以应圣制。’<br>莽遂行焉，凡一吊再会，而令新都侯宗为主，服丧三年云。<br>司威陈崇奏，衍功侯光私报执金吾窦况，令杀人，况为收系，致其法。莽大<br>怒，切责光。光母曰：“女自视孰与长孙、中孙？”遂母子自杀，及况皆死。初，<br>莽以事母、养嫂、抚兄子为名，及后悖虐，复以示公义焉。令光子嘉嗣爵为侯。<br>莽下书曰：“遏密之义，讫于季冬，正月郊祀，八音当奏。王公卿士，乐凡<br>几等？五声八音，条各云何？其与所部儒生各尽精思，悉陈其义。”<br>是岁，广饶侯刘京，车骑将军千人扈云、太保属臧鸿奏符命。京言齐郡新井，<br>云言巴郡石牛，鸿言扶风雍石，莽皆迎受。十一月甲子，莽上奏太后曰：<br>陛下至圣，遭家不造，遇汉十二世三七之厄，承天威命，诏臣莽居摄，受孺<br>子之托，任天下之寄。臣莽兢兢业业，惧于不称。宗室广饶侯刘京上书言：“七<br>月中，齐郡临淄县昌兴亭长辛当一暮数梦，曰：‘吾，天公使也。天公使我告亭<br>长曰：“摄皇帝当为真。即不信我，此亭中当有新井。’亭长晨起视亭中，诚有<br>新井，入地且百尺。”十一月壬子，直建冬至，巴郡石牛，戊午，雍石文，皆到<br>于未央宫之前殿。臣与太保安阳侯舜等视，天风起，尘冥，风止，得铜符帛图于<br>右前，文曰：天告帝符，献者封侯。承天命，用神令。”骑都尉崔发等视说。及<br>前孝哀皇帝建平二年六月甲子下诏书，更为太初元将元年，案其本事，甘忠可、<br>夏贺良谶书臧兰台。臣莽以为元将元年者，大将居摄改元之文也。于今信矣。<br>《尚书·康诰》“王若曰：‘孟侯，朕其弟，小子封。’”此周公居摄称王之文<br>也。《春秋》隐公不言即位，摄也。此二经周公、孔子所定，盖为后法。孔子曰：<br>“畏天命，畏大人，畏圣人之言。”臣莽敢不承用！臣请共事神祇宗庙，奏言太<br>皇太后、孝平皇后，皆称假皇帝。其号令天下，天下奏言事，毋言“摄”。以居<br>摄三年为初始元年，漏刻以百二十为度，用应天命。臣莽夙夜养育隆就孺子，令<br>与周之成王比德，宣明太皇太后威德于万方，期于富而教之。孺子加元服，复子<br>明辟，如周公故事。<br>奏可。众庶知其奉符命，指意群臣博议别奏，以视即真之渐矣。<br>期门郎张充等六人谋共劫莽，立楚王。发觉，诛死。<br>梓潼人哀章，学问长安，素无行，好为大言。见莽居摄，即作铜匮，为两检，<br>置其一曰“天帝行玺金匮图’，其一署曰“赤帝行玺某传予黄帝金策书”。某者，<br>高皇帝名也。书言王莽为真天子，皇太后如天命。图书皆书莽大臣八兴，又取令<br>名王兴、王盛，章因自窜姓名，凡为十一人，皆署官爵，为辅佐。章闻齐井、石<br>牛事下，即日皆时，衣黄衣，持匮至高庙，以付仆射。仆射以闻。戊辰，莽至高<br>庙拜受金匮神嬗。御王冠，谒太后，还坐未央宫前殿，下书曰：“予以不德，托<br>于皇初祖考黄帝之后，皇始祖考虞帝之苗裔，而太皇太后之末属。皇天上帝隆显<br>大佑，成命统序，符契图文，金匮策书，神明诏告，属予以天下兆民。赤帝汉氏<br>高皇帝之灵，承天命，传国金策之书，予甚祇畏，敢不钦受！以戊辰直定，御王<br>冠，即真天子位，定有天下之号曰‘新’。其改正朔，易服色，变牺牲，殊徽帜，<br>异器制。以十二月朔癸酉为建国元年正月之朔，以鸡鸣为时。服色配德上黄，牺<br>牲应正用白，使节之旄幡皆纯黄，其署曰‘新使王威节’，以承皇天上帝威命也。”<br><hr>
