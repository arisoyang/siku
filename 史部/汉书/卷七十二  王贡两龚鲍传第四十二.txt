<h4>《史部·汉书·卷七十二  王贡两龚鲍传第四十二》<b class="x">作者：班固</b></h4>
<br>昔武王伐纣，迁九鼎于雒邑，伯夷、叔齐薄之，饿死于首阳，不食其禄，周<br>犹称盛德焉。然孔子贤此二人，以为“不降其志，不辱其身”也。而《孟子》亦<br>云：“闻伯夷之风者，贪夫廉，懦夫有立志”；“奋乎百世之上，百世之下莫不<br>兴起，非贤人而能若是乎！”<br>汉兴有园公、绮里季、夏黄公，角里先生，此四人者，当秦之世，避而入商<br>雒深山，以待天下之定也。自高祖闻而召之，不至。其后吕后用留侯计，使皇太<br>子卑辞束帛致礼，安车迎而致之。四人既至，从太子见，高祖客而敬焉，太子得<br>以为重，遂用自安。语在《留侯传》。<br>其后谷口有郑子真，蜀有严君平，皆修身自保，非其服弗服，非其食弗食。<br>成帝时，元舅大将军王凤以礼聘子真，子真遂不亻出而终。君平卜筮于成都市，<br>以为：“卜筮者贱业，而可以惠众人。有邪恶非正之问，则依蓍龟为言利害。与<br>人子言依于孝，与人弟言依于顺，与人臣言依于忠，各因势导之以善，从吾言者，<br>已过半矣。”裁日阅数人，得百钱足自养，财闭肆下帘而授《老子》。博览亡不<br>通，依老子、严周之指著书十余万言。杨雄少时从游学，以而仕京师显名，数为<br>朝廷在位贤者称君平德。杜陵李强素善雄，久之为益州牧，喜谓雄曰：“吾真得<br>严君平矣。”雄曰：“君备礼以待之，彼人可见而不可得诎也。”强心以为不然。<br>及至蜀，致礼与相见，卒不敢言以为从事，乃叹曰：“杨子云诚知人！”君平年<br>九十余，遂以其业终，蜀人爱敬，至今称焉。及雄著书言当世士，称此二人。其<br>论曰：“或问：君子疾没世而名不称，盍势诸名卿可几？曰：君子德名为几。梁、<br>齐、楚、赵之君非不富且贵也，恶虖成其名！谷口郑子真不诎其志，耕于岩石之<br>下，名震于京师，岂其卿？岂其卿？楚两龚之洁，其清矣乎！蜀严湛冥，不作苟<br>见，不治苟得，久幽而不改其操，虽随、和何以加诸？举兹以旃，不亦宝乎！”<br>自园公、绮里季、夏黄公、角里先生、郑子真、严君平皆未尝仕，然其风声<br>足以激贪厉俗，近古之逸民也。若王吉、贡禹，两龚之属，皆以礼让进退云。<br>王吉字子阳，琅邪皋虞人也。少好学明经，以郡吏举孝廉为郎，补若卢右丞，<br>迁云阳令。举贤良为昌邑中尉，而王好游猎，驱驰国中，动作亡节，吉上疏谏，<br>曰：<br>臣闻古者师日行三十里，吉行五十里，《诗》云：“匪风发兮，匪车揭兮，<br>顾瞻周道，中心怛兮。”说曰：是非古之风也，发发者；是非古之车也，揭揭者。<br>盖伤之也。今者大王幸方与，曾不半日而驰二百里，百姓颇废耕桑，治道牵马，<br>臣愚以为民不可数变。昔召公述职，当民事时，舍于棠下而听断焉。是时，人皆<br>得其所，后世思其仁恩，至乎不伐甘棠，《甘棠》之诗是也。<br>大王不好书术而乐逸游，冯式撙衔，驰骋不止，口倦乎叱咤，手苦于箠辔，<br>身劳乎车舆；朝则冒雾露，昼则被尘埃，夏则为大暑之所暴炙，冬则为风寒之所<br>偃薄。数以耎脆之玉体犯勤劳之烦毒，非所以全寿命之宗也，又非所以进仁义之<br>隆也。<br>夫广夏之下，细旃之上，明师居前，劝诵在后，上论唐、虞之际，下及殷、<br>周之盛，考仁圣之风，习治国之道，焉发愤忘食，日新厥德，其乐岂徒衔橛<br>之间哉！休则俯仰诎信以利形，进退步趋以实下，吸新吐故以练臧，专意积精以<br>适神，于以养生，岂不长哉！大王诚留意如此，则心有尧、舜之志，体有乔、松<br>之寿，美声广誉登而上闻，则福禄其辏而社稷安矣。<br>皇帝仁圣，至今思慕未怠，于官馆囿池弋猎之乐未有所幸，大王宜夙夜念此，<br>以承圣意。诸侯骨肉，莫亲大王，大王于属则子也，于位则臣也，一身而二任之<br>责加焉，恩爱行义孅介有不具者，于以上闻，非飨国之福也。臣吉愚戆，愿大<br>王察之。<br>王贺虽不遵道，然犹知敬礼吉，乃下令曰：“寡人造行不能无惰，中尉甚忠，<br>数辅吾过。使谒者千秋赐中尉牛肉五百斤，酒五石，脯五束。”其后复放从自若。<br>吉辄谏争，甚得辅弼之义，虽不治民，国中莫不敬重焉。<br>久之，昭帝崩，亡嗣，大将军霍光秉政，遣大鸿胪、宗正迎昌邑王。吉即奏<br>书戒王曰：“臣闻高宗谅暗，三年不言。今大王以丧事征，宜日夜哭泣悲哀而已，<br>慎毋有所发。且何独丧事，凡南面之君何言哉？天不言，四时行焉，百物生焉，<br>愿大王察之。大将军仁爱勇智，忠信之德天下莫不闻，事孝武皇帝二十余年未尝<br>有过。先帝弃群臣，属以天下，寄幼孤焉，大将军抱持幼君襁褓之中，布政施教，<br>海内晏然，虽周公、伊尹亡以加也。今帝崩，亡嗣，大将军惟思可以奉宗庙者，<br>攀援而立大王，其仁厚岂有量哉！臣愿大王事之敬之，政事一听之，大王垂拱南<br>面而已。愿留意，常以为念。”<br>王既到，即位二十余日以行淫乱废。昌邑群臣坐在国时不举奏王罪过，令汉<br>朝不闻知，又不能辅道，陷王大恶，皆下狱诛。唯吉与郎中令龚遂以忠直数谏正<br>得减死，髡为城旦。<br>起家复为益州刺史，病去官，复征为博士、谏大夫。是时，宣帝颇修武帝故<br>事，宫室车服盛于昭帝。时外戚许、史、王氏贵宠，而上躬亲政事，任用能吏。<br>吉上疏言得失，曰：<br>陛下躬圣质，总万方，帝王图籍日陈于前，惟思世务，将兴太平。诏书每下，<br>民欣然若更生。臣伏而思之，可谓至恩，未可谓本务也。<br>欲治之主不世出，公卿幸得遭遇其时，言听谏从，然未有建万世之长策，举<br>明主于三代之隆者也。其务在于期会簿书，断狱听讼而已，此非太平之基也。<br>臣闻圣王宣德流化，必自近始。朝廷不备，难以言治；左右不正，难以化远。<br>民者，弱而不可胜，愚而不可欺也。圣主独行于深宫，得则天下称诵之，失则天<br>下咸言之。行发于近，必见于远，故谨选左右，审择所使。左右所以正身也，所<br>使所以宣德也。《诗》云：“济济多士，文王以宁。”此其本也。<br>《春秋》所以大一统者，六合同风，九州共贯也。今俗吏所以牧民者，非有<br>礼义科指可世世通行者也，独设刑法以守之。其欲治者，不知所由，以意穿凿，<br>各取一切，权谲自在，故一变之后不可复修也。是以百里不同风，千里不同俗，<br>户异政，人殊服，诈伪萌生，刑罚亡极，质朴日销，恩爱浸薄。孔子曰“安上治<br>民，莫善于礼”，非空言也。王者未制礼之时，引先王礼宜于今者而用之。臣愿<br>陛下承天心，发大业，与公卿大臣延及儒生，述旧礼，明王制，驱一世之民济之<br>仁寿之域，则俗何以不若成、康，寿何以不若高宗？窃见当世趋务不合于道者，<br>谨条奏，唯陛下财择焉。<br>吉意以为：“夫妇，人伦大纲，夭寿之萌也。世俗嫁娶太早，未知为人父母<br>之道而有子，是以教化不明而民多夭。聘妻送女亡节，则贫人不及，故不举子。<br>又汉家列侯尚公主，诸侯则国人承翁主，使男事女，夫诎于妇，逆阴阳之位，故<br>多女乱。古者衣服车马贵贱有章，以褒有德而别尊卑，今上下僣差，人人自制，<br>是以贪财诛利，不畏死亡。周之所以能致治，刑措而不用者，以其禁邪于冥冥，<br>绝恶于未萌也。”又言：“舜、汤不用三公九卿之世而举皋陶、伊尹，不仁者远。<br>今使俗吏得任子弟，率多骄骜，不通古今，至于积功治人，亡益于民，此《伐檀》<br>所为作也。宜明选求贤，除任子之令。外家及故人可厚以财，不宜居位。去角抵，<br>减乐府，省尚方，明视天下以俭。古者工不造雕<王缘>，商不通侈靡，非工商之独<br>贤，政教使之然也。民见俭则归本，本立而末成。”其指如此，上以其言迂阔，<br>不甚宠异也。吉遂谢病归琅邪。<br>始吉少时学问，居长安。东家有大枣树垂吉庭中，吉妇取枣以啖吉。吉后知<br>之，乃去妇。东家闻而欲伐其树，邻里共止之，因固请吉令还妇。里中为之语曰：<br>“东家有树，王阳妇去；东家枣完，去妇复还。”其厉志如此。<br>吉与贡禹为友，世称“王阳在位，贡公弹冠”，言其取舍同也。元帝初即位，<br>遣使者征贡禹与吉。吉年老，道病卒，上悼之，复遣使者吊祠云。<br>初，吉兼通《五经》，能为驺氏《春秋》，以《诗》、《论语》教授，好梁<br>丘贺说《易》，令子骏受焉。骏以孝廉为郎。左曹陈咸荐骏贤父子，经明行修，<br>宜显以厉俗。光禄勋匡衡亦举骏有专对材。迁谏大夫，使责淮阳宪王。迁赵内史。<br>吉坐昌邑王被刑后，戒子孙毋为王国吏，故骏道病，免官归。起家复为幽州刺史，<br>迁司隶校尉，奏免丞相匡衡，迁少府，八岁，成帝欲大用之，出骏为京兆尹，试<br>以政事。先是，京兆有赵广汉、张敞、王尊、王章，至骏皆有能名，故京师称曰：<br>“前有赵、张，后有三王。”而薛宣从左冯翊代骏为少府，会御史大夫缺，谷永<br>奏言：“圣王不以名誉加于实效。考绩用人之法，薛宣政事已试。”上然其议。<br>宣为少府月余，遂超御史大夫，至丞相，骏乃代宣为御史大夫，并居位。六岁病<br>卒，翟方进代骏为大夫。数月，薛宣免，遂代为丞相。众人为骏恨不得封侯。骏<br>为少府时，妻死，因不复娶，或问之，骏曰：“德非曾参，子非华、元，亦何敢<br>娶？”<br>骏子崇以父任为郎，历刺史、郡守，治有能名。建平三年，以河南太守征入<br>为御史大夫数月。是时，成帝舅安成恭侯夫人放寡居，共养长信宫，坐祝诅下狱，<br>崇奏封事，为放言。放外家解氏与崇为婚，哀帝以崇为不忠诚，策诏崇曰：“朕<br>以君有累世之美，故逾列次。在位以来，忠诚匡国未闻所由，反怀诈谖之辞，欲<br>以攀救旧姻之家，大逆之辜，举错专恣，不遵法度，亡以示百僚。”左迁为大司<br>农，后徙卫尉、左将军。平帝即位，王莽秉政，大司空彭宣乞骸骨罢，崇代为大<br>司空，封扶平侯。岁余，崇复谢病乞骸骨，皆避王莽，莽遣就国。岁余，为傅婢<br>所毒，薨，国除。<br>自吉至崇，世名清廉，然材器名称稍不能及父，而禄位弥隆。皆好车马衣服，<br>其自奉养极为鲜明，而亡金银锦绣之物。及迁徙去处，所载不过囊衣，不畜积余<br>财。去位家居，亦布衣疏食。天下服其廉而怪其奢，故俗传“王阳能作黄金”。<br>贡禹字少翁，琅邪人也。以明经洁行著闻，征为博士、凉州刺史，病去官。<br>复举贤良为河南令。岁余，以职事为府官所责，免冠谢。禹曰：“冠一免，安复<br>可冠也！”遂去官。<br>元帝初即位，征禹为谏大夫，数虚己问以政事。是时，年岁不登，郡国多困，<br>禹奏言：<br>古者宫室有制，宫女不过九人，秣马不过八匹；墙涂而不雕，木摩而不刻，<br>车舆器物皆不文画，苑囿不过数十里，与民共之；任贤使能，什一而税，无它赋<br>敛徭戍之役，使民岁不过三日，千里之内自给，千里之外各置贡职而已。故天下<br>家给人足，颂声并作。<br>至高祖、孝文、孝景皇帝，循古节俭，宫女不过十余，厩马百余匹。孝文皇<br>帝衣绨履革，器亡雕文金银之饰。后世争为奢侈，转转益甚，臣下亦相放效，衣<br>服履裤刀剑乱于主上，主上时临潮入庙，众人不能别异，甚非其宜。然非自知奢<br>僣也，犹鲁昭公曰：“吾何僣矣？”<br>今大夫僣诸侯，诸侯僣天子，天子过天道，其日久矣。承衰救乱，矫复古化，<br>在于陛下。臣愚以为尽如太古难，宜少放古以自节焉。《论语》曰：“君子乐节<br>礼乐。”方今宫室已定，亡可奈何矣，其余尽可减损。故时齐三服官输物不过十<br>笥，方今齐三服官作工各数千人，一岁费数巨万。蜀广汉主金银器，岁各用五百<br>万。三工官官费五千万，东西织室亦然。厩马食粟将万匹。臣禹尝从之东宫，见<br>赐怀案，尽文画金银饰，非当所以赐食臣下也。东宫之费亦不可胜计。天下之民<br>所为大饥饿死者，是也。今民大饥而死，死又不葬，为犬猪食。人至相食，而厩<br>马食粟，苦其大肥，气甚怒至，乃日步作之。王者受命于天，为民父母，固当若<br>此乎！天不见耶？武帝时又多取好女至数千人，以填后宫。及弃天下，昭帝幼弱，<br>霍光专事，不知礼正，妄多臧金钱财物，鸟、兽、鱼、鳖、牛、马、虎、豹生禽，<br>凡百九十物，尽瘗臧之，又皆以后宫女置于园陵，大失礼，逆天心，又未必称武<br>帝意也。昭帝晏驾，光复行之。至孝宣皇帝时，陛下恶有所言，群臣亦随故事，<br>甚可痛也！故使天下承化，取女皆大过度，诸侯妻妾或至数百人，豪富吏民畜歌<br>者至数十人，是以内多怨女，外多旷夫。及众庶葬埋，皆虚地上以实地下。其过<br>自上生，皆在大臣循故事之罪也。<br>唯陛下深察古道，从其俭者，大减损乘舆服御器物，三分去二。子产多少有<br>命，审察后宫，择其贤者留二十人，余悉归之。及诸陵园女亡子者，宜悉遣。独<br>杜陵宫人数百，诚可哀怜也。厩马可亡过数十匹。独舍长安城南苑地以为田猎之<br>囿，自城西南至山西至鄠皆复其田，以与贫民。方今天下饥馑，可亡大自损减以<br>救之，称天意乎？天生圣人，盖为万民，非独使自娱乐而已也。故《诗》曰：<br>“天难谌斯，不易为王”；“上帝临女，毋贰尔心。”“当仁不让”，独可以圣<br>心参诸天地，揆之往古，不可与臣下议也。若其阿意顺指，随君上下，臣禹不胜<br>拳拳，不敢不尽愚心。<br>天子纳善其忠，乃下诏令太仆减食谷马，水衡减食肉兽，省宜春下苑以与贫<br>民，又罢角抵诸戏及齐三服官。迁禹为光禄大夫。<br>顷之，禹上书曰：“臣禹年老贫穷，家訾不满万钱，妻子糠豆不赡，裋褐<br>不完。有田百三十亩，陛下过意征臣，臣卖田百亩以供车马。至，拜为谏大夫，<br>秩八百石，俸钱月九千二百。廪食太官，又蒙赏赐四时杂缯、绵絮、衣服、酒肉、<br>诸果物，德厚甚深。疾病侍医临治，赖陛下神灵，不死而活。又拜为光禄大夫，<br>秩二千石，俸钱月万二千。禄赐愈多，家日以益富，身日以益尊，诚非草茅愚臣<br>所当蒙也。伏自念终亡以报厚德，日夜惭愧而已。臣禹犬马之齿八十一，血气衰<br>竭，耳目不聪明，非复能有补益，所谓素餐尸禄洿朝之臣也。自痛去家三千里，<br>凡有一子，年十二，非有在家为臣具棺椁者也。诚恐一旦蹎仆气竭，不复自还，<br>洿席荐于宫室，骸骨弃捐，孤魂不归。不胜私愿，愿乞骸骨，及身生归乡里，死<br>亡所恨。”<br>天子报曰：“朕以生有伯夷之廉，史鱼之直，守经据占，不阿当世，孳孳于<br>民，俗之所寡，故亲近生，几参国政。今未得久闻生之奇论也，而云欲退，意岂<br>有所恨与？将在位者与生殊乎？往者尝令金敞语生，欲及生时禄生之子，既已谕<br>矣，今复云子少。夫以王命辨护生家，虽百子何以加？传曰亡怀土，何必思故乡！<br>生其强饭慎疾以自辅。”后月余，以禹为长信少府。会御史大夫陈万年卒，禹代<br>为御史大夫，列于三公。<br>自禹在位，数言得失，书数十上。禹以为古民亡赋算口钱，起武帝征伐四夷，<br>重赋于民，民产子三岁则出口钱，故民重困，至于生子辄杀，甚可悲痛。宜令儿<br>七岁去齿乃出口钱，年二十乃算。<br>又言古者不以金钱为币，专意于农，故一夫不耕，必有受其饥者。今汉家铸<br>钱，及诸铁官皆置吏卒徒，攻山取铜铁，一岁功十万人已上，中农食七人，是七<br>十万人常受其饥也。凿地数百丈，销阴气之精，地臧空虚，不能含气出云，斩伐<br>林木亡有时禁，水旱之灾未必不由此也。自五铢钱起已来七十余年，民坐盗铸钱<br>被刑者众，富人积钱满室，犹亡厌足。民心动摇，商贾求利，东西南北各用智巧，<br>好衣美食，岁有十二之利，而不出租税。农夫父子暴露中野，不避寒暑，捽土，<br>手足胼胝，已奉谷租，又出稿税，乡部私求，不可胜供。故民弃本逐末，耕者不<br>能半。贫民虽赐之田，犹贱卖以贾，穷则起为盗贼。何者？末利深而惑于钱也。<br>是以奸邪不可禁，其原皆起于钱也。疾其末者绝其本，宜罢采珠玉金银铸钱之官，<br>无复以为币。市井勿得贩卖，除其租铢之律，租税禄赐皆以布帛及谷，使百姓一<br>归于农，复古道便。<br>又言诸离宫及长乐宫卫可减其太半，以宽徭役。又诸官奴婢十万余人戏游亡<br>事，税良民以给之，岁费五六巨万，宜免为庶人，廪食，令代关东戍卒，乘北边<br>亭塞候望。<br>又欲令近臣自诸曹、侍中以上，家亡得私贩卖，与民争利，犯者辄免官削爵，<br>不得仕宦。禹又言：<br>孝文皇帝时，贵廉洁，贱贪污，贾人、赘婿及吏坐赃者皆禁锢不得为吏，赏<br>善罚恶，不阿亲戚，罪白者伏其诛，疑者以与民，亡赎罪之法，故令行禁止，海<br>内大化，天下断狱四百，与刑错亡异。武帝始临天下，尊贤用士，辟地广境数千<br>里，自见功大威行，遂从耆欲，用度不足，乃行一切之变，使犯法者赎罪，入谷<br>者补吏，是以天下奢侈，官乱民贫，盗贼并起，亡命者众。郡国恐伏其诛，则择<br>便巧吏书习于计簿能欺上府者，以为右职；奸轨不胜，则取勇猛能操切百姓者，<br>以苛暴威服下者，使居大位。故亡义而有财者显于世，欺谩而善书者尊于朝，悖<br>逆而勇猛者贵于官。故俗皆曰：“何以孝弟为？财多而光荣。何以礼义为？史书<br>而仕宦。何以谨慎为？勇猛而临官。”故黥劓而髡钳者犹复攘臂为政于世，行虽<br>犬彘，家富势足，目指气使，是为贤耳。故谓居官而置富者为雄桀，处奸而得利<br>者为壮士，兄劝其弟，父勉其子，俗之坏败，乃至于是！察其所以然者，皆以犯<br>法得赎罪，求士不得真贤，相，守崇财利，诛不行之所致也。<br>今欲兴至治，致太平，宜除赎罪之法。相、守选举不以实，及有臧者，辄行<br>其诛，亡但免官，则争尽力为善，贵孝弟，贱贾人，进真贤，举实廉，而天下治<br>矣。孔子，匹夫之人耳，以乐道正身不解之故，四海之内，天下之君，微孔子之<br>言亡所折中。况乎以汉地之广，陛下之德，处南面之尊，秉万乘之权，因天地之<br>助，其于变世易俗，调和阴阳，陶冶万物，化正天下，易于决流抑队。自成、康<br>以来，几且千岁，欲为治者甚众，然而太平不复兴者，何也？以其舍法度而任私<br>意，奢侈行而仁义废也。<br>陛下诚深念高祖之苦，醇法太宗之治，正已以先下，选贤以自辅，开进忠正，<br>致诛奸臣、远放谄佞，赦出园陵之女，罢倡乐，绝郑声，去甲乙之帐，退伪薄之<br>物，修节俭之化，驱天下之民皆归于农，如此不解，则三王可侔，五帝可及。唯<br>陛下留意省察，天下幸甚。<br>天子下其议，令民产子七岁乃出口钱，自此始。又罢上林宫馆希幸御者，及<br>省建章、甘泉宫卫卒，减诸侯王庙卫卒，省其半。余虽未尽从，然嘉其质直之意。<br>禹又奏欲罢郡国庙，定汉宗庙迭毁之礼，皆未施行。<br>为御史大夫数月卒，天子赐钱百万，以其子为郎，官至东郡都尉。禹卒后，<br>上追思其议，竟下诏罢郡国庙，定迭毁之礼。然通儒或非之，语在《韦玄成传》。<br>两龚皆楚人也，胜字君宾，舍字君倩。二人相友，并著名节，故世谓之楚两<br>龚。少皆好学明经，胜为郡吏，舍不仕。<br>久之，楚王入朝，闻舍高名，聘舍为常侍，不得已随王，归国固辞，愿卒学，<br>复至长安。而胜为郡吏，三举孝廉，以王国人不得宿卫补吏，再为尉，一为丞，<br>胜辄至官乃去。州举茂才，为重泉令，病去官。大司空何武、执金吾阎崇荐胜，<br>哀帝自为定陶王固已闻其名，征为谏大夫。引见，胜荐龚舍及亢父甯寿、济阴侯<br>嘉，有诏皆征。胜曰：“窃见国家征医巫，常为驾，征贤者宜驾。”上曰：“大<br>夫乘私车来耶？”胜曰：“唯唯。”有诏为驾。龚舍、侯嘉至，皆为谏大夫。甯<br>寿称疾不至。<br>胜居谏官，数上书求见，言百姓贫，盗贼多，吏不良，风俗薄，灾异数见，<br>不可不忧。制度泰奢，刑罚泰深，赋敛泰重，宜以俭约先下。其言祖述王吉、贡<br>禹之意。为大夫二岁余，迁丞相司直，徒光禄大夫，守右扶风。数月，上知胜非<br>拨烦吏，乃复还胜光禄大夫、诸吏给事中。胜言董贤乱制度，由是逆上指。<br>后岁余，丞相王嘉上书荐故廷尉梁相等，尚书劾奏嘉“言事恣意，迷国罔上，<br>不道。”下将军中朝者议，左将军公孙禄，司隶鲍宣、光禄大夫孔光等十四人皆<br>以为嘉应迷国不道法。胜独书议曰：“嘉资性邪僻，所举多贪残吏。位列三公，<br>阴阳不和，诸事并废，咎皆繇嘉，迷国不疑，今举相等，过微薄。”日暮议者罢。<br>明旦复会，左将军禄问胜：“君议亡所据，今奏当上，宜何从？”胜曰：“将军<br>以胜议不可者，通劾之。”博士夏侯常见胜应禄不和，起至胜前谓曰：“宜如奏<br>所言。”胜以手推常曰：“去！”<br>后数日，复会议可复孝惠、孝景庙不，议者皆曰宜复。胜曰：“当如礼。”<br>常复谓胜：“礼有变。”胜疾言曰：“去！是时之变。”常恚，谓胜曰：“我视<br>君何若，君欲小与众异，外以采名，君乃申徒狄属耳！”<br>先是，常又为胜道高陵有子杀母者，胜白之，尚书问：“谁受？”对曰：<br>“受夏侯常。”尚书使胜问常，常连恨胜，即应曰：“闻之白衣，戒君勿言也。<br>奏事不详，妄作触罪。”胜穷，无以对尚书，即自劾奏与常争言，洿辱朝廷。事<br>下御史中丞，召诘问，劾奏“胜吏二千石，常位大夫，皆幸得给事中，与论议，<br>不崇礼义，而居公门下相非恨，疾言辩讼，惰谩亡状，皆不敬。”制曰：“贬秩<br>各一等。”胜谢罪，乞骸骨。上乃复加赏赐，以子博为侍郎，出胜为渤海太守。<br>胜谢病不任之官，积六月免归。<br>上复征为光禄大夫，胜常称疾卧，数使子上书乞骸骨，会哀帝崩。<br>初，琅邪邴汉亦以清行征用，至京兆尹，后为太中大夫。王莽秉政，胜与汉<br>俱乞骸骨。自昭帝时，涿郡韩福以德行征至京师，赐策书束帛遣归。诏曰：“朕<br>闵劳以官职之事，其务修孝弟以教乡里。行道舍传舍，县次具酒肉，食从者及马。<br>长吏以时存问，常以岁八月赐羊一头，酒二斛。不幸死者，赐複衾一，祠以中<br>牢。”于是王莽依故事，白遣胜、汉。策曰：“惟元始二年六月庚寅，光禄大夫、<br>太中大夫耆艾二人以老病罢。太皇太后使谒者仆射策诏之曰：盖闻古者有司年至<br>则致仕，所以恭让而不尽其力也。今大夫年至矣，朕愍以官职之事烦大夫，其上<br>子若孙若同产、同产子一人。大夫其修身守道，以终高年。赐帛及行道舍宿，岁<br>时羊酒衣衾，皆如韩福故事。所上子男皆除为郎。”于是胜、汉遂归老于乡里。<br>汉兄子曼容亦养志自修，为官不肯过六百石，辄自免去，其名过出于汉。<br>初，龚舍以龚胜荐，征为谏大夫，病免。复征为博士，又病去。顷之，哀帝<br>遣使者即楚拜舍为太山太守。舍家居在武原，使者至县请舍，欲令至廷拜授印绶。<br>舍曰：“王者以天下为家，何必县官？”遂于家受诏，便道之官。既至数月，上<br>书乞骸骨。上征舍，至京兆东湖界，固称病笃。于子使使者收印绶，拜舍为光禄<br>大夫。数赐告，舍终不肯起，乃遣归。<br>舍亦通《五经》，以《鲁诗》教授。舍、胜既归乡里，郡二千石长吏初到官<br>皆至其家，如师弟子之礼。舍年六十八，王莽居摄中卒。<br>莽既篡国，遣五威将帅行天下风俗，将帅亲奉羊、酒存问胜。明年，莽遣使<br>者即拜胜为讲学祭酒，胜称疾不应征。后二年，莽复遣使者奉玺书，太子师友祭<br>酒印绶，安车驷马迎胜，即拜，秩上卿，先赐六月禄直以办装，使者与郡太守、<br>县长吏、三老官属、行义诸生千人以上入胜里致诏。使者欲令胜起迎，久立门外，<br>胜称病笃，为床室中户西南牖下，东首加朝服拕绅。使者入户，西行南面立，<br>致诏付玺书，迁延再拜奉印绶，内安车驷马，进谓胜曰：“圣朝未尝忘君，制作<br>未定，待君为政，思闻所欲施行，以安海内”。胜对曰：“素愚，加以年老被病，<br>命在朝夕，随使君上道，必死道路，无益万分。”使者要说，至以印绶就加胜身，<br>胜辄推不受。使者即上言：“方盛夏暑热，胜病少气，可须秋凉乃发。”有诏许。<br>使者五日一与太守俱问起居，为胜两子及门人高晖等言：“朝廷虚心待君以茅土<br>之封，虽疾病，宜动移至传舍，示有行意，必为子孙遗大业。”晖等白使者语，<br>胜自知不见听，即谓晖等：“吾受汉家厚恩，无以报，今年老矣，旦暮入地，谊<br>岂以一身事二姓，下见故主哉？”胜因敕以棺敛丧事：“衣周于身，棺周于衣。<br>勿随俗动吾冢，种柏，作祠堂。”语毕，遂不复开口饮食，积十四日死，死时七<br>十九矣。使者、太守临敛，赐複衾祭祠如法。门人衰绖治丧者百数。有老父来<br>吊，哭甚哀，既而曰：“嗟乎！薰以香自烧，膏以明自销。龚生竟夭天年，非吾<br>徒也。”遂趋而出，莫知其谁。胜居彭城廉里，后世刻石表其里门。<br>鲍宣字子都，渤海高城人也。好学，明经，为县乡啬夫，守束州丞。后为都<br>尉、太守功曹，举孝廉为郎，病去官，复为州从事。大司马、卫将军王商辟宣，<br>荐为议郎，后以病去。哀帝初，大司空何武除宣为西曹掾，甚敬重焉，荐宣为谏<br>大夫，迁豫州牧。岁余，丞相司直郭钦奏“宣举错烦苛，代二千石署吏听讼，所<br>察过诏条。行部乘传去法驾，驾一马，舍宿乡亭，为众所非。”宣坐免。归家数<br>月，复征为谏大夫。<br>宣每居位，常上书谏争，其言少文多实。是时，帝祖母傅太后欲与成帝母俱<br>称尊号，封爵亲属，丞相孔光、大司空师丹、何武、大司马傅喜始执正议，失傅<br>太后指，皆免官。丁、傅子弟并进，董贤贵幸，宣以谏大夫从其后，上书谏曰：<br>窃见孝成皇帝时，外亲持权，人人牵引所私以充塞朝廷，妨贤人路，浊乱天<br>下，奢泰亡度，穷困百姓，是以日蚀且十，彗星四起。危亡之征，陛下所亲见也，<br>今奈何反复剧于前乎？朝臣亡有大儒骨鲠、白首耆艾、魁垒之士，论议通古今、<br>喟然动众心、忧国如饥渴者，臣未见也。敦外亲小童及幸臣董贤等在公门省户下，<br>陛下欲与此共承天地，安海内，甚难。今世俗谓不智者为能，谓智者为不能。昔<br>尧放四罪而天下服，今除一吏而众皆惑；古刑人尚服，今赏人反惑。请寄为奸，<br>群小日进。国家空虚，用度不足。民流亡，去城郭，盗贼并起，吏为残贼，岁增<br>于前。<br>凡民有七亡：阴阳不和，水旱为灾，一亡也；县官重责更赋租税，二亡也；<br>贪吏并公，受取不已，三亡也；豪强大姓蚕食亡厌，四亡也；苛吏徭役，失农桑<br>时，五亡也；部落鼓鸣，男女遮列，六亡也；盗贼劫略，取民财物，七亡也。七<br>亡尚可，又有七死：酷吏殴杀，一死也；治狱深刻，二死也；冤陷亡辜，三死也；<br>盗贼横发，四死也；怨雠相残，五死也；岁恶饥饿，六死也；时气疾疫，七死也。<br>民有七亡而无一得，欲望国安，诚难；民有七死而无一生，欲望刑措，诚难。此<br>非公卿、守、相贪残成化之所致邪？群臣幸得居尊官，食重禄，岂有肯加恻隐于<br>细民，助陛下流教化者邪？志但在营私家，称宾客，为奸利而已。以苟容曲从为<br>贤。以拱默尸禄为智，谓如臣宣等为愚。陛下擢臣岩穴，诚冀有益毫毛，岂徒欲<br>使臣美食大官，重高门之地哉！<br>天下乃皇天之天下也，陛下上为皇太子，下为黎庶父母，为天牧养元元，视<br>之当如一，合《尸鸠》之诗。今贫民菜食不厌，衣又穿空，父子夫妇不能相保，<br>诚可为酸鼻。陛下不救，将安所归命乎？奈何独私养外亲与幸臣董贤，多赏赐以<br>大万数，使奴从宾客浆酒霍肉，苍头庐儿皆用致富！非天意也。及汝昌侯傅商亡<br>功而封。夫官爵非陛下之官爵，乃天下之官爵也。陛下取非其官，官非其人，而<br>望天说民服，岂不难哉！<br>方阳侯孙宠、宜陵侯息夫躬辩足以移众，强可用独立，奸人之雄，或世尤剧<br>者也，宜以时罢退。及外亲幼童未通经术者，皆宜令休就师傅。急征故大司马傅<br>喜使领外亲。故大司空何武、师丹、故丞相孔光、故左将军彭宣，经皆更博士，<br>位皆历三公，智谋威信，可与建教化，图安危。龚胜为司直，郡国皆慎选举，三<br>辅委输官不敢为奸，可大委任也。陛下前以小不忍退武等，海内失望。陛下尚能<br>容亡功德者甚众，曾不能忍武等邪！治天下者当用天下之心为心，不得自专快意<br>而已也。上之皇天见谴，下之黎庶怨恨，次有谏争之臣，陛下苟欲自薄而厚恶臣，<br>天下犹不听也。臣虽愚戆，独不知多受禄赐，美食太官，广田宅，厚妻子，不与<br>恶人结仇怨以安身邪？诚迫大义，官以谏争为职，不敢不竭愚。惟陛下少留神明，<br>览《五经》之文，原圣人之至意，深思天地之戒。臣宣呐钝于辞，不胜忄卷々，<br>尽死节而已。<br>上以宣名儒，优容之。<br>是时，郡国地震，民讹言行筹，明年正月朔日蚀，上乃征孔光，免孙宠、息<br>夫躬，罢侍中诸曹黄门郎数十人。宣复上书言：<br>陛下父事天，母事也，子养黎民，即位已来，父亏明，母震动，子讹言相惊<br>恐。今日蚀于三始，诚可畏惧。小民正月朔日尚恐毁败器物，何况于日亏乎！陛<br>下深内自责，避正殿，举直言，求过失，罢退外亲及旁仄素餐之人，征拜孔光为<br>光禄大夫，发觉孙宠、息夫躬过恶，免官遣就国，众庶歙然，莫不说喜。天人同<br>心，人心说则天意解矣。乃二月丙戌，白虹虷日，连阴不雨，此天有忧结未解，<br>民有怨望未塞者也。<br>侍中、驸马都尉董贤本无葭莩之亲，但以令色谀言自进，赏赐亡度，竭尽府<br>藏，并合三第尚以为小，复坏暴室。贤父子坐使天子使者将作治第，行夜吏卒皆<br>得赏赐。上冢有会，辄太官为供。海内贡献当养一君，今反尽之贤家，岂天意与<br>民意耶！天不可久负，厚之如此，反所以害之也。诚欲哀贤，宜为谢过天地，解<br>仇海内，免遣就国，收乘舆器物，还之县官。如此，可以父子终其性命；不者，<br>海内之所仇，未有得久安者也。<br>孙宠、息夫躬不宜居国，可皆免以视天下。复征何武、师丹、彭宣、傅喜，<br>旷然使民易视，以应天心，建立大政，以兴太平之端。<br>高门去省户数十步，求见出入，二年未省，欲使海濒仄陋自通，远矣！愿赐<br>数刻之间，极竭毣々之思，退入三泉，死亡所恨。<br>上感大异，纳宣言，征何武、彭宣，旬月皆复为三公。拜宣为司隶。时，哀<br>帝改司隶校尉但为司隶，官比司直。<br>丞相孔光四时行园陵，官属以令行驰道中，宣出逢之，使吏钩止丞相掾史，<br>没入其车马，摧辱宰相。事下御史，中丞、侍御史至司隶官，欲捕从事，闭门不<br>肯内。宣坐距闭使者，亡人臣礼，大不敬，不道，下廷尉狱。博士弟子济南王咸<br>举幡太学下，曰：“欲救鲍司隶者会此下。”诸生会者千余人。朝日，遮丞相孔<br>光自言，丞相车不得行，又守阙上书。上遂抵宣罪减死一等，髡钳。宣既被刑，<br>乃徙之上党，以为其地宜田牧，又少豪俊，易长雄，遂家于长子。<br>平帝即位，王莽秉政，阴有篡国之心，乃风州郡以罪法案诛诸豪桀，及汉忠<br>直臣不附己者，宣及何武等皆死。时，名捕陇西辛兴，兴与宣女婿许绀俱过宣，<br>一饭去，宣不知情，坐系狱，自杀。<br>自成帝至王莽时，清名之士，琅邪又有纪逡王思，齐则薛方子容，太原则郇<br>越臣仲、郇相稚宾，沛郡则唐林子高、唐尊伯高，皆以明经饬行显名于世。<br>纪逡、两唐皆仕王莽，封侯贵重，历公卿位。唐林数上疏谏正，有忠直节。<br>唐尊衣敝履空，以瓦器饮食，又以历遗公卿，被虚伪名。<br>郇越、相，同族昆弟也，并举州郡孝廉、茂材，数病，去官。越散其先人訾<br>千余万，以分施九族州里，志节尤高。相王莽时征为太子四友，病死，莽太子遣<br>使裞以衣衾，其子攀棺不听，曰：“死父遗言，师友之送勿有所受，今于皇太<br>子得托友官，故不受也。”京师称之。<br>薛方尝为郡掾祭酒，尝征不至，及莽以安车迎方，方因使者辞谢曰：“尧、<br>舜在上，下有巢由，今明主方隆唐、虞之德，小臣欲守箕山之节也。”使者以闻，<br>莽说其言，不强致。方居家以经教授，喜属文，著诗赋数十篇。<br>始隃麋郭钦，哀帝时为丞相司直，奏免豫州牧鲍宣、京兆尹薛修等，又奏<br>董贤，左迁卢奴令，平帝时迁南郡太守。而杜陵蒋诩元卿为兖州刺史，亦以廉直<br>为名。王莽居摄，钦、诩皆以病免官，归乡里，卧不出户，卒于家。<br>齐栗融客卿、北海禽庆子夏、苏章游卿、山阳曹竟子期皆儒生，去官不仕于<br>莽。莽死，汉更始征竟以为丞相，封侯，欲视致贤人，销寇贼。竟不受侯爵。会<br>赤眉人长安，欲降竟，竟手剑格死。<br>世祖即位，征薛方，道病卒。两龚、鲍宣子孙皆见褒表，至大官。<br>赞曰：《易》称“君子之道也，或出或处，或默或语”，言其各得道之一节，<br>譬诸草木，区以别矣。故曰山林之士往而不能反，朝廷之士入而不能出，二者各<br>有所短。春秋列国卿大夫及至汉兴将相名臣，怀禄耽宠以失其世者多矣！是故清<br>节之士于是为贵。然大率多能自治而不能治人。王、贡之材，优于龚、鲍。守死<br>善道，胜实蹈焉。贞而不谅，薛方近之。郭钦、蒋诩好遁不污，绝纪、唐矣！<br><hr>
