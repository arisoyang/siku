<h4>《史部·汉书·卷七十九  冯奉世传第四十九》<b class="x">作者：班固</b></h4>
<br>冯奉世字子明，上党潞人也，徙杜陵。其先冯亭，为韩上党守。秦攻上党，<br>绝太行道，韩不能守，冯亭乃入上党城守于赵。赵封冯亭为华阳君，与赵将括距<br>秦，战死于长平。宗族由是分散，或留潞，或在赵。在赵者为官帅将，官帅将子<br>为代相。及秦灭六国，而冯亭之后冯毋择、冯去疾、冯劫皆为秦将相焉。<br>汉兴，文帝时冯唐显名，即代相子也。至武帝末，奉世以良家子选为郎。昭<br>帝时，以功次补武安长。失官，年三十余矣，乃学《春秋》涉大义，读兵法明习，<br>前将军韩增奏以为军司空令。本始中，从军击匈奴。军罢，复为郎。<br>先是时，汉数出使西域，多辱命不称，或贪污，为外国所苦。是时，乌孙大<br>有击匈奴之功，而西域诸国新辑，汉方善遇，欲以安之，选可使外国者。前将军<br>增举奉世以卫候使持节送大宛诸国客。至伊脩城，都尉宋将言莎车与旁国共攻杀<br>汉所置莎车王万年，并杀汉使者奚充国。时，匈奴又发兵攻车师城，不能下而去。<br>莎车遣使扬言北道诸国已属匈奴矣，于是攻劫南道，与歃盟畔汉，从鄯善以西皆<br>绝不通。都护郑吉、校尉司马意皆在北道诸国间。奉世与其副严昌计，以为不亟<br>击之则莎车日强，其势难制，必危西域。遂以节谕告诸国王，因发其兵，南北道<br>合万五千人进击莎车，攻拔其城。莎车王自杀，传其首诣长安。诸国悉平，威振<br>西域。奉世乃罢兵以闻。宣帝召见韩增，曰：“贺将军所举得其人。”奉世遂西<br>至大苑。大苑闻其斩莎车王，敬之异于它使。得其名马象龙而还。上甚说，下议<br>封奉世。丞相、将军皆曰：“《春秋》之义，大夫出疆，有可以安国家，则颛之<br>可也。奉世功效尤著，宜加爵士之赏。”少府萧望之独以奉世奉使有指，而擅矫<br>制违命，发诸国兵，虽有功效，不可以为后法。即封奉世，开后奉使者利，以奉<br>世为比，争逐发兵，要功万里之外，为国家生事于夷狄。渐不可长，奉世不宜受<br>封。上善望之议，以奉世为光禄大夫、水衡都尉。<br>元帝即位，为执金吾。上郡属国归义降胡万余人反去。初，昭帝末，西河属<br>国胡伊酋若王亦将众数千人畔，奉世辄持节将兵追击。右将军典属国常惠薨，奉<br>世代为右将军典属国，加诸吏之号。数岁，为光禄勋。<br>永光二年秋，陇西羌彡姐旁种反，诏召丞相韦玄成、御史大夫郑弘、大司马<br>车骑将军王接、左将军许嘉、右将军奉世入议。是时，岁比不登，京师谷石二百<br>余，边郡四百，关东五百。四方饥馑，朝廷方以为忧，而遭羌变。玄成等漠然莫<br>有对者。奉世曰：“羌虏近在境内背畔，不以时诛，亡以威制远蛮。臣愿帅师讨<br>之。”上问用兵之数，对曰：“臣闻善用兵者，役不再兴，粮不三载，故师不久<br>暴而天诛亟决。往者数不料敌，而师至于折伤；再三发軵，则旷日烦费，威武<br>亏矣。今反虏无虑三万人，法当倍用六万人。然羌戎弓矛之兵耳，器不犀利，可<br>用四万人，一月足以决。”丞相、御史、两将军皆以为民方收敛时，未可多发；<br>万人屯守之，且足。奉世曰：“不可。天下被饥馑，士马羸秏，守战之备久废<br>不简，夷狄皆有轻边吏之心，而羌首难。今以万人分屯数外，虏见兵少，必不畏<br>惧，战则挫兵病师，守则百姓不救。如此，怯弱之形见，羌人乘利，诸种并和，<br>相扇而起，臣恐中国之役不得止于四万，非财币所能解也。故少发师而旷日，与<br>一举而疾决，利害相万也。”固争之，不能得。有诏益二千人。<br>于是遣奉世将万二千人骑，以将屯为名。典属国任立、护军都尉韩昌为偏裨，<br>到陇西，分屯三处。典属国为右军，屯白石；护军都尉为前军，屯临洮；奉世为<br>中军，屯首阳西极上。前军到降同阪，先遣校尉在前与羌争地利，又别遣校尉救<br>民于广阳谷。羌虏盛多，皆为所破，杀两校尉。奉世具上地形部众多少之计，愿<br>益三万六千人乃足以决事。书奏，天子大为发兵六万余人，拜太常弋阳侯任千秋<br>为奋武将军以助焉。奉世上言：“愿得其众，不须烦大将。”因陈转输之费。<br>上于是以玺书劳奉世，且让之，曰：“皇帝问将兵右将军，甚苦暴露。羌虏<br>侵边境，杀吏民，甚逆天道，故遣将军帅士大夫行天诛。以将军材质之美，奋精<br>兵，诛不轨，百下百全之道也。今乃有畔敌之名，大为中国羞。以昔不闲习之故<br>邪？以恩厚未洽，信约不明也？朕甚怪之。上书言羌虏依深山，多径道，不得不<br>多分部遮要害，须得后发营士，足以决事，部署已定，势不可复置大将，闻之。<br>前为将军兵少，不足自守，故发近所骑，日夜诣，非为击也。今发三辅、河东、<br>弘农越骑、迹射、佽飞、彀者、羽林孤儿及呼速累、嗕种，方急遣。且兵，凶<br>器也，必有成败者，患策不豫定，料敌不审也，故复遣奋武将军。兵法曰大将军<br>出必有偏裨，所以扬威武，参计策，将军又何疑焉？夫爱吏士，得众心，举而无<br>悔，禽敌必全，将军之职也。若乃转输之费，则有司存，将军勿忧。须奋武将军<br>兵到，合击羌虏。”<br>十月，兵毕至陇西。十一月，并进。羌虏大破，斩首数千级，余皆走出塞。<br>兵未决间，汉复发募士万人，拜定襄太守韩安国为建威将军。未进，闻羌破，还。<br>上曰：“羌虏破散创艾，亡逃出塞，其罢吏士，颇留屯田，备要害处。”<br>明年二月，奉世还京师，更为左将军光禄勋如故。其后录功拜爵，下诏曰：<br>“羌虏桀黠，贼害吏民，攻陇西府寺，燔烧置亭，绝道桥，甚逆天道。左将军光<br>禄勋奉世前将兵征讨，斩捕首虏八千余级，卤马、牛、羊以万数。赐奉世爵关内<br>侯，良邑五百户，黄金六十斤。”裨将、校尉三十余人，皆拜。<br>后岁余，奉世病卒。居爪牙官前后十年，为折冲宿将，功名次赵充国。<br>奋武将军任千秋者，其父宫，昭帝时以丞相征事捕斩反者左将军上官桀，封<br>侯，宣帝时为太常，薨。千秋嗣后，复为太常。成帝时，乐昌侯王商代奉世为左<br>将军，而千秋为右将军，后亦为左将军。子孙传国，至王莽乃绝云。<br>奉世死后二年，西域都护甘延寿以诛郅支单于封为列侯。时，丞相匡衡亦用<br>延寿矫制生事，据萧望之前议，以为不当封，而议者咸美其功，上从众而侯之。<br>于是杜钦上疏，追讼奉世前功曰：“前莎车王杀汉使者，约诸国背畔。左将军奉<br>世以卫候便宜发兵诛莎车王，策定城郭，功施边境。议者以奉世奉使有指，《春<br>秋》之义亡遂事，汉家之法有矫制，故不得侯。令匈奴郅支单于杀汉使者，亡保<br>康居，都护延寿发城郭兵屯田吏士四万余人以诛斩之，封为列侯。臣愚以为比罪<br>则郅支薄，量敌则莎车众，用师则奉世寡，计胜则奉世为功于边境安，虑败则延<br>寿为祸于国家深。其违命而擅生事同，延寿割地封，而奉世独不录。臣闻功同赏<br>异则劳臣疑，罪钧刑殊则百姓惑；疑生无常，惑生不知所从；亡常则节趋不立，<br>不知所从则百姓无所措手足。奉世图难忘死，信命殊俗，威功白著，为世使表，<br>独抑厌而不扬，非圣主所以塞疑厉节之意也。愿下有司议。”上以先帝时事，不<br>复录。<br>奉世有子男九人，女四人。长女媛以选充兵宫，为元帝昭仪，产中山孝王。<br>元帝崩，媛为中山太后，随王就国。奉世长子谭，太常举孝廉为郎，功次补天水<br>司马。奉世击西羌，谭为校尉，随父从军有功，未拜病死。谭弟野王、逡、立、<br>参至大官。<br>野王字君卿，受业博士，通《诗》。少以父任为太子中庶子。年十八，上书<br>愿试守长安令。宣帝奇其志，问丞相魏相，相以为不可许。后以功次补当阳长，<br>迁为栎阳令，徙夏阳令。元帝时，迁陇西太守，以治行高，入为左冯翊。岁余，<br>而池阳令并素行贪污，轻野王外戚年少，治行不改。野王部督邮掾礻殳祤赵都<br>案验，得其主守盗十金罪，收捕。并不首吏，都格杀。并家上书陈冤，事下廷尉。<br>都诣吏自杀以明野王，京师称其威信，迁为大鸿胪。<br>数年，御史大夫李延寿病卒，在位多举野王。上使尚书选第中二千石，而野<br>王行能第一。上曰：“吾用野王为三公，后世必谓我私后宫亲属，以野王为比。”<br>乃下诏曰：“刚强坚固，确然亡欲，大鸿胪野王是也。心辨善辞，可使四方，少<br>府五鹿充宗是也。廉洁节俭，太子少傅张谭是也。其以少傅为御史大夫。”上繇<br>下第而用谭，越次避嫌不用野王，以昭仪兄故也。野王乃叹曰：“人皆以女宠贵，<br>我兄弟独以贱！”野王虽不为三公，甚见器重，有名当世。<br>成帝立，有司奏野王王舅，不宜备九卿，以秩出为上郡太守，加赐黄金百斤。<br>朔方刺史萧育奏封事，荐言：“野王行能高妙，内足与图身，外足以虑化。窃惜<br>野王怀国之宝，而不得陪朝廷与朝者并。野王前以王舅出，以贤复入，明国家乐<br>进贤也。”上自为太子时闻知野王。会其病免，复以故二千石使行河堤，因拜为<br>琅邪太守。是时，成帝长舅阳平侯王凤为大司马大将军，辅政八九年矣，时数有<br>灾异，京兆尹王章讥凤专权不可任用，荐野王代凤。上初纳其言，而后诛章，语<br>在《元后传》。于是野王惧不自安，遂病，满三月赐告，与妻子归杜陵就医药。<br>大将军凤风御史中丞劾奏野王赐告养病而私自便，持虎符出界归家，奉诏不敬。<br>杜钦时在大将军莫府，钦素高野王父子行能，奏记于凤，为野王言曰：“窃见令<br>曰，吏二千石告，过长安谒，不分别予赐。今有司以为予告得归，赐告不得，是<br>一律两科，失省刑之意。夫三最予告，令也；病满三月赐告，诏恩也。令告则得，<br>诏恩不得，失轻重之差。又二千石病赐告得归有故事，不得去郡亡著令。传曰：<br>‘赏疑从予，所以广恩劝功也；罚疑从去，所以慎刑，阙难知也。’今释令与故<br>事而假不敬之法，甚违阙疑从去之意。即以二千石守千里之地，任兵马之重，不<br>宜去郡，将以制刑为后法者，则野王之罪，在未制令前也。刑赏大信，不可不慎。”<br>凤不听，竟免野王。郡国二千石病赐告不得归家，自此始。<br>初，野王嗣父爵为关内侯，免归。数年，年老，终于家。子座嗣爵，至孙坐<br>中山太后事绝。<br>逡字子产，通《易》，太常察孝廉为郎，补谒者。建昭中，选为复土校尉。<br>光禄勋于永举茂材，为美阳令。功次迁长乐屯卫司马，清河都尉，陇西太守。治<br>行廉平，年四十余卒。为都尉时，言河堤方略，在《沟洫志》。<br>立字圣卿，通《春秋》。以父任为郎，稍迁诸曹。竟宁中，以王舅出为五原<br>属国都尉。数年，迁五原太守，徙西河、上郡。立居职公廉，治行略与野王相似，<br>而多知有恩贷，好为条教。吏民嘉美野王、立相代为太守，歌之曰：“大冯君，<br>小冯君，兄弟继踵相因循，聪明贤知惠吏民，政如鲁、卫德化钧，周公、康叔犹<br>二君。”后迁为东海太守，下湿病痹。天子闻之，徙立为太原太守。更历五郡，<br>所居有迹。年老卒官。<br>参字叔平，学通《尚书》。少为黄门郎给事中，宿卫十余年，参为人矜严，<br>好修容仪，进退恂恂，甚可观也。参，昭仪少弟，行又敕备，以严见惮，终不得<br>亲近侍帷幄。竟宁中，以王舅出补渭陵食官令。以数病徙为寝中郎，有诏勿事。<br>阳朔中，中山王来朝，参擢为上河农都尉。病免官，复为渭陵寝中郎。永始中，<br>超迁代郡太守。以边郡道远，徙为安定太守。数岁，病免，复为谏大夫，使领护<br>左冯翊都水。绥和中，立定陶王为皇太子，以中山王见废，故封王舅参为宜乡侯，<br>以慰王意。参之国，上书愿至中山见王、太后。行未到而王薨。王病时，上奏愿<br>贬参爵以关内侯食邑留长安。上怜之，下诏曰：“中山孝王短命早薨，愿以舅宜<br>乡侯参为关内侯，归家，朕甚愍之。其还参京师，以列侯奉朝请。”五侯皆敬惮<br>之。丞相翟方进亦甚重焉，数谓参：“物禁太甚。君侯以王舅见废，不得在公卿<br>位，今五侯至尊贵也，与之并列，宜少诎节卑体，视有所宗。而君侯盛修容貌以<br>威严加之，此非所以下五侯而自益者也。”参性好礼仪，终不改其恒操。<br>顷之，哀帝即位，帝祖母傅太后用事，追怨参姊中山太后，陷以祝诅大逆之<br>罪，语在《外戚传》。参以同产当相坐，谒者承制召参诣廷尉，参自杀。且死，<br>仰天叹曰：“参父子兄弟皆备大位，身至封侯，今被恶名而死，姊弟不敢自惜，<br>伤无以见先人于地下！”死者十七人，众莫不怜之。宗族徙归故郡。<br>赞曰：《诗》称“抑抑威仪，惟德之隅。”宜乡侯参鞠躬履方，择地而行，<br>可谓淑人君子，然卒死于非罪，不能自免，哀哉！谗邪交乱，贞良被害，自古而<br>然。故伯奇放流，孟子宫刑，申生雉经，屈原赴湘，《小弁》之诗作，《离骚》<br>之辞兴。经曰：“心之忧矣，涕既陨之。”冯参姊弟，亦云悲矣！<br><hr>
