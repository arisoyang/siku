<h4>《史部·魏书·卷一百八之四  志第十三》<b class="x">作者：魏收</b></h4>
<br>◎礼四之四<br>世宗永平四年冬十二月，员外将军、兼尚书都令史陈终德有祖母之丧，欲服<br>齐衰三年，以无世爵之重，不可陵诸父，若下同众孙，恐违后祖之义，请求详正。<br>国子博士孙景邕、刘怀义、封轨、高绰，太学博士袁升，四门博士阳宁居等议：<br>“嫡孙后祖，持重三年，不为品庶生二，终德宜先诸父。”太常卿刘芳议：“案<br>丧服乃士之正礼，含有天子、诸侯、卿大夫之事，其中时复下同庶人者，皆别标<br>显。至如传重，自士以上，古者卿士，咸多世位，又士以上，乃有宗庙。世儒多<br>云，嫡孙传重，下通庶人。以为差谬。何以明之？《礼稽命征》曰：‘天子之元<br>士二庙，诸侯之上士亦二庙，中、下士一庙。’一庙者，祖祢共庙。《祭法》又<br>云庶人无庙’。既如此分明，岂得通于庶人也？传重者主宗庙，非谓庶人祭于寝<br>也。兼累世承嫡，方得为嫡子嫡孙耳。不尔者，不得继祖也。又郑玄别变除，云<br>为五世长子服斩也。魏晋以来，不复行此礼矣。案《丧服经》无嫡孙为祖持重三<br>年正文，唯有为长子三年，嫡孙期。《传》及注因说嫡孙传重之义。今世既不复<br>为嫡子服斩，卑位之嫡孙不陵诸叔而持重，则可知也。且准终德资阶，方之士古，<br>未登下士，庶人在官复，无斯礼。考之旧典，验之今世，则兹范罕行。且诸叔见<br>存，丧主有寄，宜依诸孙，服期为允。”<br>景邕等又议云：“《丧服》虽以士为主，而必下包庶人。何以论之？自大夫<br>以上，每条标列，逮于庶人，含而不述，比同士制，起后疑也。唯有庶人为国君，<br>此则明义服之轻重，不涉于孙祖。且受国于曾祖，废疾之祖父，亦无重可传，而<br>犹三年，不必由世重也。夫霜感露濡，异识咸感，承重主嗣，宁甄寝庙，嫡孙之<br>制，固不同殊。又古自卿以下，皆不殊承袭，末代僣妄，不可以语通典。是以《<br>春秋》讥于世卿，《王制》称大夫不世，此明训也。《丧服》，《经》虽无嫡孙<br>为祖三年正文，而有祖为嫡孙者，岂祖以嫡服己，己与庶孙同为祖服期，于义可<br>乎？服祖三年，此则近世未尝变也。准古士官不过二百石已上，终德即古之庙士<br>也。假令终德未班朝次，苟曰志仁，必也斯遂。况乃官历士流，当训章之运，而<br>以庶叔之嫌，替其嫡重之位，未是成人之善也。”芳又议：“国子所云，《丧服》<br>虽以士为主，而必下包庶人。本亦不谓一篇之内全不下同庶人，正言嫡孙传重，<br>专士以上。此《经》、《传》之正文，不及庶人明矣。戴德《丧服变除》云：<br>‘父为长子斩，自天子达于士。’此皆士以上乃有嫡子之明据也。且承重者，以<br>其将代己为宗庙主，庙主了不云寝，又其证也。所引大夫不世者，此《公羊》、<br>《谷梁》近儒小道之书，至如《左氏》、《诗》、《易》、《论语》皆有典证，<br>或是未寤。许叔重《五经异义》云，今《春秋公羊》、《谷梁》说卿大夫世位，<br>则权并一姓，谓周尹氏、齐崔氏也。而古《春秋左氏》说卿大夫皆得世禄。《传》<br>曰‘官族’，《易》曰‘食旧德’，旧德，谓食父故禄也。《尚书》曰：‘世选<br>尔劳，予不绝尔善。’《诗》云：‘惟周之士，不显奕世。’《论语》曰：‘兴<br>灭国，继绝世。’国谓诸侯，世谓卿大夫也。斯皆正经及《论语》士以上世位之<br>明证也，士皆世禄也。八品者一命，斯乃信然。但观此据，可谓睹其纲，未照其<br>目也。案晋《官品令》所制九品，皆正无从，故以第八品准古下士。今皇朝《官<br>令》皆有正从，若以其员外之资，为第十六品也，岂得为正八品之士哉？推考古<br>今，谨如前议。”<br>景邕等又议：“《丧服》正文，大夫以上，每事显列，唯有庶人，含而不言。<br>此通下之义，了然无惑。且官族者，谓世为其功；食旧德者，谓德侯者世位；兴<br>灭国，继绝世，主谓诸侯卿大夫无罪诛绝者耳。且金貂七毦，杨氏四公，虽以位<br>相承，岂得言世禄乎？晋太康中，令史殷遂以父祥不及所继，求还为祖母三年。<br>时政以礼无代父追服之文，亦无不许三年之制，此即晋世之成规也。”尚书邢峦<br>奏依芳议。诏曰：“嫡孙为祖母，礼令有据，士人通行，何劳方致疑请也。可如<br>国子所议。”<br>延昌二年春，偏将军乙龙虎丧父，给假二十七月，而虎并数闰月，诣府求上。<br>领军元珍上言：“案《违制律》，居三年之丧而冒哀求仕，五岁刑。龙虎未尽二<br>十七月而请宿卫，依律结刑五岁。”三公郎中崔鸿驳曰：“三年之丧，二十五月<br>大祥。诸儒或言祥月下旬而禫，或言二十七月，各有其义，未知何者会圣人之<br>旨。龙虎居丧已二十六月，若依王、杜之义，便是过禫即吉之月。如其依郑玄<br>二十七月，禫中复可以从御职事。《礼》云：‘祥之日鼓素琴。’然则大祥之<br>后，丧事终矣。既可以从御职事，求上何为不可？若如府判，禫中鼓琴，复有<br>罪乎？求之经律，理实未允。”下更详辨。<br>珍又上言：“案《士虞礼》，三年之丧，期而小祥，又期而大祥，中月而<br>禫。郑玄云‘中犹间也’，‘自丧至此，凡二十七月’。又《礼》言：‘祥之<br>日鼓素琴。’郑云：‘鼓琴者，存乐也。’孔子祥后五日，弹琴而不成，十日而成<br>笙歌。郑注与《郑志》及逾月可以歌，皆身自逾月可为。此谓存乐也，非所谓乐。<br>乐者，使工为之。晋博士许猛《解三验》曰：案《黍离》、《麦秀》之歌，《小<br>雅》曰“君子作歌，惟以告哀”，《魏诗》曰“心之忧矣，我歌且谣”。若斯之<br>类，岂可谓之金石之乐哉？是以徒歌谓之谣，徒吹谓之和。《记》曰：‘比音而<br>乐之，及干戚羽毛谓之乐。’若夫礼乐之施于金石，越于声音者，此乃所谓乐也。<br>至于素琴以示终、笙歌以省哀者，则非乐矣。《间传》云：大祥除衰，杖而素缟<br>麻衣，大祥之服也。《杂记》注云：‘玄衣黄裳，则是禫祭，黄者，未大吉也。’<br>《檀弓》云：‘祥而缟，是月禫，徙月乐。’《郑志》：赵商问，郑玄答云：<br>祥谓大祥，二十五月。是月禫，谓二十七月，非谓上祥之月也。徙月而乐。许<br>猛《释六征》曰：乐者，自谓八音克谐之乐也。谓在二十八月，工奏金石之乐耳。<br>而驳云：‘大祥之后，丧事终矣。’脱如此驳，禫复焉施？又驳云：‘禫中<br>鼓琴，复有罪乎？’然禫则黄裳，未大吉也，鼓琴存乐，在礼所许。若使工奏<br>八音，融然成韵，既未徙月，不罪伊何！又驳云：‘禫中既得从御职事，求上<br>何为不可？’检龙虎居丧二十六月，始是素缟麻衣，大祥之中，何谓禫乎？三<br>年没闰，理无可疑。麻衣在体，冒仕求荣，实为大尤，罪其焉舍！又省依王、杜<br>禫祥同月，全乖郑义。丧凶尚远，而欲速除，何匆匆者哉？下府愚量，郑为得<br>之。何者？《礼记》云：‘吉事尚近日，凶事尚远日。’又《论语》云：‘丧与<br>其易宁戚。’而服限三年，痛尽终身。中月之解，虽容二义，尚远宁戚。又检王、<br>杜之义，起于魏末晋初。及越骑校尉程猗赞成王肃，驳郑禫二十七月之失，为<br>六征三验，上言于晋武帝曰：‘夫礼国之大典，兆民所日用，岂可二哉。今服禫<br>者各各不同，非圣世一统之谓。郑玄说二十七月禫，甚乖大义。臣每难郑失，<br>六有征，三有验，初未能破臣难而通玄说者。’如猗之意，谓郑义废矣。太康中，<br>许猛上言扶郑，《释六禫》，《解三验》，以郑禫二十七月为得，猗及王肃<br>为失。而博士宋昌等议猛扶郑为衷，晋武从之。王、杜之义，于是败矣。王、杜<br>之义见败者，晋武知其不可行故也。而上省同猗而赞王，欲亏郑之成轨，窃所未<br>宁。更无异义，还从前处。”<br>鸿又驳曰：“案三年之丧，没闰之义，懦生学士，犹或病诸。龙虎生自戎马<br>之乡，不蒙稽古之训，数月成年，便惧违缓。原其本非贪荣求位，而欲责以义方，<br>未可使尔也。且三年之丧，再期而大祥，中月而禫。郑玄以中为间，王、杜以<br>为是月之中。郑亦未为必会经旨，王、杜岂于必乖圣意。既诸儒探赜先圣，后贤<br>见有不同，晋武后虽从宋昌、许猛之驳，同郑禫议，然初亦从程猗，赞成王、<br>杜之言。二论得否，未可知也。圣人大祥之后，鼓素琴，成笙歌者，以丧事既终，<br>余哀之中，可以存乐故也。而乐府必以干戚羽毛，施之金石，然后为乐，乐必使<br>工为之。庶民凡品，于祥前鼓琴，可无罪乎？律之所防，岂必为贵士，亦及凡庶。<br>府之此义，弥不通矣。鲁人朝祥而暮歌，孔子以为逾月则可矣。尔则大祥之后，<br>丧事之终，鼓琴笙歌，经礼所许。龙虎欲宿卫皇宫，岂欲合刑五岁。就如郑义，<br>二十七月而禫，二十六月十五升、布深衣、素冠、缟纰及黄裳、彩缨以居者，<br>此则三年之余哀，不在服数之内也。衰绖则埋之于地，杖则弃之隐处，此非丧事<br>终乎？府以大祥之后，不为丧事之终，何得复言素琴以示终也。丧事尚远日，诚<br>如郑义。龙虎未尽二十七月而请宿卫，实为匆匆，于戚之理，合在情责。便以深<br>衣素缟之时，而罪同杖绖苫块之日，于礼宪未允。详之律意，冒丧求仕，谓在斩<br>焉草土之中，不谓除衰杖之后也。又龙虎具列居丧日月，无所隐冒，府应告之以<br>礼，遣还终月。便幸彼味识，欲加之罪，岂是遵礼敦风，爱民之致乎？正如郑义，<br>龙虎罪亦不合刑，匆匆之失，宜科鞭五十。”<br>三年七月，司空、清河王怿第七叔母北海王妃刘氏薨，司徒、平原郡开国公<br>高肇兄子太子洗马员外亡，并上言，未知出入犹作鼓吹不，请下礼官议决。太学<br>博士封祖胄议：“《丧大记》云：期九月之丧，既葬饮酒食肉，不与人乐之；五<br>月三月之丧，比葬，饮酒食肉，不与人乐之；世叔母、故主、宗子，直云饮酒食<br>肉，不言不与人乐之。郑玄云：‘义服恩轻。’以此推之，明义服葬容有乐理。<br>又《礼》：‘大功言而不议，小功议而不及乐。’言论之间，尚自不及，其于声<br>作，明不得也。虽复功德，乐在宜止。”四门博士蒋雅哲议：“凡三司之尊，开<br>国之重，其于王服，皆有厌绝。若尊同体敌，虽疏尚宜彻乐。如或不同，子姓之<br>丧非嫡者，既殡之后，义不阙乐。”国子助教韩神固议：（阙）“夫羽旄可以展<br>耳目之适，丝竹可以肆游宴之娱，故于乐贵县，有哀则废。至若德俭如礼，升降<br>有数，文物昭旂旗之明，锡鸾为行动之响，列明贵贱，非措哀乐于其间矣。谓威<br>仪鼓吹依旧为允。”<br>兼仪曹郎中房景先驳曰：“案祖胄议以功德有丧，鼓吹不作；雅哲议齐衷卒<br>哭，箫管必陈，准之轻重，理用未安。圣人推情以制服，据服以副心，何容拜虞<br>生之奠于神宫，袭衰麻而奏乐。大燧一移，衰情顿尽，反心以求，岂制礼之意也。<br>就如所言，义服恩轻，既虞而乐，正服一期，何以为断？或义服尊，正服卑，如<br>此之比，复何品节？雅哲所议，公子之丧非嫡者，既殡之后，义不阙乐。案古虽<br>有尊降，不见作乐之文，未详此据，竟在何典？然君之于臣，本无服体，但恩诚<br>相感，致存隐恻。是以仲遂卒垂，笙龠不入；智悼在殡，杜蕢明言。岂大伦之痛，<br>既殡而乐乎？又神固等所议，以为笳鼓不在乐限，鸣铙以警众，声笳而清路者，<br>所以辨等列，明贵贱耳，虽居哀恤，施而不废。粗而言之，似如可通，考诸正典，<br>未为符合。案《诗》‘云钟鼓既设’，‘鼓钟伐{鼓咎}’，又云‘于论鼓钟，于<br>乐辟雍’。言则相连，岂非乐乎？八音之数，本无笳名，推而类之，箫管之比，<br>岂可以名称小殊，而不为乐。若以王公位重，威饰宜崇，鼓吹公给，不可私辞者，<br>魏绛和戎，受金石之赏，钟公勋茂，蒙五熟之赐；若审功膺赏，君命必行，岂可<br>陈嘉牢于齐殡之时，击钟磬于（疑）祔之后？寻究二三，未有依据。国子职兼文<br>学，令问所归，宜明据典谟，曲尽斟酌，率由必衷，以辨深惑。何容总议并申，<br>无所析剖，更详得失，据典正议。”<br>秘书监、国子祭酒孙惠蔚，太学博士封祖胄等重议：“司空体服衰麻，心怀<br>惨切，其于声乐，本无作理，但以鼓吹公仪，致有疑论耳。案鼓吹之制，盖古之<br>军声，献捷之乐，不常用也。有重位茂勋，乃得备作。方之金石，准之管弦，其<br>为音奏，虽曰小殊，然其大体，与乐无异。是以《礼》云：‘鼓无当于五声，五<br>声不得不和。’窃惟今者，加台司之仪，盖欲兼广威华，若有哀用之，无变于吉，<br>便是一人之年，悲乐并用，求之礼情，于理未尽。二公虽受之于公，用之非私，<br>出入声作，亦以娱己。今既有丧，心不在乐，笳鼓之事，明非欲闻，其从宁戚之<br>义，废而勿作。但礼崇公卿出入之仪，至有趋以采齐，行以肆夏，和銮之声，佩<br>玉之饰者，所以显槐鼎之至贵，彰宰辅之为重。今二公地处尊亲，仪殊百辟，鼓<br>吹之用，无容全去。礼有悬而不乐，今陈之以备威仪，不作以示哀痛。述理节情，<br>愚谓为允。”诏曰：“可从国子后议。”<br>清河王怿所生母罗太妃薨，表求申齐衰三年。诏礼官博议。侍中、中书监、<br>太子少傅崔光议：“《丧服大功章》云：公之庶昆弟为母。《传》曰：‘先君余<br>尊之所厌，不得过大功。’《记》：‘公子为其母练冠麻衣源缘，既葬除之。’<br>《传》曰：‘何以不在五服中也？君之所不服，子亦不敢服也。’此皆谓公侯枝<br>子，藉父兄以为称，其母本妾，犹击之于君，不得以子贵为夫人者也。至如应、<br>韩启宇，厥母固自申内主之尊；凡、蒋别封，其亲亦容尽君妣之重，若然，便所<br>谓周公制礼而子侄共尊。汉世诸王之国，称太后，宫室百官，周制京邑，自当一<br>傍天子之式，而不用公庶之轨。魏氏已来，虽群臣称微，然尝得出临民土，恐亦<br>未必舍近行远，服功衰与练麻也。罗太妃居王母之尊二十许载，两裔藩后，并建<br>大邦，子孙盈第，臣吏满国，堂堂列辟，礼乐备陈，吉庆凶哀宜称情典。则不应<br>傍之公第，仍拘先厌。愚谓可远准《春秋》子贵之文，上祔周汉侯王之体，成母<br>后之尊，蠲帝妾之贱，申疏丧之极慕，拟功练之轻悲。诚如此：则三年之丧，无<br>乖于自达；巨创之痛，有遂乎在中，宁成过哀，情礼俱允。”时议者不同，诏服<br>大功。<br>时又疑清河国官从服之制，太学博士李景林等二十一人议：“按《礼》文，<br>君为母三年，臣从服期。今司空自为先帝所厌，不得申其罔极。依《礼》大功，<br>据丧服厌降之例，并无从厌之文。今太妃既舍六宫之黎，加太妃之号，为封君之<br>母，尊崇一国。臣下固宜服期，不得以王服厌屈，而更有降。礼有从轻而重，义<br>包于此。”太学博士封伟伯等十人议：“案臣从君服，降君一等。君为母三年，<br>臣则期。今司空以仰厌先帝，俯就大功，臣之从服，不容有过。但礼文残缺，制<br>无正条，窃附情理，谓宜小功。庶君臣之服，不失其序，升降之差，颇会礼意。”<br>清河国郎中令韩子熙议：<br>谨案《丧服大功章》云：公之庶昆弟为其母妻。《传》曰：“何以大功？先<br>君余尊之所厌，不敢过大功也。”夫以一国之贵，子犹见厌，况四海之尊，固无<br>申理。顷国王遭太妃忧，议者援引斯条，降王之服。寻究义例，颇有一途。但公<br>之庶昆弟，或为王，或为大夫。士之卑贱，不得仰匹亲王，正以余厌共同，可以<br>夺情相拟。然士非列土，无臣从服，今王有臣，复不得一准诸士矣。议者仍令国<br>臣从服以期，嚣昧所见，未晓高趣。案《不杖章》云：为君之父母、妻、长子、<br>祖父母。《传》曰：“父母、长子，君服斩，妻则小君，父卒，然后为祖后者服<br>斩。”《传》所以深释父卒为祖服斩者，盖恐君为祖期，臣亦同期也。明臣之后<br>期，由君服斩。若由君服斩，然后期，则君服大功，安得亦期也？若依公之庶昆<br>弟，不云有臣从期。若依为君之父母，则出应申三年。此之二章，殊不相干，引<br>彼则须去此，引此则须去彼。终不得两服功期，浑杂一图也。议者见余尊之厌不<br>得过大功，则令王依庶昆弟；见《不杖章》有为君之父母，便令臣从服以期。此<br>乃据残文，守一隅，恐非先圣之情，达礼之丧矣。<br>且从服之体，自有伦贯，虽秩微阍寺，位卑室老，未有君服细绖，裁逾三时，<br>臣著疏衰，独涉两岁。案《礼》，天子诸侯之大臣，唯服君之父母、妻、长子、<br>祖父母，其余不服也。唯近臣阍寺，随君而服耳。若大夫之室老，君之所服，无<br>所不从，而降一等。此三条是从服之通旨，较然之明例。虽近臣之贱，不过随君<br>之服，未有君轻而臣服重者也。议者云，礼有从轻而重，臣之从君，义包于此。<br>愚谓《服问》所云“有从轻而重，公子之妻为其皇姑”，直是《礼记》之异，独<br>此一条耳。何以知其然？案《服问》，《经》云：“有从轻而重，公子之妻为其<br>皇姑。”而《大传》云：从服有六，其六曰“有从轻而重”。《注》曰：“公子<br>之妻，为其皇姑。”若从轻而重，不独公子之妻者，则郑君宜更见流辈广论所及，<br>不应还用《服问》之文，以释《大传》之义。明从轻而重，唯公子之妻。臣之从<br>君，不得包于此矣。若复有君为母大功，臣从服期，当云有从轻而重，公子之妻<br>为其皇姑；为母大功，臣从服期。何为不备书两条，以杜将来之惑，而偏著一事，<br>弥结今日之疑。且臣为君母，乃是徒从，徒从之体，君亡则已。妻为皇姑，既非<br>待从，虽公子早没，可得不制服乎？为君之父母妻子，君已除丧而后闻丧，则不<br>税，盖以恩轻不能追服。假令妻在远方，姑没遥域，过期而后闻丧，复可不税服<br>乎？若姑亡必不关公子有否，闻丧则税，不计日月远近者，则与臣之从君，聊自<br>不同矣。<br>又案，臣服君党，不过五人，悉是三年，其余不服。妻服夫党，可直五人乎？<br>期功以降，可得无服乎？臣妻事殊，邈然胡越，苟欲引之，恐非通例也。愚谓臣<br>有合离，三谏待决；妻无去就，一醮终身。亲义既有参差，丧服固宜不等。故见<br>厌之妇，可得申其本服；君屈大功，不可过从以期。所以从麻而齐，专属公子之<br>妻；随轻而重，何关从服之臣。寻理求途，傥或在此。必以臣妻相准，未睹其津<br>也。子熙诚不能远探坟籍，曲论长智，请以情理校其得失。君遭母忧，巨创之痛；<br>臣之为服，从君之义。如何君至九月，便萧然而即吉；臣犹期年，仍衰哭于君第。<br>创巨而反轻，从义而反重。缘之人情，岂曰是哉？侍中崔光学洞今古，达礼之宗，<br>顷探幽立义，申三年之服。虽经典无文，前儒未辨，然推例求旨，理亦难夺。若<br>臣服从期，宜依侍中之论；脱君仍九月，不得如议者之谈耳。嬴氏焚坑，《礼经》<br>残缺，故今追访靡据，临事多惑。愚谓律无正条，须准傍以定罪；礼阙旧文，宜<br>准类以作宪。礼有期同緦功，而服如齐疏者，盖以在心实轻，于义乃重故也。今<br>欲一依丧服，不可从君九月而服周年；如欲降一等，兄弟之服，不可以服君母。<br>详诸二途，以取折衷，谓宜麻布，可如齐衰，除限则同小功。所以然者，重其衰<br>麻，尊君母；蹙其日月，随君降。如此，衰麻犹重，不夺君母之严；日月随降，<br>可塞从轻之责矣。<br>尚书李平奏，以谓：“《礼》，臣为君党，妻为夫党，俱为从服，各降君、<br>夫一等。故君服三年，臣服一期。今司空臣怿自以尊厌之礼，夺其罔极之心，<br>国臣厌所不及，当无随降之理。《礼记大传》云‘从轻而重’，郑玄注云‘公子<br>之妻为其皇姑’。既舅不厌妇，明不厌者，还应服其本服。此则是其例。”诏曰：<br>“《礼》有从无服而有服，何但从轻而重乎？怿今自以厌，故不得申其过隙，众<br>臣古无疑厌之论，而有从轻之据，曷为不得申其本制也。可从尚书及景林等议。”<br>寻诏曰：“比决清河国臣为君母服期，以礼事至重，故追而审之。今更无正据，<br>不可背章生条。但君服既促，而臣服仍远。礼缘人情，遇厌须变服。可还从前判，<br>既葬除之。”<br>四年春正月丁已夜，世宗崩于式乾殿。侍中、中书监、太子少傅崔光，侍中、<br>领军将军于忠与詹事王显，中庶子侯刚奉迎肃宗于东宫，入自万岁门，至显阳殿，<br>哭踊久之，乃复。王显欲须明乃行即位之礼。崔光谓显曰：“天位不可暂旷，何<br>待至明？”显曰：“须奏中宫。”光曰：“帝崩而太子立，国之常典，何须中宫<br>令也。”光与于忠使小黄门曲集奏置并官行事。于是光兼太尉，黄门郎元昭兼侍<br>中，显兼吏部尚书，中庶子裴俊兼吏部郎，中书舍人穆弼兼谒者仆射。光等请肃<br>宗止哭，立于东序。于忠、元昭扶肃宗西面哭十数声，止，服太子之服。太尉光<br>奉策进玺绶，肃宗跽受，服皇帝兖冕服，御太极前殿。太尉光等降自西阶，夜直<br>群官于庭中北面稽首称万岁。<br>熙平二年十一月乙丑，太尉、清河王怿表曰：“臣闻百王所尚，莫尚于礼，<br>于礼之重，丧纪斯极。世代沿革，损益不同，遗风余烈，景行终在。至如前贤往<br>哲，商榷有异。或并证经文，而论情别绪；或各言所见，而讨事共端。虽宪章祖<br>述，人自名家，而论议纷纶，理归群正。莫不随时所宗，各为一代之典，自上达<br>下，罔不遵用。是使叔孙之仪，专擅于汉朝；王肃之礼，独行于晋世。所谓共同<br>轨文，四海画一者也。至乃折旋俯仰之仪，哭泣升降之节，去来阃巷之容，出入<br>闺门之度，尚须畴谘礼官，博访儒士，载之翰纸，著在通法。辩答乖殊，证据不<br>明，即诋诃疵谬，纠劾成罪。此乃简牒成文，可具阅而知者也。未闻有皇王垂范，<br>国无一定之章；英贤赞治，家制异同之式。而欲流风作则，永贻来世。比学官虽<br>建，庠序未修，稽考古今，莫专其任。暨乎宗室丧礼，百僚凶事，冠服制裁，日<br>月轻重，率令博士一人轻尔议之。广陵王恭、北海王颢同为庶母服，恭则治重居<br>庐，颢则齐期垩室。论亲则恭、颢俱是帝孙，语贵则二人并为蕃国，不知两服之<br>证，据何经典。俄为舛驳，莫有裁正。懿王昵戚，尚或如斯。自兹已降，何可纪<br>极。历观汉魏，丧礼诸仪，卷盈数百。或当时名士，往复成规；或一代词宗，较<br>然为则。况堂堂四海，蔼蔼如林，而令丧礼参差，始于帝族，非所以仪刑万国，<br>缀旒四海。臣忝官台傅，备位喉唇，不能秉国之钧，致斯爽缺。具瞻所诮，无所<br>逃罪。谨略举恭、颢二国不同之状，以明丧纪乖异之失。乞集公卿枢纳，内外儒<br>学，博议定制，班行天下。使礼无异准，得失有归，并因事而广，永为条例。庶<br>尘岳沾河，微酬万一。”灵太后令曰：“礼者为政之本，何得不同如此！可依表<br>定议。”事在《张普惠传》。<br>神龟元年九月，尼高皇太后崩于瑶光寺。肃宗诏曰：“崇宪皇太后，德协坤<br>仪，征符月晷，方融壶化，奄至崩殂。朕幼集荼蓼，夙凭德训，及翕虣定难，是<br>赖谟谋。夫礼沿情制，义循事立，可特为齐衰三月，以申追仰之心。”有司奏：<br>“案旧事，皇太后崩仪，自复魄敛葬，百官哭临，其礼甚多。今尼太后既存委俗<br>尊，凭居道法。凶事简速，不依配极之典；庭局狭隘，非容百官之位。但昔经奉<br>接，义成君臣，终始情礼，理无废绝。辄准故式，立仪如别。内外群官，权改常<br>服，单衣邪巾，奉送至墓，列位哭拜，事讫而除。止在京师，更不宣下。”诏可。<br>十一月，侍中、国子祭酒、仪同三司崔光上言：“被台祠部曹符，文昭皇太<br>后改葬，议至尊、皇太后、群臣服制轻重。四门博士刘季明议云：‘案《丧服》，<br>《记》虽云“改葬緦”，文无指据，至于注解，乖异不同。马融、王肃云本有三<br>年之服者，郑及三重。然而后来诸儒，符融者多，与玄者少。今请依马、王诸儒<br>之议，至尊宜服緦。案《记》：“外宗为君夫人，犹内宗。”郑注云：“为君服<br>斩，夫人齐衰，不敢以亲服至尊也。”今皇太后虽上奉宗庙，下临朝臣，至于为<br>姑，不得过期，计应无服。其清河、汝南二王母服三年，亦宜有緦，自余王公百<br>官，为君之母妻，唯期而已，并应不服。’又太常博士郑六议云：‘谨检《丧服》<br>并中代杂论，《记》云：“改葬緦。”郑注：“臣为君，子为父，妻为夫。亲见<br>尸柩，不可以无服，故服緦。”三年者緦，则期已下无服。窃谓郑氏得服緦之旨，<br>谬三月之言。如臣所见，请依康成之服緦，既葬而除。’愚以为允。”诏可。<br>二年正月二日元会，高阳王雍以灵太后临朝，太上秦公丧制未毕，欲罢百戏<br>丝竹之乐。清河王怿以为万国庆集，天子临享，宜应备设。太后访之于侍中崔光，<br>光从雍所执。怿谓光曰：“宜以经典为证。”光据《礼记》“缟冠玄武，子姓之<br>冠”，父母有重丧，子不纯吉。安定公亲为外祖，又有师恩，太后不许公除，衰<br>麻在体。正月朔日，还家哭临，至尊舆驾奉慰。《记》云：“朋友之墓，有宿草<br>焉而不哭。”是则朋友有期年之哀。子贡云：夫子丧颜渊，若丧子而无服，丧子<br>路亦然。颜渊之丧，馈练肉，夫子受之，弹琴而后食之。若子之哀，则容一期，<br>不举乐也。孔子既大练，五日弹琴，父母之丧也。由是丧夫子若丧父而无服。心<br>丧三年，由此而制。虽古义难追，比来发诏，每言师、祖之尊。是则一期之内，<br>犹有余哀。且《礼》，母有丧服，声之所闻，子不举乐。今太后更无别宫，所居<br>嘉福，去太极不为大远。鼓钟于宫，声闻于外，况在内密迩也。君之卿佐，是谓<br>股肱，股肱或亏，何痛如之！智悼子丧未葬，杜蕢所以谏晋平公也。今相国虽已<br>安厝，裁三月尔，陵坟未乾。怿以理证为然，乃从雍议。<br>孝静武定五年正月，齐献武王薨，时秘凶问。六日，孝静皇帝举哀于太极东<br>堂，服齐衰三月。及将窆，中练。齐文襄王请自发丧之月，帝使侍中陆子彰举诏，<br>三往敦喻，王固执，诏不许。乃从薨月。<br>太祖天赐三年十月，占授著作郎王宜弟造兵法。<br>高宗和平三年十二月，因岁除大傩之礼，遂耀兵示武。更为制，令步兵陈于<br>南，骑士陈于北，各击钟鼓，以为节度。其步兵所衣，青赤黄黑别为部队。盾槊<br>矛戟相次周回转易，以相赴就。有飞龙腾蛇之变，为函箱鱼鳞四门之陈，凡十余<br>法。跽起前却，莫不应节。陈毕，南北二军皆鸣鼓角，众尽大噪。各令骑将六人<br>去来挑战，步兵更进退以相拒击，南败北捷，以为盛观。自后踵以为常。<br>高祖太和十九年五月甲午，冠皇太子恂于庙。丙申，高祖临光极堂，太子入<br>见，帝亲诏之。事在《恂传》。六月，高祖临光极堂，引见群官。诏“比冠子恂，<br>礼有所阙，当思往失，更顺将来。礼古今殊制，三代异章。近冠恂之礼有三失，<br>一，朕与诸儒同误，二，诸儒违朕，故令有三误。今中原兆建，百礼惟新，而有<br>此三失，殊以愧叹。《春秋》，襄公将至卫，以同姓之国，问其季几，而行冠礼。<br>古者皆灌地降神，或有作乐以迎神。昨失作乐。至庙庭，朕以意而行拜礼，虽不<br>得降神，于理犹差完。司马彪云，汉帝有四冠：一缁布，二进贤，三武弁，四通<br>天冠。朕见《家语》《冠颂篇》，四加冠，公也。《家语》虽非正经，孔子之言<br>与经何异。诸儒忽司马彪《志》，致使天子之子，而行士冠礼，此朝廷之失。冠<br>礼朕以为有宾，诸儒皆以为无宾，朕既从之，复令有失。孔所云‘斐然成章’，<br>其斯之谓。”太子太傅穆亮等拜谢。高祖曰：“昔裴頠作冠仪，不知有四，裴頠<br>尚不知，卿等复何愧。”<br>正光元年秋，肃宗加元服，时年十一。既冠，拜太庙，大赦改元。官有其注。<br>舆服之制，秦汉已降，损益可知矣。魏氏居百王之末，接分崩之后，典礼之<br>用，故有阙焉。太祖世所制车辇，虽参采古式，多违旧章。今案而书之，以存一<br>代之迹。<br>乘舆辇辂：龙辀十六，四衡，毂朱班，绣轮，有雕虬、文虎、盘螭之饰。龙<br>首衔扼，鸾爵立衡，圆盖华虫，金鸡树羽，蛟龙游苏。建太常十有二游，画日月<br>升龙。郊天祭庙则乘之。<br>乾象辇：羽葆，圆盖华虫，金鸡树羽，二十八宿，天阶云罕，山林云气、仙<br>圣贤明、忠孝节义、游龙、飞凤、朱雀、玄武、白虎、青龙、奇禽异兽可以为饰<br>者皆亦图焉。太皇太后、皇太后、皇后助祭郊庙则乘之。<br>大楼辇：辀十二，加以玉饰，衡轮雕彩，与辇辂同，驾牛二十。<br>小楼辇：辀八，衡轮色数与大楼辇同，驾牛十二。天子、太皇太后、皇太后<br>郊庙，亦乘之。<br>象辇：左右凤凰，白马，仙人前却飞行，驾二象。羽葆旒苏，龙旗旌旍麾，<br>其饰与乾象同。太皇太后、皇太后助祭郊庙之副乘也。<br>马辇、重级，其饰皆如之。缋漆直辀六，左右騑驾。天子籍田、小祀时，则<br>乘之。<br>卧辇：其饰皆如之。丹漆，驾六马。<br>游观辇：其饰亦如之。驾马十五匹，皆白马朱髦尾。天子法驾行幸、巡狩、<br>小祀时，则乘之。<br>七宝旃檀刻镂辇：金薄隐起。<br>马辇：天子三驾所乘，或为副乘。<br>缁漆蜀马车：金薄华虫隐起。<br>轺轩：驾驷，金银隐起。出挽解合。<br>步挽：天子小驾游宴所乘，亦为副乘。<br>金根车：羽葆，旒，画辀轮，华首，彩轩交落，左右騑。太皇太后、皇太后、<br>皇后助祭郊庙，籍田先蚕，则乘之。长公主、大贵、公主、封君、诸王妃皆得乘，<br>但右騑而已。<br>太祖初，皇太子、皇子皆鸾辂立乘，画辀龙首，朱轮绣毂，彩盖朱裹，龙旌<br>九游，画云楱。皇子封则赐之，皆驾驷。<br>又有轺车：缁漆，紫幰朱裹，驾一马，为副乘。<br>公安车：缁漆，紫盖朱裹，画辀，朱雀、青龙、白虎，龙旗八游，驾三马。<br>轺车与王同。<br>候车：与公同。七游，紫盖青里，驾二马。副车亦如之。<br>子车：缁漆，草蠡文，六游，皂盖青裹，驾一马。副车亦如之。<br>（阙）及公、侯、子陪列郊天，则乘之。宗庙小祀，乘轺轩而已。至高祖太<br>和中，诏仪曹令李韶监造车辂，一遵古式焉。<br>太祖天兴二年，命礼官捃采古事，制三驾卤簿。一曰大架，设五辂，建太<br>常，属车八十一乘。平城令、代尹、司隶校尉、丞相奉引，太尉陪乘，太仆御从。<br>轻车介士，千乘万骑，鱼丽雁行。前驾，皮轩、阘戟、芝盖、云罕、指南；后殿，<br>豹尾。鸣葭唱，上下作鼓吹。军戎、大祠则设之。二曰法驾，属车三十六乘。平<br>城令、代尹、太尉奉引，侍中陪乘，奉车都尉御。巡狩、小祠则设之。三曰小驾，<br>属车十二乘。平城令、太仆奉引，常侍陪乘，奉车郎御。游宴离宫则设之。二至<br>郊天地，四节祠五帝，或公卿行事，唯四月郊天，帝常亲行，乐加钟悬，以为迎<br>送之节焉。<br>天赐二年初，改大驾鱼丽雁行，更为方陈卤簿。列步骑，内外为四重，列檦<br>建旌，通门四达，五色车旗各处其方。诸王导从在钾骑内，公在幢内，侯在步槊<br>内，子在刀盾内，五品朝臣使列乘舆前两厢，官卑者先引。王公侯子车旒麾盖、<br>信幡及散官构服，一皆纯黑。<br>肃宗熙平元年六月，中侍中刘腾等奏：“中宫仆刺列车舆朽败。自昔旧都，<br>礼物颇异，迁京已来，未复更造。请集礼官，以裁其制。”灵太后令曰：“付尚<br>书量议。”太常卿穆绍，少卿元端，博士郑六、刘台龙等议：“案《周礼》王后<br>之五辂：重翟锡面朱总，厌翟勒面缋总，安车雕面鹥总，皆有容盖；翟车贝面组<br>总，有握；辇车，组輓，有翣，羽盖。重翟，后从王祭祀所乘，厌翟，后从王<br>宾飨诸侯所乘；安车，后朝见于王所乘；翟车，后出桑则乘；辇车，后宫中所乘。<br>谨以《周礼》圣制，不刊之典，其礼文尤备。孔子云‘其或继周者，虽百世可知<br>也’，以其法不可逾。以此言之，后王舆服典章，多放周式。虽文质时变，辂名<br>宜存，雕饰虽异，理无全舍。当今圣后临朝，亲览庶政，舆驾之式，宜备典礼。<br>臣等学缺通经，叨参议末，辄率短见，宜准《周礼》备造五辂，雕饰之制，随时<br>增减。”<br>太学博士王延业议：“案《周礼》，王后有五辂，重翟以从王祠，厌翟以从<br>王飨宾客，安车以朝见于王，翟车以亲桑，辇车宫中所乘。又《汉舆服志》云：<br>秦并天下，阅三代之礼，或曰殷瑞山车，金根之色，殷人以为大辂，于是始皇作<br>金根之车。汉承秦制，御为乘舆。太皇太后、皇太后皆御金根车，加交络、帷裳，<br>非法驾则乘紫罽軿车，云<木虡>文画辀，黄金涂五末，盖爪，在右騑，驾三马。阮<br>谌《礼图》并载秦汉已来舆服，亦云：金根辂，皇后法驾乘之，以礼婚见庙；乘<br>辂，后法驾乘之以亲桑；安车，后小驾乘之以助祭；山軿车，后行则乘之；绀罽<br>軿车，后小行则乘之，以哭公主、邑君、王妃、公侯夫人；入阁舆，后出入阁、<br>宫中小游则乘之。晋《先蚕仪注》：皇后乘云母安车，驾六<车鬼>。案周、秦、汉、<br>晋车舆仪式，互见图书，虽名号小异，其大较略相依拟。金根车虽起自秦造，即<br>殷之遗制，今之乘舆五辂，是其象也，华饰典丽，容观庄美。司马彪以为孔子所<br>谓乘殷之辂，即此之谓也。案《阮氏图》，桑车亦饰以云母，晋之云母车即是，<br>一与周之翟车其用正同。安车既名同周制，又用同重翟。山軿车，案《图》饰之<br>以紫。绀罽軿车，虽制用异于厌翟，而实同用。于今入阁舆与辇，其用又同。案<br>《图》，今之黑漆画扇辇，与周之辇车其形相似。窃以为秦减周制，百事创革，<br>官名轨式，莫不殊异。汉魏因循，继踵仍旧，虽时有损益，而莫能反古。良由去<br>圣久远，典仪殊缺，时移俗易，物随事变。虽经贤哲，祖袭无改。伏惟皇太后睿<br>圣渊凝，照临万物，动循典故，贻则后王。今辄竭管见，稽之《周礼》，考之汉<br>晋，采诸图史，验之时事，以为宜依汉晋：法驾，则御金根车，驾四马，加交络<br>帷裳；御云母车，驾四马，以亲桑；其非法驾则御紫罽軿车，驾三马；小驾则御<br>安车，驾三马，以助祭；小行则御绀罽軿车，驾三马，以哭公主、王妃、公侯夫<br>人；宫中出入，则御画扇辇车。案旧事，比之《周礼》，唯阙从王飨宾客及朝见<br>于王之乘。窃以为古者诸侯有朝会之礼，故有从飨之仪。今无其事，宜从省略。<br>又今之皇居，宫掖相逼，就有朝见，理无结驷，即事考实，亦宜阙废。又哭公主<br>及王妃，《周礼》所无，施之于今，实合事要。损益不同，用舍随时，三代异制，<br>其道然也。又金根及云母，驾马或三或六，访之《经礼》，无驾六之文。今之乘<br>舆，又皆驾四，义符古典，宜仍驾四。其余小驾，宜从驾三。其制用形饰，备见<br>图志。”<br>司空领尚书令任城王澄、尚书左仆射元晖、尚书右仆射李平、尚书齐王萧宝<br>夤、尚书元钦、尚书元昭、尚书左丞卢同、右丞元洪超、考功郎中刘懋、北主客<br>郎中源子恭、南主客郎中游思进、三公郎中崔鸿、长兼驾部郎中薛悦、起部郎中<br>杜遇、左主客郎中元韡、骑兵郎中房景先、外兵郎中石士基、长兼右外兵郎中郑<br>幼儒、都官郎中李秀之、兼尚书左士郎中朱元旭、度支郎中谷颖、左民郎中张均、<br>金部郎中李仲东、库部郎中贾思同、国子博士薛祯、邢晏、高谅、奚延、太学博<br>士邢湛、崔瓒、韦朏、郑季期、国子助教韩神固、四门博士杨那罗、唐荆宝、王<br>令俊、吴珍之、宋婆罗、刘燮、高显邕、杜灵俊、张文和、陈智显、杨渴侯、赵<br>安庆、贾天度、艾僧檦、吕太保、王当百、槐贵等五十人，议以为：“皇太<br>后称制临朝，躬亲庶政，郊天祭地，宗庙之礼，所乘之车，宜同至尊，不应更<br>有制造。《周礼》，魏晋虽有文辞，不辨形制，假令欲作，恐未合古制，而不可<br>以为一代典。臣以太常、国子二议为疑，重集群官，并从今议，唯恩裁决。”灵<br>太后令曰：“群官以后议折中者，便可如奏。”<br>太祖天兴元年冬，诏仪曹郎董谧撰朝觐、飨宴、郊庙、社稷之仪。六年，又<br>昭有司制冠服，随品秩各有差，时事未暇，多失古礼。世祖经营四方，未能留意，<br>仍世以武力为事，取于便习而已。至高祖太和中，始考旧典，以制冠服，百僚六<br>宫，各有差次。早世升遐，犹未周洽。肃宗时，又诏侍中崔光、安丰王延明及在<br>朝名学更议之，条章粗备焉。<br>熙平元年九月，侍中、仪同三司崔光表：“奉诏定五时朝服，案北京及迁都<br>以来，未有斯制，辄勒礼官详据。”太学博士崔瓒议云：“《周礼》及《礼记》，<br>三冠六冕，承用区分，璅玉五彩，配饰亦别，都无随气春夏之异。唯《月令》<br>有青旗、赤玉、黑衣、白辂，随四时而变，复不列弁冕改用之玄黄。以此而推，<br>五时之冠，《礼》既无文，若求诸正典，难以经证。案司马彪《续汉书舆服》及<br>《祭祀志》云：迎气五郊，自永平中以《礼谶》并《月令》迎气服色，因采元始<br>故事，兆五郊于洛阳。又云五郊衣帻，各如方色。又《续汉礼仪志》：立春，京<br>都百官，皆著青衣，服青帻。秋夏悉如其色。自汉逮于魏晋，迎气五郊，用帻从<br>服，改色随气。斯制因循，相承不革，冠冕仍旧，未闻有变。今皇魏宪章前代，<br>损益从宜。五时之冠，愚谓如汉晋用帻为允。”灵太后令曰：“太傅博学，洽通<br>多识，前载既综朝仪，弥悉其事，便可谘访，以决所疑。”二年九月，太傅、清<br>河王怿、给事黄门侍郎韦延祥奏：“谨案前敕，制五时朝服，尝访国子议其旧式。<br>太学博士崔瓒等议：‘自汉逮于魏晋，迎气五郊，用帻从服，改色随气。斯制因<br>循，相承不革，冠冕仍旧，未闻有变。今皇魏宪章前代，损益从宜。五时之冠，<br>谓如汉晋用帻为允。’尚书以礼式不经，请访议事，奉敕付臣，令加考决。臣以<br>为帝王服章，方为万世则，不可轻裁。请更集礼官下省定议，蒙敕听许。谨集门<br>下及学官以上四十三人，寻考史传，量古校今，一同国子前议。帻随服变，冠冕<br>弗改。又四门博士臣王僧奇、蒋雅哲二人，以为五时冠冕，宜从衣变。臣等谓从<br>国子前议为允。”灵太后令曰：“依议。”<br><hr>
