<h4>《史部·魏书·卷八十七  列传节义第七十五》<b class="x">作者：魏收</b></h4>
<br>◎于什门段进石文德汲固王玄威娄提刘渴侯朱长生于提<br>马八龙门文爱晁清刘侯仁石祖兴邵洪哲王荣世胡小虎孙道登<br>李几张安祖王闾<br>大义重于至闻自日人。慕之者盖希，行之者实寡。至于轻生蹈节，临难如归，<br>杀身成仁，死而无悔，自非耿介苦心之人，郁怏激气之士，亦何能若斯。佥列之<br>传，名《节义》云。<br>于简，字什门，代人也。太宗时为谒者，使喻冯跋。及至和龙，住外舍不入，<br>使人谓跋曰：“大魏皇帝有诏，须冯主出受，然后敢入。”跋使人牵逼令入，见<br>跋不拜，跋令人按其项。什门曰：“冯主拜受诏，吾自以宾主致敬，何须苦见逼<br>也！”与跋往复，声气厉然，初不挠屈。既而跋止什门。什门于群众之中，回身<br>背跋，被袴后裆以辱之。既见拘留，随身衣裳败壤略尽，虮虱被体。跋遗以衣服，<br>什门拒而不受。和龙人皆叹曰：“虽古烈士，无以过也！”历二十四年，后冯文<br>通上表称臣，乃送什门归。拜治书侍御史。世祖下诏曰：“什门奉使和龙，值狂<br>竖肆虐，勇志壮厉，不为屈节，虽昔苏武何以加之。”赐羊千口、帛千匹，进为<br>上大夫，策告宗庙，颁示天下，咸使闻也。<br>段进，不知何许人也。世祖初，为白道守将。蠕蠕大檀入塞，围之，力屈被<br>执。进抗声大骂，遂为贼杀。世祖愍之，追赠安北将军，赐爵显美侯，谥曰庄。<br>石文德，河中蒲坂人也，有行义。真君初，县令黄宣在任丧亡，宣单贫无期<br>亲，文德祖父苗以家财殡葬，持服三年，奉养宣妻二十余载。及亡，又衰绖敛祔，<br>率礼无阙。自苗逮文德，刺史守令卒官者，制服送之。五世同居，闺门雍睦。<br>又梁州上言天水白石县人赵令安、孟兰强等，四世同居，行著州里。诏并标<br>榜门闾。<br>汲固，东郡梁城人也。为兖州从事。刺史李式坐事被收，吏民皆送至河上。<br>时式子宪生始满月，式大言于众曰：’程婴、杵臼何如人也！”固曰：“今古岂<br>殊。”遂便潜还，不复回顾，径来入城，于式妇闺抱宪归藏之。及捕者收宪，属<br>有一婢产男，母以婢儿授之。事寻泄，固乃携宪逃遁，遇赦始归。宪即为固长育<br>至十余岁，恒呼固夫妇为郎婆。后高祐为兖州刺史，嘉固节义，以为主簿。<br>王玄威，恒农北陕人也。显祖崩，玄威立草庐于州城门外，衰裳疏粥，哭踊<br>无时。刺史苟颓以事表闻。诏令问状，玄威称：“先帝统御万国，慈泽被于苍生，<br>含气之类莫不仰赖，玄威不胜悲慕，中心知此，不知礼式。”诏问玄威欲有所诉，<br>听为表列。玄威云：“闻讳悲号，窃谡臣子同例，无所求谒。”及至百日，乃自<br>竭家财，设四百人齐会，忌日，又设百僧供。至大除日，诏送白裤褶一具，<br>与玄威释服，下州令表异焉。<br>娄提，代人也。显祖时为内三郎。显祖暴崩，提谓人曰：“圣主升遐，安用<br>活为！”遂引佩刀自刺，几至于死。文明太后诏赐帛二百匹。<br>时有敕勒部人蛭拔寅兄地于，坐盗食官马，依制命死。拔寅自诬己杀，兄又<br>云实非弟杀，兄弟争死，辞不能定。高祖诏原之。<br>刘渴侯，不知何许人也。禀性刚烈。太和中，为徐州后军，以力死战，众寡<br>不敌，遂禽。瞋目大骂，终不降屈。为贼所杀。高祖赠立忠将军、平州刺史、上<br>庸侯，赐绢千匹、谷千斛。<br>有严季者，亦为军校尉，与渴侯同殿，势穷被执，终水降屈，后得逃还。除<br>立节将军，赐爵五等男。<br>朱长生及于提，并代人也。高祖时，以长生为员外散骑常侍，与提俱使高车。<br>至其庭，高车主阿伏至罗责长生等拜，长生拒之曰：“我天子使，安肯拜下土诸<br>侯！”阿伏至罗乃不以礼待。长生以金银宝器奉之，至罗既受献，长生曰：“为<br>臣内附，宜尽臣礼，何得口云再拜而实不拜！”呼出帐，命众中拜。阿伏至罗惭<br>其臣下，大怒曰：“帐中何不教我拜，而辱我于大众！”夺长生等献物，囚之丛<br>石之中，兵胁之曰：“汝能为我臣则活，如其不降，杀汝！”长生与于提瞋目厉<br>声责之曰：“岂有天子使人拜汝夷，我宁为魏鬼，不为汝臣！”至罗弥怒，绝其<br>饮食。从行者三十人皆降，至罗乃给以肉酪，惟长生与提不从，乃各分徙之。积<br>三岁，乃得还。高祖以长生等守节远同苏武，甚嘉之，拜长生河内太守，于提陇<br>西太守，并赐爵五等男。从者皆为令长。<br>马八龙，武邑武强人也。轻财重义。友人武遂县尹灵哲在军丧亡，八龙闻即<br>奔赴，负尸而归，以家财殡葬，为制緦服。抚其孤遗，恩如所生。州郡表列，诏<br>表门闾。<br>门文爱，汲郡山阳人也。早孤，供养伯父母以孝谨闻。伯父亡，服未终，伯<br>母又亡。文爱居丧，持服六年，哀毁骨立。乡人魏中贤等相与标其孝义。<br>晁清，辽东人也。祖晖，济州刺史、颍川公。清袭祖爵，例降为伯。为梁城<br>戍将。萧衍攻围，粮尽城陷，清抗节不屈，为贼所杀。世宗褒美，赠乐陵太守，<br>谥曰忠。子荣宾袭。<br>刘侯仁，豫州人也。城人白早生杀刺史司马悦，据城南叛。悦息朏，走投侯<br>仁。贼虽重加购募，又严其捶挞，侯仁终无漏泄，朏遂免祸。事宁，有司奏其操<br>行，请免府籍，叙一小县，诏可。<br>石祖兴，常山九门人也。太守田文彪、县令和真等丧亡，祖兴自出家绢二百<br>余匹，营护丧事。州郡表列，高祖嘉之，赐爵二级，为上造。后拜宁陵令，卒。<br>吏部尚书李韶奏其节义，请加赠谥，以奖来者，灵太后令如所奏。有司谥曰恭。<br>邵洪哲，上谷沮阳人也。县令范道荣先自眴城归款以除县令，道荣乡人徐<br>孔明，妄经公府，讼道荣非勋，道荣坐除名。羁旅孤贫，不能自理。洪哲不胜义<br>愤，遂代道荣诣京师，明申曲直。经历寒暑，不惮劬劳，道荣卒得复雪。又北镇<br>反乱，道荣孤单，无所归附。洪哲兄伯川复率乡人来相迎接，送达幽州。道荣感<br>其诚节，诉省申闻。诏下州郡，标其里闾。<br>王荣世，阳平馆陶人也。为三城戍主、方城县子。萧衍攻围，力穷知不可全，<br>乃先焚府库，后杀妻妾。及贼陷城，与戍副邓元兴等俱以不屈被害。肃宗下诏褒<br>美忠节，进荣世爵为伯，赠齐州刺史；元兴开国子，赠洛州刺史。<br>胡小虎，河南河阴人也。少有武气。正光末，为统军于晋寿。孝昌中，萧衍<br>将樊文炽等寇边，益州刺史邴虬遣长史和安固守小剑，文炽围之。虬命小虎与统<br>军崔珍宝同往防拒。文职掩袭小虎、珍宝，并擒之。文炽攻小剑未陷，乃将珍宝<br>至城下，使谓和安曰：“南军强盛，北救不来，岂若归款，取其富贵。”和安命<br>射之，乃退。复逼小虎与和安交言，小虎乃慷慨谓安曰：“我栅不防，为贼所虏。<br>观其兵士，势不足言，努力坚守。魏行台梁州遣将已至。”贼以刀殴击，言不得<br>终，遂害之。三军无不叹其壮节，哀其死亡。贼寻奔败，禽其次将萧世澄、陈文<br>绪等一十一人。行台魏子建壮其气概，启以世澄购其尸柩，乃获骸骨归葬。<br>孙道登，彭城吕县人也。永安初，为萧衍将韦休等所虏，而缚临刃，巡远村<br>坞，令其招降乡曲。道登厉声唱呼：“但当努力，贼无所能。”贼遂屠戮之。又<br>荆州被围，行台宗灵恩遣使宗女等四人入城晓喻，为贼将所获，执女等巡城，令<br>其改辞。女等大言：“天军垂至，坚守莫降。”贼忿，各刳其腹，然后斩首。二<br>州表其节义，道登等并赐五品郡、五等子爵，听子弟承袭。遣使诣所在吊祭。<br>李几，博陵安平人也。七世共居同财，家有二十二房，一百九十八口，长幼<br>济济，风礼著闻，至于作役，卑幼竞进。乡里嗟美，标其门闾。<br>张安祖，河阳人也。袭世爵山北侯。时有元承贵，曾为何阳令，家贫，且赴<br>尚书求选，逢天寒甚，遂冻死路侧。一子年幼，停尸门巷，棺敛无托。安祖悲哭<br>尽礼，买木为棺，手自营作，敛殡周给。朝野嘉叹。尚书闻奏，标其门闾。<br>王闾，北海密人也。数世同居，有百口。又太山刘业兴四世同居，鲁郡盖隽<br>六世同居，并共财产，家门雍睦。乡里敬异。有司申奏，皆标门闾。<br>史臣曰：于什门等或临危不挠，视死如归；或赴险如夷，惟义所在。其大则<br>光国隆家，其小则损己利物。故其盛烈所著，与河海而争流；峻节所标，其松柏<br>而俱茂。并蹈履之所致，身殁名立，岂徒然哉。<br><hr>
