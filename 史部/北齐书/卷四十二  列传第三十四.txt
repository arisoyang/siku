<h4>《史部·北齐书·卷四十二  列传第三十四》<b class="x">作者：李百药</b></h4>
<br>○阳斐卢潜崔劼卢叔武阳休之袁聿修<br>阳斐，字叔鸾，北平渔阳人也。父藻，魏建德太守，赠幽州刺史。孝庄时，<br>斐于西兖督护流民有功，赐爵方城伯。历侍御史，兼都官郎中、广平王开府中郎，<br>修《起居注》。兴和中，除起部郎中，兼通直散骑常侍，聘于梁。梁尚书羊侃，<br>魏之叛人也，与斐有旧，欲请斐至宅，三致书，斐不答。梁人曰：“羊来已久，<br>经贵朝迁革，李、卢亦诣宅相见，卿何致难？”斐曰：“柳下惠则可，吾不可。”<br>梁主乃亲谓斐曰：“羊侃极愿相见，今二国和好，天下一家，安得复论彼此。”<br>斐终辞焉。使还，除廷尉少卿。<br>石济河溢，桥坏，斐修治之。又移津于白马，中河起石氵单，两岸造关城，<br>累年乃就。东郡太守陆士佩以黎阳关河形胜，欲因山即壑以为公家苑囿。遗斐书<br>曰：“当谘大将军，以足下为匠者。”斐答书拒曰：“当今殷忧启圣，运遭昌历。<br>故大丞相天启霸功，再造太极；大将军光承先构，嗣绩丕显。国步始康，民劳未<br>息，诚宜轻徭薄赋，勤恤民隐。《诗》不云乎：‘民亦劳止，迄可小康，惠此中<br>国，以绥四方。’古之帝王，亦有表山刊树，未足尽其意；下辇成宴，讵能穷其<br>情。正足以靡天地之财用，剥生民之髓脑。是故孔子对叶公以来远，酬哀公以临<br>民，所问虽同，所急异务故也。相如壮上林之观，扬雄骋羽猎之辞，虽系以隤墙<br>填堑，乱以收罝落网，而言无补于风规，只足昭其愆戾也。”<br>寻转尚书右丞。天保初，除镇南将军、尚书吏部郎中。以公事免。久之，除<br>都水使者。显祖亲御六军，北攘突厥，仍诏斐监筑长城。作罢，行南谯州事，加<br>通直散骑常侍、寿阳道行台左丞。迁散骑常侍，食陈留郡干。未几，除徐州刺史，<br>带东南道行台左丞。乾明元年，征拜廷尉卿，迁卫大将军，兼都官尚书，行太子<br>少傅，徙殿中尚书，以本官监瀛州事。抗表致仕，优诏不许。顷之，拜仪同三司，<br>食广阿县干。卒于位。赠使持节、都督北豫光二州诸军事、骠骑大将军、仪同三<br>司、中书监、北豫州刺史，谥曰敬简。子师孝，中书舍人。<br>卢潜，范阳涿人也。祖尚之，魏济州刺史。父文符，通直侍郎。潜容貌瑰伟，<br>善言谈，少有成人志尚。仪同贺拔胜辟开府行参军，补侍御史。世宗引为大将军<br>西阁祭酒，转中外府中兵参军，机事强济，为世宗所知，言其终可大用。王思政<br>见获于颍川，世宗重其才识。潜曾从容白世宗云：“思政不能死节，何足可重！”<br>世宗谓左右曰：“我有卢潜，便是更得一王思政。”天保初，除中书舍人，以奏<br>事忤旨免。寻除左民郎中，坐讥议《魏书》，与王松年、李庶等俱被禁止。会清<br>河王岳将救江陵，特赦潜以为岳行台郎。还，迁中书侍郎，寻迁黄门侍郎。黄门<br>郑子默奏言，潜从清河王南讨，清河王令潜说梁将侯瑱，大纳赂遗，还不奏闻。<br>显祖杖潜一百，仍截其须，左迁魏尹丞。寻除司州别驾，出为江州刺史，所在有<br>治方。<br>肃宗作相，以潜为扬州道行台左丞。先是梁将王琳为陈兵所败，拥其主萧庄<br>归寿阳，朝廷以琳为扬州刺史，敕潜与琳为南讨经略。琳部曲义故多在扬州，与<br>陈寇邻接。潜辑谐内外，甚得边俗之和。陈秦、谯二州刺史王奉国、合州刺史周<br>令珍前后入寇，潜辄破平之，以功加散骑常侍，食彭城郡干。迁合州刺史，左丞<br>如故。又除行台尚书，寻授仪同三司。王琳锐意图南，潜以为时事未可。属陈遣<br>移书至寿阳，请与国家和好。潜为奏闻，仍上启且愿息兵。依所请。由是与琳有<br>隙，更相表列。世祖追琳入京，除潜扬州刺史，领行台尚书。<br>潜在淮南十三年，任总军民，大树风绩，甚为陈人所惮。陈主与其边将书云：<br>“卢潜犹在寿阳，闻其何当还北，此虏不死，方为国患，卿宜深备之。”显祖初<br>平淮南，给十年优复。年满之后，逮天统、武平中，征税烦杂。又高元海执政，<br>断渔猎，人家无以自资。诸商胡负官责息者，宦者陈德信纵其妄注淮南富家，令<br>州县征责。又敕送突厥马数千匹于扬州管内，令土豪贵买之。钱直始入，便出敕<br>括江、淮间马，并送官厩。由是百姓骚扰，切齿嗟怨。潜随事抚慰，兼行权略，<br>故得宁靖。<br>武平三年，征为五兵尚书。扬州吏民以潜戒断酒肉，笃信释氏，大设僧会，<br>以香华缘道，流涕送之。潜叹曰：“正恐不久复来耳。”至邺未几，陈将吴明彻<br>渡江侵掠，复以潜为扬州道行台尚书。五年，与王琳等同陷。寻死建业，年五十<br>七。其家购尸归葬。赠开府仪同三司、尚书右仆射、兖州刺史。无子，以弟士邃<br>子元孝为嗣。<br>士邃，字子淹，少为崔昂所知，昂云：“此昆季足为后生之俊，但恨其俱不<br>读书耳。”历侍御史、司徒祭酒、尚书郎、邺县令、尚书左右丞、吏部郎中，出<br>为中山太守，带定州长史。齐亡后卒。<br>潜从祖兄怀仁，字子友，魏司徒司马道将之子。怀仁涉学有文辞，情性恬靖，<br>常萧然有闲放之致。历太尉记室、弘农郡守，不之任，卜居陈留界。所著诗赋铭<br>颂二万馀言，又撰《中表实录》二十卷。怀仁有行检，善与人交，与琅邪王衍、<br>陇西李寿之情好相得。曾语衍云：“昔太丘道广，许劭知而不顾；嵇生性惰，钟<br>会过而绝言。吾处季、孟之间，去其泰甚。”愆以为然。武平末卒。<br>怀仁兄子庄之，少有名望。官历太子舍人、定州别驾、东平太守。武平中都<br>水使者，卒官。<br>怀仁从父弟昌衡，魏尚书左仆射道虔之子。武平末尚书郎。沉靖有才识，风<br>仪蕴籍，容止可观。天保中，尚书王昕以雅谈获罪，诸弟尚守而不坠，自兹以后，<br>此道顿微。昌衡与顿丘李若、彭城刘泰珉、河南陆彦师、陇西辛德源、太原王修<br>并为后进风流之士。<br>昌衡从父弟思道，魏处士道亮之子，神情俊发，少以才学有盛名。武平末，<br>黄门侍郎，待诏文林馆。<br>思道从父兄正达、正思、正山，魏右光禄大夫道约之子。正达尚书郎，正思<br>北徐州刺史、太子詹事、仪同三司，正山永昌郡守。兄弟以后舅，武平中并得优<br>赠。<br>正山子公顺，早以文学见知。武平中符玺郎，待诏文林馆。与博陵崔君洽、<br>陇西李师上同志友善，从驾晋阳，寓居僧寺，朝士谓“康寺三少，”为物论推许。<br>正达从父弟熙裕，父道舒。为长兄道将让爵，由是熙裕袭固安伯。虚淡守道，<br>有古人之风，为亲表所敬重。<br>潜从祖兄孙之，魏尚书义僖之子。清靖寡欲，卒于司徒记室参军。<br>崔劼，字彦玄，本清河人。曾祖旷，南渡河，居青州之东，时宋氏于河南立<br>冀州，置郡县，即为东清河郡人。南县分易，更为南平原贝丘人也。世为三齐大<br>族。祖灵延，宋长广太守。父光，魏太保。<br>劼少而清虚寡欲，好学有家风。魏末，自开府行参军历尚书仪曹郎、秘书丞，<br>修起居注，中书侍郎。兴和三年，兼通直散骑常侍，使于梁。天保初，以议禅代，<br>除给事黄门侍郎，加国子祭酒，直内省，典机密。清俭勤慎，甚为显祖所知。拜<br>南青州刺史，在任有政绩。皇建中，入为秘书监、齐州大中正，转鸿胪卿，迁并<br>省度支尚书，俄授京省，寻转五兵尚书，监国史，在台阁之中，见称简正。世祖<br>之将禅后主，先以问劼，劼谏以为不可，由是忤意，出为南兖州刺史。代还，重<br>为度支尚书、仪同三司，食文登县干。寻除中书令，加开府，待诏文林馆，监撰<br>新书。遇病卒，时年六十六。赠齐州刺史、尚书右仆射，谥曰文贞。<br>初，和士开擅朝，曲求物誉，诸公因此颇为子弟干禄，世门之胄，多处京官，<br>而劼二子拱、捴并为外任。弟廓之从容谓劼曰：“拱、捴幸得不凡，何为不在省<br>府之中、清华之所，而并出外藩，有损家代。”劼曰：“立身以来，耻以一言自<br>达，今若进儿，与身何异。”卒无所求。闻者莫不叹服。<br>拱，天统中任城王湝丞相谘议参军、管记室。捴，扬州录事参军。廓之沉<br>隐有识量，以学业见称。自临水令为琅邪王俨大司马西阁祭酒，迁领军功曹参军。<br>武平中卒。<br>卢叔武，范阳涿人，青州刺史文伟从子也。父光宗，有志尚。叔武两兄观、<br>仲宣并以文章显于洛下。叔武少机悟，豪率轻侠，好奇策，慕诸葛亮之为人。为<br>贺拔胜荆州开府长史。胜不用其计，弃城奔梁。叔武归本县，筑室临陂，优游自<br>适。世宗降辟书，辞疾不到。天保初复征，不得已，布裘乘露车至邺。杨愔往候<br>之，以为司徒谘议，称疾不受。<br>肃宗即位，召为太子中庶子，加银青光禄大夫。问以世事，叔武劝讨关西，<br>画地陈兵势曰：“人众敌者当任智谋，钧者当任势力，故强者所以制弱，富者所<br>以兼贫。今大齐之比关西，强弱不同，贫富有异，而戎马不息，未能吞并，此失<br>于不用强富也。轻兵野战，胜负难必，是胡骑之法，非深谋远算万全之术也。宜<br>立重镇于平阳，与彼蒲州相对，深沟高垒，运粮积甲，筑城戍以属之。彼若闭关<br>不出，则取其黄河以东，长安穷蹙，自然困死。如彼出兵，非十万以上，不为我<br>敌，所供粮食，皆出关内。我兵士相代，年别一番，谷食丰饶，运送不绝。彼来<br>求战，我不应之，彼若退军，即乘其弊。自长安以西，民疏城远，敌兵来往，实<br>有艰难，与我相持，农作且废，不过三年，彼自破矣。”帝深纳之。又愿自居平<br>阳，成此谋略。上令元文遥与叔武参谋，撰《平西策》一卷。未几帝崩，事遂寝。<br>世祖践阼，拜仪同三司、都官尚书，出为合州刺史。武平中，迁太子詹事、<br>右光禄大夫。叔武在乡时有粟千石，每至春夏，乡人无食者令自载取，至秋，任<br>其偿，都不计校。然而岁岁常得倍馀。既在朝通贵，自以年老，儿子又多，遂营<br>一大屋，曰：“歌于斯，哭于斯。”魏收曾来诣之，访以洛京旧事，不待食而起，<br>云：“难为子费。”叔武留之，良久食至，但有粟餐菜，木碗盛之，片脯而已。<br>所将仆从，亦尽设食，一与此同。齐灭，归范阳，遭乱城陷，叔武与族弟士遂皆<br>以寒餧至毙。周将宇文神举以其有名德，收而葬之。<br>叔武族孙臣客，父子规，魏尚书郎、林虑郡守。臣客风仪甚美，少有志尚，<br>雅有法度，好道家之言。其姊为任城王妃，天保末，任城王致之于朝廷，由是擢<br>拜太子舍人。迁司徒记室，请归侍祖母李。李强之令仕，不得已而顺命，除太子<br>舍人、太子中庶子。武平中，兼散骑常侍，聘陈，还，卒于路。赠郑州刺史、鸿<br>胪卿。<br>阳休之，字子烈，右北平无终人也。父固，魏洛阳令，赠太常少卿。休之俊<br>爽有风概，少勤学，爱文藻，弱冠擅声，为后来之秀，幽州刺史常景、王延年并<br>召为州主簿。魏孝昌中，杜洛周破蓟城，休之与宗室及乡人数千家南奔章武，转<br>至青州。是时葛荣寇乱，河北流民多凑青部。休之知将有变，乃请其族叔伯彦等<br>曰：“客主势异，竞相凌侮，祸难将作。如鄙情所见，宜潜归京师避之。”诸人<br>多不能从。休之垂涕别去。俄而邢杲作乱，伯彦等咸为土民所杀，一时遇害，诸<br>阳死者数十人，唯休之兄弟获免。<br>庄帝立，解褐员外散骑侍郎，寻以本官领御史，迁给事中、太尉记室参军，<br>加轻车将军。李神俊监起居注，启休之与河东裴伯茂、范阳卢元明、河间邢子明<br>等俱入撰次。永安末，洛州刺史李海启除冠军长史。普泰中，兼通直散骑侍郎，<br>加镇远将军，寻为太保长孙稚府属。寻敕与魏收、李同轨等修国史。太昌初，除<br>尚书祠部郎中，寻进征虏将军、中散大夫。贺拔胜出为荆州刺史，启补骠骑长史。<br>胜为行台，又请为右丞。胜经略樊、沔，又请为南道军司。俄而魏武帝入关，胜<br>令休之奉表诣长安参谒。时高祖亦启除休之太常少卿。寻属胜南奔，仍随至建业。<br>休之闻高祖推奉静帝，乃白胜启梁武求还，以天平二年达邺，仍奉高祖命赴晋阳。<br>其年冬，授世宗开府主簿。明年春，世宗为大行台，复引为行台郎中。<br>四年，高祖幸汾阳之天池，于池边得一石，上有隐起，其文曰“六王三川”。<br>高祖独于帐中问之，此文字何义，对曰：“六者是大王之字，王者当王有天下，<br>此乃大王符瑞受命之徵。既于天池得此石，可谓天意命王也，吉不可言。”高祖<br>又问三川何义，休之曰：“河、洛、伊为三川，亦云泾、渭、洛为三川。河、洛、<br>伊，洛阳也；泾、渭、洛，今雍州也。大王若受天命，终应统有关右。”高祖曰：<br>“世人无事常道我欲反，今闻此，更致纷纭，慎莫妄言也。”<br>元象初，录荆州军功，封新泰县开国伯，食邑六百户，除平东将军、太中大<br>夫、尚书左民郎中。兴和二年，兼通直散骑常侍，副清河崔长谦使于梁。武定二<br>年，除中书侍郎。时有人士戏嘲休之云：“有触藩之羝羊，乘连钱之聪马，从晋<br>阳而向邺，怀属书而盈把。”尚书左丞卢斐以其文书请谒，启高祖禁止，会赦不<br>治。五年，兼尚食典御。七年，除太子中庶子，迁给事黄门侍郎，进号中军将军、<br>幽州大中正。八年，兼侍中，持节奉玺书诣并州，敦喻显祖为相国、齐王。是时，<br>显祖将受魏禅，发晋阳，至平阳郡，为人心未一，且还并州，恐漏泄，仍断行人。<br>休之性疏放，使还，遂说其事，邺中悉知。于后高德政以闻，显祖忿之而未发。<br>齐受禅，除散骑常侍，修起居注。顷之，坐诏书脱误，左迁骁骑将军，积前事也。<br>寻以禅让之际，参定礼仪，别封始平县开国男，以本官兼领军司马。后除都水使<br>者，历司徒掾、中书侍郎，寻除中山太守。显祖崩，征休之至晋阳，经纪丧礼。<br>乾明元年，兼侍中，巡省京邑。仍拜大鸿胪卿，领中书侍郎。皇建初，以本官兼<br>度支尚书，加骠骑大将军，领幽州大中正。肃宗留心政道，每访休之治术。休之<br>答以明赏罚、慎官方、禁淫侈、恤民患为政治之先。帝深纳之。大宁中，除都官<br>尚书，转七兵、祠部。河清三年，出为西兖州刺史。天统初，征为光禄卿，监国<br>史。休之在中山及治西兖，俱有惠政，为吏民所怀。去官之后，百姓树碑颂德。<br>寻除吏部尚书，食阳武县干，除仪同三司，又加开府。休之多识故事，谙悉氏族，<br>凡所选用，莫不才地俱允。加金紫光禄大夫。武平元年，除中书监，寻以本官兼<br>尚书右仆射。二年，加左光禄大夫，兼中书监。三年，加特进。五年，正中书监，<br>馀并如故。寻以年老致仕，抗表辞位，帝优答不许。六年，除正尚书右仆射。未<br>几，又领中书监。<br>休之本怀平坦，为士友所称。晚节说祖珽撰《御览》，书成，加特进，及珽<br>被黜，便布言于朝廷，云先有嫌隙。及邓长颙、颜之推奏立文林馆，之推本意不<br>欲令耆旧贵人居之，休之便相附会，与少年朝请、参军之徒同入待诏。又魏收监<br>史之日，立《高祖本纪》，取平四胡之岁为齐元。收在齐州，恐史官改夺其意，<br>上表论之。武平中，收还朝，敕集朝贤议其事。休之立议从天保为限断。魏收存<br>日，犹两议未决。收死后，便讽动内外，发诏从其义。后领中书监，便谓人云：<br>“我已三为中书监，用此何为？”隆化还邺，举朝多有迁授，封休之燕郡王。又<br>谓其所亲云：“我非奴，何意忽有此授。”凡此诸事，深为时论所鄙。<br>休之好学不倦，博综经史，文章虽不华靡，亦为典正。邢、魏殂后，以先达<br>见推。位望虽高，虚怀接物，为搢绅所爱重。周武平齐，与吏部尚书袁聿修、卫<br>尉卿李祖钦、度支尚书元修伯、大理卿司马幼之、司农卿崔达拏、秘书监源文宗、<br>散骑常侍兼中书侍郎李若、散骑常侍给事黄门侍郎李孝贞、给事黄门侍郎卢思道、<br>给事黄门侍郎颜之推、通直散骑常侍兼中书侍郎李德林、通直散骑常侍兼中书舍<br>人陆乂、中书侍郎薛道衡、中书舍人高行恭、辛德源、王劭、陆开明十八人同征，<br>令随驾后赴长安。卢思道有所撰录，止云休之与孝贞、思道同被召者，是其诬罔<br>焉。寻除开府仪同，历纳言、中大夫、太子少保。大象末，进位上开府，除和州<br>刺史。隋开皇二年，罢任，终于洛阳，年七十四。所著文集三十卷，又撰《幽州<br>人物志》并行于世。<br>子辟强，武平末尚书水部郎中。辟强性疏脱，无文艺，休之亦引入文林馆，<br>为时人嗤鄙焉。<br>袁聿修，字叔德，陈郡阳夏人。魏中书令翻之子也，出后叔父跃。七岁遭丧，<br>居处礼度，有若成人。九岁，州辟主簿。性深沉有鉴识，清净寡欲，与物无竞，<br>深为尚书崔休所知赏。魏太昌中，释褐太保开府西阁祭酒。年十八，领本州中正。<br>寻兼尚书度支郎，仍历五兵左民郎中。武定末，太子中舍人。天保初，除太子庶<br>子，以本官行博陵太守。数年，大有声绩，远近称之。八年，兼太府少卿，寻转<br>大司农少卿，又除太常少卿。皇建二年，遭母忧去职，寻诏复前官，加冠军、辅<br>国将军，除吏部郎中。未几，迁司徒左长史，加骠骑大将军，领兼御史中丞。司<br>徒录事参军卢思道私贷库钱四十万娉太原王乂女为妻，而王氏已先纳陆孔文礼娉<br>为定，聿修坐为首僚，又是国之司宪，知而不劾，被责免中丞。寻迁秘书监。<br>天统中，诏与赵郡王睿等议定五礼。出除信州刺史，即其本乡也，时人荣之。<br>为政清靖，不言而治，长吏以下，爰逮鳏寡孤幼，皆得其欢心。武平初，御史普<br>出过诣诸州，梁、郑、兖、豫疆境连接，州之四面，悉有举劾，御史竟不到信州，<br>其见知如此。及解代还京，民庶道俗，追别满道，或将酒脯，涕泣留连，竞欲远<br>送。既盛暑，恐其劳弊，往往为之驻马，随举一酌，示领其意，辞谢令还。还京<br>后，州民郑播宗等七百馀人请为立碑，敛缣布数百匹，托中书侍郎李德林为文以<br>纪功德。府省为奏，敕报许之。寻除都官尚书，仍领本州中正，转兼吏部尚书、<br>仪同三司，尚书寻即真。<br>聿修少平和温润，素流之中，最有规检。以名家子历任清华，时望多相器待，<br>许其风监。在郎署之日，值赵彦深为水部郎中，同在一院，因成交友。彦深后被<br>沙汰停秩，门生藜藿，聿修犹以故情存问来往。彦深任用，铭戢甚深，虽人才无<br>愧，盖亦由其接引。为吏部尚书以后，自以物望得之。初，冯子琮以仆射摄选，<br>婚嫁相寻，聿修常非笑之，语人云：“冯公营婚，日不暇给。”及自居选曹，亦<br>不能免，时论以为地势然也。在官廉谨，当时少匹。魏、齐世，台郎多不免交通<br>饷遗，聿修在尚书十年，未曾受升酒之馈。尚书邢邵与聿修旧款，每于省中语戏，<br>常呼聿修为清郎。大宁初，聿修以太常少卿出使巡省，仍命考校官人得失。经历<br>兖州，时邢邵为兖州刺史，别后，遣送白绸为信。聿修退绸不受，与邢书云：<br>“今日仰过，有异常行，瓜田李下，古人所慎，多言可畏，譬之防川，愿得此心，<br>不贻厚责。”邢亦忻然领解，报书云：“一日之赠，率尔不思，老夫忽忽，意不<br>及此，敬承来旨，吾无间然。弟昔为清郎，今日复作清卿矣。”及在吏部，属政<br>塞道丧，若违忤要势，即恐祸不旋踵，虽以清白自守，犹不免请谒之累。<br>齐亡入周，授仪同大将军、吏部下大夫。大象末，除东京司宗、中大夫。隋<br>开皇初，加上仪同，迁东京都官尚书。东京废，入朝，又除都官尚书。二年，出<br>为熊州刺史。寻卒，年七十二。<br>子知礼，武平末仪同开府参军事。隋开皇中，侍御使，历尚书民部考功侍郎。<br>大业初，卒于太子中舍人。<br>史臣曰：崔彦玄奕世载德，不忝其先；卢詹事任侠好谋，志尚宏远；阳仆射<br>位高望重，郁为时宗；袁尚书清明在躬，以器能见任；与阳斐、卢潜并朝之良也。<br>有齐季世，权归佞幸，赖诸君维持名教，不然则拔本塞源，裂冠毁冕，安可道哉！<br>赞曰：惟兹数公，心安宠辱，不夷不惠，坐镇流俗。<br><hr>
