<h4>《史部·北齐书·卷十二  列传第四》<b class="x">作者：李百药</b></h4>
<br>◎文宣四王<br>太原王绍德范阳王绍义西河王绍仁陇西王绍廉<br>◎孝昭六王<br>乐陵王百年始平王彦德城阳王彦基定阳王彦康汝阳王彦忠汝南王<br>彦理<br>◎武成十二王<br>南阳王绰琅邪王俨齐安王廓北平王贞高平王仁英淮南王仁光西<br>河王仁几乐平王仁邕颍川王仁俭安阳王仁雅丹阳王仁直东海王仁谦<br>文宣五男：李后生废帝及太原王绍德，冯世妇生范阳王绍义，裴嫔生西河王<br>绍仁，颜嫔生陇西王绍廉。<br>太原王绍德，文宣第二子也。天保末，为开府仪同三司。武成因怒李后，骂<br>绍德曰：“你父打我时，竟不来救！”以刀环筑杀之，亲以土埋之游豫园。武平<br>元年，诏以范阳王子辨才为后，袭太原王。<br>范阳王绍义，文宣第三子也。初封广阳，后封范阳。历位侍中、清都尹。好<br>与群小同饮，擅置内参，打杀博士任方荣。武成尝杖之二百，送付昭信后，后又<br>杖一百。及后主奔邺，以绍义为尚书令、定州刺史。周武帝克并州，以封辅相为<br>北朔州总管。此地齐以重镇，诸勇士多聚焉。前长史赵穆、司马王当万等谋执辅<br>相，迎任城王于瀛州。事不果，便迎绍义。绍义至马邑。辅相及其属韩阿各奴等<br>数十人皆齐叛臣，自肆州以北城戍二百八十余尽从辅相，及绍义至，皆反焉。绍<br>义与灵州刺史袁洪猛引兵南出，欲取并州，至新兴而肆州已为周守。前队二仪同<br>以所部降周。周兵击显州，执刺史陆琼，又攻陷诸城。绍义还保北朔。周将宇文<br>神举军逼马邑，绍义遣杜明达拒之，兵大败。绍义曰：“有死而已，不能降人。”<br>遂奔突厥。众三千家，令之曰：“欲还者任意。”于是哭拜别者太半。突厥他钵<br>可汗谓文宣为英雄天子，以绍义重踝似之，甚见爱重，凡齐人在北者，悉隶绍义。<br>高宝宁在营州，表上尊号，绍义遂即皇帝位，称武平元年。以赵穆为天水王。他<br>钵闻宝宁得平州，亦招诸部，各举兵南向，云共立范阳王作齐帝，为其报仇。周<br>武帝大集兵于云阳，将亲北伐，遇疾暴崩。绍义闻之，以为天赞己。卢昌斯据范<br>阳，亦表迎绍义。俄而周将宇文神举攻灭昌期。其日，绍义适至幽州，闻周总管<br>出兵于外，欲乘虚取蓟城，列天子旌旗，登燕昭王冢，乘高望远，部分兵众。神<br>举遣大将军宇文恩将四千人驰救幽州，半为齐军所杀。绍义闻范阳城陷，素服举<br>哀，回军入突厥。周人购之于他钵，又使贺若谊往说之。他钵犹不忍，遂伪与绍<br>义猎于南境，使谊执之，流于蜀。绍义妃渤海封孝琬女，自突厥逃归。绍义在蜀，<br>遗妃书云：“夷狄无信，送吾于此。”竟死蜀中。<br>西河王绍仁，文宣第四子也，天保末，为开府仪同三司。寻薨。<br>陇西王绍廉，文宣第五子也。初封长乐，后改焉。性粗暴，尝拔刀逐绍义，<br>绍义走入厩，闭门拒之。绍义初为清都尹，未及理事，绍廉先往，唤囚悉出，率<br>意决遣之。能饮酒，一举数升，终以此薨。<br>孝昭七男：元后生乐陵王百年，桑氏生襄城王亮，出后襄城景王，诸姬生汝<br>南王彦理、始平王彦德、城阳王彦基、定阳王彦康、汝阳王彦忠。<br>乐陵王百年，孝昭第二子也。孝昭初即位，在晋阳，群臣请建中宫及太子，<br>帝谦未许，都下百僚又有请，乃称太后令立为皇太子。帝临崩，遗诏传位于武成，<br>并有手书，其末曰：“百年无罪，汝可以乐处置之，勿学前人。”大宁中，封乐<br>陵王。河清三年五月，白虹围日再重，又横贯而不达。赤星见，帝以盆水承星影<br>而盖之，一夜盆自破。欲以百年厌之。会博陵人贾德胄教百年书，百年尝作数<br>“敕”字，德胄封以奏。帝乃发怒，使召百年。百年被召，自知不免，割带玦留<br>与妃斛律氏。见帝于玄都苑凉风堂，使百年书“敕”字，验与德胄所奏相似，遣<br>左右乱捶击之，又令人曳百年绕堂且走且打，所过处血皆遍地。气息将尽，曰：<br>“乞命，愿与阿叔作奴。”遂斩之，弃诸池，池水尽赤，于后园亲看埋之。妃把<br>玦哀号，不肯食，月余亦死，玦犹在手，拳不可开，时年十四，其父光自擘之，<br>乃开。后主时，改九院为二十七院，掘得一小尸，绯袍金带，一髻一解，一足有<br>靴。诸内参窃言，百年太子也，或言太原王绍德。诏以襄成王子白泽袭爵乐陵王。<br>齐亡，入关，徙蜀死。<br>汝南王彦理，武平初封王，位开府、清都尹。齐亡，入关，随例授仪同大将<br>军，封县子。女入太子宫，故得不死。隋开皇中，卒并州刺史。<br>始平王彦德、城阳王彦基、定阳王彦康、汝阳王彦忠，与汝南同受封，并加<br>仪同三司，后事阙。<br>武成十三男：胡皇后生后主及琅邪王俨，李夫人生南阳王绰，后宫生齐安王<br>廓、北平王贞、高平王仁英、淮南王仁光、西河王仁几、乐平王仁邕、颍川王仁<br>俭、安乐王仁雅、丹阳王仁直、东海王仁谦。<br>南阳王绰，字仁通，武成长子也。以五月五日辰时生，至午时，后主乃生。<br>武成以绰母李夫人非正嫡，故贬为第二，初名融，字君明，出后汉阳王。河清三<br>年，改封南阳，别为汉阳置后。绰始十余岁，留守晋阳。爱波斯狗，尉破胡谏之，<br>欻然斫杀数狗，狼藉在地。破胡惊走，不敢复言。后为司徒、冀州刺史，好裸人，<br>使踞为兽状，纵犬噬而食之。左转定州，汲井水为后池，在楼上弹人。好微行，<br>游猎无度，恣情强暴，云学文宣伯为人。有妇人抱儿在路，走避入草，绰夺其儿<br>饲波斯狗。妇人号哭，绰怒，又纵狗使食，狗不食，涂以儿血，乃食焉。后主闻<br>之，诏锁绰赴行在所。至而宥之。问在州何者最乐，对曰：“多取蠍将蛆混，<br>看极乐。”后主即夜索蠍一斗，比晓得三二升，置诸浴斛，使人裸卧斛中，号<br>叫宛转。帝与绰临观，喜噱不已，谓绰曰：“如此乐事，何不早驰驿奏闻。”绰<br>由是大为后主宠，拜大将军，朝夕同戏。韩长鸾间之，除齐州刺史。将发，长鸾<br>令绰亲信诬告其反，奏云：“此犯国法，不可赦。”后主不忍显戮，使宠胡何猥<br>萨后园与绰相扑，搤杀之。瘗于兴圣佛寺。经四百余日乃大敛，颜色毛发皆如<br>生，俗云五月五日生者脑不坏。绰兄弟皆呼父为兄兄，嫡母为家家，乳母为姊姊，<br>妇为妹妹。齐亡，妃郑氏为周武帝所幸，请葬绰。敕所司葬于永平陵北。<br>琅邪王俨，字仁威，武成第三子也。初封东平王，拜开府、侍中、中书监、<br>京畿大都督、领军大将军、领御史中丞，迁司徒、尚书令、大将军、录尚书事、<br>大司马。魏氏旧制，中丞出，清道，与皇太子分路行，王公皆遥住车，去牛，顿<br>轭于地，以待中丞过，其或迟违，则赤棒棒之。自都邺后，此仪浸绝，武成欲雄<br>宠俨，乃使一依旧制。初从北宫出，将上中丞，凡京畿步骑，领军之官属，中丞<br>之威仪，司徒之卤簿，莫不毕备。帝与胡后在华林园东门外张幕，隔青纱步障观<br>之。遣中贵骤马趣仗，不得入，自言奉敕，赤棒应声碎其鞍，马惊人坠。帝大笑，<br>以为善。更敕令驻车，传语良久，观者倾京邑。俨恒在宫中，坐含光殿以视事，<br>诸父皆拜焉。帝幸并州，俨常居守，每送驾，或半路，或至晋阳，乃还。王师罗<br>常从驾，后至，武成欲罪之，辞曰：“臣与第三子别，留连不觉晚。”武成忆俨，<br>为之下泣，舍师罗不问。俨器服玩饰，皆与后主同，所须悉官给。于南宫尝见新<br>冰早李，还，怒曰：“尊兄已有，我何意无！”从是，后主先得新奇，属官及工<br>匠必获罪。太上、胡后犹以为不足。俨常患喉，使医下针，张目不瞬。又言于帝<br>曰：“阿兄懦，何能率左右？”帝每称曰：“此黠儿也，当有所成。”以后主为<br>劣，有废立意。武成崩，改封琅邪。俨以和土开、骆提婆等奢恣，盛修第宅，意<br>甚不平，尝谓曰：“君等所营宅早晚当就，何太迟也。”二人相谓曰：“琅邪王<br>眼光奕奕，数步射人，向者暂对，不觉汗出，天子前奏事尚不然。”由是忌之。<br>武平二年，出俨居北宫，五日一朝，不复得每日见太后。四月，诏除太保，余官<br>悉解，犹带中丞，督京畿。以北城有武库，欲移俨于外，然后夺其兵权。治书侍<br>御史王子宜与俨左右开府高舍洛、中常侍刘辟疆说俨曰：“殿下被疏，正由士开<br>间构，何可出北宫入百姓丛中也。”俨谓侍中冯子琮曰：“士开罪重，儿欲杀之。”<br>子琮心欲废帝而立俨，因赞成其事。俨乃令子宜表弹士开罪，请付禁推。子琮杂<br>以他文书奏之，后主不审省而可之。俨诳领军厙狄伏连曰：“奉敕令军收士开。”<br>伏连以咨子琮，且请覆奏。子琮曰：“琅邪王受敕，何须重奏。”伏连信之，伏<br>五十人于神兽门外，诘旦，执士开送御史。俨使冯永洛就台斩之。俨徒本意唯杀<br>士开，及是，因逼俨曰：“事既然，不可中止。”俨遂率京畿军士三千余人屯千<br>秋门。帝使刘桃枝将禁兵八十人召俨。桃枝遥拜，俨命反缚，将斩之，禁兵散走。<br>帝又使冯子琮召俨，俨辞曰：“士开昔来实合万死，谋废至尊，剃家家头使作阿<br>尼，故拥兵马欲坐着孙凤珍宅上，臣为是矫诏诛之。尊兄若欲杀臣，不敢逃罪，<br>若放臣，愿遣姊姊来迎臣，臣即入见。”姊姊即陆令萱也，俨欲诱出杀之。令萱<br>执刀帝后，闻之战栗。又使韩长鸾召俨，俨将入，刘辟疆牵衣谏曰：“若不斩提<br>婆母子，殿下无由得入。”广宁、安德二王适从西来，欲助成其事，曰：“何不<br>入？”辟疆曰：“人少。”安德王顾众而言曰：“孝昭帝杀杨遵彦，止八十人，<br>今乃数千，何言人少？”后主泣启太后曰：“有缘更见家家，无缘永别。”乃急<br>召斛律光，俨亦召之。光闻杀士开，抚掌大笑曰：“龙子作事，固自不似凡人。”<br>入见后主于永巷。帝率宿卫者步骑四百，授甲将出战。光曰：“小儿辈弄兵，与<br>交手即乱。鄙谚云‘奴见大家心死’，至尊宜自至千秋门，琅邪必不敢动。”皮<br>景和亦以为然，后主从之。光步道，使人出曰：“大家来。”俨徒骇散。帝驻马<br>桥上，遥呼之，俨犹立不进。光就谓曰：“天子弟杀一汉，何所苦。”执其手，<br>强引以前。请帝曰：“琅邪王年少，肠肥脑满，轻为举措，长大自不复然，愿宽<br>其罪。”帝拔俨带刀环乱筑辫头，良久乃释之。收伏连及高舍洛、王子宜、刘辟<br>疆、都督翟显贵于后园，帝亲射之而后斩，皆支解，暴之都街下。文武职吏尽欲<br>杀之。光以皆勋贵子弟，恐人心不安，赵彦深亦云《春秋》责帅，于是罪之各有<br>差。俨之未获罪也，邺北城有白马佛塔，是石季龙为澄公所作，俨将修之。巫曰：<br>“若动此浮图，北城失主。”不从，破至第二级，得白蛇长数丈，回旋失之，数<br>旬而败。自是太后处俨于宫内，食必自尝之。陆令萱说帝曰：“人称琅邪王聪明<br>雄勇，当今无敌，观其相表，殆非人臣。自专杀以来，常怀恐惧，宜早为计。”<br>何洪珍与和士开素善，亦请杀之。未决，以食舆密迎祖珽问之，珽称周公诛管叔，<br>季友鸩庆父，帝纳其言。以俨之晋阳，使右卫大将军赵元侃诱执俨。元侃曰：<br>“臣昔事先帝，日见先帝爱王，今宁就死，不能行。”帝出元侃为豫州刺史。九<br>月下旬，帝启太后曰：“明旦欲与仁威出猎，须早出早还。”是夜四更，帝召俨，<br>俨疑之。陆令萱曰：“兄兄唤，儿何不去？”俨出至永巷，刘桃枝反接其手。俨<br>呼曰：“乞见家家、尊兄！”桃枝以袂塞其口，反袍蒙头负出，至大明宫，鼻血<br>满面，立杀之，时年十四。不脱靴，裹以席，埋于室内。帝使启太后，临哭十余<br>声，便拥入殿。明年三月，葬于邺西，赠谥曰楚恭哀帝，以慰太后。有遗腹四男，<br>生数月，皆幽死。以平阳王淹孙世俊嗣。俨妃，李祖钦女也，进为楚帝后，居宣<br>则宫。齐亡，乃嫁焉。<br>齐安王廓，字仁弘，武成第四子也。性长者，无过行。位特进、开府、仪同<br>三司、定州刺史。<br>北平王贞，字仁坚，武成第五子也。沉审宽恕。帝常曰：“此儿得我凤毛。”<br>位司州牧、京畿大都督，兼尚书令、录尚书事。帝行幸，总留台事。积年，后主<br>以贞长大，渐忌之。阿那肱承旨，令冯士干劾系贞于狱，夺其留后权。<br>高平王仁英，武成第六子也。举止轩昂，精神无检格。位定州刺史。<br>淮南王仁光，武成第七子也。性躁且暴，位清都尹。次西河王仁几，生而无<br>骨，不自支持；次乐平王仁邕；次颍川王仁俭；次安乐王仁雅，从小有喑疾；次<br>丹阳王仁直；次东海王仁谦。皆养于北宫。琅邪王死后，诸王守禁弥切。武平末<br>年，仁邕已下始得出外，供给俭薄，取充而已。寻后主穷蹙，以廓为光州，贞为<br>青州，仁英为冀州，仁俭为胶州，仁直为济州刺史。自廓已下，多与后主死于长<br>安。仁英以清狂，仁雅以喑疾，获免，俱徙蜀。隋开皇中，追仁英，诏与萧琮、<br>陈叔宝修其本宗祭礼。未几而卒。<br>后主五男：穆皇后生幼主，诸姬生东平王恪，次善德，次买德，次质钱。胡<br>太后以恪嗣琅邪王，寻夭折。齐灭，周武帝以任城已下大小三十王归长安，皆有<br>封爵。其后不从戮者散配西土，皆死边。<br>论曰：文襄诸子，咸有风骨，虽文雅之道，有谢间平，然武艺英姿，多堪御<br>侮。纵咸阳赐剑，覆败有征，若使兰陵获全，未可量也，而终见诛翦，以至土崩，<br>可为太息者矣。安德以时艰主暗，匿迹韬光，及平阳之阵，奋其忠勇，盖以临难<br>见危，义深家国。德昌大举，事迫群情，理至沦亡，无所归命。广宁请出后宫，<br>竟不获遂，非孝珩辞致有谢李同，自是后主心识去平原已远。存亡事异，安可同<br>年而说。武成残忍奸秽，事极人伦。太原迹异猜嫌，情非衅逆，祸起昭信，遂及<br>淫刑。嗟乎！欲求长世，未之有也。以孝昭德音，庶可庆流后嗣，百年之酷，盖<br>济南之滥觞。其云“莫效前人”之言，可为伤叹，各爱其子，岂其然乎？琅邪虽<br>无师傅之资，而早闻气尚。士开淫乱，多历岁年，一朝剿绝，庆集朝野，以之受<br>毙，深可痛焉。然专戮之衅，未之或免，赠帝谥恭，矫枉过直，观过知仁，不亦<br>异于是乎？<br><hr>
