<h4>《史部·北齐书·卷三十七  列传第二十九》<b class="x">作者：李百药</b></h4>
<br>○魏收<br>魏收，字伯起，小字佛助，巨鹿下曲阳人也。曾祖缉，祖韶。父子建，字敬<br>忠，赠仪同、定州刺史。收年十五，颇已属文。及随父赴边，好习骑射，欲以武<br>艺自达。荥阳郑伯调之曰：“魏郎弄戟多少？”收惭，遂折节读书。夏月坐板床，<br>随树阴讽诵，积年，板床为之锐减，而精力不辍。以文华显。初除太学博士。及<br>尔朱荣于河阴滥害朝士，收亦在围中，以日晏获免。吏部尚书李神隽重收才学，<br>奏授司徒记室参军。永安三年，除北主客郎中。节闵帝立，妙简近侍，诏试收为<br>《封禅书》，收下笔便就，不立稿草，文将千言，所改无几。时黄门郎贾思同侍<br>立，深奇之，白帝曰：“虽七步之才，无以过此。”迁散骑侍郎，寻敕典起居注，<br>并修国史，兼中书侍郎，时年二十六。<br>孝武初，又诏收摄本职。文诰填积，事咸称旨。黄门郎崔从齐神武入朝，<br>熏灼于世，收初不诣门。为帝登阼赦，云“朕托体孝文”，收嗤其率直。正员<br>郎李慎以告之，深愤忌。时节闵帝殂，令收为诏。乃宣言：收普泰世出入帏<br>幄，一日造诏，优为词旨，然则义旗之士尽为逆人；又收父老合解官归侍，南台<br>将加弹劾，赖尚书辛雄为言于中尉綦俊，乃解。收有贱生弟仲同，先未齿录，因<br>此怖惧，上籍，遣还乡扶侍。孝武尝大发士卒，狩于嵩少之南旬有六日。时天寒，<br>朝野嗟怨。帝与从官及诸妃主，奇伎异饰，多非礼度。收欲言则惧，欲默不能已，<br>乃上《南狩赋》以讽焉，时年二十七，虽富言淫丽，而终归雅正。帝手诏报焉，<br>甚见褒美。郑伯谓曰：“卿不遇老夫，犹应逐兔。”<br>初，神武固让天柱大将军，魏帝敕收为诏，令遂所请。欲加相国，问品秩，<br>收以实对，帝遂止。收既未测主相之意，以前事不安，求解，诏许焉。久之，除<br>帝兄子广平王赞开府从事中郎，收不敢辞，乃为《庭竹赋》以致己意。寻兼中书<br>舍人，与济阴温子升、河间邢子才齐誉，世号三才。时孝武猜忌神武，内有间隙，<br>收遂以疾固辞而免。其舅崔孝芬怪而问之，收曰：“惧有晋阳之甲。”寻而神武<br>南上，帝西入关。<br>收兼通直散骑常侍，副王昕使梁，昕风流文辩，收辞藻富逸，梁主及其群臣<br>咸加敬异。先是南北初和，李谐、卢元明首通使命，二人才器，并为邻国所重。<br>至此，梁主称曰：“卢、李命世，王、魏中兴，未知后来复何如耳？”收在馆，<br>遂卖吴婢入馆，其部下有卖婢者，收亦唤取，遍行奸秽，梁朝馆司皆为之获罪。<br>人称其才而鄙其行。在途作《聘游赋》，辞甚美盛。使还，尚书右仆射高隆之求<br>南货于昕、收，不能如志，遂讽御史中尉高仲密禁止昕、收于其台，久之得释。<br>及孙搴死，司马子如荐收，召赴晋阳，以为中外府主簿。以受旨乖忤，频被<br>嫌责，加以箠楚，久不得志。会司马子如奉使霸朝，收假其余光。子如因宴戏言<br>于神武曰：“魏收天子中书郎，一国大才，愿大王借以颜色。”由此转府属，然<br>未甚优礼。<br>收从叔季景，有才学，历官著名，并在收前，然收常欺忽。季景、收初赴并，<br>顿丘李庶者，故大司农谐之子也，以华辩见称，曾谓收曰：“霸朝便有二魏。”<br>收率尔曰：“以从叔见比，便是耶输之比卿。”耶输者，故尚书令陈留公继伯之<br>子也，愚痴有名，好自入市肆，高价买物，商贾共所嗤玩。收忽季景，故方之，<br>不逊例多如此。<br>收本以文才，必望颖脱见知，位既不遂，求修国史。崔进为言于文襄曰：<br>“国史事重，公家父子霸王功业，皆须具载，非收不可。”文襄启收兼散骑常侍，<br>修国史。武定二年，除正常侍，领兼中书侍郎，仍修史。魏帝宴百僚，问何故名<br>人日，皆莫能知。收对曰：“晋议郎董勋《答问礼俗》云：“正月一日为鸡，二<br>日为狗，三日为猪，四日为羊，五日为牛，六日为马，七日为人。”时邢邵亦在<br>侧，甚恧焉。自魏、梁和好，书下纸每云：“想彼境内宁静，此率土安和。”梁<br>后使，其书乃云“彼”字，自称犹著“此”，欲示无外之意。收定报书云：“想<br>境内清晏，今万国安和。”梁人复书，依以为体。后神武入朝，静帝授相国，固<br>让，令收为启。启成呈上，文襄时侍侧，神武指收曰：“此人当复为崔光。”四<br>年，神武于西门豹祠宴集，谓司马子如曰：“魏收为史官，书吾等善恶，闻北伐<br>时，诸贵常饷史官饮食，司马仆射颇曾饷不？”因共大笑。仍谓收曰：“卿勿见<br>元康等在吾目下趋走，谓吾以为勤劳，我后世身名在卿手，勿谓我不知。”寻加<br>兼著作郎。<br>收昔在洛京，轻薄尤甚，人号云“魏收惊蛱蝶。”文襄曾游东山，令给事黄<br>门侍郎颢等宴。文襄曰：“魏收恃才无宜适，须出其短。”往复数番，收忽大唱<br>曰：“杨遵彦理屈已倒。”愔从容曰：“我绰有馀暇，山立不动，若遇当涂，恐<br>翩翩遂逝。”当涂者魏，翩翩者蛱蝶也。文襄先知之，大笑称善。文襄又曰：<br>“向语犹微，宜更指斥。”愔应声曰：“魏收在并作一篇诗，对众读讫，云：<br>‘打从叔季景出六百斛米，亦不辨此。’远近所知，非敢妄语。”文襄喜曰：<br>“我亦先闻。”众人皆笑。收虽自申雪，不复抗拒，终身病之。<br>侯景叛入梁，寇南境，文襄时在晋阳，令收为檄五十馀纸，不日而就。又檄<br>梁朝，令送侯景，初夜执笔，三更便成，文过七纸。文襄善之。魏帝曾季秋大射，<br>普令赋诗，收诗末云：“尺书征建邺，折简召长安。”文襄壮之，顾诸人曰：<br>“在朝今有魏收，便是国之光采。雅俗文墨，通达纵横，我亦使子才、子升时有<br>所作，至于词气，并不及之。吾或意有所怀，忘而不语，语而不尽，意有未及，<br>收呈草皆以周悉，此亦难有。”又敕兼主客郎，接梁使谢珽、徐陵。侯景既陷梁，<br>梁鄱阳王范时为合州刺史，文襄敕收以书喻之。范得书，仍率部伍西上，刺史崔<br>圣念入据其城。文襄谓收曰：“今定一州，卿有其力，犹恨‘尺书征建邺’未效<br>耳。”<br>文襄崩，文宣如晋阳，令与黄门郎崔季舒、高德正、吏部郎中尉瑾于北第掌<br>机密。转秘书监，兼著作郎，又除定州大中正。时齐将受禅，杨愔奏收置之别馆，<br>令撰禅代诏册诸文，遣徐之才守门不听出。天保元年，除中书令，仍兼著作郎，<br>封富平县子。<br>二年，诏撰魏史。四年，除魏尹，故优以禄力，专在史阁，不知郡事。初，<br>帝令群臣各言尔志，收曰：“臣愿得直笔东观，早成《魏书》。”故帝使收专其<br>任。又诏平原王高隆之总监之，署名而已。帝敕收曰：“好直笔，我终不作魏太<br>武诛史官。”始魏初邓彦海撰《代记》十馀卷，其后崔浩典史，游雅、高允、程<br>骏、李彪、崔光、李琰之徒世修其业。浩为编年体，彪始分作纪、表、志、传，<br>书犹未出。宣武时，命邢峦追撰《孝文起居注》，书至太和十四年，又命崔鸿、<br>王遵业补续焉。下讫孝明，事甚委悉。济阴王晖业撰《辨宗室录》三十卷。收于<br>是与通直常侍房延祐、司空司马辛元植、国子博士刁柔、裴昂之、尚书郎高孝干<br>专总斟酌，以成《魏书》。辨定名称，随条甄举，又搜采亡遗，缀续后事，备一<br>代史籍，表而上闻之。勒成一代大典：凡十二纪，九十二列传，合一百一十卷。<br>五年三月奏上之。秋，除梁州刺史。收以志未成，奏请终业，许之。十一月，复<br>奏十志：《天象》四卷，《地形》三卷，《律历》二卷，《礼乐》四卷，《食货》<br>一卷，《刑罚》一卷，《灵徵》二卷，《官氏》二卷，《释老》一卷，凡二十卷，<br>续于纪传，合一百三十卷，分为十二帙。其史三十五例，二十五序，九十四论，<br>前后二表一启焉。<br>所引史官，恐其凌逼，唯取学流先相依附者。房延祐、辛元植、眭仲让虽夙<br>涉朝位，并非史才。刁柔、裴昂之以儒业见知，全不堪编缉。高孝干以左道求进。<br>修史诸人祖宗姻戚多被书录，饰以美言。收性颇急，不甚能平，夙有怨者，多没<br>其善。每言：“何物小子，敢共魏收作色！举之则使上天，按之当使入地。”初，<br>收在神武时为太常少卿，修国史，得阳休之助，因谢休之曰：“无以谢德，当为<br>卿作佳传。”休之父固，魏世为北平太守，以贪虐为中尉李平所弹获罪，载在<br>《魏起居注》。收书云：“固为北平，甚有惠政，坐公事免官。”又云：“李平<br>深相敬重。”尔朱荣于魏为贼，收以高氏出自尔朱，且纳荣子金，故减其恶而增<br>其善，论云：“若修德义之风，则韩、彭、伊、霍，夫何足数。”<br>时论既言收著史不平，文宣诏收于尚书省与诸家子孙共加论讨，前后投诉百<br>有馀人，云“遗其家世职位”，或云“其家不见记录”，或云“妄有非毁”。收<br>皆随状答之。范阳卢斐父同附出族祖玄传下，顿丘李庶家传称其本是梁国家人，<br>斐、庶讥议云：“史书不直”。收性急，不胜其愤，启诬其欲加屠害。帝大怒，<br>亲自诘责。斐曰：“臣父仕魏，位至仪同，功业显著，名闻天下，与收无亲，遂<br>不立传。博陵崔绰，位止本郡功曹，更无事迹，是收外亲，乃为《传》首。”收<br>曰：“绰虽无位，名义可嘉，所以合传。”帝曰：“卿何由知其好人？”收曰：<br>“高允曾为绰赞，称有道德。”帝曰：“司空才士，为人作赞，正应称扬。亦如<br>卿为人作文章，道其好者岂能皆实？”收无以对，战栗而已。但帝先重收才，不<br>欲加罪。时太原王松年亦谤史，及斐、庶并获罪，各被鞭配甲坊，或因以致死，<br>卢思道亦抵罪。然犹以群口沸腾，敕魏史且勿施行，令群官博议，听有家事者入<br>署，不实者陈牒。于是众口喧然，号为“秽史”，投牒者相次，收无以抗之。时<br>左仆射杨愔、右仆射高德正二人势倾朝野，与收皆亲，收遂为其家并作传。二人<br>不欲言史不实，抑塞诉辞，终文宣世更不重论。又尚书陆操尝谓愔曰：“魏收<br>《魏书》可谓博物宏才，有大功于魏室。”愔谓收曰：“此谓不刊之书，传之万<br>古。但恨论及诸家枝叶亲姻，过为繁碎，与旧史体例不同耳。”收曰：“往因中<br>原丧乱，人士谱牒，遗逸略尽，是以具书其支流。望公观过知仁，以免尤责。”<br>八年夏，除太子少傅、监国史，复参议律令。三台成，文宣曰：“台成须有<br>赋。”愔先以告收，收上《皇居新殿台赋》，其文甚壮丽。时所作者，自邢邵已<br>下咸不逮焉。收上赋前数日乃告邵。邵后告人曰：“收甚恶人，不早言之。”帝<br>曾游东山，敕收作诏，宣扬威德，譬喻关西，俄顷而讫，词理宏壮。帝对百僚大<br>嗟赏之。仍兼太子詹事。收娶其舅女，崔昂之妹，产一女，无子。魏太常刘芳孙<br>女，中书郎崔启师女，夫家坐事，帝并赐收为妻，时人比之贾充置左右夫人。然<br>无子。后病甚，恐身后嫡媵不平，乃放二姬。及疾瘳追忆，作《怀离赋》以申意。<br>文宣每以酣宴之次，云：“太子性懦，宗社事重，终当传位常山。”收谓杨愔曰：<br>“古人云，太子国之根本，不可动摇。至尊三爵后，每言传位常山，令臣下疑贰。<br>若实，便须决行。此言若戏，魏收既忝师傅，正当守之以死，但恐国家不安。”<br>愔以收言白于帝，自此便止。帝数宴喜，收每预侍从。皇太子之纳郑良娣也，有<br>司备设牢馔，帝既酣饮，起而自毁覆之。仍诏收曰：“知我意不？”收曰：“臣<br>愚谓长娣既东宫之妾，理不须牢，仰惟圣怀，缘此毁去。”帝大笑，握收手曰：<br>“卿知我意。”安德王延宗纳赵郡李祖收女为妃，后帝幸李宅宴，而妃母宋氏荐<br>二石榴于帝前。问诸人莫知其意，帝投之。收曰：“石榴房中多子，王新婚，妃<br>母欲子孙众多。”帝大喜，诏收“卿还将来”，仍赐收美锦二匹。十年，除仪同<br>三司。帝在宴席，口敕以为中书监，命中书郎李愔于树下造诏。愔以收一代盛才，<br>难于率尔，久而未讫。比成，帝已醉醒，遂不重言，愔仍不奏，事竟寝。<br>及帝崩于晋阳，驿召收及中山太守阳休之参议吉凶之礼，并掌诏诰。仍除侍<br>中，迁太常卿。文宣谥及庙号、陵名，皆收议也。及孝昭居中宰事，命收禁中为<br>诸诏文，积日不出。转中书监。皇建元年，除兼侍中、右光禄大夫，仍仪同、监<br>史。收先副王昕使梁，不相协睦。时昕弟晞亲密。而孝昭别令阳休之兼中书，在<br>晋阳典诏诰，收留在邺。盖晞所为，收大不平，谓太子舍人卢询祖曰：“若使卿<br>作文诰，我亦不言。”又除祖珽为著作郎，欲以代收。司空主簿李翥，文词士也，<br>闻而告人曰：“诏诰悉归阳子烈，著作复遣祖孝徵，文史顿失，恐魏公发背。”<br>于时诏议二王三恪，收执王肃、杜预义，以元、司马氏为二王，通曹备三恪。诏<br>诸礼学之官，皆执郑玄五代之议。孝昭后姓元，议恪不欲广及，故议从收。又除<br>兼太子少傅，解侍中。<br>帝以魏史未行，诏收更加研审。收奉诏，颇有改正。及诏行魏史，收以为直<br>置秘阁，外人无由得见，于是命送一本付并省，一本付邺下，任人写之。<br>大宁元年，加开府。河清二年，兼右仆射。时武成酣饮终日，朝事专委侍中<br>高元海。元海凡庸，不堪大任，以收才名振俗，都官尚书毕义云长于断割，乃虚<br>心倚仗。收畏避不能匡救，为议者所讥。帝于华林别起玄洲苑，备山水台观之丽，<br>诏于阁上画收，其见重如此。<br>始收比温子升、邢邵稍为后进，邵既被疏出，子升以罪幽死，收遂大被任用，<br>独步一时。议论更相訾毁，各有朋党。收每议陋邢邵文。邵又云：“江南任昉，<br>文体本疏，魏收非直模拟，亦大偷窃。”收闻乃曰：“伊常于《沈约集》中作贼，<br>何意道我偷任昉。”任、沈俱有重名，邢、魏各有所好。武平中，黄门郎颜之推<br>以二公意问仆射祖珽，珽答曰：“见邢、魏之臧否，即是任、沈之优劣。”收以<br>温子升全不作赋，邢虽有一两首，又非所长，常云：“会须作赋，始成大才士。<br>唯以章表碑志自许，此外更同儿戏。”自武定二年已后，国家大事诏命，军国文<br>词，皆收所作。每有警急，受诏立成，或时中使催促，收笔下有同宿构，敏速之<br>工，邢、温所不逮，其参议典礼，与邢相埒。<br>既而赵郡公增年获免，收知而过之，事发除名。其年又以托附陈使封孝琰，<br>牒令其门客与行，遇昆仑舶至，得奇货猓然褥表、美玉盈尺等数十件，罪当流，<br>以赎论。三年，起除清都尹。寻遣黄门郎元文遥敕收曰：“卿旧人，事我家最久，<br>前者之罪，情在可恕。比令卿为尹，非谓美授，但初起卿，斟酌如此。朕岂可用<br>卿之才而忘卿身，待至十月，当还卿开府。”天统元年，除左光禄大夫。二年，<br>行齐州刺史，寻为真。<br>收以子侄少年，申以戒厉，著《枕中篇》，其词曰：<br>吾曾览管子之书，其言曰：“任之重者莫如身，途之畏者莫如口，期之远者<br>莫如年。以重任行畏途，至远期，惟君子为能及矣。”追而味之，喟然长息。若<br>夫岳立为重，有潜戴而不倾；山藏称固，亦趋负而弗停；吕梁独浚，能行歌而匪<br>惕；焦原作险，或跻踵而不惊；九陔方集，故眇然而迅举；五纪当定，想窅乎而<br>上征。苟任重也有度，则任之而愈固；乘危也有术，盖乘之而靡恤。彼期远而能<br>通，果应之而可必。岂神理之独尔，亦人事其如一。呜呼！处天壤之间，劳死生<br>之地，攻之以嗜欲，牵之以名利，粱肉不期而共臻，珠玉无足而俱致；于是乎骄<br>奢仍作，危亡旋至。然则上知大贤，唯几唯哲，或出或处，不常其节。其舒也济<br>世成务，其卷也声销迹灭。玉帛子女，椒兰律吕，谄谀无所先；称肉度骨，膏唇<br>挑舌，怨恶莫之前。勋名共山河同久，志业与金石比坚。斯盖厚栋不桡，游刃砉<br>然。逮于厥德不常，丧其金璞。驰骛人世，鼓动流俗。挟汤日而谓寒，包溪壑而<br>未足。源不清而流浊，表不端而影曲。嗟乎！胶漆谓坚，寒暑甚促。反利而成害，<br>化荣而就辱。欣戚更来，得丧仍续。至有身御魑魅，魂沉狴狱。讵非足力不强，<br>迷在当局。孰可谓画戒前倾，人师先觉。<br>闻诸君子，雅道之士，游遨经术，厌饫文史。笔有奇锋，谈有胜理。孝悌之<br>至，神明通矣。审道而行，量路而止。自我及物，先人后己。情无系于荣悴，心<br>靡滞于愠喜。不养望于丘壑，不待价于城市。言行相顾，慎终犹始。有一于斯，<br>郁为羽仪。恪居展事，知无不为。或左或右，则髦士攸宜；无悔无吝，故高而不<br>危。异乎勇进忘退，苟得患失，射千金之产，邀万钟之秩，投烈风之门，趣炎火<br>之室，载蹶而坠其贻宴，或蹲乃丧其贞吉。可不畏欤！可不戒欤！<br>门有倚祸，事不可不密；墙有伏寇，言不可而失。宜谛其言，宜端其行。言<br>之不善，行之不正，鬼执强梁，人囚径廷。幽夺其魄，明夭其命。不服非法，不<br>行非道。公鼎为己信，私玉非身宝。过缁为绀，逾蓝作青。持绳视直，置水观平。<br>时然后取，未若无欲。知止知足，庶免于辱。是以为必察其几，举必慎于微。知<br>几虑微，斯亡则稀。既察且慎，福禄攸归。昔蘧瑗识四十九非，颜子几三月不违。<br>跬步无已，至于千里。覆一篑进，及于万仞。故云行远自迩，登高自卑，可大可<br>久，与世推移。月满如规，后夜则亏。槿荣于枝，望暮而萎。夫奚益而非损，孰<br>有损而不害？益不欲多，利不欲大。唯居德者畏其甚，体真者惧其大。道尊则群<br>谤集，任重而众怨会。其达也则尼父栖遑，其忠也而周公狼狈。无曰人之我狭，<br>在我不可而覆。无曰人之我厚，在我不可而咎。如山之大，无不有也；如谷之虚，<br>无不受也；能刚能柔，重可负也；能信能顺，险可走也；能知能愚，期可久也。<br>周庙之人，三缄其口。漏卮在前，欹器留后。俾诸来裔，传之坐右。<br>其后群臣多言魏史不实，武成复敕更审，收又回换。遂为卢同立传，崔绰返<br>更附出。杨愔家传，本云“有魏以来一门而已”，至是改此八字；又先云“弘农<br>华阴人”，乃改“自云弘农”以配王慧龙自云太原人。此其失也。<br>寻除开府、中书监。武成崩，未发丧。在内诸公以后主即位有年，疑于赦令。<br>诸公引收访焉，收固执宜有恩泽，乃从之。掌诏诰，除尚书右仆射，总议监五礼<br>事，位特进。收奏请赵彦深、和士开、徐之才共监。先以告士开，士开惊辞以不<br>学。收曰：“天下事皆由王，五礼非王不决。”士开谢而许之。多引文士令执笔，<br>儒者马敬德、熊安生、权会实主之。武平三年薨。赠司空、尚书左仆射，谥文贞。<br>有集七十卷。<br>收硕学大才，然性褊，不能达命体道。见当途贵游，每以色相悦。然提奖后<br>辈，以名行为先，浮华轻险之徒，虽有才能，弗重也。初，河间邢子才及季景与<br>收并以文章显，世称大邢小魏，言尤后也。收少子才十岁，子才每曰：“佛助寮<br>人之伟。”后收稍与子才争名，文宣贬子才曰：“尔才不及魏收。”收益得志。<br>自序云：“先称温、邢，后曰邢、魏。”然收内陋邢，心不许也。收既轻疾，好<br>声乐，善胡舞。文宣末，数于东山与诸优为猕猴与狗斗，帝宠狎之。收外兄博陵<br>崔岩尝以双声嘲收曰：“愚魏衰收。”收答曰：“颜岩腥瘦，是谁所生，羊颐狗<br>颊，头团鼻平，饭房苓笼，著孔嘲玎。”其辩捷不拘若是。既缘史笔，多憾于人。<br>齐亡之岁，收冢被发，弃其骨于外。先养弟子仁表为嗣，位至尚书膳部郎中。隋<br>开皇中，卒于温县令。<br><hr>
