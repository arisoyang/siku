<h4>《史部·北齐书·卷三十八  列传第三十》<b class="x">作者：李百药</b></h4>
<br>○辛术元文遥赵彦深<br>辛术，字怀哲，少明敏，有识度。解褐司空胄曹参军，与仆射高隆之共典营<br>构邺都宫室，术有思理，百工克济。再迁尚书右丞。出为清河太守，政有能名。<br>追授并州长史，遭父忧去职。清河父老数百人诣阙请立碑颂德。文襄嗣事，与尚<br>书左丞宋游道、中书侍郎李绘等并追诣晋阳，俱为上客。累迁散骑常侍。<br>武定八年，侯景叛，除东南道行台尚书，封江夏县男，与高岳等破侯景，擒<br>萧明。迁东徐州刺史，为淮南经略使。齐天保元年，侯景征江西租税，术率诸军<br>渡淮断之，烧其稻数百万石。还镇下邳，人随术北渡淮者三千馀家。东徐州刺史<br>郭志杀郡守。文宣闻之，敕术自今所统十馀州地诸有犯法者，刺史先启听报，以<br>下先断后表闻。齐代行台兼总人事，自术始也。安州刺史、临清太守、盱眙蕲城<br>二镇将犯法，术皆案奏杀之。睢州刺史及所部郡守俱犯大辟，朝廷以其奴婢百口<br>及资财尽赐术，三辞不见许，术乃送诣所司，不复以闻。邢邵闻之，遗术书曰：<br>“昔钟离意云‘孔子忍渴于盗泉’，便以珠玑委地，足下今能如此，可谓异代一<br>时。”及王僧辩破侯景，术招携安抚，城镇相继款附，前后二十馀州。于是移镇<br>广陵。获传国玺送邺，文宣以玺告于太庙。此玺即秦所制，方四寸，上纽交盘龙，<br>其文曰：“受命于天，既寿永昌。”二汉相传，又传魏、晋。怀帝败，没于刘聪。<br>聪败，没于石氏。石氏败，晋穆帝永和中，濮阳太守戴僧施得之，遣督护何融送<br>于建邺。历宋、齐、梁，梁败，侯景得之。景败，侍中赵思贤以玺投景南兖州刺<br>史郭元建，送于术，故术以进焉。寻征为殿中尚书，领太常卿，仍与朝贤议定律<br>令。迁吏部尚书，食南兖州梁郡干。<br>迁邺以后，大选之职，知名者数四，互有得失，未能尽美。文襄帝少年高朗，<br>所弊者疏；袁叔德沉密谨厚，所伤者细；杨愔风流辨给，取士失于浮华。唯术性<br>尚贞明，取士以才器，循名责实，新旧参举，管库必擢，门阀不遗。考之前后铨<br>衡，在术最为折衷，甚为当时所称举。天保末，文宣尝令术选百员官，参选者二<br>三千人，术题目士子，人无谤讟，其所旌擢，后亦皆致通显。<br>术清俭，寡嗜欲。勤于所职，未尝暂懈。临军以威严，牧人有惠政。少爱文<br>史，晚更修学，虽在戎旅，手不释卷。及定淮南，凡诸资物一毫无犯，唯大收典<br>籍，多是宋、齐、梁时佳本，鸠集万馀卷，并顾陆之徒名画、二王已下法书数亦<br>不少，俱不上王府，唯入私门。及还朝，颇以馈遗权要，物议以此少之。十年卒，<br>年六十。皇建二年，赠开府仪同三司、中书监、青州刺史。子阁卿，尚书郎。阁<br>卿弟衡卿，有识学，开府参军事。隋大业初，卒于太常丞。<br>元文遥，字德远，河南洛阳人，魏昭成皇帝六世孙也。五世祖常山王遵。父<br>晞，有孝行，父卒，庐于墓侧而终。文遥贵，赠特进、开府仪同三司、中书监，<br>谥曰孝。文遥敏慧夙成，济阴王晖业每云：“此子王佐才也。”晖业尝大会宾客，<br>有人将《何逊集》初入洛，诸贤皆赞赏之。河间邢邵试命文遥，“诵之几遍可得？”<br>文遥一览便诵，时年十馀岁。济阴王曰：“我家千里驹，今定如何？”邢云：<br>“此殆古来未有。”<br>起家员外散骑常侍。遭父丧，服阕，除太尉东阁祭酒。以天下方乱，遂解官<br>侍养，隐于林虑山。武定中，文襄征为大将军府功曹。齐受禅，于登坛所受中书<br>舍人，宣传文武号令。杨遵彦每云：“堪解穰侯印者，必在斯人。”后忽被中旨<br>幽执，竟不知所由。如此积年。文宣后自幸禁狱，执手愧谢，亲解所著金带及御<br>服赐之，即日起为尚书祠部郎中。孝昭摄政，除大丞相府功曹参军，典机密。及<br>践祚，除中书侍郎，封永乐县伯，参军国大事。及帝大渐，与平秦王归彦、赵郡<br>王睿等同受顾托，迎立武成。即位，任遇转隆，历给事黄门侍郎、散骑常侍、侍<br>中、中书监。天统二年，诏特赐姓高氏，籍属宗正，子弟依例岁时入朝。再迁尚<br>书左仆射，进封宁都郡公、侍中。<br>文遥历事三主，明达世务，每临轩，多命宣敕，号令文武，声韵高朗，发吐<br>无滞。然探测上旨，时有委巷之言，故不为知音所重。齐因魏朝，宰县多用厮滥，<br>至于士流耻居百里。文遥以县令为字人之切，遂请革选。于是密令搜扬贵游子弟，<br>发敕用之。犹恐其披诉，总召集神武门，令赵郡王睿宣旨唱名，厚加慰喻。士人<br>为县，自此始也。既与赵彦深、和士开同被任遇，虽不如彦深清贞守道，又不为<br>士开贪淫乱政，在于季、孟之间。然性和厚，与物无竞，故时论不在彦深之下。<br>初，文遥自洛迁邺，惟有地十顷，家贫，所资衣食而已。魏之将季，宗姓被侮，<br>有人冒相侵夺，文遥即以与之。及贵，此人尚在，乃将家逃窜。文遥大惊，追加<br>慰抚，还以与之。彼人愧而不受，彼此俱让，遂为闲田。<br>至后主嗣位，赵郡王睿、娄定远等谋出和士开，文遥亦参其议。睿见杀，文<br>遥由是出为西兖州刺史。诣士开别，士开曰：“处得言地，使元家儿作令仆，深<br>愧朝廷。”既言而悔，仍执手慰勉之。犹虑文遥自疑，用其子行恭为尚书郎，以<br>慰其心。士开死，自东徐州刺史征入朝，竟不用，卒。<br>行恭美姿貌，有父风，兼俊才，位中书舍人，待诏文林馆。齐亡，阳休之等<br>十八人同入关，稍迁司勋下大夫。隋开皇中，位尚书郎，坐事徙瓜州而卒。行恭<br>少颇骄恣，文遥令与范阳卢思道交游。文遥尝谓思道云：“小儿比日微有所知，<br>是大弟之力，然白掷剧饮，甚得师风。”思道答云：“郎辞情俊迈，自是克荷堂<br>构，而白掷剧饮，亦天性所得。”行恭弟行如，亦聪慧早成，武平末，任著作佐<br>郎。<br>赵彦深，自云南阳宛人，汉太傅熹之后。高祖父难，为清河太守，有惠政，<br>遂家焉，清河后改为平原，故为平原人也。本名隐，避齐庙讳，改以字行。父奉<br>伯，仕魏位中书舍人、行洛阳令。彦深贵，赠司空。彦深幼孤贫，事母甚孝。年<br>十岁，曾候司徒崔光。光谓宾客曰：“古人观眸子以知人，此人当必远至。”性<br>聪敏，善书计，安闲乐道，不杂交游，为雅论所归服。昧爽辄自扫门外，不使人<br>见，率以为常。<br>初为尚书令司马子如贱客，供写书。子如善其无误，欲将入观省舍。隐靴无<br>毡，衣帽穿弊，子如给之。用为书令史，月馀，补正令史。神武在晋阳，索二史，<br>子如举彦深。后拜子如开府参军，超拜水部郎。及文襄为尚书令摄选，沙汰诸曹<br>郎，彦深以地寒被出为沧州别驾，辞不行。子如言于神武，征补大丞相功曹参军，<br>专掌机密，文翰多出其手，称为敏给。神武曾与对坐，遣造军令，以手扪其额曰：<br>“若天假卿年，必大有所至。”每谓司徒孙腾曰：“彦深小心恭慎，旷古绝伦。”<br>及神武崩，秘丧事，文襄虑河南有变，仍自巡抚，乃委彦深后事，转大行台<br>都官郎中。临发，握手泣曰：“以母弟相托，幸得此心。”既而内外宁静，彦深<br>之力。及还发丧，深加褒美，乃披郡县簿为选，封安国县伯。从征颍川，时引水<br>灌城，城雉将没，西魏将王思政犹欲死战。文襄令彦深单身入城告喻，即日降之，<br>便手牵思政出城。先是，文襄谓彦深曰：“吾昨夜梦猎，遇一群豕，吾射尽获之，<br>独一大豕不可得。卿言当为吾取须臾获豕而进。”至是，文襄笑曰：“梦验矣。”<br>即解思政佩刀与彦深曰：“使卿常获此利。”<br>文宣嗣位，仍典机密，进爵为侯。天保初，累迁秘书监。以为忠谨，每郊庙，<br>必令兼太仆卿，执御陪乘。转大司农。帝或巡幸，即辅赞太子，知后事。出为东<br>南道行台尚书、徐州刺史，为政尚恩信，为吏人所怀，多所降下。所营军处，士<br>庶追思，号赵行台顿。文宣玺书劳勉，征为侍中，仍掌机密。河清元年，进爵安<br>乐公，累迁尚书左仆射、齐州大中正、监国史，迁尚书令，为特进，封宜阳王。<br>武平二年拜司空，为祖珽所间，出为西兖州刺史。四年，征为司空，转司徒。丁<br>母忧，寻起为本官。七年六月暴疾薨，时年七十。<br>彦深历事累朝，常参机近，温柔谨慎，喜怒不形于色。自皇建以还，礼遇稍<br>重，每有引见，或升御榻，常呼官号而不名也。凡诸选举，先令铨定，提奖人物，<br>皆行业为先，轻薄之徒，弗之齿也。孝昭既执朝权，群臣密多劝进，彦深独不致<br>言。孝昭尝谓王晞云：“若言众心皆谓天下有归，何不见彦深有语？”晞以告，<br>彦深不获已，陈请，其为时重如此。常逊言恭己，未尝以骄矜待物，所以或出或<br>处，去而复还。母傅氏，雅有操识。彦深三岁，傅便孀居，家人欲以改适，自誓<br>以死。彦深五岁，傅谓之曰：“家贫儿小，何以能济？”彦深泣而言曰：“若天<br>哀矜，儿大当仰报。”傅感其意，对之流涕。及彦深拜太常卿，还，不脱朝服，<br>先入见母，跪陈幼小孤露，蒙训得至于此。母子相泣久之，然后改服。后为宜阳<br>国太妃。彦深有七子，仲将知名。<br>仲将沉敏有父风，温良恭俭，虽对妻子，亦未尝怠慢，终日俨然。学涉群书，<br>善草隶。虽与弟书，书字楷正，云草不可不解，若施之于人，即似相轻易，若与<br>当家中卑幼，又恐其疑所在宜尔，是以必须隶笔。彦深乞转以万年县子授之。位<br>给事黄门侍郎、散骑常侍。隋开皇中，位吏部郎，终于安州刺史。<br>齐朝宰相，善始令终唯彦深一人。然讽朝廷以子叔坚为中书侍郎，颇招物议。<br>时冯子琮子慈明、祖珽子君信并相继居中书，故时语云：“冯、祖及赵，秽我凤<br>池。”然叔坚身材最劣。<br><hr>
