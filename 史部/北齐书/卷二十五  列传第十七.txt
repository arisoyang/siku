<h4>《史部·北齐书·卷二十五  列传第十七》<b class="x">作者：李百药</b></h4>
<br>○张纂张亮张耀赵起徐远王峻王纮<br>张纂，字徽纂，代郡平城人也。父烈，桑乾太守。纂初事尔朱荣，又为尔朱<br>兆都督长史。为兆使于高祖，遂被顾识。高祖举义山东，刘诞据相州拒守，时纂<br>亦在其中。高祖攻而拔之，以纂参丞相军事。<br>纂性便僻，左右出内，稍见亲待，仍补行台郎中。高祖启减国封，分赏文武，<br>纂随例封寿张伯。魏武帝末，高祖赴洛，以赵郡公琛为行台，守晋阳，以纂为右<br>丞。转相府功曹参军事，除右光禄大夫。使于茹茹，以衔命称旨。历中外、丞相<br>二府从事中郎。邙山之役，大获俘虏，高祖令纂部送京师，魏帝赐绢五百匹，封<br>武安县伯。复为高祖行台右丞，从征玉壁。大军将还山东，行达晋州，忽值寒雨，<br>士卒饥冻，至有死者。州以边禁不听入城。于时纂为别使，遇见，辄令开门内之，<br>分寄民家，给其火食，多所全济。高祖闻而善之。<br>纂事高祖二十馀岁，传通教令，甚见亲赏。世宗嗣位，侯景作乱颍川，招引<br>西魏。以纂为南道行台，与诸将率讨之。还，除瀛州刺史。会世宗入为太子少傅。<br>后与平原王段孝先、行台尚书辛术等攻围东楚，仍拔广陵、泾州数城，斩贼帅东<br>方白额。授仪同三司，监筑长城大使，领步骑数千镇防北境。还，迁护军将军，<br>寻卒。<br>张亮，字伯德，西河隰城人也。少有干用。初事尔朱兆，拜平远将军。以功<br>封隰城县伯，邑五百户。高祖讨兆于晋阳，兆奔秀容。兆左右皆密通诚款，唯亮<br>独无启疏。及兆败，窜于穷山，令亮及仓头陈山提斩己首以降，皆不忍，兆乃自<br>缢于树。伯德伏尸而哭。高祖嘉叹之。授丞相府参军事，渐见亲待，委以书记之<br>任。天平中，为世宗行台郎中，典七兵事。虽为台郎，而常在高祖左右。迁行台<br>右丞。<br>高仲密之叛也，与大司马斛律金守河阳。周文帝于上流放火船烧河桥。亮乃<br>备小艇百馀艘，皆载长锁，锁头施钉。火船将至，即驰小艇，以钉钉之，引锁向<br>岸，火船不得及桥。桥之获全，亮之计也。<br>武定初，拜太中大夫。薛琡尝梦亮于山上持丝，以告亮，且占之曰：“山<br>上丝，幽字也。君其为幽州乎？”数月，亮出为幽州刺史。属侯景叛，除平南将<br>军、梁州刺史。寻加都督扬、颍等十一州诸军事，兼行台殿中尚书，转都督二豫、<br>扬、颍等八州军事、征西大将军、豫州刺史、尚书右仆射、西南道行台。攻梁江<br>夏、颍阳等七城，皆下之。<br>亮性质直，勤力强济，深为高祖、世宗所信，委以腹心之任。然少风格，好<br>财利，久在左右，不能廉洁，及历诸州，咸有黩货之闻。武定末，征拜侍中、汾<br>州大中正。天保初，授光禄勋，加骠骑大将军、仪同三司，别封安定县男，转中<br>领军。寻卒于位，赠司空公。<br>张耀，字灵光，上谷昌平人也。父凤，晋州长史。耀少而贞谨，颇晓史职。<br>解褐给事中，转司徒水曹行参军。义旗建，高祖擢为中军大都督韩轨府长史。及<br>轨除瀛、冀二州刺史，又以耀为轨谘议参军。后为御史所劾，州府僚佐及轨左右<br>以赃罪挂网者百有馀人，唯耀清白独免。征为丞相府仓曹。<br>显祖嗣事，迁相府掾。天保初，赐爵都亭乡男，摄仓、库二曹事。诸有赐给，<br>常使耀典之。转秘书丞，迁尚书右丞。显祖曾因近出，令耀居守。帝夜还，耀不<br>时开门，勒兵严备。帝驻跸门外久之，催迫甚急。耀以夜深，真伪难辩，须火至<br>面识，门乃可开，于是独出见帝。帝笑曰：“卿欲学郅君章也？”乃使耀前开门，<br>然后入，深嗟赏之，赐以锦采。出为南青州刺史，未之任。肃宗辅政，累迁秘书<br>监。<br>耀历事累世，奉职恪勤，咸见亲待，未尝有过。每得禄赐，散之宗族。性节<br>俭率素，车服饮食，取给而已。好读《春秋》，月一遍，时人比之贾梁道。赵彦<br>深尝谓耀曰：“君研寻《左氏》，岂求服虔、杜预之纰缪邪？”耀曰：“何为其<br>然乎？《左氏》之书，备叙言事，恶者可以自戒，善者可以庶几。故厉己温习，<br>非欲诋诃古人之得失也。”天统元年，世祖临朝，耀奏事，遇暴疾，仆于御前。<br>帝下座临视，呼数声不应。帝泣曰：“岂失我良臣也！”旬日卒，时年六十三。<br>诏称耀忠贞平直，温恭廉慎。赠开府仪同三司、尚书右仆射、燕州刺史，谥曰贞<br>简。<br>赵起，字兴洛，广平人也。父达，幽州录事参军。起性沉谨有干用。义旗建，<br>高祖以段荣为定州刺史，以起为荣典签，除奉车都尉。天平中，征为相府骑曹，<br>累加中散大夫。世宗嗣事，出为建州刺史，累迁侍中。起，高祖世频为相府骑兵<br>二局，典知兵马十有馀年。至显祖即阼之后，起罢州还阙，虽历位九卿、侍中，<br>常以本官监兵马，出内驱使，居腹心之寄，与二张相亚。出为西兖州刺史，纠劾<br>禁止，岁馀，以无验获免。河清二年，征还晋阳。三年，又加祠部尚书、开府。<br>天统初，转太常卿，食琅邪郡干。二年，除沧州刺史，加六州都督。武平中，卒<br>于官。<br>徐远，字彦遐，广宁石门人也。其先出自广平。曾祖定，为云中军将、平朔<br>戍主，因家于朔。远少习吏事，郡辟功曹。未几，与太守率户赴义旗，署防城都<br>督，除癭陶县令。高祖以远闲习书计，命为丞相骑兵参军事，常征伐，克济军务，<br>深为高祖所知。累历巨鹿、陈留二郡太守。天保初，为御史所劾，遇赦免，沉废<br>二年。显祖以远勋旧，特用为领军府长史，累迁东徐州刺史，入为太中大夫。河<br>清初，加卫将军。二年，除使持节、都督东楚州诸军事、东楚州刺史。天统二年，<br>授仪同三司、卫尉。四年，加开府、右光禄大夫。武平初卒。<br>远为治慕宽和，有恩惠。至东楚，其年冬，邑郭大火，城民亡产业，远躬自<br>赴救，对之流涕，仍为经营，皆得安立。长子世荣，中书舍人、黄门侍郎。<br>王峻，字峦嵩，灵丘人也。明悟有干略。高祖以为相府墨曹参军，坐事去官。<br>久之，显祖为仪同开府，引为城局参军。累迁恒州大中正、世宗相府外兵参军。<br>随诸军平淮阴，赐爵北平县男。除营州刺史。营州地接边城，贼数为民患。峻至<br>州，远设斥候，广置疑兵，每有贼发，常出其不意要击之，贼不敢发，合境获安。<br>先是刺史陆士茂诈杀室韦八百馀人，因此朝贡遂绝。至是，峻分命将士，要其行<br>路，室韦果至，大破之，虏其首帅而还。因厚加恩礼，放遣之。室韦遂献诚款，<br>朝贡不绝，峻有力焉。初，茹茹主庵罗辰率其馀党东徙，峻度其必来，预为之备。<br>未几，庵罗辰到，顿军城西。峻乃设奇伏大破之，获其名王郁久闾豆拔提等数十<br>人，送于京师。庵罗辰于此遁走。帝甚嘉之。迁秘书监。<br>废帝即位，除洛州刺史、河阳道行台左丞。皇建中，诏于洛州西界掘长堑三<br>百里，置城戍以防间谍。河清元年，征拜祠部尚书。诏诣晋阳检校兵马，俄而还<br>邺，转太仆卿。及车驾巡幸，常与吏部尚书尉瑾辅皇太子、诸亲王同知后事。仍<br>赐食梁郡干，迁侍中，除都官尚书。及周师寇逼，诏峻以本官与东安王娄睿、武<br>兴王普等自邺率众赴河阳御之。车驾幸洛阳，以悬瓠为周人所据，复诏峻为南道<br>行台，与娄睿率军南讨。未至，周师弃城走，仍使慰辑永、郢二州。四年春，还<br>京师。坐违格私度禁物并盗截军粮，有司依格处斩，家口配没。特诏决鞭一百，<br>除名配甲坊，蠲其家口。会赦免，停废私门。天统二年，授骠骑大将军、仪同三<br>司，寻加开府。武平初，除侍中。四年卒。赠司空公。<br>王纮，字师罗，太安狄那人也，为小部酋帅。父基，颇读书，有智略。初从<br>葛荣反，荣授基济北王、宁州刺史。后葛荣破，而基据城不下，尔朱荣遣使喻之，<br>然后始降。荣后以为府从事中郎，令率众镇磨川。荣死，纥豆陵步藩虏基归河西，<br>后逃归尔朱兆。高祖平兆，以基为都督，除义宁太守。基先于葛荣军与周文帝相<br>知，及文帝据有关中，高祖遣基与长史侯景同使于周文帝，文帝留基不遣。基后<br>逃归，除冀州长史，后行肆州事。元象初，累迁南益州、北豫州刺史。所历皆好<br>聚敛，然性和直，吏民不甚患之。兴和四年冬为奴所害，时年六十五。赠征东将<br>军、吏部尚书、定州刺史。<br>纮少好弓马，善骑射，颇爱文学。性机敏，应对便捷。年十三，见扬州刺史<br>太原郭元贞，元贞抚其背曰：“汝读何书？”对曰：“诵《孝经》。”曰：<br>“《孝经》云何？”曰：“在上不骄，为下不乱。”元贞曰：“吾作刺史，岂其<br>骄乎？”纮曰：“公虽不骄，君子防未萌，亦愿留意。”元贞称善。年十五，随<br>父在北豫州，行台侯景与人论掩衣法为当左为当右。尚书敬显俊曰：“孔子云：<br>‘微管仲，吾其被发左衽矣’以此言之，右衽为是。”纮进曰：“国家龙飞朔野，<br>雄步中原，五帝异仪，三王殊制，掩衣左右，何足是非。”景奇其早慧，赐以名<br>马。<br>兴和中，世宗召为库直，除奉朝请。世宗暴崩，纮冒刃捍御，以忠节赐爵平<br>春县男，赉帛七百段、绫锦五十匹、钱三万并金带骏马，仍除晋阳令。天保初，<br>加宁远将军，颇为显祖所知待。帝尝与左右饮酒，曰：“快哉大乐。”纮对曰：<br>“亦有大乐，亦有大苦。”帝曰：“何为大苦？”纮曰：“长夜荒饮不寤，亡国<br>破家，身死名灭，所谓大苦。”帝默然。后责纮曰：“尔与纥奚舍乐同事我兄，<br>舍乐死，尔何为不死？”纮曰：“君亡臣死，自是常节，但贼竖力薄斫轻，故臣<br>不死。”帝使燕子献反缚纮，长广王捉头，帝手刃将下，纮曰：“杨遵彦、崔季<br>舒逃走避难，位至仆射、尚书，冒死效命之士，反见屠戮，旷古未有此事。”帝<br>投刃于地曰：“王师罗不得杀。”遂舍之。<br>乾明元年，昭帝作相，补中外府功曹参军事。皇建元年，进爵义阳县子。河<br>清三年，与诸将征突厥，加骠骑大将军。天统元年，除给事黄门侍郎，加射声校<br>尉，四迁散骑常侍。武平初，开府仪同三司。纮上言：“突厥与宇文男来女往，<br>必当相与影响，南北寇边。宜选九州劲勇强弩，多据要险之地。伏愿陛下哀忠念<br>旧，爱孤恤寡，矜愚嘉善，舍过记功，敦骨肉之情，广宽仁之路，思尧、舜之风，<br>慕禹、汤之德，克己复礼，以成美化，天下幸甚。”<br>五年，陈人寇淮南，诏令群官共议御捍。封辅相请出讨击。纮曰：“官军频<br>经失利，人情骚动，若复兴兵极武，出顿江淮，恐北狄西寇，乘我之弊，倾国而<br>来，则世事去矣。莫若薄赋省徭，息民养士，使朝廷协睦，遐迩归心，征之以仁<br>义，鼓之以道德，天下皆当肃清，岂直伪陈而已！”高阿那肱谓众人曰：“从王<br>武卫者南席。”众皆同焉。寻兼侍中，聘于周。使还即正，未几而卒。纮好著述，<br>作《鉴诫》二十四篇，颇有文义。<br>史臣曰：张纂等并趋事霸朝，申其功用，皆有齐之良臣也。伯德之恸哭伏尸，<br>灵光之拒关驻跸，有古人风焉。<br>赞曰：纂、亮、耀、起，徐远、纮、峻，奉日高升，凌风远振。树死拒关，<br>终明信顺。<br><hr>
