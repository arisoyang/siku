<h4>《史部·北齐书·卷五十  列传第四十二》<b class="x">作者：李百药</b></h4>
<br>◎恩幸<br>○郭秀和士开穆提婆高阿那肱韩凤韩宝业<br>甚哉，齐末之嬖幸也，盖书契以降，未之有焉。心利锥刀，居台鼎之任；智<br>昏菽麦，当机衡之重。刑残阉宦、苍头卢儿，西域丑胡、龟兹杂伎，封王者接武，<br>开府者比肩。非直独守弄臣，且复多干朝政。赐予之费，帑藏以虚；杼轴之资，<br>剥掠将尽。纵龟鼎之祚，卜世灵长，属此淫昏，无不亡之理，齐运短促，固其宜<br>哉。高祖、世宗，情存庶政，文武任寄，多贞干之臣，唯郭秀小人，有累明德。<br>天保五年之后，虽罔念作狂，所幸之徒，唯左右驱驰，内外亵狎，其朝廷之事，<br>一不与闻。大宁之后，奸佞浸繁，盛业鸿基，以之颠覆。生民免夫被发左衽，非<br>不幸也。今缉诸凶族为《佞幸传》云。其宦者之徒，尤是亡齐之一物。丑声秽迹，<br>千端万绪，其事阙而不书，仍略存姓名，附之此《传》之末。其帝家诸奴及胡人<br>乐工，叨窃贵辛，今亦出焉。<br>郭秀，范阳涿人。事高祖为行台右丞，亲宠日隆，多受赂遗。秀遇疾，高祖<br>亲临视之，问所欲官。乃启为七兵尚书，除书未至而卒。家无成人子弟，高祖自<br>至其宅，亲使录知其家资粟帛多少，然后去。命其子孝义与太原公已下同学读书。<br>初，秀忌杨愔，诳胁令其逃亡。秀死后，愔还，高祖追忿秀，即日斥孝义，终身<br>不齿。<br>和士开，字彦通，清都临漳人也。其先西域商胡，本姓素和氏。父安，恭敏<br>善事人，稍迁中书舍人。魏孝静尝夜中与朝贤讲集，命安看斗柄所指，安答曰：<br>“臣不识北斗。”高祖闻之，以为淳直。后为仪州刺史。<br>士开幼而聪慧，选为国子学生，解悟捷疾，为同业所尚。天保初，世祖封长<br>广王，辟士开开府行参军。世祖性好握槊，士开善于此戏，由是遂有斯举。加以<br>倾巧便僻，又能弹胡琵琶，因此亲狎。尝谓王曰：“殿下非天人也，是天帝也。”<br>王曰：“卿非世人也，是世神也。”其深相爱如此。显祖知其轻薄，不令王与小<br>人相亲善，责其戏狎过度，徙长城。后除京畿士曹参军，长广王请之也。<br>世祖践祚，累除侍中，加开府。遭母刘氏忧，帝闻而悲惋，遣武卫将军吕芬<br>诣宅，昼夜扶侍，成服后方还。其日，帝又遣以犊车迎士开入内，帝见，亲自握<br>手，怆恻下泣，晓喻良久，然后遣还，并诸弟四人并起复本官。其见亲重如此。<br>除右仆射。帝先患气疾，因饮酒辄大发动，士开每谏不从。属帝气疾发，又欲饮，<br>士开泪下歔欷不能言。帝曰：“卿此是不言之谏。”因不复饮。言辞容止，极诸<br>鄙亵，以夜继昼，无复君臣之礼。至说世祖云：“自古帝王，尽为灰烬，尧、舜、<br>桀、纣，竟复何异？陛下宜及少壮，恣意作乐，纵横行之，即是一日快活敌千年。<br>国事分付大臣，何虑不办，无为自勤苦也。”世祖大悦。其年十二月，世祖寝疾<br>于乾寿殿，士开入侍医药。世祖谓士开有伊、霍之才，殷勤属以后事，临崩，握<br>士开之手曰：“勿负我也。”仍绝于士开之手。<br>后主以世祖顾托，深委仗之。又先得幸于胡太后，是以弥见亲密。赵郡王睿<br>与娄定远等谋出士开，引诸贵人共为计策。属太后觞朝贵于前殿，睿面陈士开罪<br>失，云：“士开先帝弄臣，城狐社鼠，受纳货贿，秽乱宫掖，臣等义无杜口，冒<br>死以陈。”太后曰：“先帝在时，王等何不道？今日欲欺孤寡耶！但饮酒，勿多<br>言。”睿词色愈厉。或曰：“不出士开，朝野不定。”睿等或投冠于地，或拂衣<br>而起，言词咆勃，无所不至。明日，睿等共诣云龙门，令文遥入奏之，太后不听。<br>段韶呼胡长粲传言，太后曰：“梓宫在殡，事大抃速，欲王等更思量。”赵郡王<br>等遂并拜谢，更无馀言。太后及后主召见问士开，士开曰：‘先帝群官之中，待<br>臣最重，陛下谅暗始尔，大臣皆有觊觎心，若出臣，正是剪陛下羽翼。宜谓睿等<br>云：‘令士开为州，待过山陵，然后发遣。’睿等谓臣真出，必心喜之。”后主<br>及太后然之，告睿等如士开旨，以士开为兖州刺史。山陵毕，睿等促士开就路。<br>士开载美女珠帘及条诸宝玩以诣定远，谢曰：“诸贵欲杀士开，蒙王特赐性命，<br>用作方伯。今欲奉别，谨具上二女子、一珠帘。”定远喜，谓士开曰：“欲得还<br>入不？”士开曰：“在内久，常不自安，令得出，实称本意，不愿更入，但乞王<br>保护，长作大州刺史。今日远出，愿得一辞观二宫。”定远许之。士开由是得见<br>太后及后主，进说曰：“先帝一旦登遐，臣愧不能自死。观朝贵势欲陛下为乾明。<br>臣出之后，必有大变，复何面见先帝于地下。”因恸哭。帝及太后皆泣，问计将<br>安出。士开曰：““臣已得入，复何所虑，正须数行诏书耳。”于是诏出定远青<br>州刺史，责赵郡王睿以不臣之罪，召入而杀之。复除士开侍中、右仆射。定远归<br>士开所遗，加以馀珍赂之。武平元年，封淮阳王，除尚书令、录尚书事，复本官<br>悉得如故。<br>世祖时，恒令士开与太后握槊，又出入卧内无复期限，遂与太后为乱。及世<br>祖崩后，弥自放恣。琅邪王俨恶之，与领军库狄伏连、侍中冯子琮、御史王子宜、<br>武卫高舍洛等谋诛之。伏连发京畿军士，帖神武、千秋门外，并私约束，不听士<br>开入殿。其年七月二十五日旦，士开依式早参，伏连前把士开手曰：“今有一大<br>好事。”王子宜便授一函，云：“有敕令王向台。”遣兵士防送，禁于治书侍御<br>厅事。俨遣都督冯永洛就台斩之，时年四十八，簿录其家口。后诛俨等。上哀悼，<br>不视事数日，追忆不已。诏起复其子道盛为常侍，又敕其弟士休入内省参典机密，<br>诏赠士开假黄钺、十州诸军事、左丞相、太宰如故。<br>士开禀性庸鄙，不窥书传，发言吐论，惟以谄媚自资。河清、天统以后，威<br>权转盛，富商大贾朝夕填门，朝土不知廉耻者多相附会，甚者为其假子，与市道<br>小人同在昆季行列。又有一人士，曾参士开，值疾，医人云：“王伤寒极重，进<br>药无效，应服黄龙汤。”士开有难色。是人云：“此物甚易与，王不须疑惑，请<br>为王行先尝之。”一举便尽。士开深感此心，为之强服，遂得汗病愈。其势倾朝<br>廷也如此。虽以左道事之者，不问贤愚，无不进擢；而以正理干忤者，亦颇能舍<br>之。士开见人将加刑戮，多所营救，既得免罪，即命讽喻，责其珍宝，谓之赎命<br>物。虽有全济，皆非直道云。<br>穆提婆，本姓骆，汉阳人也。父超，以谋叛伏诛。提婆母陆令萱赏配入掖庭，<br>后主襁褓之中，令其鞠养，谓之干阿奶，遂大为胡后所昵爱。令萱奸巧多机辩，<br>取媚百端，宫掖之中，独擅威福。天统初，奏引提婆入侍后主，朝夕左右，大被<br>亲狎。嬉戏丑亵，无所不为。宠遇弥隆，官爵不知纪极，遂至录尚书事，封城阳<br>王。令萱又佞媚，穆昭仪养之为母，是以提婆改姓穆氏。及穆后立，令萱号曰太<br>姬，此即齐朝皇后母氏之位号也，视第一品，班在长公主之上。自武平之后，令<br>萱母子势倾内外矣。庸劣之徒皆重迹屏气焉。自外杀生予夺不可尽言。晋州军败，<br>后主还邺，提婆奔周军。令萱自杀，子孙大小皆弃市，籍没其家。<br>高阿那肱，善无人也。其父市贵，从高祖起义。那肱为库典，从征讨，以功<br>勤擢为武卫将军。肱妙于骑射，便僻善事人，每宴射之次，大为世祖所爱重。又<br>谄悦和士开，尤相亵狎，士开每为之言，弥见亲待。后主即位，累迁并省尚书左<br>仆射，封淮阴王，又除并省尚书令。<br>肱才伎庸劣，不涉文史，识用尤在士开之下，而奸巧计数亦不逮士开。既为<br>世祖所幸，多令在东宫侍后主，所以大被宠遇。士开死后，后主谓其识度足继士<br>开，遂致位宰辅。武平四年，令其录尚书事，又总知外兵及内省机密。尚书郎中<br>源师尝谘肱云：“龙见，当雩。”问师云：“何处龙见？作何物颜色？”师云：<br>“此是龙星见，须雩祭，非是真龙见。”肱云：“汉儿强知星宿！”其墙面如此。<br>又为右丞相，馀如故。<br>周师逼平阳，后主于天池校猎，晋州频遣驰奏，从旦至午，驿马三至，肱云：<br>“大家正作乐，何急奏闻。”至暮，使更至，云：“平阳城已陷，贼方至。”乃<br>奏知。明早旦，即欲引军，淑妃又请更合一围。及军赴晋州，令肱率前军先进，<br>仍总节度诸军。后主谓肱曰：“战是耶，不战是耶？”肱曰：“勿战，却守高梁<br>桥。”安吐根曰：“一把子贼，马上刺取掷着汾河中。”帝意未决。诸内参曰：<br>“彼亦天子，我亦天子，彼尚能远来，我何为守堑示弱？”帝曰：“此言是也。”<br>于是渐进。提婆观战，东偏颇有退者，提婆怖曰：“大家去！大家去！”帝以淑<br>妃奔高梁关。开府奚长乐谏曰：“半进半退，战之常体，今兵众全整，未有伤败，<br>陛下舍此安之？御马一动，人情惊乱，且速还安慰之。”武卫张常山自后至，亦<br>曰：“军寻收回，甚整顿，围城兵亦不动，至尊宜回，不信臣言，乞将内参往视。”<br>帝将从之。提婆引帝肘曰：“此言难信。”帝遂北驰。有军士告称那肱遣臣招引<br>西军，今故闻奏。后主令侍中斛律孝卿检校，孝卿云：“此人妄语。”还至晋，<br>那肱腹心告肱谋反，又以为妄，斩之。乃颠沛还邺，侍卫逃散，唯那肱及内官数<br>十骑从行。<br>后主走度太行，令那肱以数千人投济州关，仍遣觇候。每奏：“周军未至，<br>且在青州集兵，未须南行。”及周将军尉迟迥至关，肱遂降。时人皆云肱表款周<br>武，必仰生致齐主，故不速报兵至，使后主被擒。肱至长安，授大将军，封郡公，<br>为隆州刺史，诛。初，天保中，显祖自晋阳还邺，阳愚僧阿秃师于路中大叫，呼<br>显祖姓名云：“阿那瑰终破你国。”是时茹茹主阿那瑰在塞北强盛，显祖尤忌之，<br>所以每岁讨击，后亡齐者遂属阿那肱云。虽作“肱”字，世人皆称为“瑰”音，<br>斯固“亡秦者胡”，盖悬定于窈冥也。<br>韩凤，字长鸾，昌黎人也。父永兴，青州刺史。凤少而聪察，有膂力，善骑<br>射。稍迁都督。后主居东宫，年幼稚，世祖简都督二十人送令侍卫，凤在其数。<br>后主亲就众中牵凤手曰：“都督看儿来。”因此被识，数唤共戏。<br>后主即位，累迁侍中、领军，总知内省机密。祖珽曾与凤于后主前论事。语<br>凤云：“强弓长槊，无容相谢，军国谋算，何由得争。”凤答曰：“各出意见，<br>岂在文武优劣？”封昌黎郡王。男宝仁尚公主，在晋阳赐第一区。其公主生男满<br>月，驾幸凤宅，宴会尽日。军国要密，无不经手，与高阿那肱、穆提婆共处衡轴，<br>号曰三贵，损国害政，日月滋甚。寿阳陷没，凤与穆提婆闻告败，握槊不辍，曰：<br>“他家物，从他去。”后帝使于黎阳临河筑城戍，曰：“急时且守此作龟兹国子，<br>更可怜人生如寄，唯当行乐，何因愁为？”君臣应和若此。其弟万岁，及二子宝<br>行、宝信并开府仪同。宝信尚公主，驾复幸其宅，亲戚咸蒙官赏。<br>凤母鲜于，段孝言之从母子姊也，为此偏相参附，奏遣监造晋阳宫。陈德信<br>驰驿检行，见孝言役官夫匠自营宅，即语云：“仆射为至尊起台殿未讫，何容先<br>自营造？”凤及穆提婆亦遣孝言分工匠为己造宅，德信还具奏闻。及幸晋阳，又<br>以官马与他人乘骑。上因此发忿，与提婆并除名，亦不露其罪。仍毁其宅。公主<br>离婚。复被遣向邺吏部门参。及后主晋阳走还，被敕入内，寻诏复爵。从后主走<br>度河，到青州，并为周军所获。<br>凤于权要之中，尤嫉人士，崔季舒等冤酷，皆凤所为。每朝士谘事，莫敢仰<br>视，动致呵叱，辄詈云：“狗汉大不可耐，唯须杀却。”若见武职，虽厮养末品<br>亦容下之。仕隋，位终于陇州刺史。<br>韩宝业、卢勒叉、齐绍，并高祖旧左右，唯门阉驱使，不被恩遇。历天保、<br>皇建之朝，亦不至宠幸，但渐有职任。宝业至长秋卿，勒叉等或为中常侍。世祖<br>时有曹文摽、邓长颙辈，亦有至仪同食干者，唯长颙武平中任参宰相，干预朝权。<br>后宝业、勒叉、齐绍、子征并封王，不过侵暴。于后主之朝，有陈德信等数十人，<br>并肆其奸佞，败政虐人，古今未有。多授开府，罕止仪同，亦有加光禄大夫，金<br>章紫绶者。多带侍中、中常侍，此二职乃数十人，又皆封王、开府。恒出入门禁，<br>往来园苑，趋侍左右，通宵累日。承候颜色，竞进谄谀，莫不发言动意，多会深<br>旨。一戏之赏，动逾巨万，丘山之积，贪吝无厌。犹以波斯狗为仪同、郡君，分<br>其干禄。神兽门外有朝贵憩息之所，时人号为解卸厅。诸阉或在内多日，暂放归<br>休，所乘之马牵至神兽门阶，然后升骑，飞鞭竞走，数十为群，马尘必坌。诸朝<br>贵爰至唐、赵、韩、骆皆隐听趋避，不敢为言。<br>高祖时有苍头陈山提、盖丰乐、刘桃枝等数十人，俱驱驰便僻，颇蒙恩遇。<br>天保、大宁之朝，渐以贵盛，至武平时皆以开府、封王，其不及武平者则追赠王<br>爵。<br>又有何海及子洪珍皆为王，尤为亲要。洪珍侮弄权势，鬻狱卖官。又有史丑<br>多之徒胡小儿等数十，咸能舞工歌，亦至仪同、开府封王。诸宦者犹以宫掖驱驰，<br>便烦左右，渐因昵狎，以至大官。苍头始自家人，情寄深密，及于后主，则是先<br>朝旧人，以勤旧之劳，致此叨窃。至于胡小儿等眼鼻深险，一无可用，非理爱好，<br>排突朝贵，尤为人士之所疾恶。其以音乐至大官者：沈过儿官至开府仪同，王长<br>通年十四五，便假节通州刺史。<br>时又有开府薛荣宗，常自云能使鬼。及周兵之逼，言于后主曰：“臣已发遣<br>斛律明月将大兵在前去。”帝信之。经古冢，荣宗谓舍人元行恭是谁冢，行恭戏<br>之曰：“林宗冢。”复问林宗是谁，行恭曰：“郭元贞父。”荣宗前奏曰：“臣<br>向见郭林宗从冢出，着大帽，吉莫靴，插马鞭，问臣‘我阿贞来不’。”是时群<br>妄多皆类此。<br>赞曰：危亡之祚，昏乱之朝，小人道长，君子道消。<br><br><br><br><hr>
