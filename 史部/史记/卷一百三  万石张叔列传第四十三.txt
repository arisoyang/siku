<h4>《史部·史记·卷一百三  万石张叔列传第四十三》<b class="x">作者：司马迁</b></h4>
<br>万石君名奋，其父赵人也，姓石氏。赵亡，徙居温。高祖东击项籍，过河内，<br>时奋年十五，为小吏，侍高祖。高祖与语，爱其恭敬，问曰：“若何有？”对曰：<br>“奋独有母，不幸失明。家贫。有姊，能鼓琴。”高祖曰：“若能从我乎？”曰：<br>“愿尽力。”於是高祖召其姊为美人，以奋为中涓，受书谒，徙其家长安中戚里，<br>以姊为美人故也。其官至孝文时，积功劳至大中大夫。无文学，恭谨无与比。<br>文帝时，东阳侯张相如为太子太傅，免。选可为傅者，皆推奋，奋为太子太<br>傅。及孝景即位，以为九卿；迫近，惮之，徙奋为诸侯相。奋长子建，次子甲，<br>次子乙，次子庆，皆以驯行孝谨，官皆至二千石。於是景帝曰：“石君及四子皆<br>二千石，人臣尊宠乃集其门。”号奋为万石君。<br>孝景帝季年，万石君以上大夫禄归老于家，以岁时为朝臣。过宫门阙，万石<br>君必下车趋，见路马必式焉。子孙为小吏，来归谒，万石君必朝服见之，不名。<br>子孙有过失，不谯让，为便坐，对案不食。然后诸子相责，因长老肉袒固谢罪，<br>改之，乃许。子孙胜冠者在侧，虽燕居必冠，申申如也。僮仆如也，唯谨。<br>上时赐食於家，必稽首俯伏而食之，如在上前。其执丧，哀戚甚悼。子孙遵教，<br>亦如之。万石君家以孝谨闻乎郡国，虽齐鲁诸儒质行，皆自以为不及也。<br>建元二年，郎中令王臧以文学获罪。皇太后以为儒者文多质少，今万石君家<br>不言而躬行，乃以长子建为郎中令，少子庆为内史。<br>建老白首，万石君尚无恙。建为郎中令，每五日洗沐归谒亲，入子舍，窃问<br>侍者，取亲中裙厕窬，身自浣涤，复与侍者，不敢令万石君知，以为常。建为郎<br>中令，事有可言，屏人恣言，极切；至廷见，如不能言者。是以上乃亲尊礼之。<br>万石君徙居陵里。内史庆醉归，入外门不下车。万石君闻之，不食。庆恐，<br>肉袒请罪，不许。举宗及兄建肉袒，万石君让曰：“内史贵人，入闾里，里中长<br>老皆走匿，而内史坐车中自如，固当！”乃谢罢庆。庆及诸子弟入里门，趋至家。<br>万石君以元朔五年中卒。长子郎中令建哭泣哀思，扶杖乃能行。岁馀，建亦<br>死。诸子孙咸孝，然建最甚，甚於万石君。<br>建为郎中令，书奏事，事下，建读之，曰：“误书！‘马’者与尾当五，今<br>乃四，不足一。上谴死矣！”甚惶恐。其为谨慎，虽他皆如是。<br>万石君少子庆为太仆，御出，上问车中几马，庆以策数马毕，举手曰：“六<br>马。”庆於诸子中最为简易矣，然犹如此。为齐相，举齐国皆慕其家行，不言而<br>齐国大治，为立石相祠。<br>元狩元年，上立太子，选群臣可为傅者，庆自沛守为太子太傅，七岁迁为御<br>史大夫。<br>元鼎五年秋，丞相有罪，罢。制诏御史：“万石君先帝尊之，子孙孝，其以<br>御史大夫庆为丞相，封为牧丘侯。”是时汉方南诛两越，东击朝鲜，北逐匈奴，<br>西伐大宛，中国多事。天子巡狩海内，修上古神祠，封禅，兴礼乐。公家用少，<br>桑弘羊等致利，王温舒之属峻法，儿宽等推文学至九卿，更进用事，事不关决於<br>丞相，丞相醇谨而已。在位九岁，无能有所匡言。尝欲请治上近臣所忠、九卿咸<br>宣罪，不能服，反受其过，赎罪。<br>元封四年中，关东流民二百万口，无名数者四十万，公卿议欲请徙流民於边<br>以適之。上以为丞相老谨，不能与其议，乃赐丞相告归，而案御史大夫以下议为<br>请者。丞相惭不任职，乃上书曰：“庆幸得待罪丞相，罢驽无以辅治，城郭仓库<br>空虚，民多流亡，罪当伏斧质，上不忍致法。愿归丞相侯印，乞骸骨归，避贤者<br>路。”天子曰：“仓廪既空，民贫流亡，而君欲请徙之，摇荡不安，动危之，而<br>辞位，君欲安归难乎？”以书让庆，庆甚惭，遂复视事。<br>庆文深审谨，然无他大略，为百姓言。后三岁馀，太初二年中，丞相庆卒，<br>谥为恬侯。庆中子德，庆爱用之，上以德为嗣，代侯。后为太常，坐法当死，赎<br>免为庶人。庆方为丞相，诸子孙为吏更至二千石者十三人。及庆死后，稍以罪去，<br>孝谨益衰矣。<br>建陵侯卫绾者，代大陵人也。绾以戏车为郎，事文帝，功次迁为中郎将，醇<br>谨无他。孝景为太子时，召上左右饮，而绾称病不行。文帝且崩时，属孝景曰：<br>“绾长者，善遇之。”及文帝崩，景帝立，岁馀不噍呵绾，绾日以谨力。<br>景帝幸上林，诏中郎将参乘，还而问曰：“君知所以得参乘乎？”绾曰：<br>“臣从车士幸得以功次迁为中郎将，不自知也。”上问曰：“吾为太子时召君，<br>君不肯来，何也？”对曰：“死罪，实病！”上赐之剑。绾曰：“先帝赐臣剑凡<br>六，剑不敢奉诏。”上曰：“剑，人之所施易，独至今乎？”绾曰：“具在。”<br>上使取六剑，剑尚盛，未尝服也。郎官有谴，常蒙其罪，不与他将争；有功，常<br>让他将。上以为廉，忠实无他肠，乃拜绾为河间王太傅。吴楚反，诏绾为将，将<br>河间兵击吴楚有功，拜为中尉。三岁，以军功，孝景前六年中封绾为建陵侯。<br>其明年，上废太子，诛栗卿之属。上以为绾长者，不忍，乃赐绾告归，而使<br>郅都治捕栗氏。既已，上立胶东王为太子，召绾，拜为太子太傅。久之，迁为御<br>史大夫。五岁，代桃侯舍为丞相，朝奏事如职所奏。然自初官以至丞相，终无可<br>言。天子以为敦厚，可相少主，尊宠之，赏赐甚多。<br>为丞相三岁，景帝崩，武帝立。建元年中，丞相以景帝疾时诸官囚多坐不辜<br>者，而君不任职，免之。其后绾卒，子信代。坐酎金失侯。<br>塞侯直不疑者，南阳人也。为郎，事文帝。其同舍有告归，误持同舍郎金去，<br>已而金主觉，妄意不疑，不疑谢有之，买金偿。而告归者来而归金，而前郎亡金<br>者大惭，以此称为长者。文帝称举，稍迁至太中大夫。朝廷见，人或毁曰：“不<br>疑状貌甚美，然独无柰其善盗嫂何也！”不疑闻，曰：“我乃无兄。”然终不自<br>明也。<br>吴楚反时，不疑以二千石将兵击之。景帝后元年，拜为御史大夫。天子修吴<br>楚时功，乃封不疑为塞侯。武帝建元年中，与丞相绾俱以过免。<br>不疑学老子言。其所临，为官如故，唯恐人知其为吏迹也。不好立名称，称<br>为长者。不疑卒，子相如代。孙望，坐酎金失侯。<br>郎中令周文者，名仁，其先故任城人也。以医见。景帝为太子时，拜为舍人，<br>积功稍迁，孝文帝时至太中大夫。景帝初即位，拜仁为郎中令。<br>仁为人阴重不泄，常衣敝补衣溺袴，期为不絜清，以是得幸。景帝入卧内，<br>於后宫祕戏，仁常在旁。至景帝崩，仁尚为郎中令，终无所言。上时问人，仁<br>曰：“上自察之。”然亦无所毁。以此景帝再自幸其家。家徙阳陵。上所赐甚多，<br>然常让，不敢受也。诸侯群臣赂遗，终无所受。<br>武帝立，以为先帝臣，重之。仁乃病免，以二千石禄归老，子孙咸至大官矣。<br>御史大夫张叔者，名欧，安丘侯说之庶子也。孝文时以治刑名言事太子。然<br>欧虽治刑名家，其人长者。景帝时尊重，常为九卿。至武帝元朔四年，韩安国免，<br>诏拜欧为御史大夫。自欧为吏，未尝言案人，专以诚长者处官。官属以为长者，<br>亦不敢大欺。上具狱事，有可卻，卻之；不可者，不得已，为涕泣面对而封之。<br>其爱人如此。<br>老病笃，请免。於是天子亦策罢，以上大夫禄归老于家。家於阳陵。子孙咸<br>至大官矣。<br>太史公曰：仲尼有言曰“君子欲讷於言而敏於行”，其万石、建陵、张叔之<br>谓邪？是以其教不肃而成，不严而治。塞侯微巧，而周文处讇，君子讥之，为<br>其近於佞也。然斯可谓笃行君子矣！<br><hr>
