<h4>《史部·史记·卷一百二十二  酷吏列传第六十二》<b class="x">作者：司马迁</b></h4>
<br>孔子曰：“导之以政，齐之以刑，民免而无耻。导之以德，齐之以礼，有耻<br>且格。”老氏称：“上德不德，是以有德；下德不失德，是以无德。法令滋章，<br>盗贼多有。”太史公曰：信哉是言也！法令者治之具，而非制治清浊之源也。昔<br>天下之网尝密矣，然奸伪萌起，其极也，上下相遁，至於不振。当是之时，吏治<br>若救火扬沸，非武健严酷，恶能胜其任而愉快乎！言道德者，溺其职矣。故曰<br>“听讼，吾犹人也，必也使无讼乎”。“下士闻道大笑之”。非虚言也。汉兴，<br>破觚而为圜，斫雕而为朴，网漏於吞舟之鱼，而吏治烝烝，不至於奸，黎民艾安。<br>由是观之，在彼不在此。<br>高后时，酷吏独有侯封，刻轹宗室，侵辱功臣。吕氏已败，遂夷侯封之家。<br>孝景时，晁错以刻深颇用术辅其资，而七国之乱，发怒於错，错卒以被戮。其后<br>有郅都、宁成之属。<br>郅都者，杨人也。以郎事孝文帝。孝景时，都为中郎将，敢直谏，面折大臣<br>於朝。尝从入上林，贾姬如厕，野彘卒入厕。上目都，都不行。上欲自持兵救贾<br>姬，都伏上前曰：“亡一姬复一姬进，天下所少宁贾姬等乎？陛下纵自轻，柰宗<br>庙太后何！”上还，彘亦去。太后闻之，赐都金百斤，由此重郅都。<br>济南瞷氏宗人三百馀家，豪猾，二千石莫能制，於是景帝乃拜都为济南太<br>守。至则族灭瞷氏首恶，馀皆股栗。居岁馀，郡中不拾遗。旁十馀郡守畏都如<br>大府。<br>都为人勇，有气力，公廉，不发私书，问遗无所受，请寄无所听。常自称曰：<br>“已倍亲而仕，身固当奉职死节官下，终不顾妻子矣。”<br>郅都迁为中尉。丞相条侯至贵倨也，而都揖丞相。是时民朴，畏罪自重，而<br>都独先严酷，致行法不避贵戚，列侯宗室见都侧目而视，号曰“苍鹰”。<br>临江王徵诣中尉府对簿，临江王欲得刀笔为书谢上，而都禁吏不予。魏其侯<br>使人以间与临江王。临江王既为书谢上，因自杀。窦太后闻之，怒，以危法中都，<br>都免归家。孝景帝乃使使持节拜都为雁门太守，而便道之官，得以便宜从事。匈<br>奴素闻郅都节，居边，为引兵去，竟郅都死不近雁门。匈奴至为偶人象郅都，令<br>骑驰射莫能中，见惮如此。匈奴患之。窦太后乃竟中都以汉法。景帝曰：“都忠<br>臣。”欲释之。窦太后曰：“临江王独非忠臣邪？”於是遂斩郅都。<br>宁成者，穰人也。以郎谒者事景帝。好气，为人小吏，必陵其长吏；为人上，<br>操下如束湿薪。滑贼任威。稍迁至济南都尉，而郅都为守。始前数都尉皆步入府，<br>因吏谒守如县令，其畏郅都如此。及成往，直陵都出其上。都素闻其声，於是善<br>遇，与结驩。久之，郅都死，后长安左右宗室多暴犯法，於是上召宁成为中尉。<br>其治效郅都，其廉弗如，然宗室豪桀皆人人惴恐。<br>武帝即位，徙为内史。外戚多毁成之短，抵罪髡钳。是时九卿罪死即死，少<br>被刑，而成极刑，自以为不复收，於是解脱，诈刻传出关归家。称曰：“仕不至<br>二千石，贾不至千万，安可比人乎！”乃贳贷买陂田千馀顷，假贫民，役使数千<br>家。数年，会赦。致产数千金，为任侠，持吏长短，出从数十骑。其使民威重於<br>郡守。<br>周阳由者，其父赵兼以淮南王舅父侯周阳，故因姓周阳氏。由以宗家任为郎，<br>事孝文及景帝。景帝时，由为郡守。武帝即位，吏治尚循谨甚，然由居二千石中，<br>最为暴酷骄恣。所爱者，挠法活之；所憎者，曲法诛灭之。所居郡，必夷其豪。<br>为守，视都尉如令。为都尉，必陵太守，夺之治。与汲黯俱为忮，司马安之文恶，<br>俱在二千石列，同车未尝敢均茵伏。<br>由后为河东都尉，时与其守胜屠公争权，相告言罪。胜屠公当抵罪，义不受<br>刑，自杀，而由弃市。<br>自宁成、周阳由之后，事益多，民巧法，大抵吏之治类多成、由等矣。<br>赵禹者，斄人。以佐史补中都官，用廉为令史，事太尉亚夫。亚夫为丞相，<br>禹为丞相史，府中皆称其廉平。然亚夫弗任，曰：“极知禹无害，然文深，不可<br>以居大府。”今上时，禹以刀笔吏积劳，稍迁为御史。上以为能，至太中大夫。<br>与张汤论定诸律令，作见知，吏传得相监司。用法益刻，盖自此始。<br>张汤者，杜人也。其父为长安丞，出，汤为儿守舍。还而鼠盗肉，其父怒，<br>笞汤。汤掘窟得盗鼠及馀肉，劾鼠掠治，传爰书，讯鞫论报，并取鼠与肉，具狱<br>磔堂下。其父见之，视其文辞如老狱吏，大惊，遂使书狱。父死后，汤为长安吏，<br>久之。<br>周阳侯始为诸卿时，尝系长安，汤倾身为之。及出为侯，大与汤交，遍见汤<br>贵人。汤给事内史，为宁成掾，以汤为无害，言大府，调为茂陵尉，治方中。<br>武安侯为丞相，徵汤为史，时荐言之天子，补御史，使案事。治陈皇后蛊狱，<br>深竟党与。於是上以为能，稍迁至太中大夫。与赵禹共定诸律令，务在深文，拘<br>守职之吏。已而赵禹迁为中尉，徙为少府，而张汤为廷尉，两人交驩，而兄事禹。<br>禹为人廉倨。为吏以来，舍毋食客。公卿相造请禹，禹终不报谢，务在绝知友宾<br>客之请，孤立行一意而已。见文法辄取，亦不覆案，求官属阴罪。汤为人多诈，<br>舞智以御人。始为小吏，乾没，与长安富贾田甲、鱼翁叔之属交私。及列九卿，<br>收接天下名士大夫，己心内虽不合，然阳浮慕之。<br>是时上方乡文学，汤决大狱，欲傅古义，乃请博士弟子治尚书、春秋补廷尉<br>史，亭疑法。奏谳疑事，必豫先为上分别其原，上所是，受而著谳决法廷尉絜<br>令，扬主之明。奏事即谴，汤应谢，乡上意所便，必引正、监、掾史贤者，曰：<br>“固为臣议，如上责臣，臣弗用，愚抵於此。”罪常释。间即奏事，上善之，曰：<br>“臣非知为此奏，乃正、监、掾史某为之。”其欲荐吏，扬人之善蔽人之过如此。<br>所治即上意所欲罪，予监史深祸者；即上意所欲释，与监史轻平者。所治即豪，<br>必舞文巧诋；即下户羸弱，时口言，虽文致法，上财察。於是往往释汤所言。汤<br>至於大吏，内行脩也。通宾客饮食。於故人子弟为吏及贫昆弟，调护之尤厚。其<br>造请诸公，不避寒暑。是以汤虽文深意忌不专平，然得此声誉。而刻深吏多为爪<br>牙用者，依於文学之士。丞相弘数称其美。及治淮南、衡山、江都反狱，皆穷根<br>本。严助及伍被，上欲释之。汤争曰：“伍被本画反谋，而助亲幸出入禁闼爪牙<br>臣，乃交私诸侯如此，弗诛，后不可治。”於是上可论之。其治狱所排大臣自为<br>功，多此类。於是汤益尊任，迁为御史大夫。<br>会浑邪等降，汉大兴兵伐匈奴，山东水旱，贫民流徙，皆仰给县官，县官空<br>虚。於是丞上指，请造白金及五铢钱，笼天下盐铁，排富商大贾，出告缗令，鉏<br>豪彊并兼之家，舞文巧诋以辅法。汤每朝奏事，语国家用，日晏，天子忘食。丞<br>相取充位，天下事皆决於汤。百姓不安其生，骚动，县官所兴，未获其利，奸吏<br>并侵渔，於是痛绳以罪。则自公卿以下，至於庶人，咸指汤。汤尝病，天子至自<br>视病，其隆贵如此。<br>匈奴来请和亲，群臣议上前。博士狄山曰：“和亲便。”上问其便，山曰：<br>“兵者凶器，未易数动。高帝欲伐匈奴，大困平城，乃遂结和亲。孝惠、高后时，<br>天下安乐。及孝文帝欲事匈奴，北边萧然苦兵矣。孝景时，吴楚七国反，景帝往<br>来两宫间，寒心者数月。吴楚已破，竟景帝不言兵，天下富实。今自陛下举兵击<br>匈奴，中国以空虚，边民大困贫。由此观之，不如和亲。”上问汤，汤曰：“此<br>愚儒，无知。”狄山曰：“臣固愚忠，若御史大夫汤乃诈忠。若汤之治淮南、江<br>都，以深文痛诋诸侯，别疏骨肉，使蕃臣不自安。臣固知汤之为诈忠。”於是上<br>作色曰：“吾使生居一郡，能无使虏入盗乎？”曰：“不能。”曰：“居一县？”<br>对曰：“不能。”复曰：“居一障间？”山自度辩穷且下吏，曰：“能。”於是<br>上遣山乘鄣。至月馀，匈奴斩山头而去。自是以后，群臣震慴。<br>汤之客田甲，虽贾人，有贤操。始汤为小吏时，与钱通，及汤为大吏，甲所<br>以责汤行义过失，亦有烈士风。<br>汤为御史大夫七岁，败。<br>河东人李文尝与汤有卻，已而为御史中丞，恚，数从中文书事有可以伤汤者，<br>不能为地。汤有所爱史鲁谒居，知汤不平，使人上蜚变告文奸事，事下汤，汤治<br>论杀文，而汤心知谒居为之。上问曰：“言变事纵迹安起？”汤详惊曰：“此殆<br>文故人怨之。”谒居病卧闾里主人，汤自往视疾，为谒居摩足。赵国以冶铸为业，<br>王数讼铁官事，汤常排赵王。赵王求汤阴事。谒居尝案赵王，赵王怨之，并上书<br>告：“汤，大臣也，史谒居有病，汤至为摩足，疑与为大奸。”事下廷尉。谒居<br>病死，事连其弟，弟系导官。汤亦治他囚导官，见谒居弟，欲阴为之，而详不省。<br>谒居弟弗知，怨汤，使人上书告汤与谒居谋，共变告李文。事下减宣。宣尝与汤<br>有卻，及得此事，穷竟其事，未奏也。会人有盗发孝文园瘗钱，丞相青翟朝，与<br>汤约俱谢，至前，汤念独丞相以四时行园，当谢，汤无与也，不谢。丞相谢，上<br>使御史案其事。汤欲致其文丞相见知，丞相患之。三长史皆害汤，欲陷之。<br>始长史朱买臣，会稽人也。读春秋。庄助使人言买臣，买臣以楚辞与助俱幸，<br>侍中，为太中大夫，用事；而汤乃为小吏，跪伏使买臣等前。已而汤为廷尉，治<br>淮南狱，排挤庄助，买臣固心望。及汤为御史大夫，买臣以会稽守为主爵都尉，<br>列於九卿。数年，坐法废，守长史，见汤，汤坐床上，丞史遇买臣弗为礼。买臣<br>楚士，深怨，常欲死之。王朝，齐人也。以术至右内史。边通，学长短，刚暴彊<br>人也，官再至济南相。故皆居汤右，已而失官，守长史，诎体於汤。汤数行丞相<br>事，知此三长史素贵，常凌折之。以故三长史合谋曰：“始汤约与君谢，已而卖<br>君；今欲劾君以宗庙事，此欲代君耳。吾知汤阴事。”使吏捕案汤左田信等，曰<br>汤且欲奏请，信辄先知之，居物致富，与汤分之，及他奸事。事辞颇闻。上问汤<br>曰：“吾所为，贾人辄先知之，益居其物，是类有以吾谋告之者。”汤不谢。汤<br>又详惊曰：“固宜有。”减宣亦奏谒居等事。天子果以汤怀诈面欺，使使八辈簿<br>责汤。汤具自道无此，不服。於是上使赵禹责汤。禹至，让汤曰：“君何不知分<br>也。君所治夷灭者几何人矣？今人言君皆有状，天子重致君狱，欲令君自为计，<br>何多以对簿为？”汤乃为书谢曰：“汤无尺寸功，起刀笔吏，陛下幸致为三公，<br>无以塞责。然谋陷汤罪者，三长史也。”遂自杀。<br>汤死，家产直不过五百金，皆所得奉赐，无他业。昆弟诸子欲厚葬汤，汤母<br>曰：“汤为天子大臣，被汙恶言而死，何厚葬乎！”载以牛车，有棺无椁。天子<br>闻之，曰：“非此母不能生此子。”乃尽案诛三长史。丞相青翟自杀。出田信。<br>上惜汤。稍迁其子安世。<br>赵禹中废，已而为廷尉。始条侯以为禹贼深，弗任。及禹为少府，比九卿。<br>禹酷急，至晚节，事益多，吏务为严峻，而禹治加缓，而名为平。王温舒等后起，<br>治酷於禹。禹以老，徙为燕相。数岁，乱悖有罪，免归。后汤十馀年，以寿卒于<br>家。<br>义纵者，河东人也。为少年时，尝与张次公俱攻剽为群盗。纵有姊姁，以<br>医幸王太后。王太后问：“有子兄弟为官者乎？”姊曰：“有弟无行，不可。”<br>太后乃告上，拜义姁弟纵为中郎，补上党郡中令。治敢行，少蕴藉，县无逋事，<br>举为第一。迁为长陵及长安令，直法行治，不避贵戚。以捕案太后外孙脩成君子<br>仲，上以为能，迁为河内都尉。至则族灭其豪穰氏之属，河内道不拾遗。而张次<br>公亦为郎，以勇悍从军，敢深入，有功，为岸头侯。<br>宁成家居，上欲以为郡守。御史大夫弘曰：“臣居山东为小吏时，宁成为济<br>南都尉，其治如狼牧羊。成不可使治民。”上乃拜成为关都尉。岁馀，关东吏隶<br>郡国出入关者，号曰“宁见乳虎，无值宁成之怒”。义纵自河内迁为南阳太守，<br>闻宁成家居南阳，及纵至关，宁成侧行送迎，然纵气盛，弗为礼。至郡，遂案宁<br>氏，尽破碎其家。成坐有罪，及孔、暴之属皆奔亡，南阳吏民重足一迹。而平氏<br>朱彊、杜衍、杜周为纵牙爪之吏，任用，迁为廷史。军数出定襄，定襄吏民乱败，<br>於是徙纵为定襄太守。纵至，掩定襄狱中重罪轻系二百馀人，及宾客昆弟私入相<br>视亦二百馀人。纵一捕鞠，曰“为死罪解脱”。是日皆报杀四百馀人。其后郡中<br>不寒而栗，猾民佐吏为治。<br>是时赵禹、张汤以深刻为九卿矣，然其治尚宽，辅法而行，而纵以鹰击毛挚<br>为治。后会五铢钱白金起，民为奸，京师尤甚，乃以纵为右内史，王温舒为中尉。<br>温舒至恶，其所为不先言纵，纵必以气凌之，败坏其功。其治，所诛杀甚多，然<br>取为小治，奸益不胜，直指始出矣。吏之治以斩杀缚束为务，阎奉以恶用矣。纵<br>廉，其治放郅都。上幸鼎湖，病久，已而卒起幸甘泉，道多不治。上怒曰：“纵<br>以我为不复行此道乎？”嗛之。至冬，杨可方受告缗，纵以为此乱民，部吏捕<br>其为可使者。天子闻，使杜式治，以为废格沮事，弃纵市。后一岁，张汤亦死。<br>王温舒者，阳陵人也。少时椎埋为奸。已而试补县亭长，数废。为吏，以治<br>狱至廷史。事张汤，迁为御史。督盗贼，杀伤甚多，稍迁至广平都尉。择郡中豪<br>敢任吏十馀人，以为爪牙，皆把其阴重罪，而纵使督盗贼，快其意所欲得。此人<br>虽有百罪，弗法；即有避，因其事夷之，亦灭宗。以其故齐赵之郊盗贼不敢近广<br>平，广平声为道不拾遗。上闻，迁为河内太守。<br>素居广平时，皆知河内豪奸之家，及往，九月而至。令郡具私马五十匹，为<br>驿自河内至长安，部吏如居广平时方略，捕郡中豪猾，郡中豪猾相连坐千馀家。<br>上书请，大者至族，小者乃死，家尽没入偿臧。奏行不过二三日，得可事。论报，<br>至流血十馀里。河内皆怪其奏，以为神速。尽十二月，郡中毋声，毋敢夜行，野<br>无犬吠之盗。其颇不得失，之旁郡国，黎来，会春，温舒顿足叹曰：“嗟乎，令<br>冬月益展一月，足吾事矣！”其好杀伐行威不爱人如此。天子闻之，以为能，迁<br>为中尉。其治复放河内，徙诸名祸猾吏与从事，河内则杨皆、麻戊，关中杨赣、<br>成信等。义纵为内史，惮未敢恣治。及纵死，张汤败后，徙为廷尉，而尹齐为中<br>尉。<br>尹齐者，东郡茌平人。以刀笔稍迁至御史。事张汤，张汤数称以为廉武，使<br>督盗贼，所斩伐不避贵戚。迁为关内都尉，声甚於宁成。上以为能，迁为中尉，<br>吏民益凋敝。尹齐木彊少文，豪恶吏伏匿而善吏不能为治，以故事多废，抵罪。<br>上复徙温舒为中尉，而杨仆以严酷为主爵都尉。<br>杨仆者，宜阳人也。以千夫为吏。河南守案举以为能，迁为御史，使督盗贼<br>关东。治放尹齐，以为敢挚行。稍迁至主爵都尉，列九卿。天子以为能。南越反，<br>拜为楼船将军，有功，封将梁侯。为荀彘所缚。居久之，病死。<br>而温舒复为中尉。为人少文，居廷惛惛不辩，至於中尉则心开。督盗贼，<br>素习关中俗，知豪恶吏，豪恶吏尽复为用，为方略。吏苛察，盗贼恶少年投缿<br>购告言奸，置伯格长以牧司奸盗贼。温舒为人谄，善事有埶者；即无埶者，视之<br>如奴。有埶家，虽有奸如山，弗犯；无埶者，贵戚必侵辱。舞文巧诋下户之猾，<br>以焄大豪。其治中尉如此。奸猾穷治，大抵尽靡烂狱中，行论无出者。其爪牙吏<br>虎而冠。於是中尉部中中猾以下皆伏，有势者为游声誉，称治。治数岁，其吏多<br>以权富。<br>温舒击东越还，议有不中意者，坐小法抵罪免。是时天子方欲作通天台而未<br>有人，温舒请覆中尉脱卒，得数万人作。上说，拜为少府。徙为右内史，治如其<br>故，奸邪少禁。坐法失官。复为右辅，行中尉事。如故操。<br>岁馀，会宛军发，诏徵豪吏，温舒匿其吏华成，及人有变告温舒受员骑钱，<br>他奸利事，罪至族，自杀。其时两弟及两婚家亦各自坐他罪而族。光禄徐自为曰：<br>“悲夫，夫古有三族，而王温舒罪至同时而五族乎！”<br>温舒死，家直累千金。后数岁，尹齐亦以淮阳都尉病死，家直不满五十金。<br>所诛灭淮阳甚多，及死，仇家欲烧其尸，尸亡去归葬。<br>自温舒等以恶为治，而郡守、都尉、诸侯二千石欲为治者，其治大抵尽放温<br>舒，而吏民益轻犯法，盗贼滋起。南阳有梅免、白政，楚有殷中、杜少，齐有徐<br>勃，燕赵之间有坚卢、范生之属。大群至数千人，擅自号，攻城邑，取库兵，释<br>死罪，缚辱郡太守、都尉，杀二千石，为檄告县趣具食；小群以百数，掠卤乡里<br>者，不可胜数也。於是天子始使御史中丞、丞相长史督之。犹弗能禁也，乃使光<br>禄大夫范昆、诸辅都尉及故九卿张德等衣绣衣，持节，虎符发兵以兴击，斩首大<br>部或至万馀级，及以法诛通饮食，坐连诸郡，甚者数千人。数岁，乃颇得其渠率。<br>散卒失亡，复聚党阻山川者，往往而群居，无可柰何。於是作“沈命法”，曰群<br>盗起不发觉，发觉而捕弗满品者，二千石以下至小吏主者皆死。其后小吏畏诛，<br>虽有盗不敢发，恐不能得，坐课累府，府亦使其不言。故盗贼浸多，上下相为匿，<br>以文辞避法焉。<br>减宣者，杨人也。以佐史无害给事河东守府。卫将军青使买马河东，见宣无<br>害，言上，徵为大厩丞。官事辨，稍迁至御史及中丞。使治主父偃及治淮南反狱，<br>所以微文深诋，杀者甚众，称为敢决疑。数废数起，为御史及中丞者几二十岁。<br>王温舒免中尉，而宣为左内史。其治米盐，事大小皆关其手，自部署县名曹实物，<br>官吏令丞不得擅摇，痛以重法绳之。居官数年，一切郡中为小治辨，然独宣以小<br>致大，能因力行之，难以为经。中废。为右扶风，坐怨成信，信亡藏上林中，宣<br>使郿令格杀信，吏卒格信时，射中上林苑门，宣下吏诋罪，以为大逆，当族，自<br>杀。而杜周任用。<br>杜周者，南阳杜衍人。义纵为南阳守，以为爪牙，举为廷尉史。事张汤，汤<br>数言其无害，至御史。使案边失亡，所论杀甚众。奏事中上意，任用，与减宣相<br>编，更为中丞十馀岁。<br>其治与宣相放，然重迟，外宽，内深次骨。宣为左内史，周为廷尉，其治大<br>放张汤而善候伺。上所欲挤者，因而陷之；上所欲释者，久系待问而微见其冤状。<br>客有让周曰：“君为天子决平，不循三尺法，专以人主意指为狱。狱者固如是乎？”<br>周曰：“三尺安出哉？前主所是著为律，后主所是疏为令，当时为是，何古之法<br>乎！”<br>至周为廷尉，诏狱亦益多矣。二千石系者新故相因，不减百馀人。郡吏大府<br>举之廷尉，一岁至千馀章。章大者连逮证案数百，小者数十人；远者数千，近者<br>数百里。会狱，吏因责如章告劾，不服，以笞掠定之。於是闻有逮皆亡匿。狱久<br>者至更数赦十有馀岁而相告言，大抵尽诋以不道以上。廷尉及中都官诏狱逮至六<br>七万人，吏所增加十万馀人。<br>周中废，后为执金吾，逐盗，捕治桑弘羊、卫皇后昆弟子刻深，天子以为尽<br>力无私，迁为御史大夫。家两子，夹河为守。其治暴酷皆甚於王温舒等矣。杜周<br>初徵为廷史，有一马，且不全；及身久任事，至三公列，子孙尊官，家訾累数巨<br>万矣。<br>太史公曰：自郅都、杜周十人者，此皆以酷烈为声。然郅都伉直，引是非，<br>争天下大体。张汤以知阴阳，人主与俱上下，时数辩当否，国家赖其便。赵禹时<br>据法守正。杜周从谀，以少言为重。自张汤死后，网密，多诋严，官事浸以秏<br>废。九卿碌碌奉其官，救过不赡，何暇论绳墨之外乎！然此十人中，其廉者足以<br>为仪表，其污者足以为戒，方略教导，禁奸止邪，一切亦皆彬彬质有其文武焉。<br>虽惨酷，斯称其位矣。至若蜀守冯当暴挫，广汉李贞擅磔人，东郡弥仆锯项，天<br>水骆璧推咸，河东褚广妄杀，京兆无忌、冯翊殷周蝮鸷，水衡阎奉朴击卖请，何<br>足数哉！何足数哉！<br><hr>
