<h4>《史部·史记·卷一百一十五  朝鲜列传第五十五》<b class="x">作者：司马迁</b></h4>
<br>朝鲜王满者，故燕人也。自始全燕时尝略属真番、朝鲜，为置吏，筑鄣塞。<br>秦灭燕，属辽东外徼。汉兴，为其远难守，复修辽东故塞，至浿水为界，属燕。<br>燕王卢绾反，入匈奴，满亡命，聚党千馀人，魋结蛮夷服而东走出塞，渡浿水，<br>居秦故空地上下鄣，稍役属真番、朝鲜蛮夷及故燕、齐亡命者王之，都王险。<br>会孝惠、高后时天下初定，辽东太守即约满为外臣，保塞外蛮夷，无使盗边；<br>诸蛮夷君长欲入见天子，勿得禁止。以闻，上许之，以故满得兵威财物侵降其旁<br>小邑，真番、临屯皆来服属，方数千里。<br>传子至孙右渠，所诱汉亡人滋多，又未尝入见；真番旁众国欲上书见天子，<br>又拥阏不通。元封二年，汉使涉何谯谕右渠，终不肯奉诏。何去至界上，临浿<br>水，使御刺杀送何者朝鲜裨王长，即渡，驰入塞，遂归报天子曰“杀朝鲜将”。<br>上为其名美，即不诘，拜何为辽东东部都尉。朝鲜怨何，发兵袭攻杀何。<br>天子募罪人击朝鲜。其秋，遣楼船将军杨仆从齐浮渤海；兵五万人，左将军<br>荀彘出辽东：讨右渠。右渠发兵距险。左将军卒正多率辽东兵先纵，败散，多还<br>走，坐法斩。楼船将军将齐兵七千人先至王险。右渠城守，窥知楼船军少，即出<br>城击楼船，楼船军败散走。将军杨仆失其众，遁山中十馀日，稍求收散卒，复聚。<br>左将军击朝鲜浿水西军，未能破自前。<br>天子为两将未有利，乃使卫山因兵威往谕右渠。右渠见使者顿首谢：“愿降，<br>恐两将诈杀臣；今见信节，请服降。”遣太子入谢，献马五千匹，及馈军粮。人<br>众万馀，持兵，方渡浿水，使者及左将军疑其为变，谓太子已服降，宜命人毋<br>持兵。太子亦疑使者左将军诈杀之，遂不渡浿水，复引归。山还报天子，天子<br>诛山。<br>左将军破浿水上军，乃前，至城下，围其西北。楼船亦往会，居城南。右<br>渠遂坚守城，数月未能下。<br>左将军素侍中，幸，将燕代卒，悍，乘胜，军多骄。楼船将齐卒，入海，固<br>已多败亡；其先与右渠战，困辱亡卒，卒皆恐，将心惭，其围右渠，常持和节。<br>左将军急击之，朝鲜大臣乃阴间使人私约降楼船，往来言，尚未肯决。左将军数<br>与楼船期战，楼船欲急就其约，不会；左将军亦使人求间郤降下朝鲜，朝鲜不肯，<br>心附楼船：以故两将不相能。左将军心意楼船前有失军罪，今与朝鲜私善而又不<br>降，疑其有反计，未敢发。天子曰将率不能，前乃使卫山谕降右渠，右渠遣太子，<br>山使不能剸决，与左将军计相误，卒沮约。今两将围城，又乖异，以故久不决。<br>使济南太守公孙遂往正之，有便宜得以从事。遂至，左将军曰：“朝鲜当下久矣，<br>不下者有状。”言楼船数朝不会，具以素所意告遂，曰：“今如此不取，恐为大<br>害，非独楼船，又且与朝鲜共灭吾军。”遂亦以为然，而以节召楼船将军入左将<br>军营计事，即命左将军麾下执捕楼船将军，并其军，以报天子。天子诛遂。<br>左将军已并两军，即急击朝鲜。朝鲜相路人、相韩阴、尼谿相参、将军王<br>唊相与谋曰：“始欲降楼船，楼船今执，独左将军并将，战益急，恐不能与，<br>王又不肯降。”阴、唊、路人皆亡降汉。路人道死。元封三年夏，尼谿相参乃<br>使人杀朝鲜王右渠来降。王险城未下，故右渠之大臣成巳又反，复攻吏。左将军<br>使右渠子长降、相路人之子最告谕其民，诛成巳，以故遂定朝鲜，为四郡。封参<br>为澅清侯，阴为荻苴侯，唊为平州侯，长降为几侯。最以父死颇有功，为温<br>阳侯。<br>左将军徵至，坐争功相嫉，乖计，弃市。楼船将军亦坐兵至洌口，当待左将<br>军，擅先纵，失亡多，当诛，赎为庶人。<br>太史公曰：右渠负固，国以绝祀。涉何诬功，为兵发首。楼船将狭，及难离<br>咎。悔失番禺，乃反见疑。荀彘争劳，与遂皆诛。两军俱辱，将率莫侯矣。<br><hr>
