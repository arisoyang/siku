<h4>《史部·史记·卷一百八  韩长孺列传第四十八》<b class="x">作者：司马迁</b></h4>
<br>御史大夫韩安国者，梁成安人也，后徙睢阳。尝受韩子、杂家说於驺田生所。<br>事梁孝王为中大夫。吴楚反时，孝王使安国及张羽为将，扞吴兵於东界。张羽力<br>战，安国持重，以故吴不能过梁。吴楚已破，安国、张羽名由此显。<br>梁孝王，景帝母弟，窦太后爱之，令得自请置相、二千石，出入游戏，僣於<br>天子。天子闻之，心弗善也。太后知帝不善，乃怒梁使者，弗见，案责王所为。<br>韩安国为梁使，见大长公主而泣曰：“何梁王为人子之孝，为人臣之忠，太后曾<br>弗省也？夫前日吴、楚、齐、赵七国反时，自关以东皆合从西乡，惟梁最亲为艰<br>难。梁王念太后、帝在中，而诸侯扰乱，一言泣数行下，跪送臣等六人，将兵击<br>卻吴楚，吴楚以故兵不敢西，而卒破亡，梁王之力也。今太后以小节苛礼责望梁<br>王。梁王父兄皆帝王，所见者大，故出称跸，入言警，车旗皆帝所赐也，即欲以<br>侘鄙县，驱驰国中，以夸诸侯，令天下尽知太后、帝爱之也。今梁使来，辄案责<br>之。梁王恐，日夜涕泣思慕，不知所为。何梁王之为子孝，为臣忠，而太后弗恤<br>也？”大长公主具以告太后，太后喜曰：“为言之帝。”言之，帝心乃解，而免<br>冠谢太后曰：“兄弟不能相教，乃为太后遗忧。”悉见梁使，厚赐之。其后梁王<br>益亲驩。太后、长公主更赐安国可直千馀金。名由此显，结於汉。<br>其后安国坐法抵罪，蒙狱吏田甲辱安国。安国曰：“死灰独不复然乎？”田<br>甲曰：“然即溺之。”居无何，梁内史缺，汉使使者拜安国为梁内史，起徒中为<br>二千石。田甲亡走。安国曰：“甲不就官，我灭而宗。”甲因肉袒谢。安国笑曰：<br>“可溺矣！公等足与治乎？”卒善遇之。<br>梁内史之缺也，孝王新得齐人公孙诡，说之，欲请以为内史。窦太后闻，乃<br>诏王以安国为内史。<br>公孙诡、羊胜说孝王求为帝太子及益地事，恐汉大臣不听，乃阴使人刺汉用<br>事谋臣。及杀故吴相袁盎，景帝遂闻诡、胜等计画，乃遣使捕诡、胜，必得。汉<br>使十辈至梁，相以下举国大索，月馀不得。内史安国闻诡、胜匿孝王所，安国入<br>见王而泣曰：“主辱臣死。大王无良臣，故事纷纷至此。今诡、胜不得，请辞赐<br>死。”王曰：“何至此？”安国泣数行下，曰：“大王自度於皇帝，孰与太上皇<br>之与高皇帝及皇帝之与临江王亲？”孝王曰：“弗如也。”安国曰：“夫太上、<br>临江亲父子之间，然而高帝曰‘提三尺剑取天下者朕也’，故太上皇终不得制事，<br>居于栎阳。临江王，適长太子也，以一言过，废王临江；用宫垣事，卒自杀中尉<br>府。何者？治天下终不以私乱公。语曰：‘虽有亲父，安知其不为虎？虽有亲兄，<br>安知其不为狼？’今大王列在诸侯，悦一邪臣浮说，犯上禁，桡明法。天子以太<br>后故，不忍致法於王。太后日夜涕泣，幸大王自改，而大王终不觉寤。有如太后<br>宫车即晏驾，大王尚谁攀乎？”语未卒，孝王泣数行下，谢安国曰：“吾今出诡、<br>胜。”诡、胜自杀。汉使还报，梁事皆得释，安国之力也。於是景帝、太后益重<br>安国。孝王卒，共王即位，安国坐法失官，居家。<br>建元中，武安侯田蚡为汉太尉，亲贵用事，安国以五百金物遗蚡。蚡言安国<br>太后，天子亦素闻其贤，即召以为北地都尉，迁为大司农。闽越、东越相攻，安<br>国及大行王恢将。未至越，越杀其王降，汉兵亦罢。建元六年，武安侯为丞相，<br>安国为御史大夫。<br>匈奴来请和亲，天子下议。大行王恢，燕人也，数为边吏，习知胡事。议曰：<br>“汉与匈奴和亲，率不过数岁即复倍约。不如勿许，兴兵击之。”安国曰：“千<br>里而战，兵不获利。今匈奴负戎马之足，怀禽兽之心，迁徙鸟举，难得而制也。<br>得其地不足以为广，有其众不足以为彊，自上古不属为人。汉数千里争利，则人<br>马罢，虏以全制其敝。且彊弩之极，矢不能穿鲁缟；冲风之末，力不能漂鸿毛。<br>非初不劲，末力衰也。击之不便，不如和亲。”群臣议者多附安国，於是上许和<br>亲。<br>其明年，则元光元年，雁门马邑豪聂翁壹因大行王恢言上曰：“匈奴初和亲，<br>亲信边，可诱以利。”阴使聂翁壹为间，亡入匈奴，谓单于曰：“吾能斩马邑令<br>丞吏，以城降，财物可尽得。”单于爱信之，以为然，许聂翁壹。聂翁壹乃还，<br>诈斩死罪囚，县其头马邑城，示单于使者为信。曰：“马邑长吏已死，可急来。”<br>於是单于穿塞将十馀万骑，入武州塞。<br>当是时，汉伏兵车骑材官三十馀万，匿马邑旁谷中。卫尉李广为骁骑将军，<br>太仆公孙贺为轻车将军，大行王恢为将屯将军，太中大夫李息为材官将军。御史<br>大夫韩安国为护军将军，诸将皆属护军。约单于入马邑而汉兵纵发。王恢、李息、<br>李广别从代主击其辎重。於是单于入汉长城武州塞。未至马邑百馀里，行掠卤，<br>徒见畜牧於野，不见一人。单于怪之，攻烽燧，得武州尉史。欲刺问尉史。尉史<br>曰：“汉兵数十万伏马邑下。”单于顾谓左右曰：“几为汉所卖！”乃引兵还。<br>出塞，曰：“吾得尉史，乃天也。”命尉史为“天王”。塞下传言单于已引去。<br>汉兵追至塞，度弗及，即罢。王恢等兵三万，闻单于不与汉合，度往击辎重，必<br>与单于精兵战，汉兵势必败，则以便宜罢兵，皆无功。<br>天子怒王恢不出击单于辎重，擅引兵罢也。恢曰：“始约虏入马邑城，兵与<br>单于接，而臣击其辎重，可得利。今单于闻，不至而还，臣以三万人众不敌，<br>禔取辱耳。臣固知还而斩，然得完陛下士三万人。”於是下恢廷尉。廷尉当恢<br>逗桡，当斩。恢私行千金丞相蚡。蚡不敢言上，而言於太后曰：“王恢首造马邑<br>事，今不成而诛恢，是为匈奴报仇也。”上朝太后，太后以丞相言告上。上曰：<br>“首为马邑事者，恢也，故发天下兵数十万，从其言，为此。且纵单于不可得，<br>恢所部击其辎重，犹颇可得，以慰士大夫心。今不诛恢，无以谢天下。”於是恢<br>闻之，乃自杀。<br>安国为人多大略，智足以当世取合，而出於忠厚焉。贪嗜於财。所推举皆廉<br>士，贤於己者也。於梁举壶遂、臧固、郅他，皆天下名士，士亦以此称慕之，唯<br>天子以为国器。安国为御史大夫四岁馀，丞相田蚡死，安国行丞相事，奉引堕车<br>蹇。天子议置相，欲用安国，使使视之，蹇甚，乃更以平棘侯薛泽为丞相。安国<br>病免数月，蹇愈，上复以安国为中尉。岁馀，徙为卫尉。<br>车骑将军卫青击匈奴，出上谷，破胡茏城。将军李广为匈奴所得，复失之；<br>公孙敖大亡卒：皆当斩，赎为庶人。明年，匈奴大入边，杀辽西太守，及入雁门，<br>所杀略数千人。车骑将军卫青击之，出雁门。卫尉安国为材官将军，屯於渔阳。<br>安国捕生虏，言匈奴远去。即上书言方田作时，请且罢军屯。罢军屯月馀，匈奴<br>大入上谷、渔阳。安国壁乃有七百馀人，出与战，不胜，复入壁。匈奴虏略千馀<br>人及畜产而去。天子闻之，怒，使使责让安国。徒安国益东，屯右北平。是时匈<br>奴虏言当入东方。<br>安国始为御史大夫及护军，后稍斥疏，下迁；而新幸壮将军卫青等有功，益<br>贵。安国既疏远，默默也；将屯又为匈奴所欺，失亡多，甚自愧。幸得罢归，乃<br>益东徙屯，意忽忽不乐。数月，病欧血死。安国以元朔二年中卒。<br>太史公曰：余与壶遂定律历，观韩长孺之义，壶遂之深中隐厚。世之言梁多<br>长者，不虚哉！壶遂官至詹事，天子方倚以为汉相，会遂卒。不然，壶遂之内廉<br>行脩，斯鞠躬君子也。<br><hr>
