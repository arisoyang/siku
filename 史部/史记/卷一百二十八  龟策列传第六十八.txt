<h4>《史部·史记·卷一百二十八  龟策列传第六十八》<b class="x">作者：司马迁</b></h4>
<br>太史公曰：自古圣王将建国受命，兴动事业，何尝不宝卜筮以助善！唐虞以<br>上，不可记已。自三代之兴，各据祯祥。涂山之兆从而夏启世，飞燕之卜顺故殷<br>兴，百穀之筮吉故周王。王者决定诸疑，参以卜筮，断以蓍龟，不易之道也。<br>蛮夷氐羌虽无君臣之序，亦有决疑之卜。或以金石，或以草木，国不同俗。<br>然皆可以战伐攻击，推兵求胜，各信其神，以知来事。<br>略闻夏殷欲卜者，乃取蓍龟，已则弃去之，以为龟藏则不灵，蓍久则不神。<br>至周室之卜官，常宝藏蓍龟；又其大小先后，各有所尚，要其归等耳。或以为圣<br>王遭事无不定，决疑无不见，其设稽神求问之道者，以为后世衰微，愚不师智，<br>人各自安，化分为百室，道散而无垠，故推归之至微，要絜於精神也。或以为昆<br>虫之所长，圣人不能与争。其处吉凶，别然否，多中於人。至高祖时，因秦太卜<br>官。天下始定，兵革未息。及孝惠享国日少，吕后女主，孝文、孝景因袭掌故，<br>未遑讲试，虽父子畴官，世世相传，其精微深妙，多所遗失。至今上即位，博开<br>艺能之路，悉延百端之学，通一伎之士咸得自效，绝伦超奇者为右，无所阿私，<br>数年之间，太卜大集。会上欲击匈奴，西攘大宛，南收百越，卜筮至预见表象，<br>先图其利。及猛将推锋执节，获胜於彼，而蓍龟时日亦有力於此。上尤加意，赏<br>赐至或数千万。如丘子明之属，富溢贵宠，倾於朝廷。至以卜筮射蛊道，巫蛊时<br>或颇中。素有眦睚不快，因公行诛，恣意所伤，以破族灭门者，不可胜数。百僚<br>荡恐，皆曰龟策能言。后事觉奸穷，亦诛三族。<br>夫摓策定数，灼龟观兆，变化无穷，是以择贤而用占焉，可谓圣人重事者<br>乎！周公卜三龟，而武王有瘳。纣为暴虐，而元龟不占。晋文将定襄王之位，卜<br>得黄帝之兆，卒受彤弓之命。献公贪骊姬之色，卜而兆有口象，其祸竟流五世。<br>楚灵将背周室，卜而龟逆，终被乾谿之败。兆应信诚於内，而时人明察见之於外，<br>可不谓两合者哉！君子谓夫轻卜筮，无神明者，悖；背人道，信祯祥者，鬼神不<br>得其正。故书建稽疑，五谋而卜筮居其二，五占从其多，明有而不专之道也。<br>余至江南，观其行事，问其长老，云龟千岁乃游莲叶之上，蓍百茎共一根。<br>又其所生，兽无虎狼，草无毒螫。江傍家人常畜龟饮食之，以为能导引致气，有<br>益於助衰养老，岂不信哉！<br>褚先生曰：臣以通经术，受业博士，治春秋，以高第为郎，幸得宿卫，出入<br>宫殿中十有馀年。窃好太史公传。太史公之传曰：“三王不同龟，四夷各异卜，<br>然各以决吉凶，略闚其要，故作龟策列传。”臣往来长安中，求龟策列传不能得，<br>故之大卜官，问掌故文学长老习事者，写取龟策卜事，编于下方。<br>闻古五帝、三王发动举事，必先决蓍龟。传曰：“下有伏灵，上有兔丝；上<br>有捣蓍，下有神龟。”所谓伏灵者，在兔丝之下，状似飞鸟之形。新雨已，天清<br>静无风，以夜捎兔丝去之，既以篝烛此地烛之，火灭，即记其处，以新布四丈环<br>置之，明即掘取之，入四尺至七尺，得矣，过七尺不可得。伏灵者，千岁松根也，<br>食之不死。闻蓍生满百茎者，其下必有神龟守之，其上常有青云覆之。传曰：<br>“天下和平，王道得，而蓍茎长丈，其丛生满百茎。”方今世取蓍者，不能中古<br>法度，不能得满百茎长丈者，取八十茎已上，蓍长八尺，即难得也。人民好用卦<br>者，取满六十茎已上，长满六尺者，既可用矣。记曰：“能得名龟者，财物归之，<br>家必大富至千万。”一曰“北斗龟”，二曰“南辰龟”，三曰“五星龟”，四曰<br>“八风龟”，五曰“二十八宿龟”，六曰“日月龟”，七曰“九州龟”，八曰<br>“玉龟”：凡八名龟。龟图各有文在腹下，文云云者，此某之龟也。略记其大指，<br>不写其图。取此龟不必满尺二寸，民人得长七八寸，可宝矣。今夫珠玉宝器，虽<br>有所深藏，必见其光，必出其神明，其此之谓乎！故玉处於山而木润，渊生珠而<br>岸不枯者，润泽之所加也。明月之珠出於江海，藏於蚌中，蚗龙伏之。王者得<br>之，长有天下，四夷宾服。能得百茎蓍，并得其下龟以卜者，百言百当，足以决<br>吉凶。<br>神龟出於江水中，庐江郡常岁时生龟长尺二寸者二十枚输太卜官，太卜官因<br>以吉日剔取其腹下甲。龟千岁乃满尺二寸。王者发军行将，必钻龟庙堂之上，以<br>决吉凶。今高庙中有龟室，藏内以为神宝。<br>传曰：“取前足臑骨穿佩之，取龟置室西北隅悬之，以入深山大林中，不惑。”<br>臣为郎时，见万毕石朱方，传曰：“有神龟在江南嘉林中。嘉林者，兽无虎狼，<br>鸟无鸱枭，草无毒螫，野火不及，斧斤不至，是为嘉林。龟在其中，常巢於芳莲<br>之上。左胁书文曰：‘甲子重光，得我者匹夫为人君，有土正，诸侯得我为帝王。’<br>求之於白蛇蟠杅林中者，斋戒以待，譺然，状如有人来告之，因以醮酒佗发，<br>求之三宿而得。”由是观之，岂不伟哉！故龟可不敬与？<br>南方老人用龟支床足，行二十馀岁，老人死，移床，龟尚生不死。龟能行气<br>导引。问者曰：“龟至神若此，然太卜官得生龟，何为辄杀取其甲乎？”近世江<br>上人有得名龟，畜置之，家因大富。与人议，欲遣去。人教杀之勿遣，遣之破人<br>家。龟见梦曰：“送我水中，无杀吾也。”其家终杀之。杀之后，身死，家不利。<br>人民与君王者异道。人民得名龟，其状类不宜杀也。以往古故事言之，古明王圣<br>主皆杀而用之。<br>宋元王时得龟，亦杀而用之。谨连其事於左方，令好事者观择其中焉。<br>宋元王二年，江使神龟使於河，至於泉阳，渔者豫且举网得而囚之。置之笼<br>中。夜半，龟来见梦於宋元王曰：“我为江使於河，而幕网当吾路。泉阳豫且得<br>我，我不能去。身在患中，莫可告语。王有德义，故来告诉。”元王惕然而悟。<br>乃召博士卫平而问之曰：“今寡人梦见一丈夫，延颈而长头，衣玄绣之衣而乘辎<br>车，来见梦於寡人曰：‘我为江使於河，而幕网当吾路。泉阳豫且得我，我不能<br>去。身在患中，莫可告语。王有德义，故来告诉。’是何物也？”卫平乃援式而<br>起，仰天而视月之光，观斗所指，定日处乡。规矩为辅，副以权衡。四维已定，<br>八卦相望。视其吉凶，介虫先见。乃对元王曰：“今昔壬子，宿在牵牛。河水大<br>会，鬼神相谋。汉正南北，江河固期，南风新至，江使先来。白云壅汉，万物尽<br>留。斗柄指日，使者当囚。玄服而乘辎车，其名为龟。王急使人问而求之。”王<br>曰：“善。”<br>於是王乃使人驰而往问泉阳令曰：“渔者几何家？名谁为豫且？豫且得龟，<br>见梦於王，王故使我求之。”泉阳令乃使吏案籍视图，水上渔者五十五家，上流<br>之庐，名为豫且。泉阳令曰：“诺。”乃与使者驰而问豫且曰：“今昔汝渔何得？”<br>豫且曰：“夜半时举网得龟。”使者曰：“今龟安在？”曰：“在笼中。”使者<br>曰：“王知子得龟，故使我求之。”豫且曰：“诺。”即系龟而出之笼中，献使<br>者。<br>使者载行，出於泉阳之门。正昼无见，风雨晦冥。云盖其上，五采青黄；雷<br>雨并起，风将而行。入於端门，见於东箱。身如流水，润泽有光。望见元王，延<br>颈而前，三步而止，缩颈而卻，复其故处。元王见而怪之，问卫平曰：“龟见寡<br>人，延颈而前，以何望也？缩颈而复，是何当也？”卫平对曰：“龟在患中，而<br>终昔囚，王有德义，使人活之。今延颈而前，以当谢也，缩颈而卻，欲亟去也。”<br>元王曰：“善哉！神至如此乎，不可久留；趣驾送龟，勿令失期。”<br>卫平对曰：“龟者是天下之宝也，先得此龟者为天子，且十言十当，十战十<br>胜。生於深渊，长於黄土。知天之道，明於上古。游三千岁，不出其域。安平静<br>正，动不用力。寿蔽天地，莫知其极。与物变化，四时变色。居而自匿，伏而不<br>食。春仓夏黄，秋白冬黑。明於阴阳，审於刑德。先知利害，察於祸福，以言而<br>当，以战而胜，王能宝之，诸侯尽服。王勿遣也，以安社稷。”<br>元王曰：“龟甚神灵，降于上天，陷於深渊。在患难中。以我为贤。德厚而<br>忠信，故来告寡人。寡人若不遣也，是渔者也。渔者利其肉，寡人贪其力，下为<br>不仁，上为无德。君臣无礼，何从有福？寡人不忍，柰何勿遣！”<br>卫平对曰：“不然。臣闻盛德不报，重寄不归；天与不受，天夺之宝。今龟<br>周流天下，还复其所，上至苍天，下薄泥涂。还遍九州，未尝愧辱，无所稽留。<br>今至泉阳，渔者辱而囚之。王虽遣之，江河必怒，务求报仇。自以为侵，因神与<br>谋。淫雨不霁，水不可治。若为枯旱，风而扬埃，蝗虫暴生，百姓失时。王行仁<br>义，其罚必来。此无佗故，其祟在龟。后虽悔之，岂有及哉！王勿遣也。”<br>元王慨然而叹曰：“夫逆人之使，绝人之谋，是不暴乎？取人之有，以自为<br>宝，是不彊乎？寡人闻之，暴得者必暴亡，彊取者必后无功。桀纣暴彊，身死国<br>亡。今我听子，是无仁义之名而有暴彊之道。江河为汤武，我为桀纣。未见其利，<br>恐离其咎。寡人狐疑，安事此宝，趣驾送龟，勿令久留。”<br>卫平对曰：“不然，王其无患。天地之间，累石为山。高而不坏，地得为安。<br>故云物或危而顾安，或轻而不可迁；人或忠信而不如诞谩，或丑恶而宜大官，或<br>美好佳丽而为众人患。非神圣人，莫能尽言。春秋冬夏，或暑或寒。寒暑不和，<br>贼气相奸。同岁异节，其时使然。故令春生夏长，秋收冬藏。或为仁义，或为暴<br>彊。暴彊有乡，仁义有时。万物尽然，不可胜治。大王听臣，臣请悉言之。天出<br>五色，以辨白黑。地生五穀，以知善恶。人民莫知辨也，与禽兽相若。谷居而穴<br>处，不知田作。天下祸乱，阴阳相错。<imgheight=32width=32border=0src=/bzk/Z119.bmp>々疾疾，通而不相择。妖嬖数见，传为<br>单薄。圣人别其生，使无相获。禽兽有牝牡，置之山原；鸟有雌雄，布之林泽；<br>有介之虫，置之谿谷。故牧人民，为之城郭，内经闾术，外为阡陌。夫妻男女，<br>赋之田宅，列其室屋。为之图籍，别其名族。立官置吏，劝以爵禄。衣以桑麻，<br>养以五穀。耕之耰之，鉏之耨之。口得所嗜，目得所美，身受其利。以是观之，<br>非彊不至。故曰田者不彊，囷仓不盈；商贾不彊，不得其赢；妇女不彊，布帛<br>不精；官御不彊，其势不成；大将不彊，卒不使令；侯王不彊，没世无名。故云<br>彊者，事之始也，分之理也，物之纪也。所求於彊，无不有也。王以为不然，王<br>独不闻玉椟只雉，出於昆山；明月之珠，出於四海；镌石拌蚌，传卖於市；圣人<br>得之，以为大宝。大宝所在，乃为天子。今王自以为暴，不如拌蚌於海也；自以<br>为彊，不过镌石於昆山也。取者无咎，宝者无患。今龟使来抵网，而遭渔者得之，<br>见梦自言，是国之宝也，王何忧焉。”<br>元王曰：“不然。寡人闻之，谏者福也，谀者贼也。人主听谀，是愚惑也。<br>虽然，祸不妄至，福不徒来。天地合气，以生百财。阴阳有分，不离四时，十有<br>二月，日至为期。圣人彻焉，身乃无灾。明王用之，人莫敢欺。故云福之至也，<br>人自生之；祸之至也，人自成之。祸与福同，刑与德双。圣人察之，以知吉凶。<br>桀纣之时，与天争功，拥遏鬼神，使不得通。是固已无道矣，谀臣有众。桀有谀<br>臣，名曰赵梁。教为无道，劝以贪狼。系汤夏台，杀关龙逢。左右恐死，偷谀於<br>傍。国危於累卵，皆曰无伤。称乐万岁，或曰未央。蔽其耳目，与之诈狂。汤卒<br>伐桀，身死国亡。听其谀臣，身独受殃。春秋著之，至今不忘。纣有谀臣，名为<br>左彊。夸而目巧，教为象郎。将至於天，又有玉床。犀玉之器，象箸而羹。圣人<br>剖其心，壮士斩其胻。箕子恐死，被发佯狂。杀周太子历，囚文王昌。投之石<br>室，将以昔至明。阴兢活之，与之俱亡。入於周地，得太公望。兴卒聚兵，与纣<br>相攻。文王病死，载尸以行。太子发代将，号为武王。战於牧野，破之华山之阳。<br>纣不胜败而还走，围之象郎。自杀宣室，身死不葬。头悬车轸，四马曳行。寡人<br>念其如此，肠如涫汤。是人皆富有天下而贵至天子，然而大傲。欲无厌时，举事<br>而喜高，贪很而骄。不用忠信，听其谀臣，而为天下笑。今寡人之邦，居诸侯之<br>间，曾不如秋毫。举事不当，又安亡逃！”<br>卫平对曰：“不然。河虽神贤，不如昆仑之山；江之源理，<br>不如四海，而人尚夺取其宝，诸侯争之，兵革为起。小国<br>见亡，大国危殆，杀人父兄，虏人妻子，残国灭庙，以争此宝。战攻分争，是暴<br>彊也。故云取之以暴彊而治以文理，无逆四时，必亲贤士；与阴阳化，鬼神为使；<br>通於天地，与之为友。诸侯宾服，民众殷喜。邦家安宁，与世更始。汤武行之，<br>乃取天子；春秋著之，以为经纪。王不自称汤武，而自比桀纣。桀纣为暴彊也，<br>固以为常。桀为瓦室，纣为象郎。徵丝灼之，务以费氓。赋敛无度，杀戮无方。<br>杀人六畜，以韦为囊。囊盛其血，与人县而射之，与天帝争彊。逆乱四时，先百<br>鬼尝。谏者辄死，谀者在傍。圣人伏匿，百姓莫行。天数枯旱，国多妖祥。螟虫<br>岁生，五穀不成。民不安其处，鬼神不享。飘风日起，正昼晦冥。日月并蚀，灭<br>息无光。列星奔乱，皆绝纪纲。以是观之，安得久长！虽无汤武，时固当亡。故<br>汤伐桀，武王剋纣，其时使然。乃为天子，子孙续世；终身无咎，后世称之，<br>至今不已。是皆当时而行，见事而彊，乃能成其帝王。今龟，大宝也，为圣人使，<br>传之贤王。不用手足，雷电将之；风雨送之，流水行之。侯王有德，乃得当之。<br>今王有德而当此宝，恐不敢受；王若遣之，宋必有咎。后虽悔之，亦无及已。”<br>元王大悦而喜。於是元王向日而谢，再拜而受。择日斋戒，甲乙最良。乃刑<br>白雉，及与骊羊；以血灌龟，於坛中央。以刀剥之，身全不伤。脯酒礼之，横其<br>腹肠。荆支卜之，必制其创。理达於理，文相错迎。使工占之，所言尽当。邦福<br>重宝，闻于傍乡。杀牛取革，被郑之桐。草木毕分，化为甲兵。战胜攻取，莫如<br>元王。元王之时，卫平相宋，宋国最彊，龟之力也。<br>故云神至能见梦於元王，而不能自出渔者之笼。身能十言尽当，不能通使於<br>河，还报於江，贤能令人战胜攻取，不能自解於刀锋，免剥刺之患。圣能先知亟<br>见，而不能令卫平无言。言事百全，至身而挛；当时不利，又焉事贤！贤者有恒<br>常，士有適然。是故明有所不见，听有所不闻；人虽贤，不能左画方，右画圆；<br>日月之明，而时蔽於浮云。羿名善射，不如雄渠、蜂门；禹名为辩智，而不能胜<br>鬼神。地柱折，天故毋椽，又柰何责人於全？孔子闻之曰：“神龟知吉凶，而骨<br>直空枯。日为德而君於天下，辱於三足之乌。月为刑而相佐，见食於虾蟆。猬辱<br>於鹊，腾蛇之神而殆於即且。竹外有节理，中直空虚；松柏为百木长，而守门闾。<br>日辰不全，故有孤虚。黄金有疵，白玉有瑕。事有所疾，亦有所徐。物有所拘，<br>亦有所据。罔有所数，亦有所疏。人有所贵，亦有所不如。何可而適乎？物安可<br>全乎？天尚不全，故世为屋，不成三瓦而陈之，以应之天。天下有阶，物不全乃<br>生也。”<br>褚先生曰：渔者举网而得神龟，龟自见梦宋元王，元王召博士卫平告以梦龟<br>状，平运式，定日月，分衡度，视吉凶，占龟与物色同，平谏王留神龟以为国重<br>宝，美矣。古者筮必称龟者，以其令名，所从来久矣。余述而为传。<br>三月　　二月　　正月十二月　　十一月　　中关内高外下四月首仰<br>　足开　肣开　首俛大五月横吉　首俛大六月　七月　八月　九月<br>　十月<br>卜禁曰：子亥戌不可以卜及杀龟。日中如食已卜。暮昏龟之徼也，不可以卜。<br>庚辛可以杀，及以钻之。常以月旦祓龟，先以清水澡之，以卵祓之，乃持龟而遂<br>之，若常以为祖。人若已卜不中，皆祓之以卵，东向立，灼以荆若刚木，土卵指<br>之者三，持龟以卵周环之，祝曰：“今日吉，谨以粱卵焍黄祓去玉灵之不祥。”<br>玉灵必信以诚，知万事之情，辩兆皆可占。不信不诚，则烧玉灵，扬其灰，以徵<br>后龟。其卜必北向，龟甲必尺二寸。<br>卜先以造灼钻，钻中已，又灼龟首，各三；又复灼所钻中曰正身，灼首曰正<br>足，各三。即以造三周龟，祝曰：“假之玉灵夫子。夫子玉灵，荆灼而心，令而<br>先知。而上行於天，下行於渊，诸灵数箣，莫如汝信。今日良日，行一良贞。<br>某欲卜某，即得而喜，不得而悔。即得，发乡我身长大，首足收人皆上偶。不得，<br>发乡我身挫折，中外不相应，首足灭去。”<br>灵龟卜祝曰：“假之灵龟，五巫五灵，不如神龟之灵，知人死，知人生。某<br>身良贞，某欲求某物。即得也，头见足发，内外相应；即不得也，头仰足肣，<br>内外自垂。可得占。”<br>卜占病者祝曰：“今某病困。死，首上开，内外交骇，身节折；不死，首仰<br>足肣。”<br>卜病者祟曰：“今病有祟无呈，无祟有呈。兆有中祟有内，外祟有外。”<br>卜系者出不出。不出，横吉安；若出，足开首仰有外。<br>卜求财物，其所当得。得，首仰足开，内外相应；即不得，呈兆首仰足肣。<br>卜有卖若买臣妾马牛。得之，首仰足开，内外相应；不得，首仰足肣，呈<br>兆若横吉安。<br>卜击盗聚若干人，在某所，今某将卒若干人，往击之。当胜，首仰足开身正，<br>内自桥，外下；不胜，足肣首仰，身首内下外高。<br>卜求当行不行。行，首足开；不行，足肣首仰，若横吉安，安不行。<br>卜往击盗，当见不见。见，首仰足肣有外；不见，足开首仰。<br>卜往候盗，见不见。见，首仰足肣，肣胜有外；不见，足开首仰。<br>卜闻盗来不来。来，外高内下，足肣首仰；不来，足开首仰，若横吉安，<br>期之自次。<br>卜迁徙去官不去。去，足开有肣外首仰；不去，自去，即足肣，呈兆若<br>横吉安。<br>卜居官尚吉不。吉，呈兆身正，若横吉安；不吉，身节折，首仰足开。<br>卜居室家吉不吉。吉，呈兆身正，若横吉安；不吉，身节折，首仰足开。<br>卜岁中禾稼孰不孰。孰，首仰足开，内外自桥外自垂；不孰，足肣首仰有<br>外。<br>卜岁中民疫不疫。疫，首仰足肣，身节有彊外；不疫，身正首仰足开。<br>卜岁中有兵无兵。无兵，呈兆若横吉安；有兵，首仰足开，身作外彊情。<br>卜见贵人吉不吉。吉，足开首仰，身正，内自桥；不吉，首仰，身节折，足<br>肣有外，若无渔。<br>卜请谒於人得不得。得，首仰足开，内自桥；不得，首仰足肣有外。<br>卜追亡人当得不得。得，首仰足肣，内外相应；不得，首仰足开，若横吉<br>安。<br>卜渔猎得不得。得，首仰足开，内外相应；不得，足肣首仰，若横吉安。<br>卜行遇盗不遇。遇，首仰足开，身节折，外高内下；不遇，呈兆。<br>卜天雨不雨。雨，首仰有外，外高内下；不雨，首仰足开，若横吉安。<br>卜天雨霁不霁。霁，呈兆足开首仰；不霁，横吉。<br>命曰横吉安。以占病，病甚者一日不死；不甚者卜日瘳，不死。系者重罪不<br>出，轻罪环出；过一日不出，久毋伤也。求财物买臣妾马牛，一日环得；过一日<br>不得。行者不行。来者环至；过食时不至，不来。击盗不行，行不遇；闻盗不来。<br>徙官不徙。居官家室皆吉。岁稼不孰。民疾疫无疾。岁中无兵。见人行，不行不<br>喜。请谒人不行不得。追亡人渔猎不得。行不遇盗。雨不雨。霁不霁。<br>命曰呈兆。病者不死。系者出。行者行。来者来。市买得。追亡人得，过一<br>日不得。问行者不到。<br>命曰柱彻。卜病不死。系者出。行者行。来者来。市买不得。忧者毋忧。追<br>亡人不得。<br>命曰首仰足肣有内无外。占病，病甚不死。系者解。求财物买臣妾马牛不<br>得。行者闻言不行。来者不来。闻盗不来。闻言不至。徒官闻言不徙。居官有忧。<br>居家多灾。岁稼中孰。民疾疫多病。岁中有兵，闻言不开。见贵人吉。请谒不行，<br>行不得善言。追亡人不得。渔猎不得。行不遇盗。雨不雨甚。霁不霁。故其莫字<br>皆为首备。问之曰，备者仰也，故定以为仰。此私记也。<br>命曰首仰足肣有内无外。占病，病甚不死。系者不出。求财买臣妾不得。<br>行者不行。来者不来。击盗不见。闻盗来，内自惊，不来。徙官不徙。居官家室<br>吉。岁稼不孰。民疾疫有病甚。岁中无兵。见贵人吉。请谒追亡人不得。亡财物，<br>财物不出得。渔猎不得。行不遇盗。雨不雨。霁不霁。凶。<br>命曰呈兆首仰足肣。以占病，不死。系者未出。求财物买臣妾马牛不得。<br>行不行。来不来。击盗不相见。闻盗来不来。徙官不徙。居官久多忧。居家室不<br>吉。岁稼不孰。民病疫。岁中毋兵。见贵人不吉。请谒不得。渔猎得少。行不遇<br>盗。雨不雨。霁不霁。不吉。<br>命曰呈兆首仰足开。以占病，病笃死。系囚出。求财物买臣妾马牛不得。行<br>者行。来者来。击盗不见盗。闻盗来不来。徙官徙。居官不久。居家室不吉。岁<br>稼不孰。民疾疫有而少。岁中毋兵。见贵人不见吉。请谒追亡人渔猎不得。行遇<br>盗。雨不雨。霁小吉。<br>命曰首仰足肣。以占病，不死。系者久，毋伤也。求财物买臣妾马牛不得。<br>行者不行。击盗不行。来者来。闻盗来。徙官闻言不徙。居家室不吉。岁稼不孰。<br>民疾疫少。岁中毋兵。见贵人得见。请谒追亡人渔猎不得。行遇盗。雨不雨。霁<br>不霁。吉。<br>命曰首仰足开有内。以占病者，死。系者出。求财物买臣妾马牛不得。行者<br>行。来者来。击盗行不见盗。闻盗来不来。徙官徙。居官不久。居家室不吉。岁<br>孰。民疾疫有而少。岁中毋兵。见贵人不吉。请谒追亡人渔猎不得。行不遇盗。<br>雨霁。霁小吉，不霁吉。<br>命曰横吉内外自桥。以占病，卜日毋瘳死。系者毋罪出。求财物买臣妾马牛<br>得。行者行。来者来。击盗合交等。闻盗来来。徙官徙。居家室吉。岁孰。民疫<br>无疾。岁中无兵。见贵人请谒追亡人渔猎得。行遇盗。雨霁，雨霁大吉。<br>命曰横吉内外自吉。以占病，病者死。系不出。求财物买臣妾马牛追亡人渔<br>猎不得。行者不来。击盗不相见。闻盗不来。徙官徙。居官有忧。居家室见贵人<br>请谒不吉。岁稼不孰。民疾疫。岁中无兵。行不遇盗。雨不雨。霁不霁。不吉。<br>命曰渔人。以占病者，病者甚，不死。系者出。求财物买臣妾马牛击盗请谒<br>追亡人渔猎得。行者行来。闻盗来不来。徙官不徒。居家室吉。岁稼不孰。民疾<br>疫。岁中毋兵。见贵人吉。行不遇盗。雨不雨。霁不霁。吉。<br>命曰首仰足肣内高外下。以占病，病者甚，不死。系者不出。求财物买臣<br>妾马牛追亡人渔猎得。行不行。来者来。击盗胜。徙官不徙。居官有忧，无伤也。<br>居家室多忧病。岁大孰。民疾疫。岁中有兵不至。见贵人请谒不吉。行遇盗。雨<br>不雨。霁不霁。吉。<br>命曰横吉上有仰下有柱。病久不死。系者不出。求财物买臣妾马牛追亡人渔<br>猎不得。行不行。来不来。击盗不行，行不见。闻盗来不来。徙官不徙。居家室<br>见贵人吉。岁大孰。民疾疫。岁中毋兵。行不遇盗。雨不雨。霁不霁。大吉。<br>命曰横吉榆仰。以占病，不死。系者不出。求财物买臣妾马牛至不得。行不<br>行。来不来。击盗不行，行不见。闻盗来不来。徙官不徙。居官家室见贵人吉。<br>岁孰。岁中有疾疫，毋兵。请谒追亡人不得。渔猎至不得。行不得。行不遇盗。<br>雨霁不霁。小吉。<br>命曰横吉下有柱。以占病，病甚不环有瘳无死。系者出。求财物买臣妾马牛<br>请谒追亡人渔猎不得。行来不来。击盗不合。闻盗来来。徙官居官吉，不久。居<br>家室不吉。岁不孰。民毋疾疫。岁中毋兵。见贵人吉。行不遇盗。雨不雨。霁。<br>小吉。<br>命曰载所。以占病，环有瘳无死。系者出。求财物买臣妾马牛请谒追亡人渔<br>猎得。行者行。来者来。击盗相见不相合。闻盗来来。徙官徙。居家室忧。见贵<br>人吉。岁孰。民毋疾疫。岁中毋兵。行不遇盗。雨不雨。霁霁。吉。<br>命曰根格。以占病者，不死。系久毋伤。求财物买臣妾马牛请谒追亡人渔猎<br>不得。行不行。来不来。击盗盗行不合。闻盗不来。徙官不徙。居家室吉。岁稼<br>中。民疾疫无死。见贵人不得见。行不遇盗。雨不雨。大吉。<br>命曰首仰足肣外高内下。卜有忧，无伤也。行者不来。病久死。求财物不<br>得。见贵人者吉。<br>命曰外高内下。卜病不死，有祟。市买不得。居官家室不吉。行者不行。来<br>者不来。系者久毋伤。吉。<br>命曰头见足发有内外相应。以占病者，起。系者出。行者行。来者来。求财<br>物得。吉。<br>命曰呈兆首仰足开。以占病，病甚死。系者出，有忧。求财物买臣妾马牛请<br>谒追亡人渔猎不得。行不行。来不来。击盗不合。闻盗来来。徙官居官家室不吉。<br>岁恶。民疾疫无死。岁中毋兵。见贵人不吉。行不遇盗。雨不雨。霁。不吉。<br>命曰呈兆首仰足开外高内下。以占病，不死，有外祟。系者出，有忧。求财<br>物买臣妾马牛，相见不会。行行。来闻言不来。击盗胜。闻盗来不来。徙官居官<br>家室见贵人不吉。岁中。民疾疫有兵。请谒追亡人渔猎不得。闻盗遇盗。雨不雨。<br>霁。凶。<br>命曰首仰足肣身折内外相应。以占病，病甚不死。系者久不出。求财物买<br>臣妾马牛渔猎不得。行不行。来不来。击盗有用胜。闻盗来来。徙官不徙。居官<br>家室不吉。岁不孰。民疾疫。岁中。有兵不至。见贵人喜。请谒追亡人不得。遇<br>盗凶。<br>命曰内格外垂。行者不行。来者不来。病者死。系者不出。求财物不得。见<br>人不见。大吉。<br>命曰横吉内外相应自桥榆仰上柱足肣。以占病，病甚不死。系久，不抵罪。<br>求财物买臣妾马牛请谒追亡人渔猎不得。行不行。来不来。居官家室见贵人吉。<br>徙官不徙。岁不大孰。民疾疫有兵。有兵不会。行遇盗。闻言不见。雨不雨。霁<br>霁。大吉。<br>命曰头仰足肣内外自垂。卜忧病者甚，不死。居官不得居。行者行。来者<br>不来。求财物不得。求人不得。吉。<br>命曰横吉下有柱。卜来者来。卜日即不至，未来。卜病者过一日毋瘳死。行<br>者不行。求财物不得。系者出。<br>命曰横吉内外自举。以占病者，久不死。系者久不出。求财物得而少。行者<br>不行。来者不来。见贵人见。吉。<br>命曰内高外下疾轻足发。求财物不得。行者行。病者有瘳。系者不出。来者<br>来。见贵人不见。吉。<br>命曰外格。求财物不得。行者不行。来者不来。系者不出。不吉。病者死。<br>求财物不得。见贵人见。吉。<br>命曰内自举外来正足发。行者行。来者来。求财物得。病者久不死。系者不<br>出。见贵人见。吉。<br>此横吉上柱外内自举足肣。以卜有求得。病不死。系者毋伤，未出。行不<br>行。来不来。见人不见。百事尽吉。<br>此横吉上柱外内自举柱足以作。以卜有求得。病死环起。系留毋伤，环出。<br>行不行。来不来。见人不见。百事吉。可以举兵。<br>此挺诈有外。以卜有求不得。病不死，数起。系祸罪。闻言毋伤。行不行。<br>来不来。<br>此挺诈有内。以卜有求不得。病不死，数起。系留祸罪无伤出。行不行。来<br>者不来。见人不见。<br>此挺诈内外自举。以卜有求得。病不死。系毋罪。行行。来来。田贾市渔猎<br>尽喜。<br>此狐狢。以卜有求不得。病死，难起。系留毋罪难出。可居宅。可娶妇嫁<br>女。行不行。来不来。见人不见。有忧不忧。<br>此狐彻。以卜有求不得。病者死。系留有抵罪。行不行。来不来。见人不见。<br>言语定。百事尽不吉。<br>此首俯足肣身节折。以卜有求不得。病者死。系留有罪。望行者不来。行<br>行。来不来。见人不见。<br>此挺内外自垂。以卜有求不晦。病不死，难起。系留毋罪，难出。行不行。<br>来不来。见人不见。不吉。<br>此横吉榆仰首俯。以卜有求难得。病难起，不死。系难出，毋伤也。可居家<br>室，以娶妇嫁女。<br>此横吉上柱载正身节折内外自举。以卜病者，卜日不死，其一日乃死。<br>此横吉上柱足肣内自举外自垂。以卜病者，卜日不死，其一日乃死。<br>首俯足诈有外无内。病者占龟未已，急死。卜轻失大，一日不死。<br>首仰足肣。以卜有求不得。以系有罪。人言语恐之毋伤。行不行。见人不<br>见。<br>大论曰：外者人也，内者自我也；外者女也，内者男也。首俯者忧。大者身<br>也，小者枝也。大法，病者，足肣者生，足开者死。行者，足开至，足肣者<br>不至。行者，足肣不行，足开行。有求，足开得，足肣者不得。系者，足<br>肣不出，开出。其卜病也，足开而死者，内高而外下也。<br><hr>
