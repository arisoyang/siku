<h4>《史部·史记·卷一百一十七  司马相如列传第五十七》<b class="x">作者：司马迁</b></h4>
<br>司马相如者，蜀郡成都人也，字长卿。少时好读书，学击剑，故其亲名之曰<br>犬子。相如既学，慕蔺相如之为人，更名相如。以赀为郎，事孝景帝，为武骑常<br>侍，非其好也。会景帝不好辞赋，是时梁孝王来朝，从游说之士齐人邹阳、淮阴<br>枚乘、吴庄忌夫子之徒，相如见而说之，因病免，客游梁。梁孝王令与诸生同舍，<br>相如得与诸生游士居数岁，乃著子虚之赋。<br>会梁孝王卒，相如归，而家贫，无以自业。素与临邛令王吉相善，吉曰：<br>“长卿久宦游不遂，而来过我。”於是相如往，舍都亭。临邛令缪为恭敬，日往<br>朝相如。相如初尚见之，后称病，使从者谢吉，吉愈益谨肃。临邛中多富人，而<br>卓王孙家僮八百人，程郑亦数百人，二人乃相谓曰：“令有贵客，为具召之。”<br>并召令。令既至，卓氏客以百数。至日中，谒司马长卿，长卿谢病不能往，临邛<br>令不敢尝食，自往迎相如。相如不得已，彊往，一坐尽倾。酒酣，临邛令前奏琴<br>曰：“窃闻长卿好之，愿以自娱。”相如辞谢，为鼓一再行。是时卓王孙有女文<br>君新寡，好音，故相如缪与令相重，而以琴心挑之。相如之临邛，从车骑，雍容<br>闲雅甚都；及饮卓氏，弄琴，文君窃从户窥之，心悦而好之，恐不得当也。既罢，<br>相如乃使人重赐文君侍者通殷勤。文君夜亡奔相如，相如乃与驰归成都。家居徒<br>四壁立。卓王孙大怒曰：“女至不材，我不忍杀，不分一钱也。”人或谓王孙，<br>王孙终不听。文君久之不乐，曰：“长卿第俱如临邛，从昆弟假贷犹足为生，何<br>至自苦如此！”相如与俱之临邛，尽卖其车骑，买一酒舍酤酒，而令文君当炉。<br>相如身自著犊鼻裈，与保庸杂作，涤器於市中。卓王孙闻而耻之，为杜门不出。<br>昆弟诸公更谓王孙曰：“有一男两女，所不足者非财也。今文君已失身於司马长<br>卿，长卿故倦游，虽贫，其人材足依也，且又令客，独柰何相辱如此！”卓王孙<br>不得已，分予文君僮百人，钱百万，及其嫁时衣被财物。文君乃与相如归成都，<br>买田宅，为富人。<br>居久之，蜀人杨得意为狗监，侍上。上读子虚赋而善之，曰：“朕独不得与<br>此人同时哉！”得意曰：“臣邑人司马相如自言为此赋。”上惊，乃召问相如。<br>相如曰：“有是。然此乃诸侯之事，未足观也。请为天子游猎赋，赋成奏之。”<br>上许，令尚书给笔札。相如以“子虚”，虚言也，为楚称；“乌有先生”者，乌<br>有此事也，为齐难；“无是公”者，无是人也，明天子之义。故空藉此三人为辞，<br>以推天子诸侯之苑囿。其卒章归之於节俭，因以风谏。奏之天子，天子大说。其<br>辞曰：<br>楚使子虚使於齐，齐王悉发境内之士，备车骑之众，与使者出田。田罢，子<br>虚过诧乌有先生，而无是公在焉。坐定，乌有先生问曰：“今日田乐乎？”子虚<br>曰：“乐。”“获多乎？”曰：“少。”“然则何乐？”曰：“仆乐齐王之欲夸<br>仆以车骑之众，而仆对以云梦之事也。”曰：“可得闻乎？”<br>子虚曰：“可。王驾车千乘，选徒万骑，田於海滨。列卒满泽，罘罔弥山，<br>揜兔辚鹿，射麋脚麟。鹜於盐浦，割鲜染轮。射中获多，矜而自功。顾谓仆曰：<br>‘楚亦有平原广泽游猎之地饶乐若此者乎？楚王之猎何与寡人？’仆下车对曰：<br>‘臣，楚国之鄙人也，幸得宿卫十有馀年，时从出游，游於后园，览於有无，然<br>犹未能遍睹也，又恶足以言其外泽者乎！’齐王曰：‘虽然，略以子之所闻见而<br>言之。’<br>“仆对曰：‘唯唯。臣闻楚有七泽，尝见其一，未睹其馀也。臣之所见，盖<br>特其小小者耳，名曰云梦。云梦者，方九百里，其中有山焉。其山则盘纡岪<br>郁，隆崇嵂崒；岑岩参差，日月蔽亏；交错纠纷，上干青云；罢池陂陁，下<br>属江河。其土则丹青赭垩，雌黄白附，锡碧金银，众色炫燿，照烂龙鳞。其石则<br>赤玉玫瑰，琳瑉琨珸，瑊玏玄厉，瑌石武夫。其东则有蕙圃衡兰，芷若<br>射干，穹穷昌蒲，江离麋芜，诸蔗犭尃且。其南则有平原广泽，登降陁靡，案衍<br>坛曼，缘以大江，限以巫山。其高燥则生葴{艹斯}苞荔，薛莎青薠。其卑湿则生<br>藏莨蒹葭，东蔷雕胡，莲藕菰芦，菴{艹闾}轩芋，众物居之，不可胜图。其西则<br>有涌泉清池，激水推移；外发芙蓉菱华，内隐钜石白沙。其中则有神龟蛟鼍，玳<br>瑁鳖鼋。其北则有阴林巨树，楩楠豫章，桂椒木兰，蘗离朱杨，楂梸梬栗，<br>橘柚芬芳。其上则有赤猿蠷蝚，鹓雏孔鸾，腾远射干。其下则有白虎玄豹，<br>蟃蜒貙豻，兕象野犀，穷奇獌狿。<br>“‘於是乃使专诸之伦，手格此兽。楚王乃驾驯驳之驷，乘雕玉之舆，靡鱼<br>须之桡旃，曳明月之珠旗，建干将之雄戟，左乌嗥之雕弓，右夏服之劲箭；阳子<br>骖乘，纤阿为御；案节未舒，即陵狡兽，辚邛邛，蹴距虚，轶野马而<车惠>騊<br>駼，乘遗风而射游骐；儵眒凄浰，雷动熛至，星流霆击，弓不虚发，中必<br>决眦，洞胸达腋，绝乎心系，获若雨兽，揜草蔽地。於是楚王乃弭节裴回，翱<br>翔容与，览乎阴林，观壮士之暴怒，与猛兽之恐惧，徼<谷凡>受诎，殚睹众物之<br>变态。<br>“‘於是郑女曼姬，被阿锡，揄纻缟，杂纤罗，垂雾縠；襞积褰绉，纡徐委<br>曲，郁桡谿谷；衯々裶々，扬袘恤削，蜚纤垂髾；扶与猗靡，吸呷萃<br>蔡，下摩兰蕙，上拂羽盖，错翡翠之威蕤，缪绕玉绥；缥乎忽忽，若神仙之仿佛。<br>“‘於是乃相与獠於蕙圃，媻珊勃窣上金隄，揜翡翠，射鵕鸃，微矰出，<br>纤缴施，弋白鹄，连驾鹅，双鸧下，玄鹤加。怠而后发，游於清池；浮文鹢，扬<br>桂枻，张翠帷，建羽盖，罔玳瑁，钓紫贝；摐金鼓，吹鸣籁，榜人歌，声流喝，<br>水虫骇，波鸿沸，涌泉起，奔扬会，礧石相击，硠々礚々，若雷霆之声，<br>闻乎数百里之外。<br>“‘将息獠者，击灵鼓，起烽燧，车案行，骑就队，纚乎淫淫，班乎裔裔。<br>於是楚王乃登阳云之台，泊乎无为，澹乎自持，勺药之和具而后御之。不若大王<br>终日驰骋而不下舆，脟割轮淬，自以为娱。臣窃观之，齐殆不如。’於是王默<br>然无以应仆也。”<br>乌有先生曰：“是何言之过也！足下不远千里，来况齐国，王悉发境内之士，<br>而备车骑之众，以出田，乃欲戮力致获，以娱左右也，何名为夸哉！问楚地之有<br>无者，愿闻大国之风烈，先生之馀论也。今足下不称楚王之德厚，而盛推云梦以<br>为高，奢言淫乐而显侈靡，窃为足下不取也。必若所言，固非楚国之美也。有而<br>言之，是章君之恶；无而言之，是害足下之信。章君之恶而伤私义，二者无一可，<br>而先生行之，必且轻於齐而累於楚矣。且齐东陼巨海，南有琅邪，观乎成山，<br>射乎之罘，浮勃澥，游孟诸，邪与肃慎为邻，右以汤谷为界，秋田乎青丘，傍徨<br>乎海外，吞若云梦者八九，其於胸中曾不蒂芥。若乃俶傥瑰伟，异方殊类，珍怪<br>鸟兽，万端鳞萃，充仞其中者，不可胜记，禹不能名，契不能计。然在诸侯之位，<br>不敢言游戏之乐，苑囿之大；先生又见客，是以王辞而不复，何为无用应哉！”<br>无是公听然而笑曰：“楚则失矣，齐亦未为得也。夫使诸侯纳贡者，非为财<br>币，所以述职也；封疆画界者，非为守御，所以禁淫也。今齐列为东藩，而外私<br>肃慎，捐国逾限，越海而田，其於义故未可也。且二君之论，不务明君臣之义而<br>正诸侯之礼，徒事争游猎之乐，苑囿之大，欲以奢侈相胜，荒淫相越，此不可以<br>扬名发誉，而適足以贬君自损也。且夫齐楚之事又焉足道邪！君未睹夫巨丽也，<br>独不闻天子之上林乎？<br>“左苍梧，右西极，丹水更其南，紫渊径其北；终始霸浐，出入泾渭；酆鄗<br>潦潏，纡馀委蛇，经营乎其内。荡荡兮八川分流，相背而异态。东西南北，驰骛<br>往来，出乎椒丘之阙，行乎洲淤之浦，径乎桂林之中，过乎泱莽之野。汨乎浑流，<br>顺阿而下，赴隘陕之口。触穹石，激堆埼，沸乎暴怒，汹涌滂氵费，滭浡<br>滵汩，湢测泌瀄，横流逆折，转腾潎洌，澎濞沆瀣，穹隆云挠，蜿氵嬗<br>胶戾，逾波趋浥，莅莅下濑，批壧冲壅，奔扬滞沛，临坻注壑，瀺灂霣坠，<br>湛湛隐隐，砰磅訇礚，潏潏淈々，湁潗鼎沸，驰波跳沫，汩氵急漂疾，<br>悠远长怀，寂漻无声，肆乎永归。然后灝溔潢漾，安翔徐徊，翯乎滈<br>々，东注大湖，衍溢陂池。於是乎蛟龙赤螭，<鱼亘><鱼瞢>螹离，鰅騄鰬魠，<br>禺禺鱋魶，揵鳍擢尾，振鳞奋翼，潜处于深岩；鱼鳖讙声，万物众夥，明<br>月珠子，玓瓅江靡，蜀石黄碝，水玉磊砢，磷磷烂烂，采色澔旰，丛积<br>乎其中。鸿鹄鹔鸨，<鸟加>鹅鸀<玉鸟>，<鸟睘>目，烦鹜鷛鸬，<鸟葴><此鸟><br>鸬，群浮乎其上。汎淫泛滥，随风澹淡，与波摇荡，掩薄草渚，唼喋菁藻，咀<br>嚼菱藕。<br>“於是乎崇山巃嵸，崔巍嵯峨，深林钜木，崭岩嵾嵯，九嵏、嶻<br>嶭，南山峨峨，岩陁甗锜，嶊崣崛崎，振谿通谷，蹇产沟渎，谽呀<br>豁閜，阜陵别岛，崴磈岧瘣，丘虚崛{山畾}，隐辚郁<山畾>，登降施靡，陂<br>池貏豸，沇溶淫鬻，散涣夷陆，亭皋千里，靡不被筑。掩以绿蕙，被以江<br>离，糅以蘼芜，杂以流夷。尃结缕，欑戾莎，揭车衡兰，稾本射干，茈姜蘘荷，<br>葴橙若荪，鲜枝黄砾，蒋芧青薠，布濩闳泽，延曼太原，丽靡广衍，应风披靡，<br>吐芳扬烈，郁郁斐斐，众香发越，肸蚃布写，<目奄>瞹苾勃。<br>“於是乎周览泛观，瞋盼轧沕，芒芒恍忽，视之无端，察之无崖。日出东<br>沼，入於西陂。其南则隆冬生长，踊水跃波；兽则牜庸旄貘犛，沈牛麈麋，赤首<br>圜题，穷奇象犀。其北则盛夏含冻裂地，涉冰揭河；兽则麒麟角<角耑>，騊<br>駼橐駞，蛩蛩驒騱，駃騠驴骡。<br>“於是乎离宫别馆，弥山跨谷，高廊四注，重坐曲阁，华榱璧珰，辇道纚<br>属，步櫩周流，长途中宿。夷嵕筑堂，累台增成，岩穾洞房，俯杳眇而<br>无见，仰攀橑而扪天，奔星更於闺闼，宛虹拖於楯轩。青虬蚴蟉於东箱，象舆<br>婉蝉於西清，灵圉燕於间观，偓佺之伦暴於南荣，醴泉涌於清室，通川过乎中庭。<br>槃石裖崖，嵚岩倚倾，嵯峨磼酺，刻削峥嵘，玫瑰碧琳，珊瑚丛生，瑉玉<br>旁唐，瑸斒文鳞，赤瑕驳荦，杂臿其间，垂绥琬琰，和氏出焉。<br>“於是乎卢橘夏孰，黄甘橙楱，枇杷橪柿，楟柰厚朴，梬枣杨梅，樱<br>桃蒲陶，隐夫郁棣，榙<imgheight=32width=32border=0src=/bzk/A14M.bmp>荔枝，罗乎后宫，列乎北园。<imgheight=32width=32border=0src=/bzk/Z143.bmp>丘陵，下平<br>原，扬翠叶，杌紫茎，发红华，秀朱荣，煌煌扈扈，照曜钜野。沙棠栎<木诸>，华<br>氾檘栌，留落胥馀，仁频并闾，欃檀木兰，豫章女贞，长千仞，大连抱，夸条<br>直畅，实叶葰茂，攒立丛倚，连卷累佹，崔错癹骫，阬衡閜砢，垂条扶於，<br>落英幡纚，纷容萧蔘，旖旎从风，浏莅芔吸，盖象金石之声，管籥之<br>音。柴池茈虒，旋环后宫，杂遝累辑，被山缘谷，循阪下隰，视之无端，究之无<br>穷。<br>“於是玄猿素雌，蜼玃飞鸓，蛭蜩蠗蝚，螹胡豰蛫，栖息乎<br>其间；长啸哀鸣，翩幡互经，夭蟜枝格，偃蹇杪颠。於是乎隃绝梁，腾殊榛，<br>捷垂条，踔稀间，牢落陆离，烂曼远迁。<br>“若此辈者，数千百处。嬉游往来，宫宿馆舍，庖厨不徙，后宫不移，百官<br>备具。<br>“於是乎背秋涉冬，天子校猎。乘镂象，六玉虬，拖蜺旌，靡云旗，前皮轩，<br>后道游；孙叔奉辔，卫公骖乘，扈从横行，出乎四校之中。鼓严簿，纵獠者，江<br>河为阹，泰山为橹，车骑雷起，隐天动地，先后陆离，离散别追，淫淫裔裔，<br>缘陵流泽，云布雨施。”<br>“生貔豹，搏豺狼，手熊罴，足野羊，蒙鹖苏，绔白虎，被豳文，跨野马。<br>陵三嵕之危，下碛历之坻；俓陖赴险，越壑厉水。推蜚廉，弄解豸，格瑕<br>蛤，鋋猛氏，罥騕褭，射封豕。箭不苟害，解脰陷脑；弓不虚发，应声而倒。於<br>是乎乘舆弥节裴回，翱翔往来，睨部曲之进退，览将率之变态。然后浸潭促节，<br>儵敻远去，流离轻禽，蹴履狡兽，轊白鹿，捷狡兔，轶赤电，遗光燿，追怪物，<br>出宇宙，弯繁弱，满白羽，射游枭，栎蜚虡，择肉后发，先中命处，弦矢分，艺<br>殪仆。<br>“然后扬节而上浮，陵惊风，历骇飚，乘虚无，与神俱，辚玄鹤，乱昆鸡。<br>遒孔鸾，促鵕鸃，拂鹥鸟，捎凤皇，捷鸳雏，掩焦明。<br>“道尽涂殚，回车而还。招摇乎襄羊，降集乎北纮，率乎直指，闇乎反乡。<br>蹶石关，历封峦，过鳷<支隹>鹊，望露寒，下棠梨，息宜春，西驰宣曲，濯鹢牛首，<br>登龙台，掩细柳，观士大夫之勤略，钧獠者之所得获。徒车之所辚轹，乘骑之所<br>蹂若，人民之所蹈籍，与其穷极倦<谷凡>，惊惮慴伏，不被创刃而死者，佗<br>佗籍籍，填阬满谷，揜平弥泽。<br>“於是乎游戏懈怠，置酒乎昊天之台，张乐乎轇輵之宇；撞千石之钟，<br>立万石之钜；建翠华之旗，树灵鼍之鼓。奏陶唐氏之舞，听葛天氏之歌，千人唱，<br>万人和，山陵为之震动，川谷为之荡波。巴俞宋蔡，淮南于遮，文成颠歌，族举<br>递奏，金鼓迭起，铿鎗铛{鼓合}，洞心骇耳。荆吴郑卫之声，韶濩武象之乐，<br>阴淫案衍之音，鄢郢缤纷，激楚结风，俳优侏儒，狄鞮之倡，所以娱耳目而乐心<br>意者，丽靡烂漫於前，靡曼美色於后。<br>“若夫青琴宓妃之徒，绝殊离俗，姣冶娴都，靓庄刻饬，便嬛绰约，柔桡<br>嬛嬛，妩媚姌嫋；抴独茧之褕袘，眇阎易以戌削，编姺徶彳屑，与<br>世殊服；芬香沤郁，酷烈淑郁；皓齿粲烂，宜笑旳皪；长眉连娟，微睇绵藐；<br>色授魂与，心愉於侧。<br>“於是酒中乐酣，天子芒然而思，似若有亡。曰：‘嗟乎，此泰奢侈！朕以<br>览听馀间，无事弃日，顺天道以杀伐，时休息於此，恐后世靡丽，遂往而不反，<br>非所以为继嗣创业垂统也。’於是乃解酒罢猎，而命有司曰：‘地可以垦辟，悉<br>为农郊，以赡萌隶；隤墙填堑，使山泽之民得至焉。实陂池而勿禁，虚宫观而勿<br>仞。发仓廪以振贫穷，补不足，恤鳏寡，存孤独。出德号，省刑罚，改制度，易<br>服色，更正朔，与天下为始。’<br>“於是历吉日以齐戒，袭朝衣，乘法驾，建华旗，鸣玉鸾，游乎六艺之囿，<br>骛乎仁义之涂，览观春秋之林，射貍首，兼驺虞，弋玄鹤，建干戚，载云罕，<br>揜群雅，悲伐檀，乐乐胥，修容乎礼园，翱翔乎书圃，述易道，放怪兽，登明<br>堂，坐清庙，恣群臣，奏得失，四海之内，靡不受获。於斯之时，天下大说，向<br>风而听，随流而化，喟然兴道而迁义，刑错而不用，德隆乎三皇，功羡於五帝。<br>若此，故猎乃可喜也。<br>“若夫终日暴露驰骋，劳神苦形，罢车马之用，抏士卒之精，费府库之财，<br>而无德厚之恩，务在独乐，不顾众庶，忘国家之政，而贪雉兔之获，则仁者不由<br>也。从此观之，齐楚之事，岂不哀哉！地方不过千里，而囿居九百，是草木不得<br>垦辟，而民无所食也。夫以诸侯之细，而乐万乘之所侈，仆恐百姓之被其尤也。”<br>於是二子愀然改容，超若自失，逡巡避席曰：“鄙人固陋，不知忌讳，乃今<br>日见教，谨闻命矣。”<br>赋奏，天子以为郎。无是公言天子上林广大，山谷水泉万物，乃子虚言楚云<br>梦所有甚众，侈靡过其实，且非义理所尚，故删取其要，归正道而论之。<br>相如为郎数岁，会唐蒙使略通夜郎西僰中，发巴蜀吏卒千人，郡又多为发转<br>漕万馀人，用兴法诛其渠帅，巴蜀民大惊恐。上闻之，乃使相如责唐蒙，因喻告<br>巴蜀民以非上意。檄曰：<br>告巴蜀太守：蛮夷自擅不讨之日久矣，时侵犯边境，劳士大夫。陛下即位，<br>存抚天下，辑安中国。然后兴师出兵，北征匈奴，单于怖骇，交臂受事，诎膝请<br>和。康居西域，重译请朝，稽首来享。移师东指，闽越相诛。右吊番禺，太子入<br>朝。南夷之君，西僰之长，常效贡职，不敢怠堕，延颈举踵，喁喁然皆争归义，<br>欲为臣妾，道里辽远，山川阻深，不能自致。夫不顺者已诛，而为善者未赏，故<br>遣中郎将往宾之，发巴蜀士民各五百人，以奉币帛，卫使者不然，靡有兵革之事，<br>战斗之患。今闻其乃发军兴制，<br>惊惧子弟，忧患长老，郡又擅为转粟运输，皆非陛下之意也。当行者或亡逃<br>自贼杀，亦非人臣之节也。<br>夫边郡之士，闻烽举燧燔，皆摄弓而驰，荷兵而走，流汗相属，唯恐居后，<br>触白刃，冒流矢，义不反顾，计不旋踵，人怀怒心，如报私雠。彼岂乐死恶生，<br>非编列之民，而与巴蜀异主哉？计深虑远，急国家之难，而乐尽人臣之道也。故<br>有剖符之封，析珪而爵，位为通侯，居列东第，终则遗显号於后世，传土地於子<br>孙，行事甚忠敬，居位甚安佚，名声施於无穷，功烈著而不灭。是以贤人君子，<br>肝脑涂中原，膏液润野草而不辞也。今奉币役至南夷，即自贼杀，或亡逃抵诛，<br>身死无名，谥为至愚，耻及父母，为天下笑。人之度量相越，岂不远哉！然此非<br>独行者之罪也，父兄之教不先，子弟之率不谨也；寡廉鲜耻，而俗不长厚也。其<br>被刑戮，不亦宜乎！<br>陛下患使者有司之若彼，悼不肖愚民之如此，故遣信使晓喻百姓以发卒之事，<br>因数之以不忠死亡之罪，让三老孝弟以不教诲之过。方今田时，重烦百姓，已亲<br>见近县，恐远所谿谷山泽之民不遍闻，檄到，亟下县道，使咸知陛下之意，唯毋<br>忽也。<br>相如还报。唐蒙已略通夜郎，因通西南夷道，发巴、蜀、广汉卒，作者数万<br>人。治道二岁，道不成，士卒多物故，费以巨万计。蜀民及汉用事者多言其不便。<br>是时邛筰之君长闻南夷与汉通，得赏赐多，多欲愿为内臣妾，请吏，比南夷。天<br>子问相如，相如曰：“邛、筰、冉、駹者近蜀，道亦易通，秦时尝通为郡县，<br>至汉兴而罢。今诚复通，为置郡县，愈於南夷。”天子以为然，乃拜相如为中郎<br>将，建节往使。副使王然于、壶充国、吕越人驰四乘之传，因巴蜀吏币物以赂西<br>夷。至蜀，蜀太守以下郊迎，县令负弩矢先驱，蜀人以为宠。於是卓王孙、临邛<br>诸公皆因门下献牛酒以交驩。卓王孙喟然而叹，自以得使女尚司马长卿晚，而厚<br>分与其女财，与男等同。司马长卿便略定西夷，邛、筰、冉、駹、斯榆之君皆<br>请为内臣。除边关，关益斥，西至沬、若水，南至牂柯为徼，通零关道，桥孙<br>水以通邛都。还报天子，天子大说。<br>相如使时，蜀长老多言通西南夷不为用，唯大臣亦以为然。相如欲谏，业已<br>建之，不敢，乃著书，籍以蜀父老为辞，而己诘难之，以风天子，且因宣其使指，<br>令百姓知天子之意。其辞曰：<br>汉兴七十有八载，德茂存乎六世，威武纷纭，湛恩汪濊，群生澍濡，洋溢乎<br>方外。於是乃命使西征，随流而攘，风之所被，罔不披靡。因朝冉从駹，定筰<br>存邛，略斯榆，举苞满，结轶还辕，东乡将报，至于蜀都。<br>耆老大夫荐绅先生之徒二十有七人，俨然造焉。辞毕，因进曰：“盖闻天子<br>之於夷狄也，其义羁縻勿绝而已。今罢三郡之士，通夜郎之涂，三年於兹，而功<br>不竟，士卒劳倦，万民不赡，今又接以西夷，百姓力屈，恐不能卒业，此亦使者<br>之累也，窃为左右患之。且夫邛、筰、西僰之与中国并也，历年兹多，不可记已。<br>仁者不以德来，彊者不以力并，意者其殆不可乎！今割齐民以附夷狄，弊所恃以<br>事无用，鄙人固陋，不识所谓。”<br>使者曰：“乌谓此邪？必若所云，则是蜀不变服而巴不化俗也。余尚恶闻若<br>说。然斯事体大，固非观者之所覯也。余之行急，其详不可得闻已，请为大夫粗<br>陈其略。<br>“盖世必有非常之人，然后有非常之事；有非常之事，然后有非常之功。非<br>常者，固常人之所异也。故曰非常之原，黎民惧焉；及臻厥成，天下晏如也。<br>“昔者鸿水浡出，氾滥衍溢，民人登降移徙，崎岖而不安。夏后氏戚之，<br>乃堙鸿水，决江疏河，漉沈赡菑，东归之於海，而天下永宁。当斯之勤，岂唯民<br>哉。心烦於虑而身亲其劳，躬胝无胈，肤不生毛。故休烈显乎无穷，声称浃乎<br>于兹。<br>“且夫贤君之践位也。岂特委琐握齿，拘文牵俗，循诵习传，当世取说云<br>尔哉！必将崇论闳议，创业垂统，为万世规。故驰骛乎兼容并包，而勤思乎参天<br>贰地。且诗不云乎：‘普天之下，莫非王土；率土之滨，莫非王臣。’是以六合<br>之内，八方之外，浸浔衍溢，怀生之物有不浸润於泽者，贤君耻之。今封疆之内，<br>冠带之伦，咸获嘉祉，靡有阙遗矣。而夷狄殊俗之国，辽绝异党之地，舟舆不通，<br>人迹罕至，政教未加，流风犹微。内之则犯义侵礼於边境，外之则邪行横作，放<br>弑其上。君臣易位，尊卑失序，父兄不辜，幼孤为奴，系累号泣，内向而怨，曰<br>‘盖闻中国有至仁焉，德洋而恩普，物靡不得其所，今独曷为遗己’。举踵思慕，<br>若枯旱之望雨。盭夫为之垂涕，况乎上圣，又恶能已？故北出师以讨彊胡，南驰<br>使以诮劲越。四面风德，二方之君鳞集仰流，愿得受号者以亿计。故乃关沬、<br>若，徼牂柯，镂零山，梁孙原。创道德之涂，垂仁义之统。将博恩广施，远抚长<br>驾，使疏逖不闭，阻深闇昧得耀乎光明，以偃甲兵於此，而息诛伐於彼。遐迩一<br>体，中外提福，不亦康乎？夫拯民於沈溺，奉至尊之休德，反衰世之陵迟，继周<br>氏之绝业，斯乃天子之急务也。百姓虽劳，又恶可以已哉？<br>“且夫王事固未有不始於忧勤，而终於佚乐者也。然则受命之符，合在於此<br>矣。方将增泰山之封，加梁父之事，鸣和鸾，扬乐颂，上咸五，下登三。观者未<br>睹指，听者未闻音，犹鹪明已翔乎寥廓，而罗者犹视乎薮泽。悲夫！”<br>於是诸大夫芒然丧其所怀来而失厥所以进，喟然并称曰：“允哉汉德，此鄙<br>人之所愿闻也。百姓虽怠，请以身先之。”敞罔靡徙，因迁延而辞避。<br>其后人有上书言相如使时受金，失官。居岁馀，复召为郎。<br>相如口吃而善著书。常有消渴疾。与卓氏婚，饶於财。其进仕宦，未尝肯与<br>公卿国家之事，称病间居，不慕官爵。常从上至长杨猎，是时天子方好自击熊彘，<br>驰逐野兽，相如上疏谏之。其辞曰：<br>臣闻物有同类而殊能者，故力称乌获，捷言庆忌，勇期贲、育。臣之愚，窃<br>以为人诚有之，兽亦宜然。今陛下好陵阻险，射猛兽，卒然遇轶材之兽，骇不存<br>之地，犯属车之清尘，舆不及还辕，人不暇施巧，虽有乌获、逢蒙之伎，力不得<br>用，枯木朽株尽为害矣。是胡越起於毂下，而羌夷接轸也，岂不殆哉！虽万全无<br>患，然本非天子之所宜近也。<br>且夫清道而后行，中路而后驰，犹时有衔橛之变，而况涉乎蓬蒿，驰乎丘坟，<br>前有利兽之乐而内无存变之意，其为祸也不亦难矣！夫轻万乘之重不以为安而乐，<br>出於万有一危之涂以为娱，臣窃为陛下不取也。<br>盖明者远见於未萌而智者避危於无形，祸固多藏於隐微而发於人之所忽者也。<br>故鄙谚曰“家累千金，坐不垂堂”。此言虽小，可以喻大。臣愿陛下之留意幸察。<br>上善之。还过宜春宫，相如奏赋以哀二世行失也。其辞曰：<br>登陂阤之长阪兮，坌入曾宫之嵯峨。临曲江之隑州兮，望南山之参差。<br>岩岩深山之谾々兮，通谷<谷害>兮谽<imgheight=32width=32border=0src=/bzk/A185.bmp>。汩淢噏习以永逝兮，<br>注平皋之广衍。观众树之塕薆兮，览竹林之榛榛。东驰土山兮，北揭石濑。弥<br>节容与兮，历吊二世。持身不谨兮，亡国失埶。信谗不寤兮，宗庙灭绝。呜呼哀<br>哉！操行之不得兮，坟墓芜秽而不脩兮，魂无归而不食。敻邈绝而不齐兮，弥久<br>远而愈佅。精罔阆而飞扬兮，拾九天而永逝。呜呼哀哉！<br>相如拜为孝文园令。天子既美子虚之事，相如见上好仙道，因曰：“上林之<br>事未足美也，尚有靡者。臣尝为大人赋，未就，请具而奏之。”相如以为列仙之<br>传居山泽间，形容甚癯，此非帝王之仙意也，乃遂就大人赋。其辞曰：<br>世有大人兮，在于中州。宅弥万里兮，曾不足以少留。悲世俗之迫隘兮，朅<br>轻举而远游。垂绛幡之素蜺兮，载云气而上浮。建格泽之长竿兮，总光耀之采旄。<br>垂旬始以为幓兮，抴彗星而为髾。掉指桥以偃蹇兮，又旖旎以招摇。揽<br>欃枪以为旌兮，靡屈虹而为绸。红杳渺以眩湣兮，猋风涌而云浮。驾应龙象舆之<br>蠖略逶丽兮，骖赤螭青虬之<虫幽>蟉蜿蜒。低卬夭蟜据以骄骜兮，诎折隆穷蠼<br>以连卷。沛艾赳螑仡以佁儗兮，放散畔岸骧以孱颜。跮踱輵辖容以委<br>丽兮，绸缪偃蹇怵<imgheight=32width=32border=0src=/bzk/Z045.bmp>以梁倚。纠蓼叫奡蹋以艐路兮，蔑蒙踊跃腾而狂趡。<br>莅飒卉翕熛至电过兮，焕然雾除，霍然云消。<br>邪绝少阳而登太阴兮，与真人乎相求。互折窈窕以右转兮，横厉飞泉以正东。<br>悉徵灵圉而选之兮，部乘众神於瑶光。使五帝先导兮，反太一而后陵阳。左玄冥<br>而右含雷兮，前陆离而后潏湟。厮征伯侨而役羡门兮，属岐伯使尚方。祝融惊而<br>跸御兮，清雰气而后行。屯余车其万乘兮，綷云盖而树华旗。使句芒其将行兮，<br>吾欲往乎南嬉。<br>历唐尧於崇山兮，过虞舜於九疑。纷湛湛其差错兮，杂遝胶葛以方驰。骚扰<br>冲苁其相纷挐兮，滂濞泱轧洒以林离。钻罗列聚丛以茏茸兮，衍曼流烂坛以陆离。<br>径入雷室之砰磷郁律兮，洞出鬼谷之崛礨嵬<石睘>。遍览八纮而观四荒兮，朅<br>渡九江而越五河。经营炎火而浮弱水兮，杭绝浮渚而涉流沙。奄息总极氾滥水嬉<br>兮，使灵娲鼓瑟而舞冯夷。时若薆々将混浊兮，召屏翳诛风伯而刑雨师。西望昆<br>仑之轧沕洸忽兮，直径驰乎三危。排阊阖而入帝宫兮，载玉女而与之归。舒阆<br>风而摇集兮，亢乌腾而一止。低回阴山翔以纡曲兮，吾乃今目睹西王母皬然白<br>首。载胜而穴处兮，亦幸有三足乌为之使。必长生若此而不死兮，虽济万世不足<br>以喜。<br>回车朅来兮，绝道不周，会食幽都。呼吸沆瀣兮餐朝霞，噍咀芝英兮叽琼华。<br>嬐侵浔而高纵兮，纷鸿涌而上厉。贯列缺之倒景兮，涉丰隆之滂沛。驰游道而<br>脩降兮，骛遗雾而远逝。迫区中之隘陕兮，舒节出乎北垠。遗屯骑於玄阙兮，轶<br>先驱於寒门。下峥嵘而无地兮，上寥廓而无天。视眩眠而无见兮，听惝恍而无闻。<br>乘虚无而上假兮，超无友而独存。<br>相如既奏大人之颂，天子大说，飘飘有凌云之气，似游天地之间意。<br>相如既病免，家居茂陵。天子曰：“司马相如病甚，可往从悉取其书；若不<br>然，后失之矣。”使所忠往，而相如已死，家无书。问其妻，对曰：“长卿固未<br>尝有书也。时时著书，人又取去，即空居。长卿未死时，为一卷书，曰有使者来<br>求书，奏之。无他书。”其遗札书言封禅事，奏所忠。忠奏其书，天子异之。其<br>书曰：<br>伊上古之初肇，自昊穹兮生民，历撰列辟，以迄于秦。率迩者踵武，逖听者<br>风声。纷纶葳蕤，堙灭而不称者，不可胜数也。续昭夏，崇号谥，略可道者七十<br>有二君。罔若淑而不昌，畴逆失而能存？<br>轩辕之前，遐哉邈乎，其详不可得闻也。五三六经载籍之传，维见可观也。<br>书曰“元首明哉，股肱良哉”。因斯以谈，君莫盛於唐尧，臣莫贤於后稷。后稷<br>创业於唐，公刘发迹於西戎，文王改制，爰周郅隆，大行越成，而后陵夷衰微，<br>千载无声，岂不善始善终哉。然无异端，慎所由於前，谨遗教於后耳。故轨迹夷<br>易，易遵也；湛恩濛涌，易丰也；宪度著明，易则也；垂统理顺，易继也。是以<br>业隆於繦褓而崇冠于二后。揆厥所元，终都攸卒，未有殊尤绝迹可考于今者也。<br>然犹蹑梁父，登泰山，建显号，施尊名。大汉之德，逢涌原泉，沕潏漫衍，旁<br>魄四塞，云尃雾散，上畅九垓，下溯八埏。怀生之类霑濡浸润，协气横流，武节<br>飘逝，迩陕游原，迥阔泳沫，首恶湮没，闇昧昭晢，昆虫凯泽，回首面内。然后<br>囿驺虞之珍群，徼麋鹿之怪兽，{道禾}一茎六穗於庖，牺双<imgheight=32width=32border=0src=/bzk/Z068.bmp>共抵之兽，获周馀<br>珍收龟于岐，招翠黄乘龙於沼。鬼神接灵圉，宾於间馆。奇物谲诡，俶傥穷变。<br>钦哉，符瑞臻兹，犹以为薄，不敢道封禅。盖周跃鱼陨杭，休之以燎，微夫斯之<br>为符也，以登介丘，不亦恧乎！进让之道，其何爽与？<br>於是大司马进曰：“陛下仁育群生，义征不憓，诸夏乐贡，百蛮执贽，德<br>侔往初，功无与二，休烈浃洽，符瑞众变，期应绍至，不特创见。意者泰山、梁<br>父设坛场望幸，盖号以况荣，上帝垂恩储祉，将以荐成，陛下谦让而弗发也。挈<br>三神之驩，缺王道之仪，群臣恧焉。或谓且天为质闇，珍符固不可辞；若然辞之，<br>是泰山靡记而梁父靡几也。亦各并时而荣，咸济世而屈，说者尚何称於后，而云<br>七十二君乎？夫修德以锡符，奉符以行事，不为进越。故圣王弗替，而修礼地祇，<br>谒款天神，勒功中岳，以彰至尊，舒盛德，发号荣，受厚福，以浸黎民也。皇皇<br>哉斯事！天下之壮观，王者之丕业，不可贬也。愿陛下全之。而后因杂荐绅先生<br>之略术，使获燿日月之末光绝炎，以展采错事，犹兼正列其义，校饬厥文，作春<br>秋一艺，将袭旧六为七，摅之无穷，俾万世得激清流，扬微波，蜚英声，腾茂实。<br>前圣之所以永保鸿名而常为称首者用此，宜命掌故悉奏其义而览焉。”<br>於是天子沛然改容，曰：“愉乎，朕其试哉！”乃迁思回虑，总公卿之议，<br>询封禅之事，诗大泽之博，广符瑞之富。乃作颂曰：<br>自我天覆，云之油油。甘露时雨，厥壤可游。滋液渗漉，何生不育；嘉穀六<br>穗，我穑曷蓄。<br>非唯雨之，又润泽之；非唯濡之，氾尃濩之。万物熙熙，怀而慕思。名山显<br>位，望君之来。君乎君乎，侯不迈哉！<br>般般之兽，乐我君囿；白质黑章，其仪可喜；旼々睦睦，君子之能。盖闻<br>其声，今观其来。厥涂靡踪，天瑞之徵。兹亦於舜，虞氏以兴。<br>濯濯之麟，游彼灵畤。孟冬十月，君俎郊祀。驰我君舆，帝以享祉。三代之<br>前，盖未尝有。<br>宛宛黄龙，兴德而升；采色炫燿，熿炳煇煌。正阳显见，觉寤黎烝，於传<br>载之，云受命所乘。<br>厥之有章，不必谆谆。依类讬寓，谕以封峦。<br>披艺观之，天人之际已交，上下相发允答。圣王之德，兢兢翼翼也。故曰<br>“兴必虑衰，安必思危”。是以汤武至尊严，不失肃祗；舜在假典，顾省厥遗：<br>此之谓也。<br>司马相如既卒五岁，天子始祭后土。八年而遂先礼中岳，封于太山，至梁父<br>禅肃然。<br>相如他所著，若遗平陵侯书、与五公子相难、草木书篇不采，采其尤著公卿<br>者云。<br>太史公曰：春秋推见至隐，易本隐之以显，大雅言王公大人而德逮黎庶，小<br>雅讥小己之得失，其流及上。所以言虽外殊，其合德一也。相如虽多虚辞滥说，<br>然其要归引之节俭，此与诗之风谏何异。杨雄以为靡丽之赋，劝百风一，犹驰骋<br>郑卫之声，曲终而奏雅，不已亏乎？余采其语可论者著于篇。<br><hr>
