<h4>《史部·后汉书·卷八十八  西域传第七十八》<b class="x">作者：范晔</b></h4>
<br>武帝时，西域内属，有三十六国。汉为置使者、校尉领护之。宣帝改曰都护。<br>元帝又置戊己二校尉，屯田于车师前王庭。哀、平间，自相分割，为五十五国。<br>王莽篡位，贬易侯王，由是西域怨叛，与中国遂绝，并复役属匈奴。匈奴敛税重<br>刻，诸国不堪命，建武中，皆遣使求内属，愿请都护。光武以天下初定，未遑外<br>事，竟不许之。会匈奴衰弱，莎车王贤诛灭诸国。贤死之后，遂更相攻伐。小宛、<br>精绝、戎庐、且末为鄯善所并。渠勒、皮山为于窴所统，悉有其地。郁立、单桓、<br>孤胡、乌贪訾离为车师所灭。后其国并复立。永平中，北虏乃胁诸国共寇河西郡<br>县，城门昼闭。十六年，明帝乃命将帅北征匈奴，取伊吾卢地，置宜禾都尉以屯<br>田，遂通西域，于窴诸国皆遣子入侍。西域自绝六十五载，乃复通焉。明年，始<br>置都护、戊己校尉。及明帝崩，焉耆、龟兹攻没都护陈睦，悉覆其众，匈奴、车<br>师围戊己校尉。<br>建初元年春，酒泉太守段彭大破车师于交河城。章帝不欲疲敝中国以事夷狄，<br>乃迎还戊己校尉，不复遣都护。二年，复罢屯田伊吾，匈奴因遣兵守伊吾地。时<br>军司马班超留于窴，绥集诸国。和帝永元元年，大将军窦宪大破匈奴。二年，宪<br>因遣副校尉阎槃将二千余骑掩击伊吾，破之。三年，班超遂定西域，因以超为都<br>护，居龟兹。复置戊己校尉，领兵五百人，居车师前部高昌壁。又置戊部候，居<br>车师后部候城，相去五百里。六年，班超复击破焉耆，于是五十余国悉纳质内属。<br>其条支、安息诸国至于海濒四万里外，皆重译贡献。九年，班超遣掾甘英穷临西<br>海而还。皆前世所不至，《山经》所未详，莫不备其风土，传其珍怪焉。于是远<br>国蒙奇、兜勒皆来归服，遣使贡献。<br>及孝和晏驾，西域背畔。安帝永初元年，频攻围都护任尚、段禧等，朝廷以<br>其险远，难相应赴，诏罢都护。自此遂弃西域。北匈奴即复收属诸国，共为边寇<br>十余岁。敦煌太守曹宗患其暴害，元初六年，乃上遣行长史索班，将千余人屯依<br>吾，以招抚之。于是车师前王及鄯善王来降。数月，北匈奴复率车师后部王共攻<br>没班等，遂击走其前王。鄯善逼急，求救于曹宗。宗因此请出兵击匈奴，报索班<br>之耻，复欲进取西域。邓太后不许，但令置护西域副校尉，居敦煌，复部营兵三<br>百人，羁縻而已。其后北虏连与车师入寇河西，朝廷不能禁，议者因欲闭玉门、<br>阳关，以绝其患。<br>延光二年，敦煌太守张珰上书陈三策，以为“北虏呼衍王常展转蒲类、秦海<br>之间，专制西域，共为寇抄。今以酒泉属国吏士二千余人集昆仑塞，先击呼衍王，<br>绝其根本，因发鄯善兵五千人胁车师后部，此上计也。若不能出兵，可置军司马，<br>将士五百人，四郡供其梨牛、谷食，出据柳中，此中计也。如又不能，则宜弃交<br>河城，收鄯善等悉使入塞，此下计也。”朝廷下其议。尚书陈忠上疏曰：<br>臣闻八蛮之寇，莫甚北虏。汉兴，高祖窘平城之围，太宗屈供奉之耻。故孝<br>武愤怒，深惟久长之计，命遣虎臣，浮河绝漠，穷破虏庭。当斯之役，黔首陨于<br>狼望之北，财币縻于卢山之壑，府库单竭，杼柚空虚，算至舟车，赀及六畜。夫<br>岂不怀，虑久故也。遂开河西四郡，以隔绝南羌，收三十六国，断匈奴右臂。是<br>以单于孤特，鼠窜远藏。至于宣、元之世，遂备蕃臣，关徼不闭，羽檄不行。由<br>此察之，戎狄可以威服，难以化狎。西域内附日久，区区东望扣关者数矣，此其<br>不乐匈奴慕汉之效也。今北虏已破车师，势必南攻鄯善，弃而不救，则诸国从矣。<br>若然，则虏财贿益增，胆势益殖，威临南羌，与之交连。如此，河西四郡危矣。<br>河西既危，不得不救，则百倍之役兴，不訾之费发矣。议者但念西域绝远，恤之<br>烦费，不见先世苦心勤劳之意也。方今边境守御之具不精，内郡武卫之备不修，<br>敦煌孤危，远来告急。复不辅助。内无以慰劳吏民，外无以威示百蛮。蹙国减土，<br>经有明诫。臣以为敦煌宜置校尉，案旧增四郡屯兵，以西抚诸国。庶足折冲万里，<br>震怖匈奴。<br>帝纳之，乃以班勇为西域长史，将驰刑士五百人，西屯柳中。勇遂破平车师。<br>自建武至于延光，西域三绝三通。顺帝永建二年，勇复击降焉耆。于是龟兹、疏<br>勒、于胘、莎车等十七国皆来服从，而乌孙、葱领已西遂绝。六年，帝以伊吾<br>旧膏腴之地，傍近西域，匈奴资之，以为抄暴，复令开设屯田，如永元时事，置<br>伊吾司马一人。自阳嘉以后，朝威稍损，诸国骄放，转相陵伐。元嘉二年，长史<br>王敬为于窴所没。永兴元年，车师后王复反攻屯营。虽有降首，曾莫惩革，自此<br>浸以疏慢矣。班固记诸国风土人俗，皆已详备《前书》。今撰建武以后其事异于<br>先者，以为《西域传》，皆安帝末班勇所记云。<br>西域内属诸国，东西六千余里，南北千余里，东极玉门、阳关，西至葱领。<br>其东北与匈奴、乌孙相接。南北有大山，中央有河。其南山东出金城，与汉南山<br>属焉。其河有两源，一出葱领东流，一出于窴南山下北流，与葱领河合，东注蒲<br>昌海。蒲昌海一名盐泽，去玉门三百余里。<br>自敦煌西出玉门、阳关，涉鄯善，北通伊吾千余里，自伊吾北通车师前部高<br>昌壁千二百里，自高昌壁北通后部金满城五百里。此其西域之门户也，故戊己校<br>尉更互屯焉。伊吾地宜五谷、桑麻、蒲萄。其北又有柳中，皆膏腴之地。故汉常<br>与匈奴争车师、伊吾，以制西域焉。<br>自鄯善逾葱领出西诸国，有两道。傍南山北，陂河西行至莎车，为南道。南<br>道西逾葱领，则出大月氏、安息之国也。自车师前王庭随北山，陂河西行至疏勒，<br>为北道。北道西逾葱领，出大宛、康居、奄蔡焉。<br>出玉门，经鄯善、且末、精绝三千余里至拘弥。<br>拘弥国，居宁弥城，去长史所居柳中四千九百里，去洛阳万二千八百里。领<br>户二千一百七十三，口七千二百五十一，胜兵千七百六十人。<br>顺帝永建四年，于窴王放前杀拘弥王兴，自立其子为拘弥王，而遣使者贡献<br>于汉。敦煌太守除由上求讨之，帝赦于窴罪，令归拘弥国，放前不肯。阳嘉元年，<br>徐由遣疏勒王臣槃发二万人击于窴，破之，斩首数百级，放兵大掠，更立兴宗人<br>成国为拘弥王而还。至灵帝熹平四年，于窴王安国攻拘弥，大破之，杀其王，死<br>者甚众。戊己校尉、西域长史各发兵辅立拘弥侍子定兴为王。时人众裁有千口。<br>其国西接于窴三百九十里。<br>于窴国，居西城，去长史所居五千三百里，去洛阳万一千七百里。领户三万<br>二千，口八万三千，胜兵三万余人。<br>建武末，莎车王贤强盛，攻并于窴，徙其王俞林为骊归王。明帝永平中，于<br>窴将休莫霸反莎车，自立为于窴王。休莫霸死，兄子广德立，后遂灭莎车，其国<br>转盛。从精绝西北至疏勒十三国皆服从。而鄯善王亦始强盛。自是南道目葱领以<br>东，唯此二国为大。<br>顺帝永建六年，于窴王放前遣侍子诣阙贡献。元嘉元年，长史赵评在于窴病<br>痈死，评子迎丧，道经拘弥。拘弥王成国与于窴王建素有隙，乃语评子云：“于<br>窴王令胡医持毒药著创中，故致死耳。”评子信之，还入塞，以告敦煌太守马达。<br>明年，以王敬代为长史，达令敬隐核其事。敬先过拘弥，成国复说云：“于窴国<br>人欲以我为王，今可因此罪诛建，于窴必服矣。”敬贪立功名，且受成国之说，<br>前到于窴，设供具请建，而阴图之。或以敬谋告建，建不信，曰：“我无罪，王<br>长史何为欲杀我？”旦日，建从官属数十人诣敬。坐定，建起行酒，敬叱左右执<br>之，吏士并无杀建意，官属悉得突走。时成国主簿秦牧随敬在会，持刀出曰：<br>“大事已定，何为复疑？”即前斩建。于窴侯将输僰等遂会兵攻敬，敬持建头上<br>楼宣告曰：“天子使我诛建耳。”于窴侯将遂焚营舍，烧杀吏士，上楼斩敬，悬<br>首于市。输僰欲自立为王，国人杀之，而立建子安国焉。马达闻之，欲将诸郡兵<br>出塞击于窴，桓帝不听，征达还，而以宋亮代为敦煌太守。亮到，开募于窴，令<br>自斩输僰。时输僰死已经月。乃断死人头送敦煌，而不言其状。亮后知其诈，而<br>竟不能出兵，于窴恃此遂骄。<br>自于窴经皮山，至西夜、子合、德若焉。<br>西夜国，一名漂沙，去洛阳万四千四百里。户二千五百，口万余，胜兵三千<br>人。地生白草，有毒，国人煎以为药，傅箭镞，所中即死。《汉书》中误云西夜、<br>子合是一国，今各自有王。<br>子合国，居呼鞬谷。去疏勒千里。领户三百五十，口四千，胜兵千人。<br>德若国，领户百余，口六百七十，胜兵三百五十人。东去长史居三千五百三<br>十里，去洛阳万二千一百五十里，与子合相接。其俗皆同。<br>自皮山西南经乌秅，涉悬度，历罽宾，六十余日行至乌弋山离国，地方数<br>千里，时改名排持。<br>复西南马行百余日至条支。<br>条支国城在山上，周回四十余里。临西海，海水曲环其南及东北，三面路绝，<br>唯西北隅通陆道。土地暑湿，出师子、犀牛、封牛、孔雀、大雀。大雀其卵如瓮。<br>转北而东，复马行六十余日至安息。后役属条支，为置大将，临领诸小城焉。<br>安息国，居和椟城，去洛阳二万五千里。北与康居接，南与乌弋山离接。地<br>方数千里，小城数百，户口胜兵最为殷盛。其东界木鹿城，号为小安息，去洛阳<br>二万里。<br>章帝章和元年，遣使献师子、符拔。符拔形似麟而无角。和帝永元九年，都<br>护班超遣甘英使大秦，抵条支。临大海欲度，而安息西界船人谓英曰：“海水广<br>大，往来者逢善风三月乃得度，若遇迟风，亦有二岁者，故入海人皆赍三岁粮。<br>海中善使人思土恋慕，数有死亡者。”英闻之乃止。十三年，安息王满屈复献师<br>子及条支大鸟，时谓之安息雀。<br>自安息西行三千四百里至阿蛮国。从阿蛮西行三千六百里至斯宾国。从斯宾<br>南行度河，又西南至于罗国九百六十里，安息西界极矣。自此南乘海，乃通大秦。<br>其土多海西珍奇异物焉。<br>大秦国，一名犁鞬，以在海西，亦云海西国。地方数千里，有四百余城。小<br>国役属者数十。以石为城郭。列置邮亭，皆垩{既土}之。有松柏诸木百草。人俗<br>力田作，多种树蚕桑。皆髡头而衣文绣，乘辎軿白盖小车，出入击鼓，建旌旗幡<br>帜。<br>所居城邑，周圜百余里。城中有五宫，相去各十里。宫室皆以水精为柱，食<br>器亦然。其王日游一宫，听事五日而后遍。常使一人持囊随王车，人有言事者，<br>即以书投囊中，王室宫发省，理其枉直。各有官曹文书。置三十六将，皆会议国<br>事。其王无有常人。皆简立贤者。国中灾异及风雨不时，辄废而更立，受放者甘<br>黜不怨。其人民皆长大平正，有类中国，故谓之大秦。<br>土多金银奇宝，有夜光璧、明月珠、骇鸡犀、珊瑚、虎魄、琉璃、琅玕、朱<br>丹、青碧。刺金缕绣，织成金缕罽、杂色绫。作黄金涂、火浣市。又有细布，或<br>言水羊毳，野蚕茧所作也。合会诸香，煎其汁以为苏合。凡外国诸珍异皆出焉。<br>以金银为钱，银钱十当金钱一。与安息、天竺交市于海中，利有十倍。其人<br>质直，市无二价。谷食常贱，国用富饶。邻国使到其界首者，乘驿诣王都，至则<br>给以金钱。其王常欲通使于汉，而安息欲以汉缯彩与之交市，故遮阂不得自达。<br>至桓帝延熹九年，大秦王安敦遣使自日南徼外献象牙、犀角、玳瑁，始乃一通焉。<br>其所表贡，并无珍异，疑传者过焉。<br>或云其国西有弱水、流沙，近西王母所居处，几于日所入也。《汉书》云<br>“从条支西行二百余日，近日所入”，则与今书异矣。前世汉使皆自乌弋以还，<br>莫有至条支者也。又云“从安息陆道绕海北行出海西至大秦，人庶连属，十里一<br>亭，三十里一置，终无盗贼寇警。而道多猛虎、师子，遮害行旅，不百余人赍兵<br>器，辄为所食”。又言“有飞桥数百里可度海北诸国”。所生奇异玉石诸物，谲<br>怪多不经，故不记云。<br>大月氏国，居蓝氏城，西接安息，四十九日行，东去长史所居六千五百三十<br>七里，去洛阳万六千三百七十里。户十万，口四十万，胜兵十余万人。<br>初，月氏为匈奴所灭，遂迁于大夏，分其国为休密、双靡、贵霜、肹顿、<br>都密，凡五部翕侯。后百余岁，贵霜翕侯丘就却攻灭四翕侯，自立为王，国号贵<br>霜。侵安息。取高附地。又灭濮达、罽宾，悉有其国。丘就却年八十余死，子阎<br>膏珍代为王。复灭天竺，置将一人监领之。月氏自此之后，最为富盛，诸国称之，<br>皆曰贵霜王。汉本其故号，言大月氏云。<br>高附国，在大月氏西南，亦大国也。其俗似天竺，而弱，易服。善贾贩，内<br>富于财。所属无常，天竺、罽宾、安息三国强则得之，弱则失之，而未尝属月氏。<br>《汉书》以为五翕侯数，非其实也。后属安息。及月氏破安息，始得高附。<br>天竺国，一名身毒，在月氏之东南数千里。俗与月氏同，而卑湿暑热。其国<br>临大水。乘象而战。其人弱于月氏，修浮图道，不杀伐，遂以成俗。从月氏、高<br>附国以西，南至西海，东至磐起国，皆身毒之地。身毒有别城数百，城置长。别<br>国数十，国置王。虽各小异，而俱以身毒为名，其时皆属月氏。月氏杀其王而置<br>将，令统其人。土出象、犀、玳瑁、金、银、铜、铁、铅、锡，西与大秦通，有<br>大秦珍物。又有细布、好毾、诸香、石蜜、胡椒、姜、黑盐。<br>和帝时，数遣使贡献，后西域反畔，乃绝。至桓帝延熹二年、四年，频从日<br>南徼外来献。<br>世传明帝梦见金人，长大，顶有光明，以问群臣。或曰：“西方有神，名曰<br>佛，其形长丈六尺而黄金色。”帝于是遣使天竺，问佛道法，遂于中国图画形象<br>焉。楚王英始信其术，中国因此颇有奉其道者。后桓帝好神，数祀浮图、老子，<br>百姓稍有奉者，后遂转盛。<br>东离国，居沙奇城，在天竺东南三千余里，大国也。其土气、物类与天竺同。<br>列城数十，皆称王。大月氏伐之，遂臣服焉。男女皆长八尺，而怯弱。乘象、骆<br>驼，往来邻国。有寇，乘象以战。<br>栗戈国，属康居。出名马、牛、羊、蒲萄众果，其土水美，故蒲萄酒特有名<br>焉。<br>严国，在奄蔡北，属康居，出鼠皮以输之。<br>奄蔡国，改名阿兰聊国，居地城，属康居。土气温和，多桢松、白草。民俗<br>衣服与康居同。<br>莎车国，西经蒲犁、无雷至大月氏，东去洛阳万九百五十里。<br>匈奴单于因王莽之乱，略有西域，唯莎车王延最强，不肯附属。元帝时，尝<br>为侍子，长于京师，慕乐中国，亦复参其典法。常敕诸子，当世奉汉家，不可负<br>也。天凤五年，延死，谥忠武王，子康代立。<br>光武初，康率傍国拒匈奴，拥卫故都护吏士妻子千余口，檄书河西，问中国<br>动静，自陈思慕汉家。建武五年，河西大将军窦融乃承制立康为汉莎车建功怀德<br>王、西域大都尉，五十五国皆属焉。<br>九年，康死，谥宣成王。弟贤代立，攻破拘弥、西夜国，皆杀其王，而立其<br>兄康两子为拘弥、西夜王。十四年，贤与鄯善王安并遣使诣阙贡献，于是西域始<br>通。葱领以东诸国皆属贤。十七年，贤复遣使奉献，请都护。天子以问大司空窦<br>融，以为贤父子兄弟相约事汉，款诚又至，宜加号位以镇安之。帝乃因其使，赐<br>贤西域都护印绶，及车旗黄金锦绣。敦煌太守裴遵上言：“夷狄不可假以大权，<br>又令诸国失望。”诏书收还都护印绶，更赐贤以汉大将军印绶。其使不肯易，遵<br>迫夺之，贤由是始恨。而犹诈称大都护，移书诸国，诸国悉服属焉，号贤为单于。<br>贤浸以骄横，重求赋税，数攻龟兹诸国，诸国愁惧。<br>二十一年冬，车师前王、鄯善、焉耆等十八国俱遣子入侍，献其珍宝。及得<br>见，皆流涕稽首，愿得都护。天子以中国初定，北边未服，皆还其侍子，厚赏赐<br>之。是时贤自负兵强，欲并兼西域，攻击益甚。诸国闻都护不出，而侍子皆还，<br>大忧恐，乃与敦煌太守檄，愿留侍子以示莎车，言侍子见留，都护寻出，冀且息<br>其兵。裴遵以状闻，天子许之。二十二年，贤知都护不至，遂遗鄯善王安书，令<br>绝通汉道。安不纳而杀其使。贤大怒，发兵攻鄯善。安迎战，兵败，亡入山中。<br>贤杀略千余人而去。其冬，贤复攻杀龟兹王，遂兼其国。鄯善、焉耆诸国侍子久<br>留敦煌，愁思，皆亡归。鄯善王上书，愿复遣子入侍，更请都护。都护不出，诚<br>迫于匈奴。天子报曰：“今使者大兵未能得出，如诸国力不从心，东西南北自在<br>也。”于是鄯善、车师复附匈奴，而贤益横。<br>妫塞王自以国远，遂杀贤使者，贤击灭之，立其国贵人驷鞬为妫塞王。贤又<br>自立其子则罗为龟兹王。贤以则罗年少，乃分龟兹为乌垒国，徙驷鞬为乌垒王，<br>又更以贵人为妫塞王。数岁，龟兹国人共杀则罗、驷鞬，而遣使匈奴，更请立王。<br>匈奴立龟兹贵人身毒为龟兹王，龟兹由是属匈奴。<br>贤以大宛贡税减少，自将诸国兵数万人攻大宛，大宛王延留迎降，贤因将还<br>国，徙拘弥王桥塞提为大宛王。而康居数攻之，桥塞提在国岁余，亡归，贤复以<br>为拘弥王，而遣延留还大宛，使贡献如常。贤又徙于窴王俞林为骊归王，立其弟<br>位侍为于窴王。岁余，贤疑诸国欲畔，召位侍及拘弥、姑墨、子合王，尽杀之，<br>不复置王，但遣将镇守其国。位侍子戎亡降汉。封为守节侯。<br>莎车将君得在于窴暴虐，百姓患之。明帝永平三年，其大人都末出城，见野<br>豕，欲射之。豕乃言曰：“无射我，我乃为汝杀君得。”都末因此即与兄弟共杀<br>君得。而大人休莫霸复与汉人韩融等杀都末兄弟，自立为于窴王，复与拘弥国人<br>攻杀莎车将在皮山者，引兵归。于是贤遣其太子、国相，将诸国兵二万人击休莫<br>霸，霸迎与战，莎车兵败走，杀万余人。贤复发诸国数万人，自将击休莫霸，霸<br>复破之，斩杀过半，贤脱身走归国。休莫霸进围莎车，中流矢死，兵乃退。<br>于窴国相苏榆勒等共立休莫霸兄子广德为王。匈奴与龟兹诸国共攻莎车，不<br>能下。广德承莎车之敝，使弟辅国侯仁将兵攻贤。贤连被兵革，乃遣使与广德和。<br>先是广德父拘在莎车数岁，于是贤归其父，而以女妻之，结为昆弟，广德引兵去。<br>明年，莎车相且运等患贤骄暴，密谋反城降于窴。于窴王广德乃将诸国兵三万人<br>攻莎车。贤城守，使使谓广德曰：“我还汝父，与汝妇，汝来击我，何为？”广<br>德曰：“王，我妇父也，久不相见，愿各从两人会城外结盟。”贤以问且运，且<br>运曰：“广德女婿，至亲，宜出见之。”贤乃轻出，广德遂执贤。而且运等因内<br>于窴兵，虏贤妻子而并其国。锁贤将归，岁余杀之。<br>匈奴闻广德灭莎车，遣五将发焉耆、尉黎、龟兹十五国兵三万余人围于窴，<br>广德乞降，以其太子为质，约岁给罽絮。冬，匈奴复遣兵将贤质子不居徵立为莎<br>车王，广德又攻杀之，更立其弟齐黎为莎车王，章帝元和三年也。时，长史班超<br>发诸国兵击莎车，大破之，由是遂降汉。事已惧《班超传》。<br>莎车东北至疏勒。<br>疏勒国，去长史所居五千里，去洛阳万三百里。领户二万一千，胜兵三万余<br>人。<br>明帝永平十六年，龟兹王建攻杀疏勒王成，自以龟兹左侯兜题为疏勒王。冬，<br>汉遣军司马班超劫缚兜题，而立成之兄子忠为疏勒王。忠后反畔，超击斩之。事<br>已具《超传》。<br>安帝元初中，疏勒王安国以舅臣磐有罪，徙于月氏。月氏王亲爱之。后安国<br>死，无子，母持国政，与国人共立臣磐同产弟子遗腹为疏勒王。臣磐闻之，请月<br>氏王曰：“安国无子，种人微弱，若立母氏，我乃遗腹叔父也，我当为王。”月<br>氏乃遣兵送还疏勒。国人素敬爱臣磐，又畏惮月氏，即共夺遗腹印绶，迎臣磐立<br>为王，更以遗腹为磐稿城侯。后莎车连畔于窴，属疏勒，疏勒以强，故得与龟兹、<br>于窴为敌国焉。<br>顺帝永建二年，臣磐遣使奉献，帝拜臣磐为汉大都尉，兄子臣勋为守国司马。<br>五年，臣磐遣侍子与大宛、莎车使俱诣阙贡献。阳嘉二年，臣磐复献师子、封牛。<br>至灵帝建宁元年，疏勒王汉大都尉于猎中为其季父和得所射杀，和得自立为王。<br>三年，凉州刺史孟佗遣从事任涉将敦煌兵五百人，与戊司马曹宽、西域长史张晏，<br>将焉耆、龟兹、车师前后部，合三万余人，讨疏勒，攻桢中城，四十余日不能下，<br>引去。其后疏勒王连相杀害，朝廷亦不能禁。<br>东北经尉头、温宿、姑墨、龟兹至焉耆。<br>焉耆国王居南河城，北去长史所居八百里，东去洛阳八千二百里。户万五千，<br>口五万二千，胜兵二万余人。其国四面有大山，与龟兹相连，道险厄，易守。有<br>海水曲入四山之内，周匝其城三十余里。<br>永平末，焉耆与龟兹共攻没都护陈睦、副校尉郭恂，杀吏士二千余人。至永<br>元六年，都护班超发诸国兵讨焉耆、危须、尉黎、山国，遂斩焉耆、尉黎二王首，<br>传送京师，县蛮夷邸。超乃立焉耆左候元孟为王，尉黎、危须、山国皆更立其王。<br>至安帝时，西域背畔。延光中，超子勇为西域长史，复讨定诸国。元孟与尉黎、<br>危须不降。永建二年，勇与敦煌太守张朗击破之，元孟乃遣子诣阙贡献。<br>蒲类国，居天山西疏榆谷，东南去长史所居千二百九十里，去洛阳万四百九<br>十里。户八百余，口二千余，胜兵七百余人。庐帐而居，逐水草，颇知田作。有<br>牛、马、骆驼、羊畜。能作弓矢。国出好马。<br>蒲类本大国也，前西域属匈奴，而其王得罪单于，单于怒，徙蒲类人六千余<br>口，内之匈奴右部阿恶地，因号曰阿恶国。南去车师后部马行九十余日。人口贫<br>羸，逃亡山谷间，故留为国云。<br>移支国，居蒲类地。户千余，口三千余，胜兵千余人。其人勇猛敢战，以寇<br>抄为事。皆被发，随畜逐水草，不知田作。所出皆与蒲类同。<br>东且弥国，东去长史所居八百里，去洛阳九千二百五十里。户三千余，口五<br>千余，胜兵二千余人。庐帐居，逐水草，颇田作。其所出有亦与蒲类同。所居无<br>常。<br>车师前王居交河城。河水分流绕城，故号交河。去长史所居柳中八十里，东<br>去洛阳九千一百二十里。领户千五百余，口四千余，胜兵二千人。<br>后王居务涂谷，去长史所居五百里，去洛阳九千六百二十里。领户四千余，<br>口万五千余，胜兵三千余人。<br>前后部及东且弥、卑陆、蒲类、移支，是为车师六国，北与匈奴接，前部西<br>通焉耆北道，后部西通乌孙。<br>建武二十一年，与鄯善、焉耆遣子入侍，光武遣还之，乃附属匈奴。明帝永<br>平十六年，汉取伊吾卢，通西域，车师始复内属。匈奴遣兵击之，复降北虏。和<br>帝永元二年，大将军窦宪破北匈奴，车师震慑，前后王各遣子奉贡入侍，并赐印<br>绶金帛。八年，戊己校尉索頵欲废后部王涿鞮，立破虏侯细致。涿鞮忿前王尉卑<br>大卖己，因反击尉卑大，获其妻子。明年，汉遣将兵长史王林，发凉州六郡兵及<br>羌胡二万余人，以讨涿鞮，获首虏千余人。涿鞮入北匈奴，汉军追击，斩之，立<br>涿鞮弟农奇为王。至永宁元年，后王军就及母沙麻反畔，杀后部司马及敦煌行事。<br>至安帝延光四年，长史班勇击军就，大破，斩之。<br>顺帝永建元年，勇率后王农奇子加特奴及八滑等，发精兵击北虏呼衍王，破<br>之。勇于是上立加特奴为后王，八滑为后部亲汉侯。阳嘉三年夏，车师后部司马<br>率加特奴等千五百人，掩击北匈奴于阊吾陆谷，坏其庐落，斩数百级，获单于母、<br>季母及妇女数百人，牛、羊十余万头，车千余两，兵器什物甚众。四年春，北匈<br>奴呼衍王率兵侵后部，帝以车师六国接近北虏，为西域蔽扞，乃令敦煌太守发诸<br>国兵，及玉门关候、伊吾司马，合六千三百骑救之，掩击北虏于勒山，汉军不利。<br>秋，呼衍王复将二千人攻后部，破之。桓帝元嘉元年，呼衍王将三千余骑寇伊吾，<br>伊吾司马毛恺遣吏兵五百人于蒲类海东与呼衍王战，悉为所没，呼衍王遂攻伊吾屯<br>城。夏，遣敦煌太守司马达将敦煌、酒泉，张掖属国吏士四千余人救之，出塞至<br>蒲类海，呼衍王闻而引去，汉军无功而还。<br>永兴元年，军师后部王阿罗多与戊部候严皓不相得，遂忿戾反畔，攻围汉屯<br>田且固城，杀伤吏士。后部候炭遮领余人畔阿罗多，诣汉吏降。阿罗多迫急，将<br>其母妻子，从百余骑亡走北匈奴中，敦煌太守宋亮上立后部故王军就质子卑君为<br>后部王。后阿罗多复从匈奴中还，与卑君争国，颇收其国人。戊校尉阎详虑其招<br>引北虏，将乱西域，乃开信告示，许复为王，阿罗多乃诣详降。于是收夺所赐卑<br>君印绶，更立阿罗多为王，仍将卑君还敦煌，以后部人三百帐别属役之，食其税。<br>帐者，犹中国之户数也。<br>论曰：西域风土之载，前古未闻也。汉世张骞怀致远之略，班超奋封侯之志，<br>终能立功西遐，羁服外域。自兵威之所肃服，财赂之所怀诱，莫不献方奇，纳爱<br>质，露顶肘行，东向而朝天子。故设戊己之官，分任其事；建都护之帅，总领其<br>权。先驯则赏籝金以赐龟绶，后服则系头颡而衅北阙。立屯田于膏腴之野，列邮<br>置于要害之路。驰命走驿，不绝于时月；商胡贩客，日款于塞下。其后甘英乃抵<br>条支而历安息，临西海以望大秦，拒玉门、阳关者四万余里，靡不周尽焉。若其<br>境俗性智之优薄，产载物类之区品，川河领障之基源，气节凉暑之通隔，梯山栈<br>谷、绳行沙度之道，身热首痛、风灾鬼难之域，莫不备写情形，审求根实。至于<br>佛道神化，兴自身毒，而二汉方志，莫有称焉。张骞但著地多暑湿，乘象而战，<br>班勇虽列其奉浮图，不杀伐，而精文善法、导达之功，靡所传述。余闻之后说也，<br>其国则殷乎中土，玉烛和气。灵圣之所降集，贤懿之所挺生，神迹诡怪，则理绝<br>人区，感验明显，则事出天外。而骞、超无闻者，岂其道闭往运，数开叔叶乎？<br>不然，何诬异之甚也！汉自楚英始盛斋戒之祀，桓帝又修华盖之饰。将微义未译，<br>而但神明之邪？详其清心释累之训，空有兼遣之宗，道书之流也。且好仁恶杀，<br>蠲敝崇善，所以贤达君子多爱其法焉。然好大不经，奇谲无已，虽邹衍谈天之辩，<br>庄周蜗角之论，尚未足以概其万一。又精灵起灭，因报相寻。若晓而昧者，故通<br>人多惑焉。盖导俗无方，适物异会，取诸同归，措夫疑说，则大道通矣。<br>赞曰：逷矣西胡，天之外区。土物琛丽，人性淫虚。不率华礼，莫有典书。<br>若微神道，何恤何拘！<br><hr>
