<h4>《史部·后汉书·志第十二  天文下》<b class="x">作者：范晔</b></h4>
<br>桓三十八灵二十献九陨石<br>孝桓建和元年八月壬寅，荧惑犯舆鬼质星。二年二月辛卯，荧惑行在舆鬼中。<br>三年五月己丑，太白行入太微右掖门，留十五日，出端门。丙申，荧惑入东井。<br>八月己亥，镇星犯舆鬼中南星。乙丑，彗星芒长五尺，见天市中，东南指，色黄<br>白，九月戊辰不见。荧惑犯舆鬼为死丧，质星为戮臣，入太微为乱臣。镇星犯舆<br>鬼为丧。彗星见天市中为贵人。至和平元年二月甲寅，梁太后崩，梁冀益骄乱矣。<br>元嘉元年二月戊子，太白昼见。永兴二年闰月丁酉，太白昼见。时，上幸后<br>宫采女邓猛，明年，封猛兄演为南顿侯。后四岁，梁皇后崩，梁冀被诛，猛立为<br>皇后，恩宠甚盛。<br>永寿元年三月丙申，镇星逆行入太微中，七十四日去左掖门。七月己未，辰<br>星入太微中，八十日去左掖门。八月己巳，荧惑入太微，二十一日出端门。太微，<br>天子廷也。镇星为贵臣妃后，逆行为匿谋。辰星入太微为大水，一曰后宫有忧。<br>是岁雒水溢至津门，南阳大水。荧惑留入太微中，又为乱臣。是时梁氏专政。九<br>月己酉，昼有流星长二尺所，色黄白。癸巳，荧惑犯岁星，为奸臣谋，大将戮。<br>二年六月甲寅，辰星入太微，遂伏不见。辰星为水，为兵，为妃后。八月戊<br>午，太白犯轩辕大星，为皇后。其三年四月戊寅，荧惑入东井口中，为大臣有诛<br>者。其七月丁丑，太白犯心前星，为大臣。后二年七月，懿献皇后以忧死。大将<br>军梁冀使太仓令秦宫刺杀议郎邴尊，又欲杀邓后母宣。事觉，桓帝收冀及妻寿襄<br>城君印绶，皆自杀。诛诸梁及孙氏宗族，或徙边。是其应也。<br>延熹四年三月甲寅，荧惑犯舆鬼质星。五月辛酉，客星在营室，稍顺行，生<br>芒长五尺所，至心一度，转为彗。荧惑犯舆鬼质星，大臣有戮死者。五年十月，<br>南郡太守李肃坐蛮夷贼攻盗郡县，取财物一亿以上，入府取铜虎符，肃背敌走，<br>不救城郭；又临黎阳竭者燕乔坐赃，重泉令彭良杀无辜，皆弃市。京兆虎牙都尉<br>宋谦坐赃，下狱死。客星在营室至心作彗，为大丧。后四年，邓后以忧死。<br>六年十一月丁亥，太白昼见。是时，邓后家贵盛。<br>七年七月戊辰，辰星犯岁星。八月庚戌，荧惑犯舆鬼质星。庚申，岁星犯轩<br>辕大星。十月丙辰，太白犯房北星。丁卯，辰星犯太白。十二月乙丑，荧惑犯轩<br>辕第二星。辰星犯岁星为兵。荧惑犯质星有戮臣。岁星犯轩辕为女主忧。太白犯<br>房北星为后宫。其八年二月，太仆南乡侯左胜以罪赐死，胜弟中常侍上蔡侯悺、<br>北乡侯党皆自杀。癸亥，皇后邓氏坐执左道废，迁于桐宫死，宗亲侍中沘阳侯<br>邓康、河南尹邓万、越骑校尉邓弼、虎贲中郎将安阳侯邓会、侍中监羽林左骑邓<br>德、右骑邓寿、昆阳侯邓统、淯阳侯邓秉、议郎邓循皆系暴室，万、会死，康<br>等免官。又荆州刺史芝、交阯刺史葛祗皆为贼所拘略，桂阳太守任胤背敌走，皆<br>弃市，荧惑犯舆鬼质星之应也。<br>八年五月癸酉，太白犯舆鬼质星。壬午，荧惑入太微右执法。闰月己未，太<br>白犯心前星。十月癸酉，岁星犯左执法。十一月戊午，岁星入太微，犯左执法。<br>九年正月壬辰，岁星入太微中，五十八日出端门。六月壬戌，太白行人舆鬼。七<br>月乙未，荧惑行舆鬼中，犯质星。九月辛亥，荧惑入太微西门，积五十八日。永<br>康元年正月庚寅，荧惑逆行入太微东门，留太微中百一日出端门。七月丙戌，太<br>白昼见经天。太白犯心前星，太白犯舆鬼质星有戮臣。荧惑入太微为贼臣。太白<br>犯心前星为兵丧。岁星入太微犯左执法，将相有诛者。岁星入守太微五十日，占<br>为人主。太白、荧惑入舆鬼，皆为死丧，又犯质星为戮臣。荧惑留太微中百一日，<br>占为人主。太白昼见经天为兵，忧在大人。其九年十一月，太原太守刘瓆、南<br>阳太守成瑨皆坐杀无辜，荆州刺史李隗为贼所拘，尚书郎孟珰坐受金漏言，皆<br>弃市。永康元年十二月丁丑，桓帝崩，太傅陈蕃、大将军窦武、尚书令尹勋、黄<br>门令山冰等皆枉死，太白犯心，荧惑留守太微之应也。<br>孝灵帝建宁元年六月，太白在西方，入太微，犯西蕃南头星。太微，天廷也。<br>太白行其中，宫门当闭，大将被甲兵，大臣伏诛。其八月，太傅陈蕃、大将军窦<br>武谋欲尽诛诸宦者；其九月辛亥，中常侍曹节、长乐五官史朱瑀觉之，矫制杀蕃、<br>武等，家属徙日南比景。<br>熹平元年十月，荧惑入南斗中。占曰：“荧惑所守为兵乱。”斗为吴，其十<br>一月，会稽贼许昭聚众自称大将军，昭父生为越王，攻破郡县。<br>二年四月，有星出文昌，入紫宫，蛇行，有首尾无身，赤色，有光、召垣<br>墙。八月丙寅，太白犯心前星。辛未，白气如一匹练，冲北斗第四星。占曰：<br>“文昌为上将贵相。太白犯心前星，为大臣。”后六年，司徒刘郃为中常侍曹节<br>所谮，下狱死。白气冲北斗为大战，明年冬，扬州刺史臧旻、丹阳太守陈寅，攻<br>盗贼苴康，斩首数千级。<br>光和元年四月癸丑，流星犯轩辕第二星，东北行入北斗魁中。八月，彗星出<br>亢北，入天市中，长数尺，稍长至五六丈，赤色，经历十余宿，八十余日，乃消<br>于天菀中。流星为贵使，轩辕为内宫，北斗魁主杀。流星从轩辕出抵北斗魁，是<br>天子大使将出，有伐杀也。至中平元年，黄巾贼起，上遣中郎将皇甫嵩、朱俊等<br>征之，斩首十万余级。彗除天市，天帝将徙，帝将易都。至初平元年，献帝迁都<br>长安。<br>三年冬，彗星出狼、弧，东行至于张乃去。张为周地，彗星犯之为兵乱。后<br>四年，京都大发兵击黄巾贼。<br>五年四月，荧惑在太微中，守屏。七月，彗星出三台下，东行入太微，至太<br>子、幸臣，二十余日而消。十月，岁星、荧惑、太白三合于虚，相去各五六寸，<br>如连珠。占曰：“荧惑在太微为乱臣。”是时，中常侍赵忠、张让、郭胜、孙璋<br>等，并为奸乱。彗星入太微，天下易主。至中平六年，宫车晏驾。岁星、荧惑、<br>太白三合于虚为丧。虚，齐地。明年，琅邪王据薨。<br>光和中，国皇星东南角去地一二丈，如炬火状，十余日不见。占曰：“国皇<br>星为内乱，外内有兵丧。”其后黄巾贼张角烧州郡，朝廷遣将讨平，斩首十余万<br>级。中平六年，官车晏驾，大将军何进令司隶校尉袁绍私募兵千余人，阴跱雒<br>阳城外，窃呼并州牧董卓使将兵至京都，共诛中官，对战南、北宫阙下，死者数<br>千人，燔烧宫室，迁都西京。及司徒王允与将军吕布诛卓，卓部曲将郭汜、李<br>傕旋兵攻长安，公卿百官吏民战死者且万人。天下之乱，皆自内发。<br>中平二年十月癸亥，客星出南门中，大如半筵，五色喜怒稍小，至后年六月<br>消。占曰：“为兵。”至六年，司隶校尉袁绍诛灭中官，大将军部曲将吴匡攻杀<br>车骑将军何苗，死者数千人。<br>三年四月，荧惑逆行守心后星，十月戊午，月食心后星。占曰：“为大丧。”<br>后三年而灵帝崩。<br>五年二月，彗星出奎，逆行入紫宫，后三出，六十余日乃消。六月丁卯，客<br>星如三升碗，出贯索，西南行入天市，至尾而消。占曰：“彗除紫宫，天下易主。<br>客星入天市，为贵人丧。”明年四月，宫车晏驾。中平中夏，流星赤如火，长三<br>丈，起河鼓，入天市，抵触宦者星，色白，长二三丈，后尾再屈，食顷乃灭，状<br>似枉矢。占曰：“枉矢流发，其宫射，所谓矢当直而枉者，操矢者邪枉人也。”<br>中平六年，大将军何进谋尽诛中官，中官觉，于省中杀进：俱两破灭，天下由此<br>遂大坏乱。<br>六年八月丙寅，太白犯心前星，戊辰犯心中大星。其日未冥四刻，大将军何<br>进于省中为诸黄门所杀。己巳，车骑将军何苗为进部曲将吴匡所杀。<br>孝献初平二年九月，蚩尤旗见，长十余丈，色白，出角、亢之南。占曰：<br>“蚩尤旗见，则王征伐四方。”其后丞相曹公征讨天下且三十年。<br>四年十月，孛星出两角间，东北行入天市中而灭。占曰：“彗除天市，天帝<br>将徙，帝将易都。”是时上在长安，后二年东迁，明年七月，至雒阳，其八月，<br>曹公迎上都许。<br>建安五年十月辛亥，有星孛于大梁，冀州分也。时袁绍在冀州。其年十一月，<br>绍军为曹公所破。七年夏，绍死，后曹公遂取冀州。<br>九年十一月，有星孛于东井舆鬼，入轩辕太微。十一年正月，星孛于北斗，<br>首在斗中，尾贯紫宫，及北辰。占曰：“彗星扫太微宫，人主易位。”其后魏文<br>帝受禅。<br>十二年十月辛卯，有星孛于鹑尾。荆州分也，时荆州牧刘表据荆州，益州从<br>事周群以为荆州牧将死而失土。明年秋，表卒，以小子琮自代。曹公将伐荆州，<br>琮惧，举军诣公降。<br>十七年十二月，有星孛于五诸侯。周群以为西方专据土地者，皆将失土。是<br>时益州牧刘璋据益州，汉中太守张鲁别据汉中，韩遂据凉州，宗建别据枹罕。明<br>年冬，曹公遣偏将击凉州。十九年，获宗建，韩遂逃于羌中，病死。其年秋，璋<br>失益州。二十年秋，曹公攻汉中，鲁降。<br>十八年秋，岁星、镇星、荧惑俱入太微，逆行留守帝坐百余日。占曰：“岁<br>星入太微，人主改。”<br>二十三年三月，孛星晨见东方二十余日，夕出西方，犯历五车、东井、五诸<br>侯、文昌、轩辕、后妃、太微，锋炎指帝坐。占曰：“除旧布新之象也。”<br>殇帝延平元年九月乙亥，陨石陈留四。《春秋》僖公十六年，陨石于宋五，<br>传曰陨星也。董仲舒以为从高反下之象。或以为庶人惟星，陨，民困之象也。<br>桓帝延熹七年三月癸亥，陨石右扶风一，鄠又陨石二，皆有声如雷。<br><hr>
