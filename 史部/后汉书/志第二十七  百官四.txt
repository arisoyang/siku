<h4>《史部·后汉书·志第二十七  百官四》<b class="x">作者：范晔</b></h4>
<br>执金吾太子太傅大长秋太子少傅将作大匠<br>城门校尉北军中候司隶校尉<br>执金吾一人，中二千石。本注曰：掌宫外戒司非常水火之事。月三绕行宫外，<br>及主兵器。吾犹御也。丞一人，比千石。缇骑二百人。本注曰：无秩，比吏食奉。<br>武库令一人，六百石。本注曰：主兵器。丞一人。<br>右属执金吾。本注曰：本有式道、左右中候三人，六百石。车驾出，掌在前<br>清道，还持麾至宫门，宫门乃开。中兴但一人，又不常置，每出，以郎兼式道候，<br>事已罢，不复属执金吾。又省中垒、寺互、都船令、丞、尉及左右京辅都尉。<br>太子太傅一人，中二千石。本注曰：职掌辅导太子。礼如师，不领官属。<br>大长秋一人，二千石。本注曰：承秦将行，宦者。景帝更为大长秋，或用士<br>人。中兴常用宦者，职掌奉宣中宫命。凡给赐宗亲，及宗亲当谒见者关通之，中<br>宫出则从。丞一人，六百石。本注曰：宦者。<br>中宫仆一人，千石。本注曰：宦者。主驭。本注曰：太仆，秩二千石，中兴<br>省“太”，减秩千石，以属长秋。<br>中宫谒者令一人，六百石。本注曰：宦者。中宫谒者三人，四百石。本注曰：<br>宦者。主报中章。<br>中宫尚书五人，六百石。本注曰：宦者。主中文书。<br>中宫私府令一人，六百石。本注曰：宦者。主中藏币帛诸物，裁衣被补浣者<br>皆主之。丞一人。本注曰：宦者。<br>中宫永巷令一人，六百石。本注曰：宦者。主宫人。丞一人。本注曰：宦者。<br>中宫黄门冗从仆射一人，六百石。本注曰：宦者。主中黄门冗从。<br>中宫署令一人，六百石。本注曰：宦者。主中宫请署天子数。女骑六人，丞、<br>复道丞各一人。本注曰：宦者。复道丞主中阁道。<br>中宫药长一人，四百石。本注曰：宦者。<br>右属大长秋。本注曰：承秦，有詹事一人，位在长秋上，亦宦者，主中诸官。<br>成帝省之，以其职并长秋。是后皇后当法驾出，则中谒、中宦者职吏权兼詹事奉<br>引，讫罢。宦者诛后，尚书选兼职吏一人奉引云。其中长信、长乐宫者，置少府<br>一人，职如长秋，及余吏皆以宫名为号，员数秩次如中宫。本注曰：帝祖母称长<br>信宫，故有长信少府，长乐少府，位在长秋上，及职吏皆宦者，秩次如中宫。长<br>乐又有卫尉，仆为太仆，皆二千石，在少府上。其崩则省，不常置。<br>太子少傅，二千石。本注曰：亦以辅导为职，悉主太子官属。<br>太子率更令一人，千石。本注曰：主庶子、舍人更直，职似光禄。<br>太子庶子，四百石。本注曰：无员，如三署中郎。<br>太子舍人，二百石。本注曰：无员，更直宿卫，如二署郎中。<br>太子家令一人，千石。本注曰：主仓谷饮食，职似司农、少府。<br>太子仓令一人，六百石。本注曰：主仓谷。<br>太子食官令一人，六百石。本注曰：主饮食。<br>太子仆一人，千石。本注曰：主车马，职如太仆。<br>太子厩长一人，四百石。本注曰：主车马。<br>太子门大夫，六百石。本注曰：《旧注》云职比郎将。旧有左右户将，别主<br>左右户直郎，建武以来省之。<br>太子中庶子，六百石。本注曰：员五人，职如侍中。<br>太子洗马，比六百石。本注曰：《旧注》云员十六人，职如谒者。太子出，<br>则当直者在前导威仪。<br>太子中盾一人，四百石。本注曰：主周卫徼循。<br>太子卫率一人，四百石。本注曰：主门卫士。<br>右属太子少傅。本注曰：凡初即位，未有太子，官属皆罢，唯舍人不省，领<br>属少府。<br>将作大匠一人，二千石。本注曰：承秦，曰将作少府，景帝改为将作大匠。<br>掌修作宗庙、路寝、宫室、陵园木土之功，并树桐梓之类列于道侧。丞一人，六<br>百石。<br>左校令一人，六百石。本注曰：掌左工徒。丞一人。<br>右校令一人，六百石。本注曰：掌右工徒。丞一人。<br>右属将作大匠。<br>城门校尉一人，比二千石。本注曰：掌雒阳城门十二所。<br>司马一人，千石。本注曰：主兵城门。每门候一人，六百石。本注曰：雒阳<br>城十二门，其正南一门曰平城门，北宫门属卫尉。其余上西门，雍门，广阳门，<br>津门，小苑门，开阳门，秏门，中东门，上东门，穀门，夏门，凡十二门。<br>右属城门校尉。<br>北军中候一人，六百石。本注曰：掌监五营。<br>屯骑校尉一人，比二千石。本注曰：掌宿卫兵。司马一人，千石。<br>越骑校尉一人，比二千石。本注曰：掌宿卫兵。司马一人，千石。<br>步兵校尉一人，比二千石。本注曰：掌宿卫兵。司马一人，千石。<br>长水校尉一人，比二千石。本注曰：掌宿卫兵。司马、胡骑司马各一人，千<br>石。本注曰：掌宿卫，主乌桓骑。<br>射声校尉一人，比二千石。本注曰：掌宿卫兵。司马一人，千石。<br>右属北军中候。本注曰：旧有中垒校尉，领北军营垒之事。有胡骑、虎贲校<br>尉，皆武帝置。中兴省中垒，但置中候，以监五营。胡骑并长水。虎贲主轻车，<br>并射声。<br>凡中二千石，丞比千石。真二千石，丞、长史六百石。比二千石，丞比六百<br>石。令、相千石，丞、尉四百石；其六百石，丞、尉三百石。长、相四百石及三<br>百石，丞、尉皆二百石。诸侯、公主家丞，秩皆比百石。诸边鄣塞尉、诸陵校尉<br>长，皆二百石。有常例者不署秩。<br>司隶校尉一人，比二千石。本注曰：孝武帝初置，持节，掌察举百官以下，<br>及京师近郡犯法者。元帝去节，成帝省，建武中复置，并领一州。从事史十二人。<br>本注曰：都官从事，主察举百官犯法者。功曹从事，主州选署及众事。别驾从事，<br>校尉行部则奉引，录众事。簿曹从事，主财谷簿书。其有军事，则置兵曹从事，<br>主兵事。其余部郡国从事，每郡国各一人，主督促文书，察举非法，皆州自辟除，<br>故通为百石云。假佐二十五人。本注曰：主簿录阁下事，省文书。门亭长主州正。<br>门功曹书佐主选用。《孝经》师主监试经。《月令》师主时节祠祀。律令师主平<br>法律。簿曹书佐主簿书。其余都官书佐及每郡国，各有典郡书佐一人，各主一郡<br>文书，以郡吏补，岁满一更。司隶所部郡七。<br>河南尹一人，主京都，特奉朝请。其京兆尹、左冯翊、右扶风三人，汉初都<br>长安，皆秩中二千石，谓之三辅。中兴都雒阳，更以河南郡为尹，以三辅陵庙所<br>在，不改其号，但减其秩。其余弘农、河内、河东三郡。其置尹，冯翊、扶风及<br>太守丞奉之本位，在《地理志》。<br><hr>
