<h4>《史部·后汉书·志第十四  五行二》<b class="x">作者：范晔</b></h4>
<br>灾火草妖羽虫孽羊祸<br>《五行传》曰：“弃法律，逐功臣，杀太子，以妾为妻，则火不炎上。”谓<br>火失其性而为灾也。又曰：“视之不明，是谓不悊。厥咎舒，厥罚常燠，厥极疾，<br>时则有草妖，时则有蠃虫之孽，时则有羊祸，时则有赤眚、赤祥，惟水沴火。”<br>蠃虫，刘歆传以为羽虫。<br>建武中，渔阳太守彭宠被征。书至，明日潞县火，灾起城中，飞出城外，燔<br>千余家，杀人。京房《易传》曰：“上不俭，下不节，盛火数起，燔宫室。”儒<br>说火以明为德而主礼。时宠与幽州牧朱浮有隙，疑浮见浸谮，故意狐疑，其妻劝<br>无应征，遂反叛攻浮，卒诛灭。<br>和帝永元八年十二月丁巳，南宫宣室殿火。是时和帝幸北宫，窦太后在南宫。<br>明年，窦太后崩。<br>十三年八月己亥，北宫盛馔门阁火。是时和帝幸邓贵人，阴后宠衰怨恨，上<br>有欲废之意。明年，会得阴后挟伪道事，遂废，迁于桐宫，以忧死，立邓贵人为<br>皇后。<br>十五年六月辛酉，汉中城固南城门灾。此孝和皇帝将绝世之象也。其后二年，<br>宫车晏驾，殇帝及平原王皆早夭折，和帝世绝。<br>安帝永初二年四月甲寅，汉阳阿阳城中失火，烧杀三千五百七十人。先是和<br>帝崩，有皇子二人，皇子胜长，邓皇后贪殇帝少，欲自养长立之。延平元年，殇<br>帝崩。胜有厥疾不笃，群臣咸欲立之，太后以前既不立胜，遂更立清河王子，是<br>为安帝。司空周章等心不厌服，谋欲诛邓氏，废太后、安帝，而更立胜。元年十<br>一月，事觉，章等被诛。其后凉州叛羌为害大甚，凉州诸郡寄治冯翊、扶风界。<br>及太后崩，邓氏被诛。<br>四年三月戊子，杜陵园火。<br>元初四年二月壬戌，武库火。是时，羌叛，大为寇害，发天下兵以攻御之，<br>积十余年未已，天下厌苦兵役。<br>延光元年八月戊子，阳陵园寝殿火。凡灾发于先陵，此太子将废之象也。若<br>曰：不当废太子以自剪，则火不当害先陵之寝也。明年，上以谗言废皇太子为济<br>阴王。后二年，宫车宴驾。中黄门孙程等十九人起兵殿省，诛贼臣，立济阴王。<br>四年秋七月乙丑，渔阳城门楼灾。<br>顺帝永建三年七月丁酉，茂陵园寝灾。<br>阳嘉元年，恭陵庑灾，及东西莫府火。太尉李固以为奢僣所致。陵之初造，<br>祸及枯骨，规广治之尤饰。又上欲更造宫室，益台观，故火起莫府。烧材木。<br>永和元年十月丁未，承福殿火。先是爵号阿母宋娥为山阳君；后父梁商本国<br>侯，又多益商封；商长子冀当继商爵，以商生在，复更封冀为襄邑侯；追号后母<br>为开封君；皆过差非礼。<br>汉安元年三月甲午，雒阳刘汉等百九十七家为火所烧，后四年，宫车比三晏<br>驾，建和元年君位乃定。<br>桓帝建和二年五月癸丑，北宫掖庭中德阳殿火，及左掖门。先是梁太后兄冀<br>挟奸枉，以故太尉李固、杜乔正直，恐害其事，令人诬奏固、乔而诛灭之。是后<br>梁太后崩，而梁氏诛灭。<br>延熹四年正月辛酉，南宫嘉德殿火。戊子，丙署火。二月壬辰，武库火。五<br>月丁卯，原陵长寿门火。先是，亳后因贱人得幸，号贵人。为后。上以后母宣为<br>长安君，封其兄弟，爱宠隆崇，又多封无功者。去年春，白马令李云坐直谏死。<br>至此彗除心、尾，火连作。<br>五年正月壬午，南宫丙署火。四月乙丑，恭北陵东阙火。戊辰，虎贲掖门火。<br>五月，康陵园寝火。甲申，中藏府承禄署火。七月己未，南宫承善闼内火。<br>六年四月辛亥，康陵东署火。七月甲申，平陵园寝火。<br>八年二月己酉，南宫嘉德署、黄龙、千秋万岁殿皆火。四月甲寅，安陵园寝<br>火。闰月，南宫长秋、和欢殿后钩盾、掖庭朔平署各火。十一月壬子，德阳前殿<br>西阁及黄门北寺火，杀人。<br>九年三月癸己，京都夜有火光转行，民相惊噪。<br>灵帝熹平四年五月，延陵园灾。<br>光和四年闰月辛酉，北宫东掖庭永巷署灾。<br>五年五月庚申，德阳前殿西北入门内永乐太后宫署火。<br>中平二年二月己酉，南宫云台灾。庚戌，乐成门灾，延及北阙，度道西烧嘉<br>德、和欢殿。案云台之灾自上起，榱题数百，同时并然，若就县华镫，其日烧尽，<br>延及白虎、威兴门、尚书、符节、兰台。夫云台者，乃周家之所造也，图书、术<br>籍、珍玩、宝怪皆所藏在也。京房《易传》曰：“君不思道，厥妖火烧宫。”是<br>时，黄巾作慝，变乱天常，七州二十八郡同时俱发，命将出众，虽颇有所禽，然<br>宛、广宗、曲阳尚未破坏，役起负海，杼柚空悬，百姓死伤已过半矣。而灵帝曾<br>不克己复礼，虐侈滋甚，尺一雨布，驺骑电激，官非其人，政以贿成，内嬖鸿都，<br>并受封爵。京都为之语曰：“今兹诸侯岁也。”天戒若曰：放贤赏淫，何以旧典<br>为？故焚其台门秘府也。其后三年，灵帝暴崩，续以董卓之乱，火三日不绝，京<br>都为丘墟矣。<br>献帝初平元年八月，霸桥灾。其后三年，董卓见杀。<br>庶征之恒燠，《汉书》以冬温应之。中兴以来，亦有冬温，而记不录云。<br>安帝元初三年，有瓜异本共生，八瓜同蒂，时以为嘉瓜。或以为瓜者外延，<br>离本而实，女子外属之象也。是时，阎皇后初立，后阎后与外亲耿宝等共谮太子，<br>废为济阴王，更外迎济北王子犊立之，草妖也。<br>桓帝延熹九年，雒阳城局竹柏叶有伤者。占曰：“天子凶。”<br>灵帝熹平三年，右校别作中有两樗树，皆高四尺所，其一株宿夕暴长，长丈<br>余，大一围，作胡人状，头目鬓须发备具。京房《易传》曰：“王德衰，下人将<br>起，则有木生人状。”<br>五年十月壬午，御所居殿后槐树，皆六七围，自拔，倒竖，根在上。<br>中平元年夏，东郡，陈留济阳、长桓，济阴冤句、离狐县界，有草生，其茎<br>靡累肿大，如手指，状似鸠雀龙蛇鸟兽之形，五色各如其状，毛羽头目足翅皆具。<br>近草妖也。是岁，黄巾贼始起。皇后兄何进，异父兄朱苗，皆为将军，领兵。后<br>苗封济阴侯，进、苗遂秉威权，特国柄，汉遂微弱，自此始焉。<br>中平中，长安城西北六七里空树中，有人面生鬓。<br>献帝兴平元年九月，桑复生椹，可食。<br>安帝延光三年二月戊子，有五色大鸟集济南台，十月，又集新丰，时以为凤<br>皇。或以为凤皇阳明之应，故非明主，则隐不见。凡五色大鸟似凤者，多羽虫之<br>孽。是时，安帝信中常侍樊丰、江京、阿母王圣及外属耿宝等谗言，免太尉杨震，<br>废太子为济阴王，不悊之异也。章帝末，号凤皇百四十九见。时，直臣何敞以为<br>羽孽，似凤，翱翔殿屋，不察也。记者以为其后章帝崩，以为验。案宣帝、明帝<br>时，五色鸟群翔殿屋，贾逵以为胡降征也。帝多善政，虽有过，不及至衰缺，末<br>年胡降二十万口，是其验也。帝之时，羌胡外叛，谗慝内兴，羽孽之时也。《乐<br>叶图征》说五凤皆五色，为瑞者一，为孽者四。<br>桓帝元嘉元年十一月，五色大鸟见济阴己氏。时以为凤皇。此时政治衰缺，<br>梁冀秉政阿枉，上幸毫后，皆羽孽时也。<br>灵帝光和四年秋，五色大鸟见于新城，众鸟随之，时以为凤皇。时，灵帝不<br>恤政事，常侍、黄门专权，羽孽之时也。众鸟之性，见非常班驳，好聚观之，至<br>于小爵希见枭者，虣见犹聚。<br>中平三年八月中，怀陵上有万余爵，先极悲鸣，已因乱斗相杀，皆断头，悬<br>著树枝枳棘。到六年，灵帝崩，大将军何进以内宠外嬖，积恶日久，欲悉纠黜，<br>以隆更始冗政，而太后持疑，事久不决。进从中出，于省内见杀，因是有司荡涤<br>虔刘，后禄而尊厚者无余矣。夫陵者，高大之象也。天戒若曰：诸怀爵禄而尊厚<br>者，还自相害至灭亡也。<br>桓帝建和三年秋七月，北地廉雨肉似羊肋，或大如手。近赤祥也。是时梁太<br>后摄政，兄梁冀专权，枉诛汉良臣故太尉李固、杜乔，天下冤之。其后梁氏诛灭。<br><hr>
