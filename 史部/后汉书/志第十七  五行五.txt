<h4>《史部·后汉书·志第十七  五行五》<b class="x">作者：范晔</b></h4>
<br>射妖龙蛇孽马祸人疴人化死复生疫投蜺<br>《五行传》曰：“皇之不极，是谓不建。厥咎眊，厥罚恒阴，厥极弱，时<br>则有射妖，时则有龙蛇之孽，时则有马祸，时则有下人伐上之疴，则时有日月乱<br>行，星辰逆行。”皇，君也。极，中也。眊，不明也。说云：“此沴天也。不<br>言沴天者，至尊之辞也。《春秋》“王师败绩”，以自败为文。<br>恒阴，中兴以来无录者。<br>灵帝光和中，雒阳男子夜龙以弓箭射北阙，吏收考问，辞“居贫负责，无所<br>聊生，因买弓箭以射”。近射妖也。其后车骑将军何苗，与兄大将军进部兵还相<br>猜疑，对相攻击，战于阙下。苗死兵败，杀数千人，雒阳宫室内人烧尽。<br>安帝延光三年，济南言黄龙见历城，琅邪言黄龙见诸。是时安帝听谗，免太<br>尉杨震，震自杀。又帝独有一子，以为太子，信谗废之。是皇不中，故有龙孽，<br>是时多用佞媚，故以为瑞应。明年正月，东郡又言黄龙二见濮阳。<br>桓帝延熹七年六月壬子，河内野王山上有龙死，长可数十丈。襄楷以为夫龙<br>者为帝王瑞，《易》论大人。天凤中，黄山宫有死龙，汉兵诛莽而世祖复兴，此<br>易代之征也。至建安二十五年，魏文帝代汉。<br>永康元年八月，巴郡言黄龙见。时，吏傅坚以郡欲上言，内白事以为走卒戏<br>语，不可。太守不听，尝见坚语云：“时，民以天热，欲就池浴，见池水浊，因<br>戏相恐，‘此中有黄龙’，语遂行人间。闻郡欲以为美，故言。”时，史以书帝<br>纪。桓帝时政治衰缺，而在所多言瑞应，皆此类也。又先儒言：瑞兴非时，则为<br>妖孽。而民讹言生龙语，皆龙薛也。<br>熹平元年四月甲午，青蛇见御坐上。是时，灵帝委任宦者，王室微弱。<br>更始二年二月，发雒阳，欲入长安，司直李松奉引，车奔，触北宫铁柱门，<br>三马皆死。马祸也。时，更始失道，将亡。<br>桓帝延熹五年四月，惊马与逸象突人宫殿。近马祸也。是时，桓帝政衰缺。<br>灵帝光和元年，司徒长史冯巡马生人。京房《易传》曰：“上亡天子，诸侯<br>相伐，厥妖马生人。”后冯巡迁甘陵相，黄巾初起，为所残杀，而国家亦四面受<br>敌。其后关东州郡各举义兵，卒相攻伐，天子西移，王政隔塞。其占与京房同。<br>光和中，雒阳水西桥民马逸走，遂啮杀人。是时，公卿大臣及左右数有被诛<br>者。<br>安帝永初元年十一月戊子，民转相惊走，弃什物，去庐舍。<br>灵帝建宁三年春，河内妇食夫，河南夫食妇。<br>熹平二年六月，雒阳民讹言虎贲寺东壁中有黄人，形容须眉良是，观者数万，<br>省内悉出，道路断绝。到中平元年二月，张角兄弟起兵冀州，自号黄天。三十六<br>万，四面出和，将帅星布，吏士外属，因其疲餧，牵而胜之。<br>光和元年五月壬午，何人白衣欲入德阳门，辞“我梁伯夏，教我上殿为天子”。<br>中黄门桓贤等呼门吏仆射，欲收缚何人。吏未到，须臾还走，求索不得，不知姓<br>名。时，蔡邕以成帝时男子王褒绛衣入宫，上前殿非常室，曰“天帝令我居此”，<br>后王莽篡位。今此与成帝时相似而有异，被服不同，又未入云龙门而觉，称梁伯<br>夏，皆轻于言。以往况今，将有狂狡之人，欲为王氏之谋，其事不成。其后张角<br>称黄天作乱，竟破坏。<br>二年，雒阳上西门外女子生儿，两头，异肩共胸，俱前向，以为不祥，堕地<br>弃之。自此之后，朝廷霿乱，政在私门，上下无别，二头之象。后董卓戮太后，<br>被以不孝之名，放废天子，后复害之。汉元以来，祸莫逾此。<br>四年，魏郡男子张博送铁卢诣太官，博上书室殿山居屋后宫禁，落屋欢呼。<br>上收缚考问，辞“忽不自觉知。”<br>中平元年六月壬申，雒阳男子刘仓居上西门外，妻生男，两头共身。<br>灵帝时，江夏黄氏之母，浴而化为鼋，入于深渊，其后时出见。初浴簪一银<br>钗，及见，犹在其首。<br>献帝初平中，长沙有人姓桓氏，死，棺敛月余，其母闻棺中声，发之，遂生。<br>占曰：“至阴为阳，下人为上。”其后曹公由庶士起。<br>建安四年二月，武陵充县女子李娥，年六十余，物故，以其家杉木槥敛，瘗<br>于城外数里上。已十四日，有行闻其冢中有声，便语其家。家往视闻声，便发出，<br>遂活。<br>七年，越巂有男化为女子。时，周群上言，哀帝时亦有此异，将有易代之事。<br>至二十五年，献帝封于山阳。<br>建安中，女子生男，两头共身。<br>安帝元初六年夏四月，会稽大疫。<br>延光四年冬，京都大疫。<br>桓帝元嘉元年正月，京都大疫。二月，九江、庐江大疫。<br>延熹四年正月，大疫。<br>灵帝建宁四年三月，大疫。<br>熹平二年正月，大疫。<br>光和二年春，大疫。<br>五年二月，大疫。<br>中平二年正月，大疫。<br>献帝建安二十二年，大疫。<br>灵帝光和元年六月丁丑，有黑气堕北宫温明殿东庭中，黑如车盖，起奋讯，<br>身五色，有头，体长十余丈，形貌似龙。上问蔡邕，对曰：所谓天投蜺者也。不<br>见足尾，不得称龙。《易龙》曰：‘蜺之比无德，以色亲也。’《潜潭巴》曰：<br>‘虹出，后妃阴胁王者。’又曰：‘五色迭至，照于宫殿，有兵革之事。’《演<br>孔图》曰：‘天子外苦兵，威内夺，臣无忠，则天投蜺。’变不空生，占不空言。”<br>先是，立皇后何氏。皇后每斋，常谒祖庙，辄有变异，不得谒。中平元年，黄巾<br>贼张角等立三十六方，起兵烧郡国，山东七州，处处应角。遣兵外讨角等，内使<br>皇后二兄为大将统兵。其年，宫车晏驾，皇后摄政，二兄秉权。谴让帝母永乐后，<br>令自杀。阴呼并州牧董卓，欲共诛中官。中官逆杀大将军进，兵相攻讨，京都战<br>者塞道。皇太后母子遂为太尉卓等所废黜，皆死。天下之败，兵先兴于宫省，外<br>延海内。二三十岁，其殃祸起自何氏。<br><hr>
