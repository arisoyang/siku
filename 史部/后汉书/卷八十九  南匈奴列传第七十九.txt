<h4>《史部·后汉书·卷八十九  南匈奴列传第七十九》<b class="x">作者：范晔</b></h4>
<br>南匈奴醯落尸逐鞮单于比者，呼韩邪单于之孙，乌珠留若鞮单于之子也。自<br>呼韩邪后，诸子以次立，至比季父孝单于舆时，以比为右薁鞬日逐王，部领南边<br>及乌桓。<br>建武初，彭宠反畔于渔阳，单于与共连兵，因复权立卢芳，使入居五原。光<br>武初，方平诸夏，未遑外事。至六年，始令归德侯刘飒使匈奴，匈奴亦遣使来献，<br>汉复令中郎将韩统报命，赂遗金币，以通旧好。而单于骄踞，自比冒顿，对使者<br>辞语悖慢，帝待之如初。初，使命常通，而匈奴数与卢芳共侵北边。九年，遣大<br>司马吴汉等击之。经岁无功，而匈奴转盛，抄暴日增。十三年，遂寇河东，州郡<br>不能禁。于是渐徙幽、并边人于常山关、居庸关已东，匈奴左部遂复转居塞内。<br>朝廷患之，增缘边兵郡数千人，大筑亭候，修烽火。匈奴闻汉购求卢芳，贪得财<br>帛，乃遣芳还降，望得其赏。而芳以自归为功，不称匈奴所遣，单于复耻言其计，<br>故赏遂不行。由是大恨，入寇尤深。二十年，遂至上党、扶风、天水。二十一年<br>冬，复寇上谷、中山，杀略抄掠甚众，北边无复宁岁。<br>初，单于弟右谷蠡王伊屠知牙师以次当为左贤王。左贤王即是单于储副。单<br>于欲传其子，遂杀知牙师。知牙师者，王昭君之子也。昭君字嫱，南郡人也。初，<br>元帝时，以良家子选入掖庭。时，呼韩邪来朝，帝敕以宫女五人赐之。昭君入宫<br>数岁，不得见御，积悲怨，乃请掖庭令求行。呼韩邪临辞大会，帝召五女以示之。<br>昭君丰容靓饰，光明汉宫，顾景裴回，竦动左右。帝见大惊，意欲留之，而难于<br>失信，遂与匈奴。生二子。及呼韩邪死，其前阏氏子代立，欲妻之，昭君上书求<br>归，成帝敕令从胡俗，遂复为后单于阏氏焉。<br>比见知牙师被诛，出怨言曰：“以兄弟言之，右谷蠡王次当立；以子言之，<br>我前单于长子，我当立。”遂内怀猜惧，庭会稀阔。单于疑之，乃遣两骨都侯监<br>领比所部兵。二十二年，单于舆死，子左贤王乌达鞮侯立为单于。复死，弟左贤<br>王蒲奴立为单于。比不得立，既怀愤恨。而匈奴中连年旱蝗，赤地数千里，草木<br>尽枯，人畜饥疫，死耗太半。单于畏汉乘其敝，乃遣使诣渔阳求和亲。于是遣中<br>郎将李茂报命。而比密遣汉人郭衡奉匈奴地图，二十三年，诣西河太守求内附。<br>两骨都侯颇觉其意，会五月龙祠，因白单于，言薁鞬日逐夙来欲为不善，若不诛，<br>且乱国。时，比弟渐将王在单于帐下，闻之，驰以报比。比惧，遂敛所主南边八<br>部众四五万人，待两骨都侯还，欲杀之。骨都侯且到，知其谋，皆轻骑亡去，以<br>告单于。单于遣万骑击之，见比众盛，不敢进而还。<br>二十四年春，八部大人共议立比为呼韩邪单于，以其大父尝依汉得安，故欲<br>袭其号。于是款五原塞，愿永为藩蔽，扞御北虏。帝用五官中郎将耿国议，乃许<br>之。其冬，比自立为呼韩邪单于。<br>二十五年春，遣弟左贤王莫将兵万余人击北单于弟薁鞬左贤王，生获之；又<br>破北单于帐下，并得其众，合万余人，马七千匹、牛羊万头。北单于震怖，却地<br>千里。初，帝造战车，可驾数牛，上作楼橹，置于塞上，以拒匈奴。时人见者或<br>相谓曰：“谶言汉九世当却北狄地千里，岂谓此邪？”及是，果拓地焉。北部薁<br>鞬骨都侯与右骨都侯率众三万余人来归南单于，南单于复遣使诣阙，奉藩称臣，<br>献国珍宝，求使者监护，遣侍子，修旧约。<br>二十六年，遣中郎将段郴、副校尉王郁使南单于，立其庭，去五原西部塞八<br>十里。单于乃延迎使者。使者曰：“单于当伏拜受诏。”单于顾望有顷，乃伏称<br>臣。拜讫，令译晓使者曰：“单于新立，诚惭于左右，愿使者众中无相屈折也。”<br>骨都侯等见，皆泣下。郴等反命，诏乃听南单于入居云中。遣使上书，献骆驼二<br>头，文马十匹。夏，南单于所获北虏薁鞬左贤王将其众及南部五骨都侯合三万余<br>人畔归，去北庭三百余里，共立薁鞬左贤王为单于。月余日，更相攻击，五骨都<br>侯皆死，左贤王遂自杀，诸骨都侯子各拥兵自守。秋，南单于遣子入侍，奉奏诣<br>阙。诏赐单于冠带、衣裳、黄金玺、盭緺绶，安车羽盖，华藻驾驷，宝剑弓箭，<br>黑节三，驸马二，黄金、锦绣、缯布万匹，絮万斤，乐器鼓车，棨戟甲兵，饮食<br>什器。又转河东米糒二万五千斛。牛、羊三万六千头，以赡给之。令中郎将置安<br>集掾史将弛刑五十人，持兵弩随单于所处，参辞讼，察动静。单于岁尽辄遣使奉<br>奏，送侍子入朝，中郎将从事一人将领诣阙。汉遣谒者送前侍子还单于庭，交会<br>道路。元正朝贺，拜祠陵庙毕，汉乃遣单于使，令谒者将送，赐彩缯千匹，锦四<br>端，金十斤，太宫御食酱及橙、橘、龙眼、荔支；赐单于母及诸阏氏、单于子及<br>左右贤王、左右谷蠡王、骨都侯有功善有，缯彩合万匹。岁以为常。<br>匈奴俗，岁有三岁祠，常以正月、五月、九月戊日祭天神。南单于既内附，<br>兼祠汉帝，因会诸部议国事，走马及骆驼为乐。其大臣贵者左贤王，次左谷蠡王，<br>次右贤王，次右谷蠡王，谓之四角；次左右日逐王，次左右温禺鞮王，次左右渐<br>将王，是为六角；皆单于子弟，次第当为单于者也。异姓大臣：左右骨都侯，次<br>左右尸逐骨都侯，其余日逐、且渠、当户诸官号，各以权力优劣、部众多少为高<br>下次第焉。单于姓虚连题。异姓有呼衍氏、须卜氏、丘林氏、兰氏四姓，为国中<br>名族，常与单于婚姻。呼衍氏为左，兰氏、须卜氏为右，主断狱听讼，当决轻重，<br>口白单于，无文书簿领焉。<br>冬，前畔五骨都侯子复将其众三千人归南部，北单于使骑追击，悉获其众。<br>南单于遣兵拒之，逆战不利。于是复诏单于徙居西河美稷，因使中郎将段郴及副<br>校尉王郁留西河拥护之，为设官府、从事、掾史。令西河长史岁将骑二千、弛刑<br>五百人，助中郎将卫护单于，冬屯夏罢。自后以为常，及悉复缘边八郡。<br>南单于既居西河，亦列置诸部王，助为扞戍。使韩氏骨都侯屯北地，右贤王屯<br>朔方，当于骨都侯屯五原，呼衍骨都侯屯云中，郎氏骨都侯屯定襄，左南将军屯<br>雁门，栗籍骨都侯屯代郡，皆领部众为郡县侦罗耳目。北单于惶恐，颇还所略汉<br>人，以示善意。抄兵每到南部下，还过亭候，辄谢曰：“自击亡虏薁鞬日逐耳，<br>非敢犯汉人也。”<br>二十七年，北单于遂遣使诣武威求和亲，天子召公卿廷议，不决。皇太子言<br>曰：“南单于新附，北虏惧于见伐，故倾耳而听，争欲归义耳。今未能出兵，而<br>反交通北虏，臣恐南单于将有二心，北虏降者且不复来矣。”帝然之，告武威太<br>守勿受其使。<br>二十八年，北匈奴复遣使诣阙，贡马及裘，更乞和亲，并请音乐，又求率西<br>域诸国胡客与俱献见。帝下三府议酬答之宜。司徒掾班彪奏曰：<br>臣闻孝宣皇帝敕边守尉曰；“匈奴大国，多变诈。交接得其情，则却敌折冲；<br>应对入其数，则反为轻欺。”今北匈奴见南单于来附，惧谋其国，故数乞和亲，<br>又远驱牛、马与汉合市，重遣名王，多所贡献。斯皆外示富强，以相欺诞也。臣<br>见其献益重，知其国益虚，归亲愈数，为惧愈多。然今既未获助南，则亦不宜绝<br>北，靶縻之义，礼无不答。谓可颇加赏赐，略与所献相当，明加晓告以前世呼韩<br>邪、郅支行事。<br>报答之辞，令必有适，今立稿草并上，曰：“单于不忘汉恩，追念先祖旧约，<br>欲修和亲，以辅身安国，计议甚高，为单于嘉之。往者，匈奴数有乖乱，呼韩邪、<br>郅支自相仇隙，并蒙孝宣皇帝垂恩救护，故各遣侍子称藩保塞。其后郅支忿戾，<br>自绝皇泽；而呼韩附亲，忠孝弥著。及汉灭郅支，遂保国传嗣，子孙相继。今南<br>单于携众南向，款塞归命。自以呼韩嫡长，次第当立，而侵夺失职，猜疑相背，<br>数请兵将，归扫北庭，策谋纷纭，无所不至。惟念斯言不可独听，又以北单于比<br>年贡献，欲修和亲，故拒而未许，将以成单于忠孝之义。汉秉威信，总率万国，<br>日月所照，皆为臣妾。殊俗百蛮，义无亲疏，服顺者褒赏，畔逆者诛罚，善恶之<br>效，呼韩、郅支是也。今单于欲修和亲，款诚已达，何嫌而欲率西域诸国俱来献<br>见？西域国属匈奴，与属汉何异？单于数连兵乱，国内虚耗，贡物裁以通礼，何<br>必献马裘？今赍杂缯五百匹，弓鞬韥丸一，矢四发，遣遗单于。又赐献马左<br>骨都侯、右谷蠡王杂缯各四百匹，斩马剑各一。单于前言先帝时所赐呼韩邪竽、<br>瑟、空侯皆败，愿复栽赐。念单于国尚未安，方厉武节，以战攻为务，竽瑟之用，<br>不如良弓利剑，故未以赍。朕不爱小物，于单于使宜所欲，遣驿以闻。”<br>帝悉纳从之。二十九年，赐南单于羊数万头。三十一年，北匈奴复遣使如前，<br>乃玺书报答，赐以彩缯，不遣使者。<br>单于比立九年薨，中郎将段郴将兵赴吊，祭以酒米，分兵卫护之。比弟左贤<br>王莫立，帝遣使者赍玺书镇慰，拜授玺绶，遗冠帻，绛单衣三袭，童子佩刀、绲<br>带各一，又赐缯彩四千匹，令赏赐诸王、骨都侯已下。其后单于薨，吊祭慰赐，<br>以此为常。<br>丘浮尤鞮单于莫，中元元年立，一年薨，弟汗立。<br>伊伐于虑鞮单于汗，中元二年立。永平二年，北匈奴护于丘率众千余人来降。<br>南部单于汗立二年薨，单于比之子適立。<br>醯僮尸逐侯鞮单于適，永平二年立。五年冬，北匈奴六七千骑入于五原塞，<br>遂寇云中，至原阳。南单于击却之，西河长史马襄赴救，虏乃引去。<br>单于適立四年薨，单于莫子苏立，是为丘除车林鞮单于。敏月复薨，单于適<br>之弟长立。<br>胡邪尸逐侯鞮单于长，永平六年立。时北匈奴犹盛，数寇边，朝廷以为忧。<br>会北单于欲合市，遣使求和亲，显宗冀其交通，不复为寇，乃许之。<br>八年，遣越骑司马郑众北使报命，而南部须卜骨都侯等知汉与北虏交使，怀<br>嫌怨欲畔，密因北使，令遣兵迎之。郑众出塞，疑有异，伺候果得须卜使人，乃<br>上言宜更置大将，以防二虏交通。由是始置度辽营，以中郎将吴棠行度辽将军事，<br>副校尉来苗、左校尉阎章、右校尉张国将黎阳虎牙营士，屯五原曼柏。又遣骑都<br>尉秦彭将兵屯美稷。其年秋，北虏果遣二千骑候望朔方，作马革船，欲度迎南部<br>畔者，以汉有备，乃引去。复数寇抄边郡，焚烧城邑，杀略甚众，河西城门昼闭，<br>帝患之。<br>十六年，乃大发缘边兵，遣诸将四道出塞，北征匈奴。南单于遣左贤王信随<br>太仆祭肜及吴棠出朔方高阙，攻皋林温禺犊王于涿邪山。虏闻汉兵来，悉度漠去。<br>肜、棠坐不至涿邪山免，以骑都尉来苗行度辽将军。其年，北匈奴入云中，遂至<br>渔阳，太守廉范击却之。诏遣使者高弘发三郡兵追之，无所得。<br>建初元年，来苗迁济阴太守，以征西将军耿秉行度辽将军。时皋林温禺犊王<br>复将众还居涿邪山，南单于闻知，遣轻骑与缘边郡及乌桓兵出塞击之，斩首数百<br>级，降者三四千人。其年，南部苦蝗，大饥，肃宗禀给其贫人三万余口。七年，<br>耿秉迁执金吾，以张掖太守邓鸿行度辽将军。八年，北匈奴三木楼訾大人稽留斯<br>等，率三万八千人、马二万匹、牛、羊十余万，款五原塞降。<br>元和元年，武威太守孟云上言北单于复愿与吏人合市，诏书听云遣驿使迎呼<br>慰纳之。北单于乃遣大且渠伊莫訾王等，驱牛、马万余头来与汉贾客交易。诸王<br>大人或前至，所在郡县为设官邸，赏赐待遇之。南单于闻，乃遣轻骑出上郡，遮<br>略生口，抄掠牛、马，驱还入塞。<br>二年正月，北匈奴大人车利、涿兵等亡来入塞，凡七十三辈。时北虏衰耗，<br>党众离畔，南部攻其前，丁零寇其后，鲜卑击其左，西域侵其右，不复自立，乃<br>远引而去。<br>单于长立二十三年薨，单于汗之子宣立。<br>伊屠於闾鞮单于宣，元和二年立。其岁，单于遣兵千余人猎至涿邪山，卒与<br>北虏温禺犊王遇，因战，获其首级而还。冬，孟云上言：“北虏以前既和亲，而<br>南部复往抄掠，北单于谓汉欺之，谋欲犯塞，谓宜还南所掠生口，以慰安其意。”<br>肃宗从太仆袁安议，许之。乃下诏曰：“昔猃狁、獯粥之敌中国，其所由来尚矣。<br>往者虽有和亲之名，终无丝发之效。墝埆之人，屡婴涂炭。父战于前，子死<br>于后。弱女乘于亭障，孤儿号于道路。老母寡妻设虚祭，饮泣泪，想望归魂于沙<br>漠之表，岂不哀哉！传曰：‘江海所以能长百川者，以其下之也。’少加屈下，<br>尚何足病？况今与匈奴君臣分定，辞顺约明，贡献累至，岂宜违信，自受其曲？<br>其敕度辽及领中郎将庞奋倍雇南部所得生口，以还北虏。其南部斩首获生，计功<br>受赏如常科。”于是南单于复令薁鞮日逐王师子将轻骑数千出塞掩击北虏，复斩<br>获千人。北虏众以南部为汉所厚，又闻取降者岁数千人。<br>章和元年，鲜卑入左地击北匈奴，大破之，斩优留单于，取其匈奴皮而还。<br>北庭大乱，屈兰、储卑、胡都须等五十八部，口二十万，胜兵八千人，诣云中、<br>五原、朔方、北地降。<br>单于宣立三年薨，单于长之弟屯屠何立。<br>休兰尸逐侯鞮单于屯屠何，章和二年立。畤北虏大乱，加以饥蝗，降者前后<br>而至。南单于将并北庭，会肃宗崩，窦太后临朝。其年七月，单于上言：<br>臣累世蒙恩，不可胜数。孝章皇帝圣思远虑，遂欲见成就，故令乌桓、鲜卑<br>讨北虏，斩单于首级，破坏其国。今所新降虚渠等诣臣自言：“去岁三月中发虏<br>庭，北单于创刈南兵，又畏丁令、鲜卑、遁逃远去，依安侯河西。今年正月，骨<br>都侯等复共立单于异母兄右贤王为单于，其人以兄弟争立，并各离散。”臣与诸<br>王骨都侯及新降渠帅杂议方略，皆曰宜及北虏分争，出兵讨伐，破北成南，并为<br>一国，令汉家长无北念。又今月八日，新降右须日逐鲜堂轻从虏庭远来诣臣，言<br>北虏诸部多欲内顾，但耻自发遣，故未有至者。若出兵奔击，必有响应。今年不<br>往，恐复并壹。臣伏念先父归汉以来，被蒙覆载，严塞明侯，大兵拥护，积四十<br>年。臣等生长汉地，开口仰食，岁时赏赐，动辄亿万，虽垂拱安枕，惭无报效之<br>地。愿发国中及诸部故胡、新降精兵，遣左谷蠡王师子、左呼衍日逐王须訾将万<br>骑出朔方，左贤王安国、右大且渠王交勒苏将万骑出居延，期十二月同会虏地。<br>臣将余兵万人屯五原、朔方塞，以为拒守。臣素愚浅，又兵众单少，不足以防内<br>外。愿遣执金吾耿秉、度辽将军邓鸿及西河、云中、五原、朔方、上郡太守并力<br>而北，令北地、安定太守各屯要害，冀因圣帝威神，一举平定。臣国成败，要在<br>今年。已敕诸部严兵马，讫九月龙祠，悉集河上。唯陛下裁哀省察！<br>太后以示耿秉。秉上言：“昔武帝单极天下，欲臣虏匈奴，未遇天时，事逐<br>无成，宣帝之世，会呼韩来降，故边人获安，中外为一；生人休息，六十余年。<br>及王莽篡位，变更其号，耗扰不止，单于乃畔。光武受命，复怀纳之，缘边坏郡<br>得以还复。乌桓、鲜卑，咸胁归义。威镇四夷，其效如此。今幸遭天授，北虏分<br>争，以夷伐夷，国家之利，宜可听许。”秉因自陈受恩，分当出命效用。太后从<br>之。<br>永元元年，以秉为征西将军，与车骑将军窦宪率骑八千，与度辽兵及南单于<br>众三万骑，出朔方击北虏，大破之。北单于奔走，首虏二十余万人。事已具《窦<br>宪传》。<br>二年春，邓鸿迁大鸿胪，以定襄太守皇甫棱行度辽将军。南单于复上求灭<br>北庭，于是遣左谷蠡王师子等将左右部八千骑出鸡鹿塞，中郎将耿谭遣从事将护<br>之。至涿邪山，乃留辎重，分为二部，各引轻兵两道袭之。左部北过西海至河云<br>北，右部从匈奴河水西绕天山，南度甘微河，二军俱会，夜围北单于。单于大惊，<br>率精兵千余人合战。单于被创，堕马复上，将轻骑数十遁走，仅而免脱。得其玉<br>玺，获阏氏及男女五人，斩首八千级，生虏数千口而还。是时南部连克获纳降，<br>党众最盛，领户三万四千，口二十三万七千三百，胜兵五万一百七十。故事：中<br>郎将置从事二人，耿谭以新降者多，上增从事十二人。<br>三年，北单于复为右校尉耿夔所破，逃亡不知所在。其弟右谷蠡王於降鞬自<br>立为单于，将右温禺鞬王、骨都侯已下众数千人，止蒲类海，遣使款塞。大将军<br>窦宪上书，立於除鞬为北单于，朝廷从之。四年，遣耿夔即授玺绶，赐玉剑四具，<br>羽盖一驷，使中郎将任尚持节卫护屯伊吾，如南单于故事。方欲辅归北庭，会窦<br>宪被诛。五年，於除鞬自畔还北，帝遣将兵长史王辅以千余骑与任尚共追，诱将<br>还斩之。破灭其众。<br>单于屯屠何立六年薨，单于宣弟安国立。<br>单于安国，永远五年立。安国初为左贤王而无称誉。左谷蠡王师子素勇黠多<br>知，前单于宣及屯屠何皆爱其气决，故数遣将兵出塞，掩击北庭，还受赏赐，天<br>子亦加殊异。是以国中尽敬师子，而不附安国。安国由是疾师子，欲杀之。其诸<br>新降胡初在塞外，数为师子所驱掠，皆多怨之。安国因是委计降者，与同谋议。<br>安国既立为单于，师子以次转为左贤王，觉单于与新降者有谋，乃别居五原界。<br>单于每龙会议事，师子辄称病不往。皇甫棱知之，亦拥护不遣，单于怀愤益甚。<br>六年春，皇甫棱免，以执金吾朱徽行度辽将军。时单于与中郎将杜崇不相平，<br>乃上书告崇，崇讽西河太守令断单于章，无由自闻。而崇因与朱徽上言：“南单<br>于安国疏远故胡，亲近新降，欲杀左贤王师子及左台且渠刘利等。又右部降者谋<br>共迫胁安国，起兵背畔，诸西河、上郡、安定为之儆备。”和帝下公卿议，皆以<br>为“蛮夷反覆，虽难测知，然大兵聚会，必未敢动摇。今宜遣有方略使者之单于<br>庭，与杜崇、朱徽及西河太守并力，观其动静。如无它变，可令崇等就安国会其<br>左右大臣，责其部众横暴为边害者，共平罪诛。若不从命，令为权时方略，事毕<br>之后，裁行客赐，亦足以威示百蛮”。帝从之。于是徽、崇遂发兵造其庭。安国<br>夜闻汉军至，大惊，弃帐而去，因举兵及将新降者欲诛师子。师子先知，乃悉将<br>庐落入曼柏城。安国追到城下，门闭不得入。朱徽遣吏晓譬和之，安国不听。城<br>既不下，乃引兵屯五原。崇、徽因发诸郡骑追赴之急，众皆大恐，安国舅骨都侯<br>喜为等虑并被诛，乃格杀安国。<br>安国立一年，单于適之子师子立。<br>亭独尸逐侯鞮单于师子，永元六年立。降胡五六百人夜袭师子，安集掾王恬<br>将卫护士与战，破之。于是新降胡遂相惊动，十五部二十余万人皆反畔，胁立前<br>单于屯屠何子薁鞬日逐王逢侯为单于，遂杀略吏人，燔烧邮亭庐帐，将车重向朔<br>方，欲度漠北。于是遣行车骑将军邓鸿、越骑校尉冯柱、行度辽将军朱徽将左右<br>羽林、北军五校士及郡国积射、缘边兵，乌桓校尉任尚将乌桓、鲜卑，合四万人<br>讨之。时南单于及中郎将杜崇屯牧师城，逢侯将万余骑攻围之，未下。冬，邓鸿<br>等至美稷，逢侯乃乘冰度隘，向满夷谷。南单于遣子将万骑，及杜崇所领四千骑，<br>与邓鸿等追击逢侯于大城塞，斩首三千余级，得生口及降者万余人。冯柱复分兵<br>追击其别部，斩首四千余级。任尚率鲜卑大都护苏拔廆、乌桓大人勿柯八千骑，<br>要击逢侯于满夷谷，复大破之。前后凡斩万七千余级。逢侯遂率众出塞，汉兵不<br>能追。七年正月，军还。<br>冯柱将虎牙营留屯五原，罢遣鲜卑、乌桓、羌胡兵、封苏拔廆为率众王，又<br>赐金、帛。邓鸿还京师，坐逗留失利，下狱死。后帝知朱徽、杜崇失胡和，又禁<br>其上书，以致反畔，皆征下狱死，以雁门太守庞奋行度辽将军。逢侯于塞外分为<br>二部，自领右部，屯涿邪山下。左部屯朔方西北，相去数百里。八年冬，左部胡<br>自相疑畔，还入朔方塞，庞奋迎受，慰纳之。其胜兵四千人，弱小万余口，悉降，<br>以分处北边诸郡。南单于以其右温禺犊王乌居战始与安国同谋，欲考问之。乌居<br>战将数千人遂复反畔，出塞外山谷间，为吏民害。秋，庞奋、冯柱与诸郡兵击乌<br>居战，其众降，于是徙乌居战众及诸还降者二万余人于安定、北地。冯柱还，迁<br>将作大匠。逢侯部众饥穷，又为鲜卑所击，无所归，窜逃入塞者骆驿不绝。<br>单于师子立四年薨，单于长之子檀立。<br>万氏尸逐鞮单于檀，永元十年立。十二年，庞奋迁河南尹，以朔方太守王彪<br>行度辽将军。南单于比岁遣兵击逢侯，多所虏获，收还生口前后以千数，逢侯转<br>困迫。十六年，北单于遣使诣阙贡献，愿和亲，修呼韩邪故约。和帝以其旧礼不<br>备，未许之，而厚加赏赐，不答其使。元兴元年，重遣使诣敦煌贡献，辞以国贫<br>未能备礼，愿请大使，当遣子入侍。时邓太后临朝，亦不答其使，但加赐而已。<br>永初三年夏，汉人韩琮随南单于入朝，既还，说南单于云：“关东水潦，人<br>民饥饿死尽，可击也。”单于信其言，遂起兵反畔，攻中郎将耿种于美稷。秋，<br>王彪卒。冬，遣行车骑将军何熙、副中郎将庞雄击之。四年春，檀遣千余骑寇常<br>山、中山，以西域校尉梁慬行度辽将军，与辽东太守耿夔击破之。事已具《<br>慬》、《夔传》。单于见诸军并进，大恐怖，顾让韩琮曰：“汝言汉人死尽，<br>今是何等人也？”乃遣使乞降，许之。单于脱帽徒跣，对庞雄等拜，陈道死罪。<br>于是赦之，遇待如初，乃还所抄汉民男女及羌所略转卖入匈奴中者，合万余人。<br>五年，梁慬免，以云中太守耿夔行度辽将军。<br>无初元年，夔免，以乌桓校尉邓遵为度辽将军。遵，皇太后之从弟，故始为<br>真将军焉。<br>四年，逢侯为鲜卑所破，部众分散，皆归北虏。五年春，逢侯将百余骑亡还，<br>诣朔方塞降，邓遵奏徙逢侯于颍川郡。<br>建光元年，邓遵免，复以耿夔代为度辽将军。时鲜卑冠边，夔与温禺犊王呼<br>尤徽将新降者连年出塞，讨击鲜卑。还，复各令屯列冲要。而耿夔征发烦剧，新<br>降者皆悉恨谋畔。<br>单于檀立二十七年薨，弟拔立。耿夔复免，以太原太守法度代为将军。<br>乌稽侯尸逐鞮单于拔。延光三年立。夏，新降一部大人阿族等遂反畔，胁呼<br>尤徽欲与俱去。呼尤徽曰：“我老矣，受汉家恩，宁死不能相随！”众欲杀之，<br>有救者，得免。阿族等遂将妻子辎重亡去，中郎将马翼遣兵与胡骑追击，破之，<br>斩首及自投河死者殆尽，获马、牛、羊万余头。冬，法度卒。四年，汉阳太守傅<br>众代为将军。其冬，傅众复卒。永建元年，以辽东太守庞参代为将军。<br>先是，朔方以西障塞多不修复，鲜卑因此数冠南部，杀渐将王。单于忧恐，<br>上言求复障塞，顺帝从之。乃遣黎阳营兵出屯中山北界，增置缘边诸郡兵，列屯<br>塞下，教习战射。<br>单于拔立四年薨，弟休利立。<br>去特若尸逐就单于休利，永建三年立。四年，庞参迁大鸿胪，以东平相宋汉<br>代为度辽将军。阳嘉二年，汉迁太仆，以乌桓校尉耿晔代为度辽将军。永和元年，<br>晔病征，以护羌校尉马续代为度辽将军。<br>五年夏，南匈奴左部句龙王吾斯、车纽等背叛，率三千余骑寇西河，因复招<br>诱右贤王，合七八千骑围美稷，杀朔方、代郡长史。马续与中郎将梁并、乌桓校<br>尉王元，发缘边兵及乌桓、鲜卑、羌胡，合二万余人，掩击破之。吾斯等遂更屯<br>聚，攻没城邑。天子遣使责让单于，开以恩义，令相招降。单于本不豫谋，乃脱<br>帽避帐，诣并谢罪。并以病征，五原太守陈龟代为中郎将。龟以单于不能制下，<br>逼迫之，单于及其弟左贤王皆自杀。单于林利立十三年。龟又欲徙单于近亲于内<br>郡，而降者遂更狐疑。龟坐下狱免。大将军梁商以羌胡新反，党众初合，难以兵<br>服，宜用招降，乃上表曰：“匈奴寇畔，自知罪极。穷鸟困兽，皆知救死，况种<br>类繁炽，不可单尽。今转运日增，三军疲苦，虚内给外，非中国之利。窃见度辽<br>将军马续素有谋谟，且典边日久，深晓兵要，每得续书，与臣策合。宜令续深沟<br>高壁，以恩信招降，宣示购赏，明其期约。如此，则丑类可服，国家无事矣。”<br>帝从之，乃诏续招降畔虏。商又移书续等曰：“中国安宁，忘战日久。良骑野合，<br>交锋接矢，决胜当时，戎狄之所长，而中国之所短也。强弩乘城，坚营固守，以<br>待其衰，中国之所长，而戎狄之所短也。宜务先所长，以观其变，设购开赏，宣<br>示反悔，勿贪小功，以乱大谋。”续及诸郡并各遵行。于是右贤王部抑鞮等万三<br>千口诣续降。<br>秋，句龙吾斯等立句龙王车纽为单于。东引乌桓，西收羌戎及诸胡等数万人，<br>攻破京兆虎牙营，杀上郡都尉及军司马，遂寇掠并、凉、幽、冀四州。乃徙西河<br>治离石，上郡治夏阳，朔方治五原。冬，遣中郎将张耽将幽州乌桓诸郡营兵，击<br>畔虏车纽等，战于马邑，斩首三千级，获生口及兵器、牛、羊甚众。车纽等将诸<br>豪帅骨都侯乞降，而吾斯犹率其部曲与乌桓寇抄。六年春，马续率鲜卑五千骑到<br>穀城击之，斩首数百级。张耽性勇锐，而善抚士卒，军中皆为用命。遂绳索相悬，<br>上通天山，大破乌桓，悉斩其渠帅，还得汉民，获其畜生财物。夏，马续复免，<br>以城门校尉吴武代为将军。<br>汉安元年秋，吾斯与薁鞮台耆、且渠伯德等复掠并部。<br>呼兰若尸逐就单于兜楼储先在京师，汉安二年立之。天子临轩，大鸿胪持节<br>拜授玺绶，引上殿。赐青盖驾驷、鼓车、安车、驸马骑、玉具刀剑、什物，给彩<br>布二千匹。赐单于阏氏以下金锦错杂具，軿车马二乘。遣行中郎将持节护送单于<br>归南庭。诏太常、大鸿胪与诸国侍子于广阳城门外祖会，飨赐作乐，角抵百戏。<br>顺帝幸胡桃宫临观之。冬，中郎将马寔募刺杀句龙吾斯，送首洛阳。建康元年，<br>进击余党，斩首千二百级。乌桓七十万余口皆诣寔降，车重、牛、羊，不可胜数。<br>单于兜楼储立五年薨。<br>伊陵尸逐就单于居车儿，建和元年立。至永寿元年，匈奴左薁鞬台耆、且渠<br>伯德等复畔，寇抄美稷、安定，属国都尉张奂击破降之。事已具《奂传》。<br>延熹元年，南单于诸部并畔，遂与乌桓、鲜卑寇缘边九郡，以张奂为北中郎<br>将讨之，单于诸部悉降。奂以单于不能统理国事，乃拘之，上立左谷蠡王。桓帝<br>诏曰：“《春秋》大居正，居车皃一心向化，何罪而黜！其遣还庭。”<br>单于居车皃立二十五年薨，子某立。<br>屠特若尸逐就单于某，熹平元年立。六年，单于与中郎将臧旻出雁门击鲜卑<br>檀石槐，大败而还。是岁，单于薨，子呼徵立。<br>单于呼徵，光和元年立。二年，中郎将张脩与单于不相能，脩擅斩之，更立<br>右贤王羌渠为单于。脩以不先请而擅诛杀，槛车征诣廷尉抵罪。<br>单于羌渠，光和二年立。中平四年，前中山太守张纯反畔，遂率鲜卑寇边郡。<br>灵帝诏发南匈奴兵，配幽州牧刘虞讨之。单于遣左贤王将骑诣幽州。国人恐单于<br>发兵无已，五年，右部醯落与休著各胡白马铜等十余万人反，攻杀单于。<br>单于羌渠立十年，子右贤王於扶罗立。<br>持至尸逐侯单于於扶罗，中平五年立。国人杀其父者遂畔，共立须卜骨都侯<br>为单于，而於扶罗诣阙自讼。会灵帝崩，天下大乱，单于将数千骑与白波贼合兵<br>寇河内诸郡。时民皆保聚，抄掠无利，而兵遂挫伤。复欲归国，国人不受，乃止<br>河东。须卜骨都侯为单于一年而死，南庭遂虚其位，以老王行国事。<br>单于於扶罗立七年死，弟呼厨泉立。<br>单于呼厨泉，兴平二年立。以兄被逐，不得归国，数为鲜卑所抄。建安元年，<br>献帝自长安东归，右贤王去卑与白波贼帅韩暹等待卫天子，拒击李傕、郭汜。<br>及车驾还洛阳，又徙迁许，然后归国。二十一年，单于来朝，曹操因留于邺，而<br>遣去卑归监其国焉。<br>论曰：“汉初遭冒顿凶黠，种众强炽。高祖威加四海，而窘平城之围。太宗<br>政邻刑措，不雪愤辱之耻。逮孝武亟兴边略，有志匈奴，赫然命将，戎旗星属，<br>候列郊甸，火通甘泉，而犹鸣镝扬尘，出入畿内，至于穷竭武力，单用天财，历<br>纪岁以攘之。寇虽颇折，而汉之疲耗略相当矣。宣帝值虏庭分争，呼韩邪来臣，<br>乃权纳怀柔，因为边卫，罢关徼之儆，息兵民之劳。龙驾帝服，鸣钟传鼓于清渭<br>之上，南面而朝单于，朔、易无复匹马之踪，六十余年矣。后王莽陵篡，犹动戎<br>夷，续以更始之乱，方夏幅裂。自是匈奴得志，狼心复生，乘间侵佚，害流傍境。<br>及中兴之初，更通旧好，报命连属，金币载道，而单于骄踞益横，内暴滋深。世<br>祖以用事诸华，未遑沙塞之外，忍愧思难，徒报谢而已。因徒幽、并之民，增边屯<br>之卒。及关东稍定，陇、蜀已清，其猛夫扞将，莫不顿足攘手，争言卫、霍之事。<br>帝方厌兵，闲修文政，未之许也。其后匈奴争立，日逐来奔，愿修呼韩之好，以<br>御北狄之中，奉藩称臣，永为外扞。天子总揽群策，和而纳焉。乃诏有司，开北<br>鄙，择肥美之地，量水草以处之。驰中郎之使，尽法度以临之。制衣裳，备文物，<br>加玺绂之绶，正单于之名。于是匈奴分破，始有南北二庭焉。仇衅既深，互同便<br>隙，控弦抗戈，觇望风尘，云屯鸟散，更相驰突，至于陷溃创伤者，靡岁或宁，<br>而汉之塞地晏然矣。后亦颇为出师，并兵穷讨，命窦宪、耿夔之徒，前后并进，<br>皆用果谲，设奇数，异道同会，究掩其窟穴，蹑北追奔三千余里，遂破龙祠，焚<br>罽幕，坑十角，梏阏氏，铭功封石，倡呼而还。单于震慑，屏气蒙毡，遁走于乌<br>孙之地，而漠北空矣。若因其时势，及其虚旷，还南虏于阴山，归西河干内地，<br>上申光武权宜之略，下防戎羯乱华之变，使耿国之算不谬于当世，袁安之议见从<br>于后王，平易正直，若此其弘也。而窦宪矜三捷之效，忽经世之规，狼戾不端，<br>专行威惠。遂复更立北虏，反其故庭，并恩两护，以私己福，弃蔑天公，坐树大<br>鲠。永言前载，何恨愤之深乎！自后经纶失方，畔服不一，其为騊毒，胡可单<br>言！降及后世，玩为常俗，终于吞噬神乡，丘墟帝宅。呜呼！千里之差，兴自毫<br>端，失得之源，百世不磨矣。<br>赞曰：匈奴既分，羽书稀闻。野心难悔，终亦纷纭。<br><hr>
