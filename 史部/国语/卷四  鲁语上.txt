<h4>《史部·国语·卷四  鲁语上》<b class="x">作者：不详</b></h4>
<br>长勺之役，曹刿问所以战于庄公。公曰：“余不爱衣食于民，不爱犠牲玉于<br>神。”对曰：“夫惠本而后民归之志，民和而后神降之福。若布德于民而平均其<br>政事，君子务治而小人务力；动不违时，财不过用；财用不匮，莫不能使共祀。<br>数以用民无不听，求福无不丰。今将惠以小赐，祀以独恭。小赐不咸，独恭不优。<br>不咸，民不归也；不优，神弗福也。将何以战？夫民求不匮于财，而神求优裕于<br>享者也。故不可以不本。”公曰：“余听狱虽不能察，必以情断之。”对曰：<br>“是则可矣。知夫苟中心图民，智虽弗及，必将至焉。”<br>庄公如齐观社。曹刿谏曰：“不可。夫礼，所以正民也。是故先王制诸侯，<br>使五年四王、一相朝。终则讲于会，以正班爵之义，帅长幼之序，训上下之则，<br>制采用之节，其间无由荒怠。夫齐弃太公之法而观民于社，君为是举而往之，非<br>故业也，何以训民？土发而社，助时也。收攟而蒸，纳要也。今齐社而往观旅，<br>非先王之训也。天子祀上帝，诸侯会之受命焉。诸侯祀先王、先公，卿大夫佐之<br>受事焉。臣不闻诸侯相会祀也，祀又不法。君举必书，书而不法，后嗣何观？”<br>公不听，遂如齐。<br>庄公丹桓宫之楹，而刻其桷。匠师庆言于公曰：“臣闻圣王公之先封者，遗<br>后之人法，使无限于恶。其为后世昭前之令闻也，使长监于世，故能摄固不解以<br>久。今先君健而君侈，令德替矣。”公曰：“吾属欲美之。”对曰：“无益于君，<br>而替前之令德，臣故曰庶可已矣。”公弗听。<br>哀姜至，公使大夫、宗妇觌用币。宗人夏父展曰：“非故也。”公曰：“君<br>作故。”对曰：“君作而顺则故之，逆则亦书其逆也。臣从有司，惧逆之书于后<br>也，故不敢不告。夫妇贽不过枣、栗，以告虔也。男则玉、帛、禽、鸟，以章物<br>也。今妇执币，是男女无别也。男女之别，国之大节也，不可无也。”公弗听。<br>鲁饥，臧文仲言于庄公曰：“夫为四邻之援，结诸侯之信，重之以婚姻，申<br>之以盟誓，固国之艰急是为。铸名器，藏宝财，固民之殄病是待。今国病矣，君<br>盍以名器请籴于齐？”公曰：“谁使？”对曰：“国有饥馑，卿出告籴，古之制<br>也。辰也备卿，辰请如齐。”公使往。<br>从者曰：“君不命吾子，吾子请之，其为选事乎？”文仲曰：“贤者急病而<br>让夷，居官者当事不避难，在位者恤民之患，是以国家无违。今我不如齐，非急<br>病也。在上不恤下，居官而惰，非事君也。”<br>文仲以鬯圭与玉如齐告籴，曰：“天灾流行，戾于弊邑，饥馑荐降，民羸几<br>卒，大惧乏周公、太公之命祀，职贡业事之不共而获戾。不腆先君之币器，敢告<br>滞积，以纾执事；以救弊邑，使能共职。岂唯寡君与二三臣实受君赐，其周公、<br>太公及百辟神祇实永飨而赖之！”齐人归其玉而予之籴。<br>齐孝公来伐鲁，臧文仲欲以辞告，病焉，问于展禽。对曰：“获闻之，处大<br>教小，处小事大，所以御乱也，不闻以辞。若为小而祟以怒大国，使加己乱，乱<br>在前矣，辞其何益？”文仲曰：“国急矣！百物唯其可者，将无不趋也。愿以子<br>之辞行赂焉。其可赂乎？”<br>展禽使乙喜以膏沐犒师，曰：“寡君不佞，不能事疆埸之司，使君盛怒，以<br>暴露于弊邑之野，敢犒舆师。”齐侯见使者曰：“鲁国恐乎？”对曰：“小人恐<br>矣，君子则否。”公曰：“室如悬磬，野无青草，何恃而不恐？”对曰：“恃二<br>先君之所职业。昔者成王命我先君周公及齐先君太公曰：‘女股肱周室，以夹辅<br>先王。赐女土地，质之以犠牲，世世子孙无相害也。’君今来讨弊邑之罪，其亦<br>使听从而释之，必不泯其社稷；岂其贪壤地，而弃先王之命？其何以镇抚诸侯？<br>恃此以不恐。”齐侯乃许为平而还。<br>温之会，晋人执卫成公归之于周，使医鸩之，不死，医亦不诛。<br>臧文仲言于僖公曰：“夫卫君殆无罪矣。刑五而已，无有隐者，隐乃讳也。<br>大刑用甲兵，其次用斧钺，中刑用刀锯，其次用钻笮，薄刑用鞭扑，以威民也。<br>故大者陈之原野，小者致之市朝，五刑三次，是无隐也。今晋人鸩卫侯不死，亦<br>不讨其使者，讳而恶杀之也。有诸侯之请，必免之。臣闻之：班相恤也，故能有<br>亲。夫诸侯之患，诸侯恤之，所以训民也。君盍请卫君以示亲于诸侯，且以动晋？<br>夫晋新得诸侯，与亦曰：‘鲁不弃其亲，其亦不可以恶。’”公说，行玉二十瑴，<br>乃免卫侯。<br>自是晋聘于鲁，加于诸侯一等，爵同，厚其好货。卫侯闻其臧文仲之为也，<br>使纳赂焉。辞曰：“外臣之言不越境，不敢及君。”<br>晋文公解曹地以分诸侯。僖公使臧文仲往，宿于重馆，重馆人告曰：“晋始<br>伯而欲固诸侯，故解有罪之地以分诸侯。诸侯莫不望分而欲亲晋，皆将争先；晋<br>不以固班，亦必亲先者，吾子不可以不速行。鲁之班长而又先，诸侯其谁望之？<br>若少安，恐无及也。”从之，获地于诸侯为多。反，既复命，为之请曰：“地之<br>多也，重馆人之力也。臣闻之曰：‘善有章，虽贱赏也；恶有衅，虽贵罚也。’<br>今一言而辟境，其章大矣，请赏之。”乃出而爵之。<br>海鸟曰“爰居”，止于路东门之外三日，臧文仲使国人祭之。展禽曰：“越<br>哉，臧孙之为政也！夫祀，国之大节也；而节，政之所成也。故慎制祀以为国典。<br>今无故而加典，非政之宜也。<br>“夫圣王之制祀也，法施于民则祀之，以死勤事则祀之，以劳定国则祀之，<br>能御大灾则祀之，能扞大肆患则祀之。非是族也，不在祀典。昔烈山氏之有天下<br>也，其子曰柱，能殖百谷百蔬；夏之兴也，周弃继之，故祀以为稷。共工氏之伯<br>九有也，其子曰后土，能平九土，故祀以为社。黄帝能成命百物，以明民共财，<br>颛顼能修之。帝喾能序三辰以固民，尧能单均刑法以仪民，舜勤民事而野死，鲧<br>障洪水而殛死，禹能以德修鲧之功，契为司徒而民辑，冥勤其官而水死，汤以宽<br>治民而除其邪，稷勤百穀而山死，文王以文昭，武王去民之秽。故有虞氏禘黄帝<br>而祖颛顼，郊尧而宗舜；夏后氏禘黄帝而祖颛顼，郊鲧而宗禹；商人禘舜而祖契，<br>郊冥而宗汤；周人禘喾而郊稷，祖文王而宗武王；幕，能帅颛顼者也，有虞氏报<br>焉；杼，能帅禹者也，夏后氏报焉；上甲微，能帅契者也，商人报焉；高圉、大<br>王，能帅稷者也，周人报焉。凡禘、郊、祖、宗、报，此五者国之典祀也。<br>“加之以社稷山川之神，皆有功烈于民者也。及前哲令德之人，所以为明质<br>也；及天之三辰，民所以瞻仰也；及地之五行，所以生殖也；及九州名山川泽，<br>所以出财用也。非是不在祀典。<br>“今海鸟至，己不知而祀之，以为国典，难以为仁且智矣。夫仁者讲功，而<br>智者处物。无功而祀之，非仁也；不知而不能问，非智也。今兹海其有灾乎？夫<br>广川之鸟兽，恒知避其灾也。”<br>是岁也，海多大风，冬暖。文仲闻柳下季之言，曰：“信吾过也，季之之言<br>不可不法也。”使书以为三筴。<br>文公欲弛孟文子之宅，使谓之曰：“吾欲利子于外之宽者。”对曰：“夫位，<br>政之建也；署，位之表也；车服，表之章也；宅章之次也；禄，次之食也。君议<br>五者以建政，为不易之故也。今有司来命易臣之署与其车服，而曰：‘将易而次，<br>为宽利也。’夫署，所以朝夕虔君命也。臣立先臣之署，服其车服，为利故而易<br>其次，是辱君命也。不敢闻命。若罪也，则请纳禄与车服而违署，唯里人所命次。”<br>公弗取。臧文仲闻之曰：“孟孙善守矣，其可以盖穆伯而守其后于鲁乎！”<br>公欲弛郈敬子之宅，亦如之。对曰：“先臣惠伯以命于司里，尝、禘、蒸、<br>享之所致君胙者有数矣。出入受事之币以致君命者，亦有数矣。今命臣更次于外，<br>为有司之以班命事也，无乃违乎！请从司徒以班徙次。”公亦不取。<br>夏父弗忌为宗，蒸将跻僖公。宗有司曰：“非昭穆也。”曰：“我为宗伯，<br>明者为昭，其次为穆，何常之有！”有司曰：“夫宗庙之有昭穆也，以次世之长<br>幼，而等胄之亲疏也。夫祀，昭孝也。各致齐敬于其皇祖，昭孝之至也。故工史<br>书世，宗祝书昭穆，犹恐其逾也。今将先明而后祖，自玄王以及主癸莫如汤，自<br>稷以及王季莫如文、武，商、周之蒸也，未尝跻汤与文、武，为不逾也。鲁未若<br>商、周而改其常，无乃不可乎？”弗听，遂跻之。<br>展禽曰：“夏父弗忌必有殃。夫宗有司之言顺矣，僖又未有明焉。犯顺不祥，<br>以逆训民亦不祥，易神之班亦不祥，不明而跻之亦不祥，犯鬼道二，犯人道二，<br>能无殃乎？”侍者曰：“若有殃焉在？抑刑戮也，其夭札也！”曰：“未可知也。<br>若血气强固，将寿宠得没，虽寿而没，不为无殃。”既其葬也，焚，烟彻于上。<br>莒天子仆弑纪公，以其宝来奔。宣公使仆人以书命季文子曰：“夫莒太子不<br>惮以吾故杀其君，而以其宝来，其爱我甚矣。为我予之邑。今日必授，无逆命矣。”<br>里革遇之，而更其书曰：“夫莒太子杀其君而窃其宝来，不识强固又求自迩，为<br>我流之于夷。今日必通，无逆命矣”明日，有司复命，公诘之。仆人以里革对。<br>公执之，曰：“违君命者，女亦闻之乎？”对曰：“臣以死奋笔，奚啻其闻之也！<br>臣闻之曰：‘毁则者为贼，掩贼者为藏，窃宝者为宄，用宄之财者为奸’，使君<br>为藏奸者，不可不去也。臣违君命者，亦不可不杀也。”公曰：“寡人实贪，非<br>子之罪。”乃舍之。<br>宣公夏滥于泗渊，里革断其罟而弃之，曰：“古者大寒降，土蛰发，水虞于<br>是乎讲罛罶，取名鱼，登川猎禽，而尝之寝庙，行诸国，助宣气也。鸟兽孕，水<br>虫成，兽虞于是禁罝罗，矠鱼鳖以为夏犒，助生阜也。鸟兽成，水虫孕，水<br>虞於是禁罝罣{罒鹿}，设阱鄂，以实庙庖，畜功用也。且夫山不槎蘖，泽不伐夭，<br>鱼禁鲲鲕，兽长麑{鹿夭}，鸟翼鷇卵，虫舍蚳蝝，蕃庶物也，古之训也。今<br>鱼方别孕，不教鱼长，又行网罟，贪无艺也。”<br>公闻之曰：“吾过而里革匡我，不亦善乎！是良罟也，为我得法。使有司藏<br>之，使吾无忘谂。”师存侍，曰：“藏罟不如置里革於侧之不忘也。”<br>子叔声伯如晋谢季文子，郤犨欲予之邑，弗受也。归，鲍国谓之曰：“子何<br>辞苦成叔之邑，欲信让耶，抑知其不可乎？”对曰：“吾闻之，不厚其栋，不能<br>任重。重莫如国，栋莫如德。夫苦成叔家欲任两国而无大德，其不存也，亡无日<br>矣。譬之如疾，余恐易焉。苦成氏有三亡：少德而多宠，位下而欲上政，无大功<br>而欲大禄，皆怨府也。其君骄而多私，胜敌而归，必立新家。立新家，不因民不<br>能去旧；因民，非多怨民无所始。为怨三府，可谓多矣。其身之不能定，焉能予<br>人之邑！”鲍国曰：“我信不若子，若鲍氏有衅，吾不图矣。今子图远以让邑，<br>必常立矣。”<br>晋人杀厉公，边人以告，成公在朝。公曰：“臣杀其君，谁之过也？”大夫<br>莫对，里革曰：“君之过也。夫君人者，其威大矣。失威而至于杀，其过多矣。<br>且夫君也者，将牧民而正其邪者也，若君纵私回而弃民事，民旁有慝无由省之，<br>益邪多矣。若以邪临民，陷而不振，用善不肯专，则不能使，至于殄灭而莫之恤<br>也，将安用之？桀奔南巢，纣踣于京，厉流于彘，幽灭于戏，皆是术也。夫君也<br>者，民之川泽也。行而从之，美恶皆君之由，民何能为焉。”<br>季文子相宣、成，无衣帛之妾，无食粟之马。仲孙它谏曰：“子为鲁上卿，<br>相二君矣，妾不衣帛，马不食粟，人其以子为爱，且不华国乎！”文子曰：“吾<br>亦愿之。然吾观国人，其父兄之食粗而衣恶者犹多矣，吾是以不敢。人之父兄食<br>粗衣恶，而我美妾与马，无乃非相人者乎！且吾闻以德荣为国华，不闻以妾与马。”<br>文子以告孟献子，献子囚之七日。自是，子服之妾衣不过七升之布，马饣气<br>不过稂莠。文子闻之，曰：“过而能改者，民之上也。”使为上大夫。<br><hr>
