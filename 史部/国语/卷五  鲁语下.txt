<h4>《史部·国语·卷五  鲁语下》<b class="x">作者：不详</b></h4>
<br>叔孙穆子聘于晋，晋悼公飨之，乐及《鹿鸣》之三，而后拜乐三。晋侯使行<br>人问焉，曰：“子以君命镇抚弊邑，不腆先君之礼，以辱从者，不腆之乐以节之。<br>吾子舍其大而加礼于其细，敢问何礼也？”<br>对曰：“寡君使豹来继先君之好，君以诸侯之故，贶使臣以大礼。夫先乐金<br>奏《肆夏》、《樊》、《遏》、《渠》，天子所以飨元侯也；夫歌《文王》、<br>《大明》、《绵》，则两君相见之乐也。皆昭令德以何好也，皆非使臣之所敢闻<br>也。臣以为肄业及之，故不敢拜。今伶箫咏歌及《鹿鸣》之三，君之所以贶使臣，<br>臣敢不拜贶。夫《鹿鸣》，君之所以嘉先君之好也，敢不拜嘉。《四牡》，君之<br>所以章使臣之勤也，敢不拜章。《皇皇者华》，君教使臣曰‘每怀靡及’，诹、<br>谋、度、询，必咨于周。敢不拜教。臣闻之曰：‘怀和为每怀，咨才为诹，咨事<br>为谋，咨义为度，咨亲为询，忠信为周。’君贶使臣以大礼，重之以六德敢不重<br>拜。”<br>季武子为三军，叔孙穆子曰：“不可。天子作师，公帅之，以征不德。元侯<br>作师，卿帅之，以承天子。诸侯有卿无军，帅教卫以赞元侯。自伯、子、男有大<br>夫无卿，帅赋以从诸侯。是以上能征下，下无奸慝。今我小侯也，处大国之间，<br>缮贡赋以共从者，犹惧有讨。若为元侯之所，以怒大国，无乃不可乎？”弗从。<br>遂作中军。自是齐、楚代讨于鲁，襄、昭皆如楚。<br>诸侯伐秦，及泾莫济。晋叔向见叔孙穆子曰：“诸侯谓秦不恭而讨之，及泾<br>而止，于秦何益？”穆子曰：“豹之业，及《匏有苦叶》矣，不知其他。”叔向<br>退，召舟虞与司马，曰：“夫苦匏不材于人，共济而已。鲁叔孙赋《匏有苦叶》，<br>必将涉矣。具舟除隧，不共有法。”是行也，鲁人以莒人先济，诸侯从之。<br>襄公如楚，及汉，闻康王卒，欲还。叔仲昭伯曰：“君之来也，非为一人也，<br>为其名与其众也。今王死，其名未改，其众未败，何为还？”诸大夫皆欲还。子<br>服惠伯曰：“不知所为，姑从君乎！”叔仲曰：“子之来也，非欲安身也，为国<br>家之利也，故不惮勤远而听于楚；非义楚也，畏其名与众也。夫义人者，固庆其<br>喜而吊其忧，况畏而服焉？闻畏而往，闻丧而还，苟羋姓实嗣，其谁代之任丧？<br>王太子又长矣，执政未改，予为先君来，死而去之，其谁曰不如先君？将为丧举，<br>闻丧而还，其谁曰非侮也？事其君而任其政，其谁由己贰？求说其侮，而亟于前<br>之人，其雠不滋大乎？说侮不懦，执政不贰，帅大雠以惮小国，其谁云待之？若<br>从君而走患，则不如违君以避难。且夫君子计成而后行，二三子计乎？有御楚之<br>术而有守国之备，则可也；若未有，不如往也。”乃遂行。<br>反，及方城，闻季武子袭卞，公欲还，出楚师以伐鲁。荣成伯曰：“不可。<br>君之于臣，其威大矣。不能令於国，而恃诸侯，诸侯其谁暱之？若得楚师以伐<br>鲁，鲁既不违夙之取卞也，必用命焉，守必固矣。若楚之克鲁，诸姬不获闚焉，<br>而况君乎？彼无亦置其同类以服东夷，而大攘诸夏，将天下是王，而何德于君，<br>其予君也？若不克鲁，君以蛮、夷伐之，而又求入焉，必不获矣。不如予之。夙<br>之事君也，不敢不悛。醉而怒，醒而喜，庸何伤？君其入也！”乃归。<br>襄公在楚，季武子取卞，使季冶逆，追而予之玺书，以告曰：“卞人将畔，<br>臣讨之，既得之矣。”公未言，荣成子曰：“子股肱鲁国，社稷之事，子实制之。<br>唯子所利，何必卞？卞有罪而子征之，子之隶也，又何谒焉？”子冶归，致禄而<br>不出，曰：“使予欺君，谓予能也。能而欺其君，敢享其禄而立其朝乎？”<br>虢之会，楚公子围二人执戈先焉。蔡公孙归生与郑罕虎见叔孙穆子，穆子曰：<br>“楚公子甚美，不大夫矣，抑君也。”郑子皮曰：“有执戈之前，吾惑之。”蔡<br>子家曰：“楚，大国也；公子围，其令尹也。有执戈之前，不亦可乎？”穆子曰：<br>“不然。天子有虎贲，习武训也；诸侯有旅贲，御灾害也；大夫有贰车，备承事<br>也；士有陪乘，告奔走也。今大夫而设诸侯之服，有其心矣。若无其心，而敢设<br>服以见诸侯之大夫乎？将不入矣。夫服，心之文也。如龟焉，灼其中，必文于外。<br>若楚公子不为君，必死，不合诸侯矣。”公子围反，杀郏敖而代之。<br>虢之会，诸侯之大夫寻盟未退。季武子伐莒取郓，莒人告于会。楚人将以叔<br>孙穆子为戮。晋乐王鲋求货于穆子，曰：“吾为子请于楚。”穆子不予。梁其<br>踁谓穆子曰：“有货，以卫身也。出货而可以免，子何爱焉？”穆子曰：“非<br>女所知也。承君命以会大事，而国有罪，我以货私免，是我会吾私也。苟如是，<br>则又可以出货而成私欲乎？虽可以免，吾其若诸侯之事何？夫必将或循之，曰：<br>‘诸侯之卿有然者故也。’则我求安身而为诸侯法矣。君子是以患作。作而不衷，<br>将或道之，是昭其不衷也。余非爱货，恶不衷也。且罪非我之由，为戮何害？”<br>楚人乃赦之。<br>穆子归，武子劳之，日中不出。其人曰：“可以出矣。”穆子曰：“吾不难<br>为戮，养吾栋也。夫栋折而榱崩，吾惧压焉。故曰虽死于外，而庇宗于内，可也。<br>今既免大耻，而不忍小忿，可以为能乎？”乃出见之。<br>平丘之会，晋昭公使叔向辞昭公，弗与盟。子服惠伯曰：“晋信蛮、夷而弃<br>兄弟，其执政贰也。贰心必失诸侯，岂唯鲁然？夫失其政者，必毒于人，鲁惧及<br>焉，不可以不恭。必使上卿从之。”季平子曰：“然则意如乎！若我往，晋必患<br>我，谁为之贰？”子服惠伯曰：“椒既言之矣，敢逃难乎？椒请从。”<br>晋人执平子。子服惠伯见韩宣子曰：“夫盟，信之要也。晋为盟主，是主信<br>也。若盟而弃鲁侯，信抑阙矣。昔栾氏之乱，齐人间晋之祸，伐取朝歌。我先君<br>襄公不敢宁处，使叔孙豹悉帅敝赋，踦跂毕行，无有处人，以从军吏，次于雍渝，<br>与邯郸胜击齐之左，掎止晏莱焉，齐师退而后敢还。非以求远也，以鲁之密迩于<br>齐，而又小国也；齐朝驾则夕极于鲁国，不敢惮其患，而与晋共其忧，亦曰：<br>‘庶几有益于鲁国乎！’今信蛮、夷而弃之，夫诸侯之勉于君者，将安劝矣？若<br>弃鲁而苟固诸侯，群臣敢惮戮乎？诸侯之事晋者，鲁为勉矣。若以蛮、夷之故弃<br>之，其无乃得蛮、夷而失诸侯之信乎？子计其利者，小国共命。”宣子说，乃归<br>平子。<br>季桓子穿井，获如土缶，其中有羊焉。使问之仲尼曰：“吾穿井而获狗，何<br>也？”对曰：“以丘之所闻，羊也。丘闻之：木石之怪曰夔、魍魉，水之怪曰龙、<br>罔象，土之怪曰羵羊。”<br>季康子问于公父文伯之母曰：“主亦有以语肥也。”对曰：“吾能老而已，<br>何以语子。”康子曰：“虽然，肥愿有闻于主。”对曰：“吾闻之先姑曰：‘君<br>子能劳，后世有继。’”子夏闻之，曰：“善哉！商闻之曰：‘古之嫁者，不及<br>舅、姑，谓之不幸。’夫妇，学于舅、姑者也。”<br>公父文伯饮南宫敬叔酒，以露睹父为客。羞鳖焉，小。睹父怒，相延食鳖，<br>辞曰：“将使鳖长而后食之。”遂出。文伯之母闻之，怒曰：“吾闻之先子曰：<br>‘祭养尸，飨养上宾。’鳖于何有？而使夫人怒也！”遂逐之。五日，鲁大夫辞<br>而复之。<br>公父文伯之母如季氏，康子在其朝，与之言，弗应，从之及寝门，弗应而入。<br>康子辞于朝而入见，曰：“肥也不得闻命，无乃罪乎？”曰：“子弗闻乎？天子<br>及诸侯合民事于外朝，合神事于内朝；自卿以下，合官职于外朝，合家事于内朝；<br>寝门之内，妇人治其业焉。上下同之。夫外朝，子将业君之官职焉；内朝，子将<br>庀季氏之政焉，皆非吾所敢言也。”<br>公父文伯退朝，朝其母，其母方绩。文伯曰：“以歜之家而主犹绩，惧忏<br>季孙之怒也。其以歜为不能事主乎！”<br>其母叹曰：“鲁其亡乎！使僮子备官而未之闻耶？居，吾语女。昔圣王之处<br>民也，择瘠土而处之，劳其民而用之，故长王天下。夫民劳则思，思则善心生；<br>逸则淫，淫则忘善，忘善则恶心生。沃土之民不材，逸也；瘠土之民莫不向义，<br>劳也。是故天子大采朝日，与三公、九卿祖识地德；日中考政，与百官之政事，<br>师尹维旅、牧、相宣序民事；少采夕月，与大史、司载纠虔天刑；日入监九御，<br>使洁奉禘、郊之粢盛，而后即安。诸侯朝修天子之业命，昼考其国职，夕省其典<br>刑，夜儆百工，使无慆淫，而后即安。卿大夫朝考其职，昼讲其庶政，夕序其<br>业，夜庀其家事，而后即安。士朝受业，昼而讲贯，夕而习复，夜而计过无憾，<br>而后即安。自庶人以下，明而动，晦而休，无日以怠。<br>“王后亲织玄紞，公侯之夫人加之以纮、綖，卿之内子为大带，命妇成祭<br>服，列士之妻加之以朝服，自庶士以下，皆衣其夫。社而赋事，蒸而献功，男女<br>效绩，愆则有辟，古之制也。君子劳心，小人劳力，先王之训也。自上以下，谁<br>敢淫心舍力？今我，寡也，尔又在下位，朝夕处事，犹恐忘先人之业。况有怠<br>惰，其何以避辟！吾冀而朝夕修我曰：‘必无废先人。’尔今曰：‘胡不自安。’<br>以是承君之官，余惧穆伯之绝嗣也。”仲尼闻之曰：“弟子志之，季氏之妇不淫<br>矣。”<br>公父文伯之母，季康子之从祖叔母也。康子往焉，<门为>门与之言，皆不逾<br>阈。祭悼子，康子与焉，酢不受，彻俎不宴，宗不具不绎，绎不尽饫则退。仲尼<br>闻之，以为别于男女之礼矣。<br>公父文伯之母欲室文伯，飨其宗老，而为赋《绿衣》之三章。老请守龟卜室<br>之族。师亥闻之曰：“善哉！男女之飨，不及宗臣；宗室之谋，不过宗人。谋而<br>不犯，微而昭矣。诗所以合意，歌所以咏诗也。今诗以合室，歌以咏之，度于法<br>矣。”<br>公父文伯卒，其母戒其妾曰：“吾闻之：好内，女死之；好外，士死之。今<br>吾子夭死，吾恶其以好内闻也。二三妇之辱共先者祀，请无瘠色，无洵涕，无<br>搯膺，无忧容，有降服，无加服。从礼而静，是昭吾子也。”仲尼闻之曰：<br>“女知莫若妇，男知莫若夫。公父氏之妇智也夫！欲明其子之令德。”<br>公父文伯之母朝哭穆伯，而暮哭文伯。仲尼闻之曰：“季氏之妇可谓知礼矣。<br>爱而无私，上下有章。”<br>吴伐越，堕会稽，获骨焉，节专车。吴子使来好聘，且问之仲尼，曰：“无<br>以吾命。”宾发币于大夫，及仲尼，仲尼爵之。既彻俎而宴，客执骨而问曰：<br>“敢问骨何为大？”仲尼曰：“丘问之：昔禹致群神于会稽之山，防风氏后至，<br>禹杀而戮之，其骨节专车。此为大矣。”客曰：“敢问谁守为神？”仲尼曰：<br>“山川之灵，足以纪纲天下者，其守为神；社稷之守者，为公侯。皆属于王者。”<br>客曰：“防风何守也？”仲尼曰：“汪芒氏之君也，守封、嵎之山者也，为漆姓。<br>在虞、夏、商为汪芒氏，于周为长狄，今为大人。”客曰：“人长之极几何？”<br>仲尼曰：“僬侥氏长三尺，短之至也。长者不过十之，数之极也。”<br>仲尼在陈，有隼集于陈侯之庭而死，楛矢贯之，石砮其长尺有咫。陈惠公<br>使人以隼如仲尼之馆问之。仲尼曰：“隼之来也远矣！此肃慎氏之矢也。昔武王<br>克商，通道于九夷、百蛮，使各以其方贿来贡，使无忘职业。于是肃慎氏贡楛<br>矢、石砮，其长尺有咫。先王欲昭其令德之致远也，以示后人，使永监焉，故铭<br>其括曰‘肃慎氏之贡矢’，以分大姬，配虞胡公而封诸陈。古者，分同姓以珍玉，<br>展亲也；分异姓以远方之职贡，使无忘服也。故分陈以肃慎氏之贡。君若使有司<br>求诸故府，其可得也。”使求，得之金椟，如之。<br>齐闾丘来盟，子服景伯戒宰人曰：“陷而入于恭。”闵马父笑，景伯问之，<br>对曰：“笑吾子之在也。昔正考父校商之名颂十二篇於周太师，以那为首，其辑<br>之乱曰：‘自古在昔，先民有作。温恭朝夕，执事有恪。’先圣王之传恭，犹不<br>敢专，称曰‘自古’古曰‘在昔’，昔曰‘先民’。今吾子之戒吏人曰‘陷而入<br>於恭’，其满之甚也。周恭王能庇昭、穆之阙而为‘恭’，楚恭王能知其过而为<br>‘恭’。今吾子之教官僚曰‘陷而后恭’，道将何为？”<br>季康子欲以田赋，使冉有访诸仲尼。仲尼不对，私于冉有曰：“求来！女不<br>闻乎？先王制土，籍田以力，而砥其远迩；赋里以入，而量其有无；任力以夫，<br>而议其老幼。于是乎有鳏、寡、孤、疾，有军旅之出则征之，无则已。其岁，收<br>田一井，出稯禾、秉刍、缶米，不是过也。先王以为足。若子季孙欲其法也，<br>则有周公之籍矣；若欲犯法，则苟而赋，又何访焉！”<br><hr>
