<h4>《史部·国语·卷十三  晋语七》<b class="x">作者：不详</b></h4>
<br>既弑厉公，栾武子使智武子、彘恭子如周迎悼公。庚午，大夫逆于清原。公<br>言于诸大夫曰：“孤始愿不及此，孤之及此，天也。抑人之有元君，将禀命焉。<br>若禀而弃之，是焚穀也；其禀而不材，是穀不成也。穀之不成，孤之咎也；成而<br>焚之，二三子之虐也。孤欲长处其愿，出令将不敢不成，二三子为令之不从，故<br>求元君而访焉。孤之不元，废也，其谁怨？元而以虐奉之，二三子之制也。若欲<br>奉元以济大义，将在今日；若欲暴虐以离百姓，反易民常，亦在今日。图之进退，<br>愿由今日。”大夫对曰：“君镇抚群臣而大庇荫之，无乃不堪君训而陷于大戮，<br>以烦刑、史，辱君之允令，敢不承业。”乃盟而入。<br>辛巳，朝于武宫。定百事，立百官，育门子，选贤良，兴旧族，出滞赏，毕<br>故刑，赦囚系，宥闲罪，荐积德，逮鳏寡，振废淹，养老幼，恤孤疾，年过七十，<br>公亲见之，称曰王父，敢不承。<br>二月乙酉，公即位。使吕宣子将下军，曰：“邲之役，吕锜佐智庄子于上<br>军，获楚公子穀臣与连尹襄老，以免子羽。鄢之役，亲射楚王而败楚师，以定晋<br>国而无后，其子孙不可不崇也。”使彘恭子将新军，曰：“武子之季、文子之母<br>弟也。武子宣法以定晋国，至于今是用。文子勤身以定诸侯，至于今是赖。夫二<br>子之德，其可忘乎！”故以彘季屏其宗。使令狐文子佐之，曰：“昔克潞之役，<br>秦来图败晋功，魏颗以其身却退秦师于辅氏，亲止杜回，其勋铭于景锺。至于今<br>不育，其子不可不兴也。”<br>君知士贞子之帅志博闻而宣惠于教也，使为太傅。知右行辛之能以数宣物定<br>功也，使为元司空。知栾纠之能御以和于政也，使为戎御。知荀宾之有力而不暴<br>也，使为戎右。<br>栾伯请公族大夫，公曰：“荀家惇惠，荀会文敏，黡也果敢，无忌镇静，使<br>兹四人者为之。夫膏粱之性难正也，故使惇惠者教之，使文敏者导之，使果敢者<br>谂之，使镇静者修之。惇惠者教之，则遍而不倦；文敏者导之，则婉而入；果敢<br>者谂之，则过不隐；镇静者修之，则壹。”使兹四人者为公族大夫。<br>公知祁奚之果而不淫也，使为元尉。知羊舌职之聪敏肃给也，使佐之。知魏<br>绛之勇而不乱也，使为元司马。知张老之智而不诈也，使为元候。知铎遏寇之恭<br>敬而信强也，使为舆尉。知籍偃之惇帅旧职而恭给也，使为舆司马。知程郑端而<br>不淫，且好谏而不隐也，使为赞仆。<br>始合诸侯于虚朾以救宋，使张老延君誉于四方，且观道逆者。吕宣子卒，<br>公以赵文子为文也，而能恤大事，使佐新军。三年，公始合诸侯。四年，诸侯会<br>于鸡丘，于是乎布命、结援、修好、申盟而还。令狐文子卒，公以魏绛为不犯，<br>使佐新军。使张老为司马，使范献子为候奄。公誉达于戎。五年，诸戎来请服，<br>使魏庄子盟之，于是乎始复霸。<br>四年，会诸侯于鸡丘，魏绛为中军司马，公子扬干乱行于曲梁，魏绛斩其仆。<br>公谓羊舌赤曰：“寡人属诸侯，魏绛戮寡人之弟，为我勿失。”赤对曰：“臣闻<br>绛之志，有事不避难，有罪不避刑，其将来辞。”言终，魏绛至，授仆人书而伏<br>剑。士鲂、张老交止之。仆人授公，公读书曰：“臣诛于扬干，不忘其死。日君<br>乏使，使臣狃中军之司马。臣闻师众以顺为武，军事有死无犯为敬，君合诸侯，<br>臣敢不敬，君不说，请死之。”公跣而出，曰：“寡人之言，兄弟之礼也。子之<br>诛，军旅之事也，请无重寡人之过。”反役，与之礼食，令之佐新军。<br>祁奚辞于军尉，公问焉，曰：“孰可？”对曰：“臣之子午可。人有言曰：<br>‘择臣莫若君，择子莫若父。’午之少也，婉以从令，游有乡，处有所，好学而<br>不戏。其壮也，强志而用命，守业而不淫。其冠也，和安而好敬，柔惠小物，而<br>镇定大事，有直质而无流心，非义不变，非上不举。若临大事，其可以贤于臣。<br>臣请荐所能择而君比义焉。”公使祁午为军尉，殁平公，军无秕政。<br>五年，无终子嘉父使孟乐因魏庄子纳虎豹之皮以和诸戎。公曰：“戎、狄无<br>亲而好得，不若伐之。”魏绛曰：“劳师于戎，而失诸华，虽有功，犹得兽而失<br>人也，安用之？且夫戎、狄荐处，贵货而易土。予之货而获其土，其利一也；边<br>鄙耕农不儆，其利二也；戎、狄事晋，四邻莫不震动，其利三也。君其图之！”<br>公说，故使魏绛抚诸戎，于是乎遂伯。<br>韩献子老，使公族穆子受事于朝。辞曰：“厉公之乱，无忌备公族，不能死。<br>臣闻之曰：‘无功庸者，不敢居高位。’今无忌，智不能匡君，使至于难，仁不<br>能救，勇不能死，敢辱君朝以忝韩宗，请退也。”固辞不立。悼公闻之，曰：<br>“难虽不能死君而能让，不可不赏也。”使掌公族大夫。<br>悼公使张老为卿，辞曰：“臣不如魏绛。夫绛之智能治大官，其仁可以利公<br>室不忘，其勇不疚于刑，其学不废其先人之职，若在卿位，外内必平。且鸡丘之<br>会，其官不犯而辞顺，不可不赏也。”公五命之，固辞，乃使为司马。使魏绛佐<br>新军。<br>十二年，公伐郑，军于萧鱼。郑伯嘉来纳女、工、妾三十人，女乐二八，歌<br>锺二肆，及宝镈，辂车十五乘。公赐魏绛女乐一八、歌锺一肆，曰：“子教寡人<br>和诸戎、狄而正诸华，于今八年，七合诸侯，寡人无不得志，请与子共乐之。”<br>魏绛辞曰：“夫和戎、狄，君之幸也。八年之中，七合诸侯，君之灵也。二三子<br>之劳也，臣焉得之？”公曰：“微子，寡人无以待戎，无以济河，二三子何劳焉！<br>子其受之。”君子曰：“能志善也。”<br>悼公与司马侯升台而望曰：“乐夫！”对曰：“临下之乐则乐矣，德义之乐<br>则未也。”公曰：“何谓德义？”对曰：“诸侯之为，日在君侧，以其善行，以<br>其恶戒，可谓德义矣。”公曰：“孰能？”对曰：“羊舌肸习于春秋。”乃召叔<br>向使傅太子彪。<br><hr>
