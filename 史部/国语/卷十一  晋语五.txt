<h4>《史部·国语·卷十一  晋语五》<b class="x">作者：不详</b></h4>
<br>臼季使，舍于冀野。冀缺薅，其妻馌之，敬，相待如宾。从而问之，冀芮<br>之子也，与之归；既复命，而进之曰：“臣得贤人，敢以告。”文公曰：“其父<br>有罪，可乎？”对曰：“国之良也，灭其前恶，是故舜之刑也殛鲧，其举也兴禹。<br>今君之所闻也。齐桓公亲举管敬子，其贼也。”公曰：“子何以知其贤也？”对<br>曰：“臣见其不忘敬也。夫敬，德之恪也。恪于德以临事，其何不济！”公见之，<br>使为下军大夫。<br>阳处父如卫，反，过宁，舍于逆旅宁嬴氏。嬴谓其妻曰：“吾求君子久矣，<br>今乃得之。”举而从之，阳子道与之语，及山而还。其妻曰：“子得所求而不从<br>之，何其怀也！”曰：“吾见其貌而欲之，闻其言而恶之。夫貌，情之华也；言，<br>貌之机也。身为情，成于中。言，身之文也。言文而发之，合而后行，离则有衅。<br>今阳子之貌济，其言匮，非其实也。若中不济，而外强之，其卒将复，中以外易<br>矣。若内外类，而言反之，渎其信也。夫言以昭信，奉之如机，历时而发之，胡<br>可渎也！今阳子之情譓矣，以济盖也，且刚而主能，不本而犯，怨之所聚也。<br>吾惧未获其利而及其难，是故去之。”期年，乃有贾季之难，阳子死之。<br>赵宣子言韩献子于灵公，以为司马。河曲之役，赵孟使人以其乘车干行，献<br>子执而戮之。众咸曰：“韩厥必不没矣。其主朝升之，而暮戮其车，其谁安之！”<br>宣子召而礼之，曰：“吾闻事君者比而不党。夫周以举义，比也；举以其私，党<br>也。夫军事无犯，犯而不隐，义也。吾言女于君，惧女不能也。举而不能，党孰<br>大焉！事君而党，吾何以从政？吾故以是观女。女勉之。苟从是行也，临长晋国<br>者，非女其谁？”皆告诸大夫曰：“二三子可以贺我矣！吾举厥也而中，吾乃今<br>知免于罪矣。”<br>宋人弑昭公，赵宣子请师于灵公以伐宋，公曰：“非晋国之急也。对曰：<br>“大者天地，其次君臣，所以为明训也。今宋人弑其君，是反天地而逆民则也，<br>天必诛焉。晋为盟主，而不修天罚，将惧及焉。”公许之。乃发令于太庙，召军<br>吏而戒乐正，令三军之锺鼓必备。赵同曰：“国有大役，不镇抚民而备锺鼓，何<br>也？”宣子曰：“大罪伐之，小罪惮之。袭侵之事，陵也。是故伐备锺鼓，声其<br>罪也；战以錞于、丁宁，儆其民也。袭侵密声，为蹔事也。今宋人弑其君，罪<br>莫大焉！明声之，犹恐其不闻也。吾备锺鼓，为君故也。”乃使旁告于诸侯，治<br>兵振旅，鸣锺鼓，以至于宋。<br>灵公虐，赵宣子骤谏，公患之，使鉏麑贼之，晨往，则寝门辟矣，盛服将朝，<br>早而假寐。麑退，叹而言曰：“赵孟敬哉！夫不忘恭敬，社稷之镇也。贼国之镇<br>不忠，受命而废之不信，享一名于此，不如死。”触庭之槐而死。灵公将杀赵盾，<br>不克。赵穿攻公于桃园，逆公子黑臀而立之，实为成公。<br>郤献子聘于齐，齐顷公使妇人观而笑之。郤献子怒，归，请伐齐。范武子退<br>自朝，曰：“燮乎，吾闻之，干人之怒，必获毒焉。夫郤子之怒甚矣，不逞于齐，<br>必发诸晋国。不得政，何以逞怒？余将致政焉，以成其怒，无以内易外也。尔勉<br>从二三子，以承君命，唯敬。”乃老。<br>范文子暮退于朝。武子曰：“何暮也？”对曰：“有秦客廋辞于朝，大夫莫<br>之能对也，吾知三焉。”武子怒曰：“大夫非不能也，让父兄也。尔童子，而三<br>掩人于朝。吾不在晋国，亡无日矣。”击之以杖，折委笄。<br>靡笄之役，韩献子将斩人。郤献子驾，将救之，至，则既斩之矣。郤献子请<br>以徇，其仆曰：“子不将救之乎？”献子曰：“敢不分谤乎！”<br>靡笄之役，郤献子伤，曰：“余病喙。”张侯御，曰：“三军之心，在此车<br>也。其耳目在于旗鼓。车无退表，鼓无退声，军事集焉。吾子忍之，不可以言病。<br>受命于庙，受脤于社，甲胄而效死，戎之政也。病未若死，祗以解志。”乃左并<br>辔，右援枹而鼓之，马逸不能止，三军从之。齐师大败，逐之，三周华不注之山。<br>靡笄之役，郤献子师胜而返，范文子后入。武子曰：“燮乎，女亦知吾望尔<br>也乎？”对曰：“夫师，郤子之师也，其事臧。若先，则恐国人之属耳目于我也，<br>故不敢。”武子曰：“吾知免矣。”<br>靡笄之役，郤献子见，公曰：“子之力也夫！”对曰：“克也以君命命三军<br>之士，三军之士用命，克也何力之有焉？”范文子见，公曰：“子之力也夫！对<br>曰：“燮也受命于中军，以命上军之士，上军之士用命，燮也何力之有焉？”栾<br>武子见，公曰：“子之力也夫！”对曰：“书也受命于上军，以命下军之士，下<br>军之士用命，书也何力之有焉？”<br>靡笄之役也，郤献子伐齐。齐侯来，献之以得殒命之礼，曰：“寡君使克也，<br>不腆弊邑之礼，为君之辱，敢归诸下执政，以整御人。”苗棼皇曰：“郤子勇而<br>不知礼，矜其伐而耻国君，其与几何！”<br>梁山崩，以传召伯宗，遇大车当道而覆，立而辟之，曰：“避传。”对曰：<br>“传为速也，若俟吾避，则加迟矣，不如捷而行。”伯宗喜，问其居，曰：“绛<br>人也。”伯宗曰：“何闻？”曰：“梁山崩而以传召伯宗。”伯宗问曰：“乃将<br>若何？”对曰：“山有朽壤而崩，将若何？夫国主山川，故川涸山崩，君为之降<br>服、出次，乘缦、不举，策于上帝，国三日哭，以礼焉。虽伯宗亦如是而已，其<br>若之何？”问其名，不告；请以见，不许。伯宗及绛，以告，而从之。<br>伯宗朝，以喜归，其妻曰：“子貌有喜，何也？”曰：“吾言于朝，诸大夫<br>皆谓我智似阳子。”对曰：“阳子华而不实，主言而无谋，是以难及其身。子何<br>喜焉？”伯宗曰：“吾饮诸大夫酒，而与之语，尔试听之。”曰：“诺。”既饮，<br>其妻曰：“诸大夫莫子若也。然而民不能戴其上久矣，难必及子乎！盍亟索士整<br>庇州犁焉。”得毕阳。<br>及栾弗忌之难，诸大夫害伯宗，将谋而杀之。毕阳送宋州犁于荆。<br><hr>
