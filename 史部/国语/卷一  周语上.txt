<h4>《史部·国语·卷一  周语上》<b class="x">作者：不详</b></h4>
<br>穆王将征犬戎，祭公谋父谏曰：“不可。先王耀德不观兵。夫兵戢而时动，<br>动则威，观则玩，玩则无震。是故周文公之颂曰：‘载戢干戈，载櫜弓矢。我求<br>懿德，肆于时夏，允王保之。’先王之于民也，懋正其德而厚其性，阜其财求而<br>利其器用，明利害之乡，以文修之，使务利而避害，怀德而畏威，故能保世以滋<br>大。　“昔我先王世后稷，以服事虞、夏。及夏之衰也，弃稷不务，我先王不<br>窋用失其官，而自窜于戎、狄之间，不敢怠业，时序其德，纂修其绪，修其训典，<br>朝夕恪勤，守以敦笃，奉以忠信，奕世载德，不忝前人。至于武王，昭前之光明<br>而加之以慈和，事神保民，莫弗欣喜。商王帝辛，大恶于民。庶民不忍，欣戴武<br>王，以致戎于商牧。是先王非务武也，勤恤民隐而除其害也。<br>“夫先王之制，邦内甸服，邦外侯服，侯、卫宾服，蛮、夷要服，戎、狄荒<br>服。甸服者祭，侯服者祀，宾服者享，要服者贡，荒服者王。日祭、月祀、时享、<br>岁贡、终王，先王之训也。有不祭则修意，有不祀则修言，有不享则修文，有不<br>贡则修名，有不王则修德，序成而有不至则修刑。于是乎有刑不祭，伐不祀，征<br>不享，让不贡，告不王。于是乎有刑罚之辟，有攻伐之兵，有征讨之备，有威让<br>之令，有文告之辞。布令陈辞而又不至，则增修于德而无勤民于远，是以近无不<br>听，远无不服。<br>“今自大毕、伯士之终也，犬戎氏以其职来王。天子曰：‘予必以不享征之，<br>且观之兵。’其无乃废先王之训而王几顿乎！吾闻夫犬戎树惇，帅旧德而守终纯<br>固，其有以御我矣！”王不听，遂征之，得四白狼，四白鹿以归。自是荒服者不<br>至。<br>恭王游于泾上，密康公从，有三女奔之。其母曰：“必致之于王。夫兽三为<br>群，人三为众，女三为粲。王田不取群，公行下众，王御不参一族。夫粲，美之<br>物也。众以美物归女，而何德以堪之？王犹不堪，况尔小丑乎？小丑备物，<br>终必亡。”康公不献。一年，王灭密。<br>厉王虐，国人谤王。邵公告曰：“民不堪命矣！”王怒，得卫巫，使监谤者，<br>以告，则杀之。国人莫敢言，道路以目，王喜，告邵公曰：“吾能弭谤矣，乃不<br>敢言。”邵公曰：“是障之也。防民之口，甚于防川。川壅而溃，伤人必多，民<br>亦如之。是故为川者决之使导，为民者宣之使言。故天子听政，使公卿至于列士<br>献诗，瞽献曲，史献书，师箴，瞍赋，矇诵，百工谏，庶人传语，近臣尽规，<br>亲戚补察，瞽、史教诲，耆、艾修之，而后王斟酌焉，是以事行而不悖。民之有<br>口，犹土之有山川也，财用于是乎出；犹其原隰之有衍沃也，衣食于是乎生。口<br>之宣言也，善败于是乎兴，行善而备败，其所以阜财用，衣食者也。夫民虑之于<br>心而宣之于口，成而行之，胡可壅也？若壅其口，其与能几何？”王不听，于是<br>国莫敢出言，三年，乃流王于彘。<br>厉王说荣夷公，芮良夫曰：“王室其将卑乎！夫荣公好专利而不知大难。夫<br>利，百物之所生也，天地之所载也，而或专之，其害多矣。天地百物，皆将取焉，<br>胡可专也？所怒甚多，而不备大难，以是教王，王能久乎？夫王人者，将导利而<br>布之上下者也，使神人百物无不得其极，犹日怵惕，惧怨之来也。故《颂》曰：<br>‘思文后稷，克配彼天。立我蒸民，莫匪尔极。’《大雅》曰：‘陈锡载周。’<br>是不布利而惧难乎？故能载周，以至于今。今王学专利，其可乎？匹夫专利，犹<br>谓之盗，王而行之，其归鲜矣。荣公若用，周必败。”既，荣公为卿士，诸侯不<br>享，王流于彘。<br>彘之乱，宣王在邵公之宫，国人围之。邵公曰：“昔吾骤谏王，王不从，是<br>以及此难。今杀王子，王其以我为怼而怒乎！夫事君者险而不怼，怨而不怒，况<br>事王乎？”乃以其子代宣王，宣王长而立之。<br>宣王即位，不籍千亩。虢文公谏曰：“不可。夫民之大事在农，上帝之粢盛<br>于是乎出，民之蕃庶于是乎生，事之供给于是乎在，和协辑睦于是乎兴，财用蕃<br>殖于是乎始，敦庞纯固于是乎成，是故稷为大官。古者，太史顺时脉土，阳瘅愤<br>盈，土气震发，农祥晨正，日月底于天庙，土乃脉发。<br>“先时九日，太史告稷曰：‘自今至于初吉，阳气俱蒸，土膏其动。弗震弗<br>渝，脉其满眚，穀乃不殖。’稷以告王曰：‘史帅阳官以命我司事曰：“距今九<br>日，土其俱动，王其祗祓，监农不易。”’王乃使司徒咸戒公卿、百吏、庶民，<br>司空除坛于籍，命农大夫咸戒农用。<br>“先时五日，瞽告有协风至，王即斋宫，百官御事，各即其斋三日。王乃淳<br>濯飨醴，及期，郁人荐鬯，犠人荐醴，王祼鬯，飨醴乃行，百吏、庶民毕从。及<br>籍，后稷监之，膳夫、农正陈籍礼，太史赞王，王敬从之。王耕一墢，班三之，<br>庶民终于千亩。其后稷省功，太史监之；司徒省民，太师监之，毕，宰夫陈飨，<br>膳宰监之。膳夫赞王，王歆大牢，班尝之，庶人终食。<br>“是日也，瞽帅、音官以风土。廪于籍东南，锺而藏之，而时布之于农。稷<br>则遍诫百姓，纪农协功，曰：‘阴阳分布，震雷出滞。’土不备垦，辟在司寇。<br>乃命其旅曰：‘徇，农师一之，农正再之，后稷三之，司空四之，司徒五之，太<br>保六之，太师七之，太史八之，宗伯九之，王则大徇，耨获亦如之。’民用莫不<br>震动，恪恭于农，修其疆畔，日服其镈，不解于时，财用不乏，民用和同。<br>“是时也，王事唯农是务，无有求利于其官，以干农功，三时务农而一时讲<br>武，故征则有威，守则有财。若是，乃能媚于神而和于民矣，则享祀时至而布施<br>优裕也。今天子欲修先王之绪而弃其大功，匮神乏祀而困民之财，将何以求福用<br>民？”王不听。三十九年，战于千亩，王师败绩于姜氏之戎。<br>鲁武公以括与戏见王，王立戏，樊仲山父谏曰：“不可立也！不顺必犯，犯<br>王命必诛，故出令不可不顺也。令之不行，政之不立。行而不顺，民将弃上。夫<br>下事上，少事长，所以为顺也。今天子立诸侯而建其少，是教逆也。若鲁从之而<br>诸侯效之，王命将有所壅，若不从而诛之，是自诛王命也。是事也，诛亦失，不<br>诛亦失，天子其图之！”王卒立之。鲁侯归而卒，及鲁人杀懿公而立伯御。<br>三十二年，宣王伐鲁，立孝公，诸侯从是而不睦。宣王欲得国子之能导训诸<br>侯者，樊穆仲曰：“鲁侯孝。”王曰：“何以知之？”对曰：“肃恭明神而敬事<br>耇老；赋事行刑，必问于遗训而咨于故实，不干所问，不犯所咨。”王曰：“然<br>则能训治其民矣。”乃命鲁孝公于夷宫。<br>宣王既丧南国之师，乃料民于太原。仲山父谏曰：“民不可料也！夫古者不<br>料民而知其少多，司民协孤终，司商协民姓，司徒协旅，司寇协奸，牧协职，工<br>协革，场协入，廪协出，是则少多、死生、出入、往来者皆可知也。于是乎又审<br>之以事，王治农于籍，蒐于农隙，耨获亦于籍，狝于既烝，狩于毕时，是皆习民<br>数者也，又何料焉？不谓其少而大料之，是示少而恶事也。临政示少，诸侯避之。<br>治民恶事，无以赋令。且无故而料民，天之所恶也，害于政而妨于后嗣。”王卒<br>料之，及幽王乃废灭。<br>幽王二年，西周三川皆震。伯阳父曰：“周将亡矣！夫天地之气，不失其序，<br>若过其序，民乱之也，阳伏而不能出，阴迫而不能烝，于是有地震，今三川实震，<br>是阳失其所而镇阴也。阳失而在阴，川源必塞；源塞，国必亡。夫水土演而民用<br>也。水土无所演，民乏财用，不亡何待？昔伊、洛竭而夏亡，河竭而商亡。今周<br>德若二代之季矣，其川源又塞，塞必竭。夫国必依山川，山崩川竭，亡之征也。<br>川竭，山必崩。若国亡不过十年，数之纪也。夫天之所弃，不过其纪。”是岁也，<br>三川竭，岐山崩。十一年，幽王乃灭，周乃东迁。<br>惠王三年，边伯、石速、蒍国出王而立子颓。王处于郑三年。王子颓饮三大<br>夫酒，子国为客，乐及遍儛。郑厉公见虢叔，曰：“吾闻之，司寇行戮，君为<br>之不举，而况敢乐祸乎！今吾闻子颓歌舞不息，乐祸也。夫出王而代其位，祸孰<br>大焉！临祸忘忧，是谓乐祸，祸必及之，盍纳王乎？”虢叔许诺。郑伯将王自圉<br>门入，虢叔自北门入，杀子颓及三大夫，王乃入也。<br>十五年，有神降于莘，王问于内史过，曰：“是何故？固有之乎。”对曰：<br>“有之。国之将兴，其君齐明、衷正、精洁、惠和，其德足以昭其馨香，其惠足<br>以同其民人。神飨而民听，民神无怨，故明神降之，观其政德而均布福焉。国之<br>将亡，其君贪冒、辟邪、淫佚、荒怠、粗秽、暴虐；其政腥臊，馨香不登；其刑<br>矫诬，百姓携贰，明神不蠲而民有远志，民神怨痛，无所依怀，故神亦往焉，观<br>其苛慝而降之祸。是以或见神以兴，亦或以亡。昔夏之兴也，融降于崇山；其亡<br>也，回禄信于聆隧。商之兴也，梼杌次于丕山；其亡也，夷羊在牧。周之兴也，<br>鸑鷟鸣于岐山；其衰也，杜伯射王于鄗。是皆明神之志者也。”<br>王曰：“今是何神也？”对曰：“昔昭王娶于房，曰房后，实有爽德，协于<br>丹朱，丹朱凭身以仪之，生穆王焉。是实临照周之子孙而祸福之。夫神壹不远徙<br>迁，若由是观之，其丹朱之神乎？”王曰：“其谁受之？”对曰：“在虢土。”<br>王曰：“然则何为？”对曰：“臣闻之，道而得神，是谓逢福，淫而得神，是谓<br>贪祸。今虢少荒，其亡乎？”王曰：“吾其若之何？”对曰：“使太宰以祝、史<br>帅狸姓，奉犠牲、粢盛、玉帛往献焉，无有祈也。”<br>王曰：“虢其几何？”对曰：“昔尧临民以五，今其胄见，神之见也，不过<br>其物。若由是观之，不过五年。”王使太宰忌父帅傅氏及祝、史奉犠牲、玉鬯往<br>献焉。内史过从至虢，虢公亦使祝、史请土焉。内史过归，以告王曰：“虢必亡<br>矣，不禋于神而求福焉，神必祸之，不亲于民而求用焉，人必违之。精意以享，<br>禋也，慈保庶民，亲也。今虢公动匮百姓以逞其违，离民怒神而求利焉，不亦难<br>乎！”十九年，晋取虢。<br>襄王使邵公过及内史过赐晋惠公命，吕甥、郤芮相晋侯不敬，晋侯执玉卑，<br>拜不稽首。内史过归，以告王曰：“晋不亡，其君必无后。且吕、郤将不免。”<br>王曰：“何故？”对曰：“夏书有之曰：‘众非元后，何戴？后非众，无与守邦。’<br>在汤誓曰：‘余一人有罪，无以万夫；万夫有罪，在余一人。’在盘庚曰：‘国<br>之臧，则惟女众。国之不臧，则惟余一人，是有逸罚。’如是则长众使民，不可<br>不慎也。民之所急在大事，先王知大事之必以众济也，是故祓除其心，以和惠民。<br>考中度衷以氵莅之，昭明物则以训之，制义庶孚以行之。祓除其心，精也；考中<br>度衷，忠也；昭明物则，礼也；制义庶孚，信也。然则长众使民之道，非精不和，<br>非忠不立，非礼不顺，非信不行。今晋侯即位而背外内之赂，虐其处者，弃其信<br>也；不敬王命，弃其礼也；施其所恶，弃其忠也，以恶实心，弃其精也。四者皆<br>弃，则远不至而近不和矣，将何以守国？<br>“古者，先王既有天下，又崇立上帝、明神而敬事之，于是乎有朝日、夕月<br>以教民事君。诸侯春秋受职于王以临其民，大夫、士日恪位著以儆其官，庶人、<br>工、商各守其业以共其上。犹恐其有坠失也，故为车服、旗章以旌之，为贽币、<br>瑞节以镇之，为班爵、贵贱以列之，为令闻嘉誉以声之。犹有散、迁、懈慢而著<br>在刑辟，流在裔土，于是乎有蛮、夷之国，有斧钺、刀墨之民，而况可以淫纵其<br>身乎？<br>“夫晋侯非嗣也，而得其位，亹亹怵惕，保任戒惧，犹曰未也。若将广其心<br>而远其邻，陵其民而卑其上，将何以固守？<br>“夫执玉卑，替其贽也；拜不稽首，诬其王也。替贽无镇，诬王无民。夫天<br>事恒象，任重享大者必速及，故晋侯诬王，人亦将诬之；欲替其镇，人亦将替之。<br>大臣享其禄，弗谏而阿之，亦必及焉。”<br>襄王三年而立晋侯，八年而陨于韩，十六年而晋人杀怀公。怀公无胄，秦人<br>杀子金、子公。<br>襄王使太宰文公及内史兴赐晋文公命，上卿逆于境，晋侯郊劳，馆诸宗庙，<br>馈九牢，设庭燎。及期，命于武宫，设桑主，布几筵，太宰莅之，晋侯端委以入。<br>太宰以王命命冕服，内史赞之，三命而后即冕服。既毕，宾、飨、赠、饯如公命<br>侯伯之礼，而加之以宴好。内史兴归，以告王曰：“晋，不可不善也。其君必霸，<br>逆王命敬，奉礼义成。敬王命，顺之道也；成礼义，德之则也。则德以导诸侯，<br>诸侯必归之。且礼所以观忠、信、仁、义也，忠所以分也，仁所以行也，信所以<br>守也，义所以节也。忠分则均，仁行则报，信守则固，义节则度。分均无怨，行<br>报无匮，守固不偷，节度不携。若民不怨而财不匮，令不偷而动不携，其何事不<br>济！中能应外，忠也；施三服义，仁也；守节不淫，信也；行礼不疚，义也。臣<br>入晋境，四者不失，臣故曰：‘晋侯其能礼矣，王其善之！’树于有礼，艾人必<br>丰。”<br>王从之，使于晋者，道相逮也。及惠后之难，王出在郑，晋侯纳之。<br>襄王十六年，立晋文公。二十一年，以诸侯朝王于衡雍，且献楚捷，遂为践<br>土之盟，于是乎始霸。<br><hr>
