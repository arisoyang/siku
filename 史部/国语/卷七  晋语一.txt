<h4>《史部·国语·卷七  晋语一》<b class="x">作者：不详</b></h4>
<br>武公伐翼，杀哀侯，止栾共子曰：“苟无死，吾以子见天子，令子为上卿，<br>制晋国之政。”辞曰：“成闻之：‘民生于三，事之如一。’父生之，师教之，<br>君食之。非父不生，非食不长，非教不知生之族也，故壹事之。唯其所在，则致<br>死焉。报生以死，报赐以力，人之道也。臣敢以私利废人之道，君何以训矣？且<br>君知成之从也，未知其待于曲沃也，从君而贰，君焉用之？”遂斗而死。<br>献公卜伐骊戎，史苏占之，曰：“胜而不吉。”公曰：“何谓也？”对曰：<br>“遇兆，挟以衔骨，齿牙为猾，戎、夏交捽。交捽，是交胜也，臣故云。且惧有<br>口，携民，国移心焉。”公曰：“何口之有！口在寡人，寡人弗受，谁敢兴之？”<br>对曰：“苟可以携，其入也必甘受，逞而不知，胡可壅也？”公弗听，遂伐骊戎，<br>克之。获骊姬以归，有宠，立以为夫人。公饮大夫酒，令司正实爵与史苏，曰：<br>“饮而无肴。夫骊戎之役，女曰‘胜而不吉’，故赏女以爵，罚女以无肴。克国<br>得妃，其有吉孰大焉！”史苏卒爵，再拜稽首曰：“兆有之，臣不敢蔽。蔽兆之<br>纪，失臣之官，有二罪焉，何以事君？大罚将及，不唯无肴。抑君亦乐其吉而备<br>其凶，凶之无有，备之何害？若其有凶，备之为瘳。臣之不信，国之福也，何敢<br>惮罚。”<br>饮酒出，史苏告大夫曰：“有男戎必有女戎。若晋以男戎胜戎，而戎亦必以<br>女戎胜晋，其若之何！”里克曰：“何如？”史苏曰：“昔夏桀伐有施，有施人<br>以妹喜女焉，妹喜有宠，于是乎与伊尹比而亡夏。殷辛伐有苏，有苏氏以妲己女<br>焉，妲己有宠，于是乎与胶鬲比而亡殷。周幽王伐有褒，褒人以褒姒女焉，褒姒<br>有宠，生伯服，于是乎与虢石甫比，逐太子宜臼而立伯服。太子出奔申，申人、<br>鄫人召西戎以伐周。周于是乎亡。今晋寡德而安俘女，又增其宠，虽当三季之<br>王，不亦可乎？且其兆云：‘挟以衔骨，齿牙为猾，’我卜伐骊，龟往离散以应<br>我。夫若是，贼之兆也，非吾宅也，离则有之。不跨其国，可谓挟乎？不得其君，<br>能衔骨乎？若跨其国而得其君，虽逢齿牙，以猾其中，谁云不从？诸夏从戎，非<br>败而何？从政者不可以不戒，亡无日矣！”<br>郭偃曰：“夫三季王之亡也宜。民之主也，纵惑不疚，肆侈不违，流志而行，<br>无所不疚，是以及亡而不获追鉴。今晋国之方，偏侯也。其土又小，大国在侧，<br>虽欲纵惑，未获专也。大家、邻国将师保之，多而骤立，不其集亡。虽骤立，不<br>过五矣。且夫口，三五之门也。是以谗口之乱，不过三五。且夫挟，小鲠也。可<br>以小戕，而不能丧国，当之者戕焉，于晋何害？虽谓之挟，而猾以齿牙，口弗堪<br>也，其与几何？晋国惧则甚矣，亡犹未也。商之衰也，其铭有之曰：“嗛嗛<br>之德，不足就也，不可以矜，而祗取忧也。嗛嗛之食，不足狃也，不能为膏，<br>而祗罹咎也。’虽骊之乱，其罹咎而已，其何能服？吾闻以乱得聚者，非谋不卒<br>时，非人不免难，非礼不终年，非义不尽齿，非德不及世，非天不离数。今不据<br>其安，不可谓能谋；行之以齿牙，不可谓得人；废国而向己，不可谓礼；不度而<br>迂求，不可谓义；以宠贾怨，不可谓德；少族而多敌，不可谓天。德义不行，礼<br>义不则，弃人失谋，天亦不赞，吾观君夫人也，若为乱，其犹隶农也。虽获沃田<br>而勤易之，将不克飨，为人而已。”<br>士蒍曰：“诫莫如豫，豫而后给。夫子诫之，抑二大夫之言其皆有焉。”<br>既，骊姬不克，晋正于秦，五立而后平。<br>献公伐骊戎，克之，灭骊子，获骊姬以归，立以为夫人，生奚齐。其娣生卓<br>子。骊姬请使申生主曲沃以速悬，重耳处蒲城，夷吾处屈，奚齐处绛，以儆无辱<br>之故。公许之。<br>史苏朝，告大夫曰：“二三大夫其戒之乎，乱本生矣！日，君以骊姬为夫人，<br>民之疾心固皆至矣。昔者之伐也，兴百姓以为百姓也，是以民能欣之，故莫不尽<br>忠极劳以致死也。今君起百姓以自封也，民外不得其利，而内恶其贪，则上下既<br>有判矣；然而又生男，其天道也？天强其毒，民疾其态，其乱生哉！吾闻君之好<br>好而恶恶，乐乐而安安，是以能有常。伐木不自其本，必复生；塞水不自其源，<br>必复流；灭祸不自其基，必复乱。今君灭其父而畜其子，祸之基也。畜其子，又<br>从其欲，子思报父之耻而信其欲，虽好色，必恶心，不可谓好。好其色，必授之<br>情。彼得其情以厚其欲，从其恶心，必败国且深乱。乱必自女戎，三代皆然。”<br>骊姬果作难，杀太子而逐二公子。君子曰：“知难本矣。”<br>骊姬生奚齐，其娣生卓子。公将黜太子申生而立奚齐。里克、丕郑、荀息相<br>见，里克曰：“夫史苏之言将及矣！其若之何？”荀息曰：“吾闻事君者，竭力<br>以役事，不闻违命。君立臣从，何贰之有？”丕郑曰：“吾闻事君者，从其义，<br>不阿其惑。惑则误民，民误失德，是弃民也。民之有君，以治义也。义以生利，<br>利以丰民，若之何其民之与处而弃之也？必立太子。”里克曰：“我不佞，虽不<br>识义，亦不阿惑，吾其静也。”三大夫乃别。<br>蒸于武公，公称疾不与，使奚齐莅事。猛足乃言于太子曰：“伯氏不出，奚<br>齐在庙，子盍图乎！”太子曰：“吾闻之羊舌大夫曰：‘事君以敬，事父以孝。’<br>受命不迁为敬，敬顺所安为孝。弃命不敬，作令不孝，又何图焉？且夫间父之爱<br>而嘉其贶，有不忠焉；废人以自成，有不贞焉。孝、敬、忠、贞，君父之所安也。<br>弃安而图，远于孝矣，吾其止也。”<br>献公田，见翟柤之氛，归寝不寐。郤叔虎朝，公语之。对曰：“床笫之不<br>安邪？抑骊姬之不存侧邪？”公辞焉。出遇士蒍，曰：“今夕君寝不寐，必为翟<br>柤也。夫翟柤之君，好专利而不忌，其臣竞谄以求媚，其进者壅塞，其退者<br>拒违。其上贪以忍，其下偷以幸，有纵君而无谏臣，有冒上而无忠下。君臣上下<br>各餍其私，以纵其回，民各有心而无所据依。以是处国，不亦难乎！君若伐之，<br>可克也。吾不言，子必言之。”蒍以告，公悦，乃伐翟柤。郤叔虎将乘城，其<br>徒曰：“弃政而役，非其任也。”郤叔虎曰：“既无老谋，而又无壮事，何以事<br>君？”被羽先升，遂克之。<br>公之优曰施，通于骊姬。骊姬问焉，曰：“吾欲作大事，而难三公子之徒如<br>何？”对曰：“早处之，使知其极。夫人知极，鲜有慢心；虽其慢，乃易残也。”<br>骊姬曰：“吾欲为难，安始而可？”优施曰：“必于申生。其为人也，小心精洁，<br>而大志重，又不忍人。精洁易辱，重偾可疾，不忍人，必自忍也。辱之近行。”<br>骊姬曰：“重，无乃难迁乎？”优施曰：“知辱可辱，可辱迁重；若不知辱，亦<br>必不知固秉常矣。今子内固而外宠，且善否莫不信。若外殚善而内辱之，无不迁<br>矣。且吾闻之：甚精必愚。精为易辱，愚不知避难。虽欲无迁，其得之乎？”是<br>故先施谗于申生。<br>骊姬赂二五，使言于公曰：“夫曲沃，君之宗也；蒲与二屈，君之疆也，不<br>可以无主。宗邑无主，则民不威；疆埸无主，则启戎心。戎之生心，民慢其政，<br>国之患也。若使太子主曲沃，而二公子主蒲与屈，乃可以威民而惧戎，且旌君伐。”<br>使俱曰：“狄之广莫，于晋为都。晋之启土，不亦宜乎？”公说，乃城曲沃，太<br>子处焉；又城蒲，公子重耳处焉；又城二屈，公子夷吾处焉。骊姬既远太子，乃<br>生之言，太子由是得罪。<br>十六年，公作二军，公将上军。太子申生将下军以伐霍。师未出，士蒍言于<br>诸大夫曰：“夫太子，君之贰也，恭以俟嗣，何官之有？今君分之土而官之，是<br>左之也。吾将谏以观之。”乃言于公曰：“夫太子，君之贰也，而帅下军，无乃<br>不可乎？”公曰：“下军，上军之贰也。寡人在上，申生在下，不亦可乎？”士<br>蒍对曰：“下不可以贰上。”公曰：“何故？”对曰：“贰若体焉，上下左右，<br>以相心目，用而不倦，身之利也。上贰代举，下贰代履，周旋变动，以役心目，<br>故能治事，以制百物。若下摄上，与上摄下，周旋不动，以违心目，其反为物用<br>也，何事能治？故古之为军也，军有左右，阙从补之，成而不知，是以寡败。若<br>以下贰上，阙而不变，败弗能补也。变非声章，弗能移也。声章过数则有衅，有<br>衅则敌入，敌入而凶，救败不暇，谁能退敌？敌之如志，国之忧也，可以陵小，<br>难以征国。君其图之！”公曰：“寡人有子而制焉，非子之忧也。”对曰：“太<br>子，国之栋也，栋成乃制之，不亦危乎！”公曰：“轻其所任，虽危何害？”<br>士蒍出语人曰：“太子不得立矣。改其制而不患其难，轻其任而不忧其危，<br>君有异心，又焉得立？行之克也，将以害之；若其不克，其因以罪之。虽克与否，<br>无以避罪。与其勤而不入，不如逃之，君得其欲，太子远死，且有令名，为吴太<br>伯，不亦可乎？”太子闻之，曰：“子舆之为我谋，忠矣。然吾闻之：为人子者，<br>患不从，不患无名；为人臣者，患不勤，不患无禄，今我不才而得勤与从，又何<br>求焉？焉能及吴太伯乎？”太子遂行，克霍而反，谗言弥兴。<br>优施教骊姬夜半而泣谓公曰：“吾闻申生甚好仁而强，甚宽惠而慈于民，皆<br>有所行之。今谓君惑于我，必乱国，无乃以国故而行强于君。君未终命而不殁，<br>君其若之何？盍杀我，无以一妾乱百姓。”公曰：“夫岂惠其民而不惠于其父乎？”<br>骊姬曰：“妾亦惧矣。吾闻之外人之言曰：为仁与为国不同。为仁者，爱亲之谓<br>仁；为国者，利国之谓仁。故长民者无亲，众以为亲。苟利众而百姓和，岂能惮<br>君？以众故不敢爱亲，众况厚之，彼将恶始而美终，以晚盖者也。凡民利是生，<br>杀君而厚利众，众孰沮之？杀亲无恶于人，人孰去之？苟交利而得宠，志行而众<br>悦，欲其甚矣，孰不惑焉？虽欲爱君，惑不释也。今夫以君为纣，若纣有良子，<br>而先丧纣，无章其恶而厚其败。钧之死也，无必假手于武王，而其世不废，祀至<br>于今，吾岂知纣之善否哉？君欲勿恤，其可乎？若大难至而恤之，其何及矣！”<br>公惧曰：“若何而可？”骊姬曰：“君盍老而授之政。彼得政而行其欲，得其所<br>索，乃其释君。且君其图之，自桓叔以来，孰能爱亲？唯无亲，故能兼翼。”公<br>曰：“不可与政。我以武与威，是以临诸侯。未殁而亡政，不可谓武；有子而弗<br>胜，不可谓威。我授之政，诸侯必绝；能绝于我，必能害我。失政而害国，不可<br>忍也。尔勿忧，吾将图之。”<br>骊姬曰：“以皋落狄之朝夕苛我边鄙，使无日以牧田野，君之仓廪固不实，<br>又恐削封疆。君盍使之伐狄，以观其果于众也，与众之信辑睦焉。若不胜狄，虽<br>济其罪，可也；若胜狄，则善用众矣，求必益广，乃可厚图也。且夫胜狄，诸侯<br>惊惧，吾边鄙不儆，仓廪盈，四邻服，封疆信，君得其赖，又知可否，其利多矣。<br>君其图之！”公说。是故使申生伐东山，衣之偏裻之衣，佩之以金玦。仆人赞闻<br>之，曰：“太子殆哉！君赐之奇，奇生怪，怪生无常，无常不立。使之出征，先<br>以观之，故告之以离心，而示之以坚忍之权，则必恶其心而害其身矣。恶其心，<br>必内险之；害其身，必外危之。危自中起，难哉！且是衣也，狂夫阻之衣也。其<br>言曰：‘尽敌而反。’虽尽敌，其若内谗何！”申生胜狄而反，谗言作于中。君<br>子曰：“知微。”<br>十七年冬，公使太子伐东山。里克谏曰：“臣闻皋落氏将战，君其释申生也！”<br>公曰：“行也！”里克对曰：“非故也。君行，太子居，以监国也；君行，太子<br>从，以抚军也。今君居，太子行，未有此也。”公曰：“非子之所知也。寡人闻<br>之，立太子之道三：身钧以年，年同以爱，爱疑决之以卜、筮。子无谋吾父子之<br>间，吾以此观之。”公不说。里克退，见太子。太子曰：“君赐我以偏衣、金玦，<br>何也？”里克曰：“孺子惧乎？衣躬之偏，而握金玦，令不偷矣。孺子何惧！夫<br>为人子者，惧不孝，不惧不得。且吾闻之曰：‘敬贤于请。’孺子勉之乎！”君<br>子曰：“善处父子之间矣。”<br>太子遂行，狐突御戎，先友为右，衣偏衣而佩金玦。出而告先友曰：“君与<br>我此，何也？”先友曰：“中分而金玦之权，在此行也。孺子勉之乎！”狐突叹<br>曰：“以厖衣纯，而玦之以金铣者，寒之甚矣，胡可恃也？虽勉之，狄可尽乎？”<br>先友曰：“衣躬之偏，握兵之要，在此行也，勉之而已矣。偏躬无慝，兵要远灾，<br>亲以无灾，又何患焉？”至于稷桑，狄人出逆，申生欲战。狐突谏曰：“不可。<br>突闻之：国君好艾，大夫殆；好内，適子殆，社稷危。若惠于父而远于死，惠于<br>众而利社稷，其可以图之乎？况其危身于狄以起谗于内也？”申生曰：“不可。<br>君之使我，非欢也，抑欲测吾心也。是故赐我奇服，而告我权。又有甘言焉。言<br>之大甘，其中必苦。谮在中矣，君故生心。虽蝎谮，焉避之？不若战也。不战而<br>反，我罪滋厚；我战死，犹有令名焉。”果败狄于稷桑而反。谗言益起，狐突杜<br>门不出。君子曰：“善深谋也。”<br><hr>
