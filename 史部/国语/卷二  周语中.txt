<h4>《史部·国语·卷二  周语中》<b class="x">作者：不详</b></h4>
<br>襄王十三年，郑人伐滑。王使游孙伯请滑，郑人执之。王怒，将以狄伐郑。<br>富辰谏曰：“不可。古人有言曰：‘兄弟谗阋、侮人百里。’周文公之诗曰：<br>‘兄弟阋于墙，外御其侮。’若是则阋乃内侮，而虽阋不败亲也。郑在天子，兄<br>弟也。郑武、庄有大勋力于平、桓；我周之东迁，晋、郑是依：子颓之乱，又郑<br>之繇定。今以小忿弃之，是以小怨置大德也，无乃不可乎！且夫兄弟之怨，不征<br>于他，征于他，利乃外矣。章怨外利，不义；弃亲即狄，不祥；以怨报德，不仁。<br>夫义所以生利也，祥所以事神也，仁所以保民也。不义则利不阜，不祥则福不降，<br>不仁则民不至。古之明王不失此三德者，故能光有天下，而和宁百姓，令闻不忘。<br>王其不可以弃之。”王不听。十七年，王降狄师以伐郑。<br>王德狄人，将以其女为后，富辰谏曰：“不可。夫婚姻，祸福之阶也。由之<br>利内则福，利外则取祸。今王外利矣，其无乃阶祸乎？昔挚、畴之国也由大任，<br>杞、缯由大姒，齐、许、申、吕由大姜，陈由大姬，是皆能内利亲亲者也。昔鄢<br>之亡也由仲任，密须由伯姞，郐由叔妘，聃由郑姬，息由陈妫，邓由楚曼，<br>罗由季姬，卢由荆妫，是皆外利离亲者也。”<br>王曰：“利何如而内，何如而外？”对曰：“尊贵、明贤、庸勋、长老、爱<br>亲、礼新、亲旧。然则民莫不审固其心力以役上令，官不易方，而财不匮竭，求<br>无不至，动无不济。百姓兆民，夫人奉利而归诸上，是利之内也。若七德离判，<br>民乃携贰，各以利退，上求不暨，是其外利也。夫狄无列于王室，郑伯南也，王<br>而卑之，是不尊贵也。狄，豺狼之德也，郑未失周典，王而蔑之，是不明贤也。<br>平、桓、庄、惠皆受郑劳，王而弃之，是不庸勋也。郑伯捷之齿长矣，王而弱之，<br>是不长老也。狄，隗姓也，郑出自宣王，王而虐之，是不爱亲也。夫礼，新不间<br>旧，王以狄女间姜、任，非礼且弃旧也。王一举而弃七德，臣故曰利外矣。《书》<br>有之曰：‘必有忍也，若能有济也。’王不忍小忿而弃郑，又登叔隗以阶狄。狄，<br>封豕豺狼也，不可厌也。”王不听。<br>十八年，王黜狄后。狄人来诛杀谭伯。富辰曰：“昔吾骤谏王，王弗从，以<br>及此难。若我不出，王其以我为怼乎！”乃以其属死之。<br>初，惠后欲立王子带，故以其党启狄人。狄人遂入，周王乃出居于郑，晋文<br>公纳之。<br>晋文公既定襄王于郏，王劳之以地，辞，请隧焉。王不许，曰：“昔我先王<br>之有天下也，规方千里以为甸服，以供上帝山川百神之祀，以备百姓兆民之用，<br>以待不庭不虞之患。其余以均分公侯伯子男，使各有宁宇，以顺及天地，无逢其<br>灾害，先王岂有赖焉。内官不过九御，外官不过九品，足以供给神祇而已，岂敢<br>厌纵其耳目心腹以乱百度？亦唯是死生之服物采章，以临长百姓而轻重布之，王<br>何异之有？今天降祸灾于周室，余一人仅亦守府，又不佞以勤叔父，而班先王之<br>大物以赏私德，其叔父实应且憎，以非余一人，余一人岂敢有爱？先民有言曰：<br>‘改玉改行。’叔父若能光裕大德，更姓改物，以创制天下，自显庸也，而缩取<br>备物以镇抚百姓，余一人其流辟旅于裔土，何辞之有与？若由是姬姓也，尚将列<br>为公侯，以复先王之职，大物其未可改也。叔父其懋昭明德，物将自至，余何敢<br>以私劳变前之大章，以忝天下，其若先王与百姓何？何政令之为也？若不然，叔<br>父有地而隧焉，余安能知之？”文公遂不敢请，受地而还。<br>王至自郑，以阳樊赐晋文公。阳人不服，晋侯围之。仓葛呼曰：“王以晋君<br>为能德，故劳之以阳樊，阳樊怀我王德，是以未从于晋。谓君其何德之布以怀柔<br>之，使无有远志？今将大泯其宗祊，而蔑杀其民人，宜吾不敢服也！夫三军之<br>所寻，将蛮、夷、戎、狄之骄逸不虔，于是乎致武。此羸者阳也，未狎君政，故<br>未承命。君若惠及之，唯官是征，其敢逆命，何足以辱师！君之武震，无乃玩而<br>顿乎？臣闻之曰：‘武不可觌，文不可匿。觌武无烈，匿文不昭。’阳不承获甸，<br>而祇以觌武，臣是以惧。不然，其敢自爱也？且夫阳，岂有裔民哉？夫亦皆天子<br>之父兄甥舅也，若之何其虐之也？”晋侯闻之，曰：“是君子之言也。”乃出阳<br>民。<br>温之会，晋人执卫成公归之于周。晋侯请杀之，王曰：“不可。夫政自上下<br>者也，上作政，而下行之不逆，故上下无怨。今叔父作政而不行，无乃不可乎？<br>夫君臣无狱，今元咺虽直，不可听也。君臣皆狱，父子将狱，是无上下也。而<br>叔父听之，一逆矣。又为臣杀其君，其安庸刑？布刑而不庸，再逆矣。一合诸侯，<br>而有再逆政，余惧其无后。不然，余何私于卫侯？”晋人乃归卫侯。<br>二十四年，秦师将袭郑，过周北门。左右皆免胄而下拜，超乘者三百乘。王<br>孙满观之，言于王曰：“秦师必有谪。”王曰：“何故？”对曰：“师轻而骄，<br>轻则寡谋，骄则无礼。无礼则脱，寡谋自陷。入险而脱，能无败乎？秦师无谪，<br>是道废也。”是行也，秦师还，晋人败诸崤，获其三帅丙、术、视。<br>晋侯使随会聘于周，定王享之肴烝，原公相礼。范子私于原公，曰：“吾闻<br>王室之礼无毁折，今此何礼也？”王见其语，召原公而问之，原公以告。<br>王召士季，曰：“子弗闻乎，禘郊之事，则有全烝；王公立饫，则有房烝；<br>亲戚宴飨，则有肴烝。今女非他也，而叔父使士季实来修旧德，以奖王室。唯是<br>先王之宴礼，欲以贻女。余一人敢设饫禘焉，忠非亲礼，而干旧职，以乱前好？<br>且唯戎、狄则有体荐。夫戎、狄，冒没轻儳，贪而不让。其血气不治，若禽兽<br>焉。其适来班贡，不俟馨香嘉味，故坐诸门外，而使舌人体委与之。女今我王室<br>之一二兄弟，以时相见，将和协典礼，以示民训则，无亦择其柔嘉，选其馨香，<br>洁其酒醴，品其百笾，修其簠簋，奉其犠象，出其樽彝，陈其鼎俎，净其巾幂，<br>敬其祓除，体解节折而共饮食之。于是乎有折俎加豆，酬币宴货，以示容合好，<br>胡有孑然其郊戎、狄也？<br>“夫王公诸侯之有饫也，将以讲事成章，建大德、昭大物也，故立成礼烝而<br>已。饫以显物，宴以合好，故岁饫不倦，时宴不淫，月会、旬修，日完不忘。服<br>物昭庸，采饰显明，文章比象，周旋序顺，容貌有崇，威仪有则，五味实气，五<br>色精心，五声昭德，五义纪宜，饮食可飨，和同可观，财用可嘉，则顺而德建。<br>古之善礼者，将焉用全烝？”<br>武子遂不敢对而退。归乃讲聚三代之典礼，于是乎修执秩以为晋法。<br>定王使单襄公聘于宋。遂假道于陈，以聘于楚。火朝觌矣，道茀不可行，候<br>不在疆，司空不视涂，泽不陂，川不梁，野有庾积，场功未毕，道无列树，垦田<br>若艺，膳宰不致饩，司里不授馆，国无寄寓，县无施舍，民将筑台于夏氏。及陈，<br>陈灵公与孔宁、仪行父南冠以如夏氏，留宾不见。<br>单子归，告王曰：“陈侯不有大咎，国必亡。”王曰：“何故？”对曰：<br>“夫辰角见而雨毕，天根见而水涸，本见而草木节解，驷见而陨霜，火见而清风<br>戒寒。故先王之教曰：‘雨毕而除道，水涸而成梁，草木节解而备藏，陨霜而冬<br>裘具，清风至而修城郭宫室。’故《夏令》曰：‘九月除道，十月成梁。’其时<br>儆曰：“收而场功，待而畚梮，营室之中，土功其始，火之初见，期于司里。’<br>此先王所以不用财贿，而广施德于天下者也。今陈国火朝觌矣，而道路若塞，野<br>场若弃，泽不陂障，川无舟梁，是废先王之教也。<br>“周制有之曰：‘列树以表道，立鄙食以守路，国有郊牧，疆有寓望，薮有<br>圃草，囿有林池，所以御灾也，其余无非穀土，民无悬耜，野无奥草。不夺民时，<br>不蔑民功。有优无匮，有逸无罢。国有班事，县有序民。’今陈国道路不可知，<br>田在草间，功成而不收，民罢于逸乐，是弃先王之法制也。<br>“周之《秩官》有之曰：‘敌国宾至，关尹以告，行理以节逆之，候人为导，<br>卿出郊劳，门尹除门，宗祝执祀，司里授馆，司徒具徒，司空视途，司寇诘奸，<br>虞人入材，甸人积薪，火师监燎，水师监濯，膳宰致饔，廪人献饩，司马陈刍，<br>工人展车，百官以物至，宾入如归。是故小大莫不怀爱。其贵国之宾至，则以班<br>加一等，益虔。至于王吏，则皆官正莅事，上卿监之。若王巡守，则君亲监之。’<br>今虽朝也不才，有分族于周，承王命以为过宾于陈，而司事莫至，是蔑先王之官<br>也。<br>“先王之令有之曰：‘天道赏善而罚淫，故凡我造国，无从非彝，无即慆<br>淫，各守尔典，以承天休。’今陈侯不念胤续之常，弃其伉俪妃嫔，而帅其卿佐<br>以淫于夏氏，不亦嬻姓矣乎？陈，我大姬之后也。弃衮冕而南冠以出，不亦简<br>彝乎？是又犯先王之令也。<br>“昔先王之教，懋帅其德也，犹恐殒越。若废其教而弃其制，蔑其官而犯其<br>令，将何以守国？居大国之间，而无此四者，其能久乎？”<br>六年，单子如楚。八年，陈侯杀于夏氏。九年，楚子入陈。<br>定王八年，使刘康公聘于鲁，发币于大夫。季文子、孟献子皆俭，叔孙宣子、<br>东门子家皆侈。<br>归，王问鲁大夫孰贤？对曰：“季、孟其长处鲁乎？叔孙、东门其亡乎！若<br>家不亡，身必不免。”王曰：“何故？”对曰：“臣闻之：为臣必臣，为君必君。<br>宽肃宣惠，君也；敬恪恭俭，臣也。宽所以保本也，肃所以济时也，宣所以教施<br>也，惠所以和民也。本有保则必固，时动而济则无败功，教施而宣则遍，惠以和<br>民则阜。若本固而功成，施遍而民阜，乃可以长保民矣，其何事不彻？敬所以承<br>命也，恪所以守业也，恭所以给事也，俭所以足用也。以敬承命则不违，以恪<br>守业则不懈，以恭给事则宽于死，以俭足用则远于忧。若承命不违，守业不懈，<br>宽于死而远于忧，则可以上下无隙矣，其何任不堪，上任事而彻，下能堪其任，<br>所以为令闻长世也。今夫二子者俭，其能足用矣，用足则族可以庇。二子者侈，<br>侈则不恤匮，匮而不恤，忧必及之，若是则必广其身。且夫人臣而侈，国家弗堪，<br>亡之道也。”王曰：“几何？”对曰：“东门之位不若叔孙，而泰侈焉，不可以<br>事二君。叔孙之位不若季、孟，而亦泰侈焉，不可以事三君。若皆蚤世犹可，若<br>登年以载其毒，必亡。”<br>十六年，鲁宣公卒。赴者未及，东门氏来告乱，子家奔齐。简王十一年，鲁<br>叔孙宣伯亦奔齐，成公未殁二年。<br>简王八年，鲁成公来朝，使叔孙侨如先聘且告。见王孙说，与之语。说言于<br>王曰：“鲁叔孙之来也，必有异焉。其享觐之币薄而言谄，殆请之也，若请之，<br>必欲赐也。鲁执政唯强，故不欢焉而后遣之，且其状方上而锐下，宜触冒人。王<br>其勿赐。若贪陵之人来而盈其愿，是不赏善也，且财不给。故圣人之施舍也议之，<br>其喜怒取与亦议之。是以不主宽惠，亦不主猛毅，主德义而已。”王曰：“诺。”<br>使私问诸鲁，请之也。王遂不赐，礼如行人。及鲁侯至，仲孙蔑为介，王孙说与<br>之语，说让。说以语王，王厚贿之。<br>晋既克楚于鄢，使郤至告庆于周。未将事，王叔简公饮之酒，交酬好货皆厚，<br>饮酒宴语相说也。<br>明日，王孙子誉诸朝，郤至见邵桓公，与之语。邵公以告单襄公曰：“王叔<br>子誉温季，以为必相晋国，相晋国，必大得诸侯，劝二三君子必先导焉，可以树。<br>今夫子见我，以晋国之克也，为己实谋之，曰：‘微我，晋不战矣！楚有五败，<br>晋不知乘，我则强之。背宋之盟，一也；德薄而以地赂诸侯，二也；弃壮之良而<br>用幼弱，三也；建立卿士而不用其言，四也；夷、郑从之，三陈而不整，五也。<br>罪不由晋，晋得其民，四军之帅，旅力方刚；卒伍治整，诸侯与之。是有五胜也，<br>有辞，一也；得民，二也；军帅强御，三也；行列治整，四也；诸侯辑睦，五也。<br>有一胜犹足用也，有五胜以伐五败，而避之者，非人也。不可以不战。栾、范不<br>欲，我则强之。战而胜，是吾力也。且夫战也微谋，吾有三伐；勇而有礼，反之<br>以仁。吾三逐楚君之卒，勇也；见其君必下而趋，礼也；能获郑伯而赦之，仁也。<br>若是而知晋国之政，楚、越必朝。’<br>“吾曰：‘子则贤矣。抑晋国之举也，不失其次，吾惧政之未及子也。’谓<br>我曰：‘夫何次之有？昔先大夫荀伯自下军之佐以政，赵宣子未有军行而以政，<br>今栾伯自下军往。是三子也，吾又过于四之无不及。若佐新军而升为政，不亦可<br>乎？将必求之。’是其言也，君以为奚若？”<br>襄公曰：“人有言曰：‘兵在其颈。’其郤至之谓乎！君子不自称也，非以<br>让也，恶其盖人也。夫人性，陵上者也，不可盖也。求盖人，其抑下滋甚，故圣<br>人贵让。且谚曰：‘兽恶其网，民恶其上。’《书》曰：‘民可近也，而不可上<br>也？’《诗》曰：‘恺悌君子，求福不回。’在礼，敌必三让，是则圣人知民之<br>不可加也。故王天下者必先诸民，然后庇焉，则能长利。今郤至在七人之下而欲<br>上之，是求盖七人也，其亦有七怨。怨在小丑，犹不可堪，而况在侈卿乎？其<br>何以待之？<br>“晋之克也，天有恶于楚也，故儆之以晋。而郤至佻天之功以为己力，不亦<br>难乎？佻天不祥，乘人不义，不祥则天弃之，不义则民叛之。且郤至何三伐之有？<br>夫仁、礼、勇，皆民之为也。以义死用谓之勇，奉义顺则谓之礼，畜义丰功谓之<br>仁。奸仁为佻，奸礼为羞，奸勇为贼。夫战，尽敌为上，守和同顺义为上。故制<br>戎以果毅，制朝以序成。叛战而擅舍郑君，贼也；弃毅行容，羞也；叛国即雠，<br>佻也。有三奸以求替其上，远于得政矣。以吾观之，兵在其颈，不可久也。虽吾<br>王叔，未能违难。在《太誓》曰：‘民之所欲，天必从之。’王叔欲郤至，能勿<br>从乎？”<br>郤至归，明年死难。及伯舆之狱，王叔陈生奔晋。<br><hr>
