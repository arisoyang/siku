<h4>《史部·国语·卷六  齐语》<b class="x">作者：不详</b></h4>
<br>桓公自莒反于齐，使鲍叔为宰，辞曰：“臣，君之庸臣也。君加惠于臣，使<br>不冻馁，则是君之赐也。若必治国家者，则非臣之所能也。若必治国家者，则其<br>管夷吾乎。臣之所不若夷吾者五：宽惠柔民，弗若也；治国家不失其柄，弗若也；<br>忠信可结于百姓，弗若也，制礼义可法于四方，弗若也；执枹鼓立于军门，使<br>百姓皆加勇焉，弗若也。桓公曰：“夫管夷吾射寡人中钩，是以滨于死。”鲍叔<br>对曰：“夫为其君动也。君若宥而反之，夫犹是也。”桓公曰：“若何？”鲍子<br>对曰：“请诸鲁。”桓公曰：“施伯，鲁君之谋臣也，夫知吾将用之，必不予我<br>矣。若之何？”鲍子对曰：“使人请诸鲁，曰：‘寡君有不令之臣在君之国，欲<br>以戮之于群臣，故请之。’则予我矣。”桓公使请诸鲁，如鲍叔之言。<br>庄公以问施伯，施伯对曰：“此非欲戮之也，欲用其政也。夫管子，天下之<br>才也，所在之国，则必得志于天下。令彼在齐，则必长为鲁国忧矣。”庄公曰：<br>“若何？”施伯对曰：“杀而以其尸授之。”庄公将杀管仲，齐使者请曰：“寡<br>君欲亲以为戮，若不生得以戮于群臣，犹未得请也。请生之。”于是庄公使束缚<br>以予齐使，齐使受之而退。<br>比至，三衅、三浴之。桓公秦逆之于郊，而与之坐而问焉，曰：“昔吾先君<br>襄公筑台以为高位，田、狩、毕、弋，不听国政，卑圣侮士，而唯女是崇。九妃、<br>六嫔，陈妾数百，食必粱肉，衣必文绣。戎士冻馁，戎车待游车之剪，戎士待陈<br>妾之馀。优笑在前，贤材在后。是以国家不日引，不月长。恐宗庙之不扫除，社<br>稷之不血食，敢问为此若何？”管子对曰：“昔吾先王昭王、穆王，世法文、武<br>远绩以成名，合群叟，比校民之有道者，设象以为民纪，式权以相应，比缀以度，<br>竱本肇末，劝之以赏赐，纠之以刑罚，班序颠毛，以为民纪统。”桓公曰：<br>“为之若何？”管子对曰：“昔者，圣王之治天下也，参其国而伍其鄙，定民之<br>居，成民之事，陵为之终，而慎用其六柄焉。”<br>桓公曰：“成民之事若何？”管子对曰：“四民者，勿使杂处，杂处则其言<br>哤，其事易。”公曰：“处士、农、工、商若何？”管子对曰：“昔圣王之处<br>士也，使就闲燕；处工，就官府；处商，就市井；处农，就田野。<br>“令夫士，群萃而州处，闲燕则父与父言义，子与子言孝，其事君者言敬，<br>其幼者言弟。少而习焉，其心安焉，不见异物而迁焉。是故其父兄之教不肃而成，<br>其子弟之学不劳而能。夫是，故士之恒为士。<br>“令夫工，群萃而州处，审其四时，辨其功苦，权节其用，论比协材，旦暮<br>从事，施于四方，以饬其子弟，相语以事，相示以巧，相陈以功。少而习焉，其<br>心安焉，不见异物而迁焉。是故其父兄之教不肃而成，其子弟之学不劳而能。夫<br>是，故工之子恒为工。<br>“令夫商，群萃而州处，察其四时，而监其乡之资，以知其市之贾，负、任、<br>担、荷，服牛、轺马，以周四方，以其所有，易其所无，市贱鬻贵，旦暮从事于<br>此，以饬其子弟，相语以利，相示以赖，相陈以知贾。少而习焉，其心安焉，不<br>见异物而迁焉。是故其父兄之教不肃而成，其子弟之学不劳而能。夫是，故商之<br>子恒为商。<br>“令夫农，群萃而州处，察其四时，权节其用，耒、耜、枷、芟，及寒，击<br>菒除田，以待时耕；及耕，深耕而疾耰之，以待时雨；时雨既至，挟其枪、<br>刈、耨、镈，以旦暮从事于田野。脱衣就功，首戴茅蒲，身衣袯襫霑体途足，<br>暴其发肤，尽其四支之敏，以从事于田野。少而习焉，其心安焉，不见异物而迁<br>焉。是故其父兄之教不肃而成，其子弟之学不劳而能。夫是，生物农之子恒为农，<br>野处而不暱。其秀民之能为士者，必足赖也。有司见而不以告，其罪五。有司<br>已于事而竣。”<br>桓公曰：“定民之居若何？”管子对曰：“制国以为二十一乡。”桓公曰：<br>“善。”管子于是制国以为二十一乡：工商之乡六；士乡十五，公帅五乡焉，国<br>子帅五乡焉，高子帅五乡焉。参国起案，以为三官，臣立三宰，工立三族，市立<br>三乡，泽立三虞，山立三衡。<br>桓公曰：“吾欲从事于诸侯，其可乎？”管子对曰：“未可，国未安。”桓<br>公曰：“安国若何？”管子对曰：“修旧法，择其善者而业用之；遂滋民，与无<br>财，而敬百姓，则国安矣。”桓公曰：“诺。”遂修旧法，择其善者而业用之；<br>遂滋民，与无财，而敬百姓。国既安矣，桓公曰：“国安矣，其可乎？”管子对<br>曰：“未可。君若正卒伍，修甲兵，则大国亦将正卒伍，修甲兵，则难以速得志<br>矣。君有攻伐之器，小国诸侯有守御之备，则难以速得志矣。君若欲速得志于天<br>下诸侯，则事可以隐令，可以寄政。”桓公曰：“为之若何？”管子对曰：“作<br>内政而寄军令焉。”桓公曰：“善。”<br>管子于是制国：“五家为轨，轨为之长；十轨为里，里有司；四里为连，连<br>为之长；十连为乡，乡有良人焉。以为军令：五家为轨，故五人为伍，轨长帅之；<br>十轨为里，故五十人为小戎，里有司帅之；四里为连，故二百人为卒，连长帅之；<br>十连为乡，故二千人为旅，乡良人帅之；五乡一帅，故万人为一军，五乡之帅帅<br>之。三军，故有中军之鼓，有国子之鼓，有高子之鼓。春以蒐振旅，秋以狝治兵。<br>是故卒伍整于里，军旅整于郊。内教既成，令勿使迁徙。伍之人祭祀同福，死丧<br>同恤，祸灾共之。人与人相畴，家与家相畴，世同居，少同游。故夜战声相闻，<br>足以不乖；昼战目相见，足以相识。其欢欣足以相死。居同乐，行同和，死同哀。<br>是故守则同固，战则同强。君有此士也三万人，以方行于天下，以诛无道，以屏<br>周室，天下大国之君莫之能御。”<br>正月之朝，乡长复事。君亲问焉，曰：“于子之乡，有居处好学、慈孝于父<br>母、聪慧质仁、发闻于乡里者，有则以告。有而不以告，谓之蔽明，其罪五。”<br>有司已于事而竣。桓公又问焉，曰：“于子之乡，有拳勇股肱之力秀出于众者，<br>有则以告。有而不以告，谓之蔽贤，其罪五。”有司已于事而竣。桓公又问焉，<br>曰：“于子之乡，有不慈孝于父母、不长悌于乡里、骄躁淫暴、不用上令者，有<br>则以告。有而不以告，谓之下比，其罪五。”有司已于事而竣。是故乡长退而修<br>德进贤，桓公亲见之，遂使役官。<br>桓公令官长期而书伐，以告且选，选其官之贤者而复用之，曰：“有人居我<br>官，有功休德，惟慎端悫以待时，使民以劝，绥谤言，足以补官之不善政。”桓<br>公召而与之语，訾相其质，足以比成事，诚可立而授之。设之以国家之患而不疚，<br>退问其乡，以观其所能而无大厉，升以为上卿之赞。谓之三选。国子、高子退而<br>修乡，乡退而修连，连退而修里，里退而修轨，轨退而修伍，伍退而修家。是故<br>匹夫有善，可得而举也；匹夫有不善，可得而诛也。政既成，乡不越长，朝不越<br>爵，罢士无伍，罢女无家。夫是，故民皆勉为善。与其为善于乡也，不如为善于<br>里；与其为善于里也，不如为善于家。是故士莫敢言一朝之便，皆有终岁之计；<br>莫敢以终岁之议，皆有终身之功。<br>桓公曰：“伍鄙若何？”管子对曰：“相地而衰征，则民不移；政不旅旧，<br>则民不偷；山泽各致其时，则民不苟；陆、阜、陵、墐、井、田、畴均，则民<br>不憾；无夺民时，则百姓富；犠牲不略，则牛羊遂。”<br>桓公曰：“定民之居若何？”管子对曰：“制鄙。三十家为邑，邑有司；十<br>邑为卒，卒有卒帅；十卒为乡，乡有乡帅；三乡为县，县有县帅；十县为属，属<br>有大夫。五属，故立五大夫，各使治一属焉；立五正，各使听一属焉。是故正之<br>政听属，牧政听县，下政听乡。”桓公曰：“各保治尔所，无或淫怠而不听治者！”<br>正月之朝，五属大夫复事。桓公择是寡功者而谪之，曰：“制地、分民如一，<br>何故独寡功？教不善则政不治，一再则宥，三则不赦。”桓公又亲问焉，曰：<br>“于子之属，有居处为义好学、慈孝于父母、聪慧质仁、发闻于乡里者，有则以<br>告。有而不以告，谓之蔽明，其罪五。”有司已于事而竣。桓公又问焉，曰：<br>“于子之属，有拳勇股肱之力秀出于众者，有则以告。有而不以告，谓之蔽贤，<br>其罪五。”有司已于事而竣。桓公又问焉，曰：“于子之属，有不慈孝于父母、<br>不长悌于乡里、骄躁淫暴、不用上令者，有则以告。有而不以告，谓之下比，其<br>罪五。”有司已于事而竣。五属大夫于是退而修属，属退而修县，县退而修乡，<br>乡退而修卒，卒退而修邑，邑而退而修家。是故匹夫有善，可得而举也；匹夫有<br>不善，可得而诛也。政既成矣，以守则固，以征则强。<br>桓公曰：“吾欲从事于诸侯，其可乎？”管子对曰：“未可。邻国未吾亲也<br>君欲从事於天下诸侯，则亲邻国。”桓公曰：“若何？”管子对曰：“审吾疆埸，<br>而反其侵地；正其封疆，无受其资；而重为之皮币，以骤聘眺于诸侯，以安四邻，<br>则四邻之国亲我矣。为游士八十人，奉之以车马、衣裘，多其资币，使周游于四<br>方，以号召天下之贤士。皮币玩好，使民鬻之四方，以监其上下之所好，择其淫<br>乱者而先征之。”<br>桓公问曰：“夫军令则寄诸内政矣，齐国寡甲兵，为之若何？”管子对曰：<br>“轻过而移诸甲兵。”桓公曰：“为之若何？”管子对曰：“制重罪赎以犀甲一<br>戟，轻罪以鞼盾一戟，小罪谪以金分，宥间罪。索讼者三禁而不可上下，坐成<br>以束矢。美金以铸剑戟，试诸狗马；恶金以铸鉏、夷、斤、劚，试诸壤土。”甲<br>兵大足。<br>桓公曰：“吾欲南伐，何主？”管子对曰：“以鲁为主。反其侵地棠、潜，<br>使海于有蔽，渠弭于有渚，环山于有牢。”桓公曰：“吾欲西伐，何主？”管子<br>对曰：“以卫为主。反其侵地台、原、姑与漆里，使海于有蔽，渠弭于有渚，环<br>山于有牢。”桓公曰：“吾欲北伐，何主？”管子对曰：“以燕为主。反其侵地<br>柴夫、吠狗，使海于有蔽，渠弭于有渚，环山于有牢。”四邻大亲。既反侵地，<br>正封疆，地南至于祇饣匋阴，西至于济，北至于河，东至于纪酅，有革车八百<br>乘。择天下之甚淫乱者而先征之。<br>即位数年，东南多有淫乱者，莱、莒、徐夷、吴、越，一战帅服三十一国。<br>遂南征伐楚，济汝，逾方城，望汶山，使贡丝于周而反。荆州诸侯莫敢不来服。<br>遂北伐山戎，刜<令支>、斩孤竹而南归。海滨诸侯莫敢不来服。与诸侯饰牲为<br>载，以约誓于上下庶神，与诸侯戮力同心。西征攘白狄之地，至于西河，方舟设<br>泭，乘桴济河，至于石枕。悬车束马，逾太行与辟耳之谿拘夏，西服流沙、西<br>吴。南城于周，反胙于绛。岳滨诸侯莫敢不来服，而大朝诸侯于阳穀。兵车之属<br>六，乘车之会三，诸侯甲不解累，兵不解翳，弢无弓，服无矢。隐武事，行文道，<br>帅诸侯而朝天子。<br>葵丘之会，天子使宰孔致胙于桓公，曰：“余一人之命有事于文、武，使孔<br>致胙。”且有后命曰：“以尔自卑劳，实谓尔伯舅，无下拜。”桓公召管子而谋，<br>管子对曰：“为君不君，为臣不臣，乱之本也。”桓公惧，出见客曰：“天威不<br>违颜咫尺，小白余敢承天子之命曰‘尔无下拜’，恐陨越于下，以为天子羞。”<br>遂下拜，升受命。赏服大辂，龙旗九旒，渠门赤旂，诸侯称顺焉。<br>桓公忧天下诸侯。鲁有夫人、庆父之乱，二君弑死，国绝无嗣。桓公闻之，<br>使高子存之。<br>狄人攻邢，桓公筑夷仪以封之，男女不淫，牛马选具。狄人攻卫，卫人出庐<br>于曹，桓公城楚丘以封之。其畜散而无育，桓公与之系马三百。天下诸侯称仁焉。<br>于是天下诸侯知桓公之非为己动也，是故诸侯归之。<br>桓公知诸侯之归己也，故使轻其币而重其礼。故天下诸侯罢马以为币，缕綦<br>以为奉，鹿皮四个；诸侯之使垂橐而入，捆载而归。故拘之以利，结之以信，示<br>之以武，故天下小国诸侯既许桓公，莫之敢背，就其利而信其仁、畏其武。桓公<br>知天下诸侯多与己也，故又大施忠焉。可为动者为之动，可为谋者为之谋，军谭、<br>遂而不有也，诸侯称宽焉。通齐国之鱼盐于东莱，使关市几而不征，以为诸侯利，<br>诸侯称广焉。筑葵兹、晏、负夏、领釜丘，以御戎、狄之地，所以禁暴于诸侯也；<br>筑五鹿、中牟、盖与、牡丘，以卫诸夏之地，所以示权于中国也。教大成，定三<br>革，隐五刃，朝服以济河而无怵惕焉，文事胜矣。是故大国惭愧，小国附协。唯<br>能用管夷吾、宁戚、隰朋、宾胥无、鲍叔牙之属而伯功立。<br><hr>
