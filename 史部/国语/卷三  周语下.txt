<h4>《史部·国语·卷三  周语下》<b class="x">作者：不详</b></h4>
<br>柯陵之会，单襄公见晋厉公视远步高。晋郤锜见其语犯。郤犨见，其语迂。<br>郤至见。其语伐。齐国佐见，其语尽。鲁成公见，言及晋难及郤犨之谮。<br>单子曰：“君何患焉！晋将有乱，其君与三郤其当之乎！”鲁侯曰：“寡人<br>惧不免于晋，今君曰‘将有乱’，敢问天道乎，抑人故也？”对曰：“吾非瞽、<br>史，焉知天道？吾见晋君之容，而听三郤之语矣，殆必祸者也。夫君子目以定体，<br>足以从之，是以观其容而知其心矣。目以处义，足以步目，今晋侯视远而足高，<br>目不在体，而足不步目，其心必异矣。目体不相从，何以能久？夫合诸侯，民之<br>大事也，于是乎观存亡。故国将无咎，其君在会，步言视听，必皆无谪，则可以<br>知德矣。视远，日绝其义；足高，日弃其德；言爽，日反其信；听淫，日离其名。<br>夫目以处义，足以践德，口以庇信，耳以听名者也，故不可不慎也。偏丧有咎，<br>既丧则国从之。晋侯爽二，吾是以云。<br>“夫郤氏，晋之宠人也，三卿而五大夫，可以戒惧矣。高位寔疾颠，厚味寔<br>腊毒。今郤伯之语犯，叔迂，季伐，犯则陵人，迂则诬人，伐则掩人。有是宠也，<br>而益之以三怨，其谁能忍之！虽齐国子亦将与焉。立于淫乱之国，而好尽言，以<br>招人过，怨之本也，唯善人能受尽言，齐其有乎？吾闻之，国德而邻于不修，必<br>受其福。今君偪于晋，而邻于齐，齐、晋有祸，可以取伯，无德之患，何忧于晋？<br>且夫长翟之人利而不义，其利淫矣，流之若何？”<br>鲁侯归，乃逐叔孙侨如。简王十一年，诸侯会于柯陵。十二年，晋杀三郤。<br>十三年，晋侯弑，于翼东门葬，以车一乘。齐人杀国武子。<br>晋孙谈之子周適周，事单襄公，立无跛，视无还，听无耸，言无远；言敬必<br>及天，言忠必及意，言信必及身，言仁必及人，言义必及利，言智必及事，言勇<br>必及制，言教必及辩，言孝必及神，言惠必及和，言让必及敌；晋国有忧未尝不<br>戚，有庆未尝不怡。<br>襄公有疾，召顷公而告之，曰：“必善晋周，将得晋国。其行也文，能文则<br>得天地，天地所胙，小而后国。夫敬，文之恭也；忠，文之实也；信，文之孚也；<br>仁，文之爱也；义，文之制也；智，文之舆也；勇，文之帅也；教，文之施也；<br>孝，文之本也；惠，文之慈也；让，文之材也。象天能敬，帅意能忠，思身能信，<br>爱人能仁，利制能义；事建能智，帅义能勇，施辩能教，昭神能孝，慈和能惠，<br>推敌能让。此十一者，夫子皆有焉。<br>“天六地五，数之常也。经之以天，纬之以地。经纬不爽，文之象也。文王<br>质文，故天胙之以天下。夫子被之矣，其昭穆又近，可以得国。且夫立无跛，正<br>也；视无还，端也；听无耸，成也；言无远，慎也。夫正，德之道也；端，德之<br>信也；成，德之终也；慎，德之守也。守终纯固，道正事信，明令德矣。慎成端<br>正，德之相也。为晋休戚，不背本也。被文相德，非国何取！<br>“成公之归也，吾闻晋之筮之也，遇《乾》之《否》，曰：‘配而不终，君<br>三出焉。’一既往矣，后之不知，其次必此。且吾闻成公之生也，其母梦神规其<br>臀以墨，曰：‘使有晋国，三而畀驩之孙。’故名之曰‘黑臀’，于今再矣。襄<br>公曰驩，此其孙也。而令德孝恭，非此其谁？且其梦曰‘必驩之孙，实有晋国。’<br>其卦曰：‘必三取君于周。’其德又可以君国，三袭焉。吾闻之《大誓》，故曰<br>‘朕梦协朕卜，袭于休祥，戎商必克。’以三袭也。晋仍无道而鲜胄，其将失之<br>矣。必早善晋子，其当之也。”<br>顷公许诺。及厉公之乱，召周子而立之，是为悼公。<br>灵王二十二年，谷、洛斗，将毁王宫。王欲壅之，太子晋谏曰：“不可。晋<br>闻古之长民者，不堕山，不崇薮，不防川，不窦泽。夫山，土之聚也，薮，物之<br>归也，川．气之导也，泽，水之锺也。夫天地成而聚于高，归物于下。疏为川谷，<br>以导其气；陂塘污庳，以锺其美。是故聚不阤崩，而物有所归，气不沈滞，而<br>亦不散越。是以民生有财用，而死有所葬。然则无夭、昏、札、瘥之忧，而无饥、<br>寒、乏、匮之患，故上下能相固，以待不虞，古之圣王唯此之慎。<br>“昔共工弃此道也，虞于湛乐，淫失其身，欲壅防百川，堕高堙庳，以害天<br>下。皇天弗福，庶民弗助，祸乱并兴，共工用灭。其在有虞，有崇伯鲧，播其淫<br>心，称遂共工之过，尧用殛之于羽山。其后伯禹念前之非度，厘改制量，象物天<br>地，比类百则，仪之于民，而度之于群生，共之从孙四岳佐之，高高下下，疏川<br>导滞，锺水丰物，封崇九山，决汨九川，陂鄣九泽，丰殖九薮，汨越九原，宅居<br>九隩，合通四海。故天无伏阴，地无散阳，水无沈气，火无灾燀，神无间行，<br>民无淫心，时无逆数，物无害生。帅象禹之功，度之于轨仪，莫非嘉绩，克厌帝<br>心。皇天嘉之，祚以天下，赐姓曰‘姒’、氏曰‘有夏’，谓其能以嘉祉殷富生<br>物也。祚四岳国，命以侯伯，赐姓曰‘姜’、氏曰‘有吕’，谓其能为禹股肱心<br>膂，以养物丰民人也。<br>“此一王四伯，岂繄多宠。皆亡王之后也。唯能厘举嘉义，以有胤在下，守<br>祀不替其典。有夏虽衰，杞、郐犹在；申、吕虽衰，齐、许犹在。唯有嘉功，以<br>命姓受祀，迄于天下，及其失之也，必有慆淫之心间之。故亡其氏姓，踣毙不<br>振；绝后无主，湮替隶圉。夫亡者岂繄无宠？皆黄、炎之后也。唯不帅天地之度，<br>不顺四时之序，不度民神之义，不仪生物之则，以殄灭无胤，至于今不祀。及其<br>得之也，必有忠信之心间之。度于天地而顺于时动，和于民神而仪于物则，故高<br>朗令终，显融昭明，命姓受氏，而附之以令名。若启先王之遗训，省其典图刑法，<br>而观其废兴者，皆可知也。其兴者，必有夏、吕之功焉；其废者，必有共、鲧之<br>败焉。今吾执政无乃实有所避，而滑夫二川之神，使至于争明，以妨王宫，王而<br>饰之，无乃不可乎！<br>“人有言曰：‘无过乱人之门。’又曰‘佐饣雍者尝焉，佐斗者伤焉。’又<br>曰：‘祸不好，不能为祸。’《诗》曰：‘四牡骙々，旟旐有翩，乱生不夷，<br>靡国不泯。’又曰：‘民之贪乱，宁为荼毒。’夫见乱而不惕，所残必多，其饰<br>弥章。民有怨乱，犹不可遏，而况神乎？王将防斗川以饰宫，是饰乱而佐斗也，<br>其无乃章祸且遇伤乎？自我先王厉、宣、幽、平而贪天祸，至于今未弭。我又章<br>之，惧长及子孙，王室其愈卑乎？其若之何？<br>“自后稷以来宁乱，及文、武、成、康而仅克安民。自后稷之始基靖民，十<br>五王而文始平之，十八王而康克安之，其难也如是。厉始革典，十四王矣，基德<br>十五而始平，基祸十五其不济乎！吾朝夕儆惧，曰：‘其何德之修，而少光王室，<br>以逆天休？’王又章辅祸乱，将何以堪之？王无亦鉴于黎、苗之王，下及夏、商<br>之季，上不象天，而下不仪地，中不和民，而方不顺时，不共神祇，而蔑弃五则。<br>是以人夷其宗庙，而火焚其彝器，子孙为隶，下夷于民，而亦未观夫前哲令德之<br>则。则此五者而受天之丰福，飨民之勋力，子孙丰厚，令闻不忘，是皆天子之所<br>知也。<br>“天所崇之子孙，或在畎亩，由欲乱民也。畎亩之人，或在社稷，由欲靖民<br>也。无有异焉！《诗》云：‘殷鉴不远，在夏后之世。’将焉用饰宫？其以徼乱<br>也。度之天神，则非祥也。比之地物，则非义也。类之民则，则非仁也。方之时<br>动，则非顺也。咨之前训，则非正也。观之诗书，与民之宪言，则皆亡王之为也。<br>上下议之，无所比度，王其图之！夫事大不从象，小不从文。上非天刑，下非地<br>德，中非民则，方非时动而作之者，必不节矣。作又不节，害之道也。”<br>王卒壅之。及景王多宠人，乱于是乎始生。景王崩，王室大乱。及定王，王<br>室遂卑。<br>晋羊舌肸聘于周，发币于大夫及单靖公。靖公享之，俭而敬，宾礼赠饯，视<br>其上而从之；燕无私，送不过郊；语说《昊天有成命》。<br>单之老送叔向，叔向告之曰：“异哉！吾闻之曰：‘一姓不再兴。’今周其<br>兴乎！其有单子也。昔史佚有言曰：‘动莫若敬，居莫若俭，德莫若让，事莫若<br>咨。’单子之贶我，礼也，皆有焉。夫宫室不崇，器无彤镂，俭也；身耸除洁，<br>外内齐给，敬也；宴好享赐，不逾其上，让也；宾之礼事，放上而动，咨也。如<br>是，而加之以无私，重之以不肴，能避怨矣。居俭动敬，德让事咨，而能避怨，<br>以为卿佐，其有不兴乎！<br>“且其语说《昊天有成命》，颂之盛德也。其诗曰：‘昊天有成命，二后受<br>之，成王不敢康。夙夜基命宥密，於，缉熙！亶厥心肆其靖之。’是道成王之德<br>也。成王能明文昭，能定武烈者也。夫道成命者，而称昊天，翼其上也。二后受<br>之，让于德也。成王不敢康，敬百姓也。夙夜，恭也；基，始也。命，信也。宥，<br>宽也。密，宁也。缉，明也。熙，广也。亶，厚也。肆，固也。靖，和也。其始<br>也，翼上德让，而敬百姓。其中也，恭俭信宽，帅归于宁，其终也，广厚其心，<br>以固和之。始于德让，中于信宽，终于固和，故曰成。单子俭敬让咨，以应成德。<br>单若不兴，子孙必蕃，后世不忘。<br>“《诗》曰：‘其类维何？室家之壶。君子万年，永锡祚胤。’类也者，不<br>忝前哲之谓也。壶也者，广裕民人之谓也。万年也者，令闻不忘之谓也。胤也者，<br>子孙蕃育之谓也。单子朝夕不忘成王之德，可谓不忝前哲矣。膺保明德，以佐王<br>室，可谓广裕民人矣。若能类善物，以混厚民人者，必有章誉蕃育之祚，则单子<br>必当之矣。单若有阙，必兹君之子孙实续之，不出于他矣。”<br>景王二十一年，将铸大钱。单穆公曰：“不可。古者，天灾降戾，于是乎量<br>资币，权轻重，以振救民，民患轻，则为作重币以行之，于是乎有母权子而行，<br>民皆得焉。若不堪重，则多作轻而行之，亦不废重，于是乎有子权母而行，小大<br>利之。<br>“今王废轻而作重，民失其资，能无匮乎？若匮，王用将有所乏，乏则将厚<br>取于民。民不给，将有远志，是离民也。且夫备有未至而设之，有至后救之，是<br>不相入也，可先而不备，谓之怠；可后而先之，谓之召灾。周固羸国也，天未厌<br>祸焉，而又离民以佐灾，无乃不可乎？将民之与处而离之，将灾是备御而召之，<br>则何以经国？国无经，何以出令？令之不从，上之患也，故圣人树德于民以除之。<br>“《夏书》有之曰：‘关石、和钧，王府则有。’《诗》亦有之曰：“瞻彼<br>旱麓，榛楛济济。恺悌君子，干禄恺悌。’夫旱麓之榛楛殖，故君子得以易<br>乐干禄焉。若夫山林匮竭，林麓散亡，薮泽肆既，民力凋尽，田畴荒芜，资用乏<br>匮，君子将险哀之不暇，而何易乐之有焉？<br>“且绝民用以实王府，犹塞川原而为潢污也，其竭也无日矣。若民离而财匮，<br>灾至而备亡，王其若之何？吾周官之于灾备也，其所怠弃者多矣，而又夺之资，<br>以益其灾，是去其藏而翳其人也。王其图之！”<br>王弗听，卒铸大钱。<br>二十三年，王将铸无射，而为之大林。单穆公曰：“不可。作重币以绝民资，<br>又铸大锺以鲜其继。若积聚既丧，又鲜其继，生何以殖？且夫锺不过以动声，若<br>无射有林，耳弗及也。夫锺声以为耳也，耳所不及，非锺声也。犹目所不见，不<br>可以为目也。夫目之察度也，不过步武尺寸之间；其察色也，不过墨丈寻常之间。<br>耳之察和也，在清浊之间；其察清浊也，不过一人之所胜。是故先王之制锺也，<br>大不出钧，重不过石。律度量衡于是乎生，小大器用于是乎出，故圣人慎之。今<br>王作锺也，听之弗及，比之不度，锺声不可以知和，制度不可以出节，无益于乐，<br>而鲜民财，将焉用之！<br>“夫乐不过以听耳，而美不过以观目。若听乐而震，观美而眩，患莫甚焉。<br>夫耳目，心之枢机也，故必听和而视正。听和则聪，视正则明。聪则言听，明则<br>德昭，听言昭德，则能思虑纯固。以言德于民，民歆而德之，则归心焉。上得民<br>心，以殖义方，是以作无不济，求无不获，然则能乐。夫耳内和声，而口出美言，<br>以为宪令，而布诸民，正之以度量，民以心力，从之不倦。成事不贰，乐之至也。<br>口内味而耳内声，声味生气。气在口为言，在目为明。言以信名，明以时动。名<br>以成政，动以殖生。政成生殖，乐之至也。若视听不和，而有震眩，则味入不精，<br>不精则气佚，气佚则不和。于是乎有狂悖之言，有眩惑之明，有转易之名，有过<br>慝之度。出令不信，刑政放纷，动不顺时，民无据依，不知所力，各有离心。上<br>失其民，作则不济，求则不获，其何以能乐？三年之中，而有离民之器二焉，国<br>其危哉！”<br>王弗听，问之伶州鸠，对曰：“臣之守官弗及也。臣闻之，琴瑟尚宫，锺尚<br>羽，石尚角，匏竹利制，大不逾宫，细不过羽。夫宫，音之主也。第以及羽，圣<br>人保乐而爱财，财以备器，乐以殖财。故乐器重者从细，轻者从大。是以金尚羽，<br>石尚角，瓦丝尚宫，匏竹尚议，革木一声。<br>“夫政象乐，乐从和，和从平。声以和乐，律以平声。金石以动之，丝竹以<br>行之，诗以道之，歌以咏之，匏以宣之，瓦以赞之，革木以节之，物得其常曰乐<br>极，极之所集曰声，声应相保曰和，细大不逾曰平。如是，而铸之金，磨之石，<br>系之丝木，越之匏竹，节之鼓而行之，以遂八风。于是乎气无滞阴，亦无散阳，<br>阴阳序次，风两时至，嘉生繁祉，人民和利，物备而乐成，上下不罢，故曰乐正。<br>今细过其主妨于正，用物过度妨于财，正害财匮妨于乐，细抑大陵，不容于耳，<br>非和也。听声越远，非平也。妨正匮财，声不和平，非宗官之所司也。<br>“夫有和平之声，则有蕃殖之财。于是乎道之以中德，咏之以中音，德音不<br>愆，以合神人，神是以宁，民是以听。若夫匮财用，罢民力，以逞淫心，听之不<br>和，比之不度，无益于教，而离民怒神，非臣之所闻也。”<br>王不听，卒铸大锺。二十四年，锺成，伶人告和。王谓伶州鸠曰：“锺果和<br>矣。”对曰：“未可知也。”王曰：“何故？”对曰：“上作器，民备乐之，则<br>为和。今财亡民罢，莫不怨恨，臣不知其和也。且民所曹好，鲜其不济也。其所<br>曹恶，鲜其不废也。故谚曰：‘众心成城，众口铄金。’三年之中，而害金再兴<br>焉，惧一之废也。”王曰：“尔老耄矣！何知？”二十五年，王崩，锺不和。<br>王将铸无射，问律于伶州鸠。对曰：“律所以立均出度也。古之神瞽考中声<br>而量之以制，度律均锺，百官轨仪，纪之以三，平之以六，成于十二，天之道也，<br>夫六，中之色也，故名之曰黄锺，所以宣养六气、九德也。由是第之：二曰太蔟，<br>所以金奏赞阳出滞也。三曰姑洗，所以修洁百物，考神纳宾也。四曰蕤宾，所以<br>安靖神人，献酬交酢也。五曰夷则，所以咏歌九则，平民无贰也。六曰无射，所<br>以宣布哲人之令德，示民轨仪也。为之六间，以扬沈伏，而黜散越也。元间大吕，<br>助宣物也。二间夹锺，出四隙之细也。三间仲吕，宣中气也。四间林锺，和展百<br>事，俾莫不任肃纯恪也。五间南吕，赞阳秀也。六间应锺，均利器用，俾应复也。<br>“律吕不易，无奸物也。细钧有锺无镈，昭其大也。大钧有镈无锺，甚大无<br>镈，鸣其细也。大昭小鸣，和之道也。和平则久，久固则纯，纯明则终，终复则<br>乐，所以成政也，故先王贵之。”<br>王曰：“七律者何？”对曰：“昔武王伐殷，岁在鹑火，月在天驷，日在析<br>木之津，辰在斗柄，星在天鼋。星与日辰之位，皆在北维。颛顼之所建也，帝喾<br>受之。我姬氏出自天鼋，及析木者，有建星及牵牛焉，则我皇妣大姜之侄陵之后，<br>逄公之所凭神也。岁之所在，则我有周之分野也，月之所在，辰马农祥也。我太<br>祖后稷之所经纬也，王欲合是五位三所而用之。自鹑及驷七列也。南北之揆七同<br>也，凡人神以数合之，以声昭之。数合声和，然后可同也。故以七同其数，而以<br>律和其声，于是乎有七律。<br>“王以二月癸亥夜陈，未毕而雨。以夷则之上宫毕，当辰。辰在戌上，故长<br>夷则之上宫，名之曰羽，所以藩屏民则也。王以黄锺之下宫，布戎于牧之野，故<br>谓之厉，所以厉六师也。以太蔟之下宫，布令于商，昭显文德，底纣之多罪，故<br>谓之宣，所以宣三王之德也。反及嬴内，以无射之上宫，布宪施舍于百姓，故谓<br>之嬴乱，所以优柔容民也。”<br>景王既杀下门子。宾孟適郊，见雄鸡自断其尾，问之，侍者曰：“惮其犠也。”<br>遽归告王，曰：“吾见雄鸡自断其尾，而人曰‘惮其犠也’，吾以为信畜矣。人<br>犠实难，己犠何害？抑其恶为人用也乎，则可也。人异于是。犠者，实用人也。”<br>王弗应，田于巩，使公卿皆从，将杀单子，未克而崩。<br>敬王十年，刘文公与苌弘欲城周，为之告晋。魏献子为政，说苌弘而与之。<br>将合诸侯。<br>卫彪傒適周，闻之，见单穆公曰：“苌、刘其不殁乎？周诗有之曰：‘天之<br>所支，不可坏也。其所坏，亦不可支也。’昔武王克殷，而作此诗也，以为饫歌，<br>名之曰‘支’，以遗后之人，使永监焉。夫礼之立成者为饫，昭明大节而已，少<br>典与焉。是以为之日惕，其欲教民戒也。然则夫‘支’之所道者，必尽知天地之<br>为也。不然，不足以遗后之人。今苌、刘欲支天之所坏，不亦难乎？自幽王而天<br>夺之明，使迷乱弃德，而即慆淫，以亡其百姓，其坏之也久矣。而又将补之，<br>殆不可矣！水火之所犯，犹不可救，而况天乎？谚曰：‘从善如登，从恶如崩。’<br>昔孔甲乱夏，四世而陨；玄王勤商，十有四世而兴。帝甲乱之，七世而陨。后稷<br>勤周，十有五世而兴，幽王乱之，十有四世矣。守府之谓多，胡可兴也？夫周，<br>高山、广川、大薮也，故能生是良材，而幽王荡以为魁陵、粪土、沟渎，其有悛<br>乎？”<br>单子曰：“其咎孰多？”曰：“苌叔必速及，将天以道补者也。夫天道导可<br>而省否？苌叔反是，以诳刘子，必有三殃：违天，一也；反道，二也；诳人，三<br>也。周若无咎，苌弘必为戮。虽晋魏子亦将及焉。若得天福，其当身乎？若刘氏，<br>则必子孙实有祸。夫子而弃常法，以从其私欲，用巧变以崇天灾，勤百姓以为己<br>名，其殃大矣。”<br>是岁也，魏献子合诸侯之大夫于狄泉，遂田于大陆，焚而死。及范、中行之<br>难，苌弘与之，晋人以为讨，二十八年，杀苌弘。及定王，刘氏亡。<br><hr>
