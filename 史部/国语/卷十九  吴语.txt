<h4>《史部·国语·卷十九  吴语》<b class="x">作者：不详</b></h4>
<br>吴王夫差起师伐越，越王句践起师逆之。大夫种乃献谋曰：“夫吴之与越，<br>唯天所授，王其无庸战。夫申胥、华登简服吴国之士于甲兵，而未尝有所挫也。<br>夫一人善射，百夫决拾，胜未可成也。夫谋必素见成事焉，而后履之，不可以授<br>命。王不如设戎，约辞行成，以喜其民，以广侈吴王之心。吾以卜之于天，天若<br>弃吴，必许吾成而不吾足也，将必宽然有伯诸侯之心焉。既罢弊其民，而天夺之<br>食，安受其烬，乃无有命矣。”<br>越王许诺，乃命诸稽郢行成于吴，曰：“寡君句践使下臣郢不敢显然布币行<br>礼，敢私告于下执事曰：昔者越国见祸，得罪于天王。天王亲趋玉趾，以心孤句<br>践，而又宥赦之。君王之于越也，繄起死人而肉白骨也。孤不敢忘天灾，其敢忘<br>君王之大赐乎！今句践申祸无良，草鄙之人，敢忘天王之大德，而思边垂之小怨，<br>以重得罪于下执事？句践用帅二三之老，亲委重罪，顿颡于边。<br>“今君王不察，盛怒属兵，将残伐越国。越国固贡献之邑也，君王不以鞭箠<br>使之，而辱军士使寇令焉。句践请盟：一介嫡女，执箕扫以<目亥>姓于王宫；一介<br>嫡男，奉槃匜以随诸御；春秋贡献，不解于王府。天王岂辱裁之？亦征诸侯之礼<br>也。<br>“夫谚曰：‘狐埋之而狐搰之，是以无成功。’今天王既封植越国，以明<br>闻于天下，而又刈亡之，是天王之无成劳也。虽四方之诸侯，则何实以事吴？敢<br>使下臣尽辞，唯天王秉利度义焉！”<br>吴王夫差乃告诸大夫曰：“孤将有大志于齐，吾将许越成，而无拂吾虑。若<br>越既改，吾又何求？若其不改，反行，吾振旅焉。”<br>申胥谏曰：“不可许也。夫越非实忠心好吴也，又非慑畏吾兵甲之强也。大<br>夫种勇而善谋，将还玩吴国于股掌之上，以得其志。夫固知君王之盖威以好胜也，<br>故婉约其辞，以从逸王志，使淫乐于诸夏之国，以自伤也。使吾甲兵钝獘，民人<br>离落，而日以憔悴，然后安受吾烬。夫越王好信以爱民，四方归之，年穀时熟，<br>日长炎炎。及吾犹可以战也，为虺弗摧，为蛇将若何？”<br>吴王曰：“大夫奚隆于越，越曾足以为大虞乎？若无越，则吾何以春秋曜吾<br>军士？”乃许之成。<br>将盟，越王又使诸稽郢辞曰：“以盟为有益乎？前盟口血未干，足以结信矣。<br>以盟为无益乎？君王舍甲兵之威以临使之，而胡重于鬼神而自轻也？”吴王乃许<br>之，荒成不盟。<br>吴王夫差既许越成，乃大戒师徒，将以伐齐。申胥进谏曰：“昔天以越赐吴，<br>而王弗受。夫天命有反，今越王句践恐惧而改其谋，舍其愆令，轻其征赋，施民<br>所善，去民所恶，身自约也，裕其众庶，其民殷众，以多甲兵。越之在吴，犹人<br>之有腹心之疾也。夫越王之不忘败吴，于其心也侙然，服士以伺吾闲。今王非<br>越是图，而齐、鲁以为忧。夫齐、鲁譬诸疾，疥癣也，岂能涉江、淮而与我争此<br>地哉？将必越实有吴土。<br>“王其盍亦鉴于人，无鉴于水。昔楚灵王不君，其臣箴谏以不入。乃筑台于<br>章华之上，阙为石郭，陂汉，以象帝舜。罢弊楚国，以间陈、蔡。不修方城之内，<br>逾诸夏而图东国，三岁于沮、汾以服吴、越。其民不忍饥劳之殃，三军叛王于乾<br>谿。王亲独行，屏营仿徨于山林之中，三日乃见其涓人畴。王呼之曰：‘余不食<br>三日矣。’畴趋而进，王枕其股以寝于地。王寐，畴枕王以璞而去之。王觉而无<br>见也，乃匍匐将入于棘闱，棘闱不纳，乃入芋尹申亥氏焉。王缢，申亥负王以归，<br>而土埋之其室。此志也，岂遽忘于诸侯之耳乎？<br>“今王既变鲧、禹之功，而高高下下，以罢民于姑苏。天夺吾食，都鄙荐<br>饥。今王将很天而伐齐。夫吴民离矣，体有所倾，譬如群兽然，一个负矢，将百<br>群皆奔，王其无方收也。越人必来袭我，王虽悔之，其犹有及乎？”<br>王弗听。十二年，遂伐齐。齐人与战于艾陵，齐师败绩，吴人有功。<br>吴王夫差既胜齐人于艾陵，乃使行人奚斯释言于齐，曰：“寡人帅不腆吴国<br>之役，遵汶之上，不敢左右，唯好之故。今大夫国子兴其众庶，以犯猎吴国之师<br>徒，天若不知有罪，则何以使下国胜！”<br>吴王还自伐齐，乃讯申胥曰：“昔吾先王体德明圣，达于上帝，譬如农夫作<br>耦，以刈杀四方之蓬蒿，以立名于荆，此则大夫之力也。今大夫老，而又不自安<br>恬逸，而处以念恶，出则罪吾众，挠乱百度，以妖孽吴国。今天降衷于吴，齐师<br>受服。孤岂敢自多，先王之锺鼓，寔式灵之。敢告于大夫。”<br>申胥释剑而对曰：“昔吾先王世有辅弼之臣，以能遂疑计恶，以不陷于大难。<br>今王播弃黎老，而孩童焉比谋，曰：‘余令而不违。’夫不违，乃违也。夫不违，<br>亡之阶也。夫天之所弃，必骤近其小喜，而远其大忧。王若不得志于齐，而以觉<br>寤王心，而吴国犹世。吾先君得之也，必有以取之；其亡之也，亦有以弃之。用<br>能援持盈以没，而骤救倾以时。今王无以取之，而天禄亟至，是吴命之短也。员<br>不忍称疾辟易，以见王之亲为越之擒也。员请先死。”遂自杀。将死，曰：“以<br>悬吾目于东门，以见越之入，吴国之亡也。”王愠曰：“孤不使大夫得有见也。”<br>乃使取申胥之尸，盛以鸱鴺，而投之于江。<br>吴王夫差既杀申胥，不稔于岁，乃起师北征。阙为深沟，通于商、鲁之间，<br>北属之沂，西属之济，以会晋公午于黄池。<br>于是越王句践乃命范蠡、舌庸，率师沿海氵斥淮以绝吴路。败王子友于姑熊<br>夷。越王句践乃率中军氵斥江以袭吴，入其郛，焚其姑苏，徙其大舟。<br>吴、晋争长未成，边遽乃至，以越乱告。吴王惧，乃合大夫而谋曰：“越为<br>不道，背其齐盟。今吾道路修远，无会而归，与会而先晋，孰利？”王孙雒曰：<br>“夫危事不齿，雒敢先对。二者莫利。无会而归，越闻章矣，民惧而走，远无正<br>就。齐、宋、徐、夷曰：‘吴既败矣！’将夹沟而<广侈>我，我无生命矣。会而<br>先晋，晋既执诸侯之柄以临我，将成其志以见天子。吾须之不能，去之不忍。若<br>越闻愈章，吾民恐叛。必会而先之。”<br>王乃步就王孙雒曰：“先之，图之将若何？”王孙雒曰：“王其无疑，吾道<br>路悠远，必无有二命，焉可以济事。”王孙雒进，顾揖诸大夫曰：“危事不可以<br>为安，死事不可以为生，则无为贵智矣。民之恶死而欲贵富以长没也，与我同。<br>虽然，彼近其国，有迁；我绝虑，无迁。彼岂能与我行此危事也哉？事君勇谋，<br>于此用之。今夕必挑战，以广民心。请王励士，以奋其朋势。劝之以高位重畜，<br>备刑戮以辱其不励者，令各轻其死。彼将不战而先我，我既执诸侯之柄，以岁之<br>不获也，无有诛焉，而先罢之，诸侯必说。既而皆入其地，王安挺志，一日惕，<br>一日留，以安步王志。必设以此民也，封于江、淮之间，乃能至于吴。”吴王许<br>诺。<br>吴王昏乃戒，令秣马食士。夜中，乃令服兵擐甲，系马舌，出火灶，陈士卒<br>百人，以为彻行百行。行头皆官师，拥铎拱稽，建肥胡，奉文犀之渠。十行一嬖<br>大夫，建旌提鼓，挟经秉枹。十旌一将军，载常建鼓，挟经秉枹。万人以为方阵，<br>皆白裳、白旂、素甲、白羽之矰，望之如荼。王亲秉钺，载白旗以中陈而立。左<br>军亦如之，皆赤裳、赤旟、丹甲、朱羽之矰，望之如火。右军亦如之，皆玄裳、<br>玄旗、黑甲、乌羽之矰，望之如墨。为带甲三万，以势攻，鸡鸣乃定。既陈，去<br>晋军一里。昧明，王乃秉枹，亲就鸣钟鼓、丁宁、錞于振铎，勇怯尽应，三军<br>皆哗釦以振旅，其声动天地。<br>晋师大骇不出，周军饬垒，乃令董褐请事，曰：“两君偃兵接好，日中为期。<br>今大国越录，而造于弊邑之军垒，敢请乱故。”<br>吴王亲对之曰：“天子有命，周室卑约，贡献莫入，上帝鬼神而不可以告。<br>无姬姓之振也，徒遽来告。孤日夜相继，匍匐就君。君今非王室不平安是忧，亿<br>负晋众庶，不式诸戎、狄、楚、秦；将不长弟，以力征一二兄弟之国。孤欲守吾<br>先君之班爵，进则不敢，退则不可。今会日薄矣，恐事之不集，以为诸侯笑。孤<br>之事君在今日，不得事君亦在今日。为使者之无远也，孤用亲听命于藩篱之外。”<br>董褐将还，王称左畸曰：“摄少司马兹与王士五人，坐于王前。”乃皆进，<br>自刭于客前以酬客。<br>董褐既致命，乃告赵鞅曰：“臣观吴王之色，类有大忧，小则嬖妾、嫡子死，<br>不则国有大难；大则越入吴。将毒，不可与战。主其许之先，无以待危，然而不<br>可徒许也。”赵鞅许诺。<br>晋乃令董褐复命曰：“寡君未敢观兵身见，使褐复命曰：‘曩君之言，周室<br>既卑，诸侯失礼于天子，请贞于阳卜，收文、武之诸侯。孤以下密迩于天子，无<br>所逃罪，讯让日至，曰：昔吴伯父不失，春秋必率诸侯以顾在余一人。今伯父有<br>蛮、荆之虞，礼世不续，用命孤礼佐周公，以见我一二兄弟之国，以休君忧。今<br>君掩王东海，以淫名闻于天子，君有短垣，而自逾之，况蛮、荆则何有于周室？<br>夫命圭有命，固曰吴伯，不曰吴王。诸侯是以敢辞。夫诸侯无二君，而周无二王，<br>君若无卑天子，以干其不祥，而曰吴公，孤敢不顺从君命长弟！’许诺。”<br>吴王许诺，乃退就幕而会。吴公先歃，晋侯亚之。吴王既会，越闻愈章，恐<br>齐、宋之为己害也，乃命王孙雒先与勇获帅徒师，以为过宾于宋，以焚其北郛焉<br>而过之。<br>吴王夫差既退于黄池，乃使王孙苟告劳于周，曰：“昔者楚人为不道，不承<br>共王事。以远我一二兄弟之国。吾先君阖庐不贳不忍，被甲带剑，挺铍搢铎，以<br>与楚昭王毒逐于中原柏举。天舍其衷，楚师败绩，王去其国，遂至于郢。王总其<br>百执事，以奉其社稷之祭。其父子、昆弟不相能，夫概王作乱，是以复归于吴。<br>今齐侯壬不鉴于楚。又不承共王命，以远我一二兄弟之国。夫差不贳不忍，被甲<br>带剑，挺铍搢铎，遵汶伐博，簦笠相望于艾陵。天舍其衷，齐师还。夫差岂敢自<br>多，文、武实舍其衷。归不稔于岁，余沿江氵斥淮，阙沟深水，出于商、鲁之间，<br>以彻于兄弟之国。夫差克有成事，敢使苟告于下执事。”<br>周王答曰：“苟，伯父令女来，明绍享余一人，若余嘉之。昔周室逢天之降<br>祸，遭民之不祥，余心岂忘忧恤，不唯下土之不康靖。今伯父曰：‘戮力同德。’<br>伯父若能然，余一人兼受而介福。伯父多历年以没元身，伯父秉德已侈大哉！”<br>吴王夫差还自黄池，息民不戒。越大夫种乃唱谋曰：“吾谓吴王将涉吾地，<br>今罢师而不戒以忘我，我不可以怠。日臣尝卜于天，今吴民既罢，而大荒荐饥，<br>市无赤米，而囷鹿空虚，其民必移就莆蠃于东海之滨。天占既兆，人事又见，我<br>蔑卜筮矣。王若今起师以会，夺之利，无使夫悛。夫吴之边鄙远者，罢而未至，<br>吴王将耻不战，必不须至之会也，而以中国之师与我战。若事幸而从我，我遂践<br>其地，其至者亦将不能之会也已，吾用御儿临之。吴王若愠而又战，奔遂可出。<br>若不战而结成，王安厚取名而去之。”越王曰：“善哉！”乃大戒师，将伐吴。<br>楚申包胥使于越，越王句践问焉，曰：“吴国为不道，求残我社稷宗庙，以<br>为平原，弗使血食。吾欲与之徼天之衷，唯是车马、兵甲、卒伍既具，无以行之。<br>请问战奚以而可？”包胥辞曰：“不知。”王固问焉，乃对曰：“夫吴，良国也，<br>能博取于诸侯。敢问君王之所以与之战者？”王曰：“在孤之侧者，觞酒、豆肉、<br>箪食，未尝敢不分也。饮食不致味，听乐不尽声，求以报吴，愿以此战。”包胥<br>曰：“善则善矣，未可以战也。”王曰：“越国之中，疾者吾问之，死者吾葬之，<br>老其老，慈其幼，长其孤，问其病，求以报吴。愿以此战。”包胥曰：“善则善<br>矣，未可以战也。”王曰：“越国之中，吾宽民以子之，忠惠以善之。吾修令宽<br>刑，施民所欲，去民所恶，称其善，掩其恶，求以报吴。愿以此战。”包胥曰：<br>“善则善矣，未可以战也。”王曰：“越国之中，富者吾安之，贫者吾与之，救<br>其不足，裁其有余，使贫富皆利之，求以报吴。愿以此战。”包胥曰：“善则善<br>矣，未可以战也。”王曰：“越国南则楚，西则晋，北则齐，春秋皮币、玉帛、<br>子女以宾服焉，未尝敢绝，求以报吴。愿以此战。”包胥曰：“善哉，蔑以加焉，<br>然犹未可以战也。夫战，智为始，仁次之，勇次之。不智，则不知民之极，无以<br>铨度天下之众寡；不仁，则不能与三军共饥劳之殃；不勇，则不能断疑以发大计。”<br>越王曰：“诺。”<br>越王句践乃召五大夫，曰：“吴为不道，求残吾社稷宗庙，以为平原，不使<br>血食。吾欲与之徼天之衷，唯是车马、兵甲、卒伍既具，无以行之。吾问于王孙<br>包胥，既命孤矣；敢访诸大夫，问战奚以而可？句践愿诸大夫言之，皆以情告，<br>无阿孤，孤将以举大事。”大夫舌庸乃进对曰：“审赏则可以战乎？”王曰：<br>“圣。”大夫苦成进对曰：“审罚则可以战乎？”王曰：“猛。”大夫种进对曰：<br>“审物则可以战乎？”王曰：“辩。”大夫蠡进对曰：“审备则可以战乎？”王<br>曰：“巧。”大夫皋如进对曰：“审声则可以战乎？”王曰：“可矣。”王乃命<br>有司大令于国曰：“苟任戎者，皆造于国门之外。”王乃命于国曰：“国人欲告<br>者来告，告孤不审，将为戮不利，及五日必审之，过五日，道将不行。”<br>王乃入命夫人。王背屏而立，夫人向屏。王曰：“自今日以后，内政无出，<br>外政无入。内有辱，是子也；外有辱，是我也。吾见子于此止矣。”王遂出，夫<br>人送王，不出屏，乃阖左阖，填之以土，去笄侧席而坐，不扫。王背檐而立，大<br>夫向檐。王命大夫曰：“食土不均，地之不修，内有辱于国，是子也；军士不死，<br>外有辱，是我也。自今日以后，内政无出，外政无入，吾见子于此止矣。”王遂<br>出，大夫送王不出檐，乃阖左阖，填之以土，侧席而坐，不扫。<br>王乃之坛列，鼓而行之，至于军，斩有罪者以徇，曰：“莫如此以环瑱通相<br>问也。”明日徙舍，斩有罪者以徇，曰：“莫如此不从其伍之令。”明日徙舍，<br>斩有罪者以徇，曰：“莫如此不用王命。”明日徙舍，至于御儿，斩有罪者以徇，<br>曰：“莫如此淫逸不可禁也。”<br>王乃命有司大徇于军，曰：“有父母耆老而无昆弟者，以告。”王亲命之曰：<br>“我有大事，子有父母耆老，而子为我死，子之父母将转于沟壑，子为我礼已重<br>矣。子归，殁而父母之世。后若有事，吾与子图之。”明日徇于军，曰：“有兄<br>弟四五人皆在此者，以告。”王亲命之曰：“我有大事，子有昆弟四五人皆在此，<br>事若不捷，则是尽也。择子之所欲归者一人。”明日徇于军，曰：“有眩瞀之疾<br>者，以告。”王亲命之曰：“我有大事，子有眩瞀之疾，其归若已。后若有事，<br>吾与子图之。”明日徇于军，曰：“筋力不足以胜甲兵。志行不足以听命者归，<br>莫告。”明日，迁军接和，斩有罪者以徇，曰：“莫如此志行不果。”于是人有<br>致死之心。王乃命有司大徇于军，曰：“谓二三子归而不归，处而不处，进而不<br>进，退而不退，左而不左，右而不右，身斩，妻子鬻。”<br>于是吴王起师，军于江北，越王军于江南。越王乃中分其师以为左右军。以<br>其私卒君子六千人为中军。明日将舟战于江，及昏，乃命左军衔枚氵斥江五里以<br>须，亦令右军衔枚逾江五里以须。夜中，乃命左军、右军涉江鸣鼓中水以须。吴<br>师闻之，大骇，曰：“越人分为二师，将以夹攻我师。”乃不待旦，亦中分其师，<br>将以御越。越王乃令其中军衔枚潜涉，不鼓不噪以袭攻之，吴师大北。越之左军、<br>右军乃遂涉而从之，又大败之于没，又郊败之，三战三北，乃至于吴。越师遂入<br>吴国，围王台。<br>吴王惧，使人行成。曰：“昔不穀先委制于越君，君告孤请成，男女服从。<br>孤无奈越之先君何，畏天之不祥，不敢绝祀，许君成，以至于今。今孤不道，得<br>罪于君王，君王以亲辱于弊邑。孤敢请成，男女服为臣御。”越王曰：“昔天以<br>越赐吴，而吴不受；今天以吴赐越，孤敢不听天之命，而听君之令乎？”乃不许<br>成。因使人告于吴王曰：“天以吴赐越，孤不敢不受。以民生之不长，王其无死！<br>民生于地上，寓也，其与几何？寡人其达王于甬句东，夫妇三百，唯王所安，以<br>没王年。”夫差辞曰：“天既降祸于吴国，不在前后，当孤之身，寔失宗庙社稷，<br>凡吴土地人民，越既有之矣，孤何以视于天下！”夫差将死，使人说于子胥曰：<br>“使死者无知，则已矣；若其有知，君何面目以见员也！”遂自杀。<br>越灭吴，上征上国，宋、郑、鲁、卫、陈、蔡执玉之君皆入朝。夫唯能下其<br>群臣，以集其谋故也。<br><hr>
