<h4>《史部·国语·卷十五  晋语九》<b class="x">作者：不详</b></h4>
<br>士景伯如楚，叔鱼为赞理。邢侯与雍子争田，雍子纳其女于叔鱼以求直。及<br>断狱之日，叔鱼抑邢侯，邢侯杀叔鱼与雍子于朝。韩宣子患之，叔向曰：“三奸<br>同罪，请杀其生者而戮其死者。”宣子曰：“若何？”对曰：“鲋也鬻狱，雍子<br>贾之以其子，邢侯非其官也而干之。夫以回鬻国之中，与绝亲以买直。与非司寇<br>而擅杀，其罪一也。”邢侯闻之，逃。遂施邢侯氏，而尸叔鱼与雍子于市。<br>中行穆子帅师伐狄，围鼓。鼓人或请以城叛，穆子不受，军吏曰：“可无劳<br>师而得城，子何不为？”穆子曰：“非事君之礼也。夫以城来者，必将求利于我。<br>夫守而二心，奸之大者也；赏善罚奸，国之宪法也。许而弗予，失吾信也；若其<br>予之，赏大奸也。奸而盈禄，善将若何？且夫狄之憾者以城来盈愿，晋岂其无？<br>是我以鼓教吾边鄙贰也。夫事君者，量力而进，不能则退，不以安贾贰。”令军<br>吏呼城，儆将攻之，未傅而鼓降。中行伯既克鼓，以鼓子苑支来。令鼓人各复其<br>所，非僚勿从。<br>鼓子之臣曰夙沙釐，以其孥行，军吏执之，辞曰：“我君是事，非事土也。<br>名曰君臣，岂曰土臣？今君实迁，臣何赖于鼓？”穆子召之，曰：“鼓有君矣，<br>尔心事君，吾定而禄爵。”对曰：“臣委质于狄之鼓，未委质于晋之鼓也。臣闻<br>之：委质为臣，无有二心。委质而策死，古之法也。君有烈名，臣无叛质。敢即<br>私利以烦司寇而乱旧法，其若不虞何！”穆子叹而谓其左右曰：“吾何德之务而<br>有是臣也？”乃使行。既献，言于公，与鼓子田于河阴，使夙沙釐相之。<br>范献子聘于鲁，问具山、敖山，鲁人以其乡对。献子曰：“不为具、敖乎？”<br>对曰：“先君献、武之讳也。”献子归，遍戒其所知曰：“人不可以不学。吾適<br>鲁而名其二讳，为笑焉，唯不学也。人之有学也，犹木之有枝叶也。木有枝叶，<br>犹庇荫人，而况君子之学乎？”<br>董叔将娶于范氏，叔向曰：“范氏富，盍已乎！”曰：“欲为系援焉。”他<br>日，董祁愬于范献子曰：“不吾敬也。”献子执而纺于庭之槐，叔向过之，曰：<br>“子盍为我请乎！”叔向曰：“求系，既系矣；求援，既援矣。欲而得之，又何<br>请焉？”<br>赵简子曰：“鲁孟献子有斗臣五人。我无一，何也？”叔向曰：“子不欲也。<br>若欲之，肸也待交捽可也。”<br>梗阳人有狱，将不胜，请纳赂于魏献子，献子将许之。阎没谓叔宽曰：“与<br>子谏乎！吾主以不贿闻于诸侯，今以梗阳之贿殃之，不可。”二人朝，而不退。<br>献子将食，问谁于庭，曰：“阎明、叔褒在。”召之，使佐食。比已食，三叹。<br>既饱，献子问焉，曰：“人有言曰：唯食可以忘忧。吾子一食之间而三叹，何也？”<br>同辞对曰：“吾小人也，贪。馈之始至，惧其不足，故叹。中食而自咎也。曰：<br>岂主之食而有不足？是以再叹。主之既已食，愿以小人之腹，为君子之心，属餍<br>而已，是以三叹。”献子曰：“善。”乃辞梗阳人。<br>下邑之役，董安于多。赵简子赏之，辞，固赏之，对曰：“方臣之少也，进<br>秉笔，赞为名命，称于前世，立义于诸侯，而主弗志。及臣之壮也，耆其股肱以<br>从司马，苛慝不产。及臣之长也，端委韠带以随宰人，民无二心。今臣一旦为狂<br>疾，而曰‘必赏女’，与余以狂疾赏也，不如亡！”趋而出，乃释之。<br>赵简子使尹铎为晋阳。请曰：“以为茧丝乎？抑为保鄣乎？”简子曰：“保<br>鄣哉！”尹铎损其户数。简子诫襄子曰：“晋国有难，而无以尹铎为少，无以晋<br>阳为远，必以为归。”<br>赵简子使尹铎为晋阳，曰：“必堕其垒培。吾将往焉，若见垒培，是见寅与<br>吉射也。”尹铎往而增之。简子如晋阳，见垒，怒曰：“必杀铎也而后入。”大<br>夫辞之，不可，曰：“是昭余雠也。”邮无正进，曰：“昔先主文子少衅于难，<br>从姬氏于公宫，有孝德以出在公族，有恭德以升在位，有武德以羞为正卿，有温<br>德以成其名誉，失赵氏之典刑，而去其师保，基于其身，以克复其所。及景子长<br>于公宫，未及教训而嗣立矣，亦能纂修其身以受先业，无谤于国，顺德以学子，<br>择言以教子，择师保以相子。今吾子嗣位，有文之典刑，有景之教训，重之以师<br>保，加之以父兄，子皆疏之，以及此难。夫尹铎曰：‘思乐而喜，思难而惧，人<br>之道也。委土可以为师保，吾何为不增？’是以修之，庶曰可以鉴而鸠赵宗乎！<br>若罚之，是罚善也。罚善必赏恶。臣何望矣！”简子说，曰：“微子，吾几不为<br>人矣！”以免难之赏赏尹铎。初，伯乐与尹铎有怨，以其赏如伯乐氏，曰：“子<br>免吾死，敢不归禄。”辞曰：“吾为主图，非为子也。怨若怨焉。”<br>铁之战，赵简子曰：“郑人击我。吾伏弢衉血，鼓音不衰。今日之事，<br>莫我若也。”卫庄公为右，曰：“吾九上九下，击人尽殪。今日之事，莫我加也。”<br>邮无正御，曰：“吾两鞁将绝，吾能止之。今日之事，我上之次也。”驾而乘<br>材，两鞁皆绝。<br>卫庄公祷，曰：“曾孙蒯聩以谆赵鞅之故，敢昭告于皇祖文王、烈祖康叔、<br>文祖襄公、昭考灵公，夷请无筋无骨，无面伤，无败用，无陨惧，死不敢请。”<br>简子曰：“志父寄也。”<br>赵简子田于蝼，史黯闻之，以犬待于门。简子见之，曰：“何为？”曰：<br>“有所得犬，欲试之兹囿。”简子曰：“何为不告？”对曰：“君行臣不从，不<br>顺。主将適蝼而麓不闻，臣敢烦当日。”简子乃还。<br>少室周为赵简子之右，闻牛谈有力，请与之戏，弗胜，致右焉。简子许之，<br>使少室周为宰，曰：“知贤而让，可以训矣。”<br>赵简子曰：“吾愿得范、中行之良臣。”史黯侍，曰：“将焉用之？”简子<br>曰：“良臣，人之所愿也，又何问焉？”对曰：“臣以为不良故也。夫事君者，<br>谏过而赏善，荐可而替否，献能而进贤，择材而荐之，朝夕诵善败而纳之。道之<br>以文，行之以顺，勤之以力，致之以死。听则进，否则退。今范、中行氏之臣不<br>能匡相其君，使至于难；君出在外，又不能定，而弃之，则何良之为？若弗弃，<br>则主焉得之？夫二子之良，将勤营其君，复使立于外，死而后止，何日以来？若<br>来，乃非良臣也。”简子曰：“善。吾言实过矣。”<br>赵简子问于壮驰兹曰：“东方之士孰为愈？”壮驰兹拜曰：“敢贺！”简子<br>曰：“未应吾问，何贺？”对曰：“臣闻之：国家之将兴也，君子自以为不足；<br>其亡也，若有余。今主任晋国之政而问及小人，又求贤人，吾是以贺。”<br>赵简子叹曰：“雀入于海为蛤，雉入于淮为蜃。鼋鼍鱼鳖，莫不能化，唯人<br>不能。哀夫！”窦犨侍，曰：“臣闻之：君子哀无人，不哀无贿；哀无德，不哀<br>无宠；哀名之不令，不哀年之不登。夫范、中行氏不恤庶难，欲擅晋国，今其子<br>孙将耕于齐，宗庙之犠为畎亩之勤，人之化也，何日之有！”<br>赵襄子使新稚穆子伐狄，胜左人、中人，遽人来告，襄子将食，寻饭有恐色。<br>侍者曰：“狗之事大矣，而主之色不怡，何也？”襄子曰：“吾闻之：德不纯而<br>福禄并至，谓之幸。夫幸非福，非德不当雍，雍不为幸，吾是以惧。”<br>智宣子将以瑶为后，智果曰：“不如宵也。”宣子曰：“宵也佷。”对曰：<br>“宵之佷在面，瑶之佷在心。心佷败国，面佷不害。瑶之贤于人者五，<br>其不逮者一也。美鬓长大则贤，射御足力则贤，伎艺毕给则贤，巧文辩惠则贤，<br>强毅果敢则贤。如是而甚不仁。以其五贤陵人，而以不仁行之，其谁能待之？若<br>果立瑶也，智宗必灭。”弗听。智果别族于太史为辅氏。及智氏之亡也，唯辅果<br>在。<br>智襄子为室美，士茁夕焉。智伯曰：“室美夫！”对曰：“美则美矣；抑臣<br>亦有惧也。”智伯曰：“何惧？”对曰：“臣以秉笔事君。志有之曰：‘高山峻<br>原，不生草木。松柏之地，其土不肥。’今土木胜，臣惧其不安人也。”室成，<br>三年而智氏亡。<br>还自卫，三卿宴于蓝台，智襄子戏韩康子而侮段规。智伯国闻之，谏曰：<br>“主不备，难必至矣。”曰：“难将由我，我不为难，谁敢兴之！”对曰：“异<br>于是。夫郤氏有车辕之难，赵有孟姬之谗，栾有叔祁之愬，范、中行有亟治之难，<br>皆主之所知也。《夏书》有之曰：‘一人三失，怨岂在明？不见是图。’《周书》<br>有之曰：‘怨不在大，亦不在小。’夫君子能勤小物，故无大患。今主一宴而耻<br>人之君相，又弗备，曰‘不敢兴难’无乃不可乎？夫谁不可喜，而谁不可惧？蚋<br>蚁蜂虿，皆能害人，况君相乎！”弗听。自是五年，乃有晋阳之难。段规反，首<br>难，而杀智伯于师，遂灭智氏。<br>晋阳之围，张谈曰：“先主为重器也，为国家之难也，盍姑无爱宝于诸侯乎？”<br>襄子曰：“吾无使也。”张谈曰：“地也可。”襄子曰：“吾不幸有疾，不夷于<br>先子，不德而贿。夫地也求饮吾欲，是养吾疾而干吾禄也。吾不与皆毙。”襄子<br>出，曰：“吾何走乎？”从者曰：“长子近，且城厚完。”襄子曰：“民罢力以<br>完之，又毙死以守之，其谁与我？”从者曰：“邯郸之仓库实。”襄子曰：“浚<br>民之膏泽以实之，又因而杀之，其谁与我？其晋阳乎！先主之所属也，尹铎之所<br>宽也，民必和矣。”乃走晋阳，晋师围而灌之，沈灶产蛙，民无叛意。<br><hr>
