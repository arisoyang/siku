<h4>《史部·国语·卷十四  晋语八》<b class="x">作者：不详</b></h4>
<br>平公六年，箕遗及黄渊、嘉父作乱，不克而死。公遂逐群贼，谓阳毕曰：<br>“自穆侯以至于今，乱兵不辍，民志不厌，祸败无已。离民且速寇，恐及吾身，<br>若之何？”阳毕对曰：“本根犹树，枝叶益长，本根益茂，是以难已也。今若大<br>其柯，去其枝叶，绝其本根，可以少间。”<br>公曰：“子实图之。”对曰：“图在明训，明训在威权，威权在君。君抡贤<br>人之后有常位于国者而立之，亦抡逞志亏君以乱国者之后而去之，是遂威而远权。<br>民畏其威，而怀其德，莫能勿从。若从，则民心皆可畜。畜其心而知其欲恶，人<br>孰偷生？若不偷生，则莫思乱矣。且夫栾氏之诬晋国久也，栾书实覆宗，弑厉公<br>以厚其家，若灭栾氏，则民威矣。今吾若起瑕、原、韩、魏之后而赏立之，则民<br>怀矣。威与怀各当其所。则国安矣，君治而国安，欲作乱者谁与？”<br>君曰：“栾书立吾先君，栾盈不获罪，如何？”阳毕曰：“夫正国者，不可<br>以暱于权，行权不可以隐于私。暱于权，则民不导；行权隐于私，则政不行。<br>政不行，何以导民？民之不导，亦无君也，则其为暱与隐也，复害矣，且勤身。<br>君其图之！若爱栾盈，则明逐群贼，而以国伦数而遣之，厚箴戒图以待之。彼若<br>求逞志而报于君，罪孰大焉，灭之犹少。彼若不敢而远逃，乃厚其外交而勉之，<br>以报其德，不亦可乎？”<br>公许诺，尽逐群贼而使祁午及阳毕適曲沃逐栾盈，栾盈出奔楚。遂令于国人<br>曰：“自文公以来有力于先君而子孙不立者，将授立之，得之者赏？”居三年，<br>栾盈昼入，为贼于绛。范宣子以公入于襄公之宫，栾盈不克，出奔曲沃，遂刺栾<br>盈，灭栾氏。是以没平公之身无内乱也。<br>栾怀子之出，执政使栾氏之臣勿从，从栾氏者为大戮施。栾氏之臣辛俞行，<br>吏执之，献诸公。公曰：“国有大令，何故犯之？”对曰：“臣顺之也，岂敢犯<br>之？执政曰‘无从栾氏而从君’，是明令必从君也。臣闻之曰：‘三世事家，君<br>之；再世以下，主之。’事君以死，事主以勤，君之明令也。自臣之祖，以无大<br>援于晋国，世隶于栾氏，于今三世矣，臣故不敢不君。今执政曰‘不从君者为大<br>戮’，臣敢忘其死而叛其君，以烦司寇。”公说，固止之，不可，厚赂之。辞曰：<br>“臣尝陈辞矣，心以守志，辞以行之，所以事君也。若受君赐，是堕其前言。君<br>问而陈辞，未退而逆之，何以事君？”君知其不可得也，乃遣之。<br>叔鱼生，其母视之，曰：“是虎目而豕喙，鸢肩而牛腹，谿壑可盈，是不可<br>餍也，必以贿死。”遂不视。杨食我生，叔向之母闻之，往，及堂，闻其号也，<br>乃还，曰：“其声，豺狼之声，终灭羊舌氏之宗者，必是子也。”<br>鲁襄公使叔孙穆子来聘，范宣子问焉，曰：“人有言曰‘死而不朽’，何谓<br>也？”穆子未对。宣子曰：“昔匄之祖，自虞以上为陶唐氏，在夏为御龙氏，在<br>商为豕韦氏，在周为唐、杜氏。周卑，晋继之，为范氏，其此之谓也？”对曰：<br>“以豹所闻，此之谓世禄，非不朽也。鲁先大夫臧文仲，其身殁矣，其言立于后<br>世，此之谓死而不朽。”<br>范宣子与和大夫争田，久而无成。宣子欲攻之，问于伯华。伯华曰：“外有<br>军，内有事。赤也，外事也，不敢侵官。且吾子之心有出焉，可征讯也。”问于<br>孙林甫，孙林甫曰：“旅人，所以事子也，唯事是待。”问于张老，张老曰：<br>“老也以军事承子，非戎，则非吾所知也。”问于祁奚，祁奚曰：“公族之不恭，<br>公室之有回，内事之邪，大夫之贪，是吾罪也。若以君官从子之私，惧子之应且<br>憎也。”问于籍偃，籍偃曰：“偃也以斧钺从于张孟，日听命焉，若夫子之命也，<br>何二之有？释夫子而举，是反吾子也。”问于叔鱼，叔鱼曰：“待吾为子杀之。”<br>叔向闻之，见宣子曰：“闻子与和未宁，遍问于大夫，又无决，盍访之訾祏。<br>訾祏实直而博，直能端辨之，博能上下比之，且吾子之家老也。吾闻国家有大事，<br>必顺于典刑，而访谘于耇老，而后行之。”司马侯见，曰：“闻吾子有和之怒，<br>吾以为不信。诸侯皆有二心，是之不忧，而怒和大夫，非子之任也。”祁午见，<br>曰：“晋为诸侯盟主，子为正卿，若能靖端诸侯，使服听命于晋，晋国其谁不为<br>子从，何必和？盍密和，和大以平小乎！”<br>宣子问于訾祏，訾祏对曰：“昔隰叔子违周难于晋国，生子舆为理，以正于<br>朝，朝无奸官；为司空，以正于国，国无败绩。世及武子，佐文、襄为诸侯，诸<br>侯无二心。及为卿，以辅成、景，军无败政。及为成师，居太傅，端刑法，缉训<br>典，国无奸民，后之人可则，是以受随、范。及文子成晋、荆之盟，丰兄弟之国，<br>使无有间隙，是以受郇、栎。今吾子嗣位，于朝无奸行，于国无邪民，于是无四<br>方之患，而无外内之忧，赖三子之功而飨其禄位。今既无事矣，而非和，于是加<br>宠，将何治为？”宣子说，乃益和田而与之和。<br>訾祏死，范宣子谓献子曰：“鞅乎！昔者吾有訾祏也，吾朝夕顾焉，以相晋<br>国，且为吾家。今吾观女也，专则不能，谋则无与也，将若之何？”对曰：“鞅<br>也，居处恭，不敢安易，敬学而好仁，和于政而好其道，谋于众不以贾好，私志<br>虽衷，不敢谓是也，必长者之由。”宣子曰：“可以免身。”<br>平公说新声，师旷曰：“公室其将卑乎！君之明兆于衰矣。夫乐以开山川之<br>风也，以耀德于广远也。风德以广之，风山川以远之，风物以听之，修诗以咏之，<br>修礼以节之。夫德广远而有时节，是以远服而迩不迁。”<br>平公射鴳，不死，使竖襄搏之，失。公怒，拘将杀之。叔向闻之，夕，君<br>告之。叔向曰：“君必杀之。昔吾先君唐叔射兕于徒林，殪，以为大甲，以封于<br>晋。今君嗣吾先君唐叔，射鴳不死，搏之不得，是扬吾君之耻者也。君其必速<br>杀之，勿令远闻。”君忸怩，乃趣赦之。<br>叔向见司马侯之子，抚而泣之，曰：“自此其父之死，吾蔑与比而事君矣！<br>昔者此其父始之，我终之，我始之，夫子终之，无不可。”籍偃在侧，曰：“君<br>子有比乎？”叔向曰：“君子比而不别。比德以赞事，比也；引党以封己，利己<br>而忘君，别也。”<br>秦景公使其弟针来求成，叔向命召行人子员，行人子朱曰：“朱也在此。”<br>叔向曰：“召子员。”子朱曰：“朱也当御。”叔向曰：“　肸也欲子员之对客<br>也。”子朱怒曰：“皆君之臣也，班爵同，何以黜朱也？”抚剑就之。叔向曰：<br>“秦、晋不和久矣，今日之事幸而集，子孙飨之。不集，三军之士暴骨。夫子员<br>导宾主之言无私，子常易之。奸以事君者，吾所能御也。”拂衣从之，人救之。<br>平公闻之曰：“晋其庶乎！吾臣之所争者大。”师旷侍，曰：“公室惧卑，其臣<br>不心竞而力争。”<br>诸侯之大夫盟于宋，楚令尹子木欲袭晋军，曰：“若尽晋师而杀赵武，则晋<br>可弱也。”文子闻之，谓叔向曰：“若之何？”叔向曰：“子何患焉。忠不可暴，<br>信不可犯，忠自中，而信自身，其为德也深矣，其为本也固矣，故不可抈也。<br>今我以忠谋诸侯，而以信覆之，荆之逆诸侯也亦云，是以在此。若袭我，是自背<br>其信而塞其忠也。信反必毙，忠塞无用，安能害我？且夫合诸侯以为不信，诸侯<br>何望焉。为此行也，荆败我，诸侯必叛之，子何爱于死，死而可以固晋国之盟主，<br>何惧焉？”是行也，以藩为军，攀辇即利而舍，候遮扞卫不行，楚人不敢谋，畏<br>晋之信也。自是没平公无楚患。<br>宋之盟，楚人固请先歃。叔向谓赵文子曰：“夫霸王之势，在德不在先歃，<br>子若能以忠信赞君，而裨诸侯之阙，歃虽在后，诸侯将载之，何争于先？若违于<br>德而以贿成事，今虽先歃，诸侯将弃之，何欲于先？昔成王盟诸侯于岐阳，楚为<br>荆蛮，置矛蕝，设望表，与鲜卑守燎，故不与盟。今将与狎主诸侯之盟，唯有德<br>也，子务德无争先，务德，所以服楚也。”乃先楚人。<br>虢之会，鲁人食言，楚令尹围将以鲁叔孙穆子为戮，乐王鲋求货焉不予。赵<br>文子谓叔孙曰：“夫楚令尹有欲于楚，少懦于诸侯。诸侯之故，求治之，不求致<br>也。其为人也，刚而尚宠，若及，必不避也。子盍逃之？不幸，必及于子。”对<br>曰：“豹也受命于君，以从诸侯之盟，为社稷也。若鲁有罪，而受盟者逃，必不<br>免，是吾出而危之也。若为诸侯戮者，鲁诛尽矣，必不加师，请为戮也。夫戮出<br>于身实难，自他及之何害？苟可以安君利国，美恶一心也。”<br>文子将请之于楚，乐王鲋曰：“诸侯有盟未退，而鲁背之，安用齐盟？纵不<br>能讨，又免其受盟者，晋何以为盟主矣，必杀叔孙豹。”文子曰：“有人不难以<br>死安利其国，可无爱乎！若皆恤国如是，则大不丧威，而小不见陵矣。若是道也<br>果，可以教训，何败国之有！吾闻之曰：‘善人在患，弗救不祥；恶人在位，不<br>去亦不祥。’必免叔孙。”固请于楚而免之。<br>赵文子为室，斫其椽而砻之，张老夕焉而见之，不谒而归。文子闻之，驾而<br>往，曰：“吾不善，子亦告我，何其速也？”对曰：“天子之室，斫其椽而砻之，<br>加密石焉；诸侯砻之；大夫斫之；士首之。备其物，义也；从其等，礼也。今子<br>贵而忘义，富而忘礼，吾惧不免，何敢以告。”文子归，令之勿砻也。匠人请皆<br>斫之，文子曰：“止。为后世之见之也，其斫者，仁者之为也，其砻者，不仁者<br>之为也。”<br>赵文子与叔向游于九原，曰：“死者若可作也，吾谁与归？”叔向曰：“其<br>阳子乎！”文子曰：“夫阳子行廉直于晋国，不免其身，其知不足称也。”叔向<br>曰：“其舅犯乎！”文子曰：“夫舅犯见利而不顾其君，其仁不足称也。其随武<br>子乎！纳谏不忘其师，言身不失其友，事君不援而进，不阿而退。”<br>秦后子来奔，赵文子见之，问曰：“秦君道乎？”对曰：“不识。”文子曰：<br>“公子辱于敝邑，必避不道也。”对曰：“有焉。”文子曰：“犹可以久乎？”<br>对曰：“针闻之，国无道而年穀和熟，鲜不五稔。”文子视日曰：“朝夕不相及，<br>谁能俟五！”文子出，后子谓其徒曰：“赵孟将死矣！夫君子宽惠以恤后，犹恐<br>不济。今赵孟相晋国，以主诸侯之盟，思长世之德，历远年之数，犹惧不终其身；<br>今忨日而氵歇岁，怠偷甚矣，非死逮之，必有大咎。”冬，赵文子卒。<br>平公有疾，秦景公使医和视之，出曰：“不可为也。是谓远男而近女，惑以<br>生蛊；非鬼非食，惑以丧志。良臣不生，天命不祐。若君不死，必失诸侯。”赵<br>文子闻之曰：“武从二三子以佐君为诸侯盟主，于今八年矣，内无苛慝，诸侯不<br>二，子胡曰‘良臣不生，天命不祐’？”对曰：“自今之谓。和闻之曰：‘直不<br>辅曲，明不规闇，拱木不生危，松柏不生埤。’吾子不能谏惑，使至于生疾，又<br>不自退而宠其政，八年之谓多矣，何以能久！”文子曰：“医及国家乎？”对曰：<br>“上医医国，其次疾人，固医官也。”文子曰：“子称蛊，何实生之？”对曰：<br>“蛊之慝，穀之飞实生之。物莫伏于蛊，莫嘉于穀，穀兴蛊伏而章明者也。故食<br>谷者，昼选男德以象穀明，宵静女德以伏蛊慝，今君一之，是不飨穀而食蛊也，<br>是不昭穀明而皿蛊也。夫文，‘虫’、‘皿’为‘蛊’，吾是以云。”文子曰：<br>“君其几何？”对曰：“若诸侯服不过三年，不服不过十年，过是，晋之殃也。”<br>是岁也，赵文子卒，诸侯叛晋，十年，平公薨。<br>秦后子来仕，其车千乘。楚公子干来仕，其车五乘。叔向为太傅，实赋禄，<br>韩宣子问二公子之禄焉，对曰：“大国之卿，一旅之田，上大夫，一卒之田。夫<br>二公子者，上大夫也，皆一卒可也。”宣子曰：“秦公子富，若之何其钧之？”<br>对曰：“夫爵以建事，禄以食爵，德以赋之，功庸以称之，若之何以富赋禄也！<br>夫绛之富商，韦藩木楗以过于朝，唯其功庸少也，而能金玉其车，文错其服，能<br>行诸侯之贿，而无寻尺之禄，无大绩于民故也。且秦、楚匹也，若之何其回于富<br>也。”乃均其禄。<br>郑简公使公孙成子来聘，平公有疾，韩宣子赞授客馆。客问君疾，对曰：<br>“寡君之疾久矣，上下神祇无不遍谕，而无除。今梦黄熊入于寝门，不知人杀乎，<br>抑厉鬼邪！”子产曰：“以君之明，子为大政，其何厉之有？侨闻之，昔者鲧违<br>帝命，殛之于羽山，化为黄熊，以入于羽渊，实为夏郊，三代举之。夫鬼神之所<br>及，非其族类，则绍其同位，是故天子祀上帝，公侯祀百辟，自卿以下不过其族。<br>今周室少卑，晋实继之，其或者未举夏郊邪？”宣子以告，祀夏郊，董伯为尸，<br>五日，公见子产，赐之莒鼎。<br>叔向见韩宣子，宣子忧贫，叔向贺之，宣子曰：“吾有卿之名，而无其实，<br>无以从二三子，吾是以忧，子贺我何故？”对曰：“昔栾武子无一卒之田，其宫<br>不备其宗器，宣其德行，顺其宪则，使越于诸侯，诸侯亲之，戎、狄怀之，以正<br>晋国，行刑不疚，以免于难。及桓子骄泰奢侈，贪欲无艺，略则行志，假贷居贿，<br>宜及于难，而赖武之德，以没其身。及怀子改桓之行，而修武之德，可以免于难，<br>而离桓之罪，以亡于楚。夫郤昭子，其富半公室，其家半三军，恃其富宠，以泰<br>于国，其身尸于朝，其宗灭于绛。不然，夫八郤，五大夫三卿，其宠大矣，一朝<br>而灭，莫之哀也，唯无德也。今吾子有栾武子之贫，吾以为能其德矣，是以贺。<br>若不忧德之不建，而患货之不足，将吊不暇，何贺之有？”宣子拜稽首焉，曰：<br>“起也将亡，赖子存之，非起也敢专承之，其自桓叔以下嘉吾子之赐。”<br><hr>
