<h4>《史部·山海经·卷九  海外东经》<b class="x">作者：佚名</b></h4>
<br>海外自东南陬至东北陬者。<br>镸差丘，爰有遗玉、青马、视肉、杨柳、甘柤。甘华，百果所生。在东<br>海，两山夹丘，上有树木。一曰嗟丘，一曰百果所在，在尧葬东。<br>大人国在其北，为人大，坐而削船。一曰在镸差丘北。<br>奢比之尸在其北，兽身、人面、大耳，珥两青蛇。一曰肝榆之尸在大人北。<br>君子国在其北，衣冠带剑，食兽，使二大虎在旁，其人好让不争。有薰华草，<br>朝生夕死。一曰在肝榆之尸北。<br>{工虫}々在其北，各有两首。一曰在君子国北。<br>朝阳之谷，神曰天吴，是为水伯。在{工虫}々北两水间。其为兽也，八首人<br>面，八足八尾，皆青黄。<br>青丘国在其北，其狐四足九尾。一曰在朝阳北。<br>帝命竖亥步，自东极至于西极，五亿十选九千八百步。竖亥右手把算，左手<br>指青丘北。一曰禹令竖亥。一曰五亿十万九千八百步。<br>黑齿国在其北，为人黑，食稻啖蛇，一赤一青，在其旁。一曰：在竖亥北，<br>为人黑首，食稻使蛇，其一蛇赤。<br>下有汤谷。汤谷上有扶桑，十日所浴，在黑齿北。居水中，有大木，九日居<br>下枝，一日居上枝。<br>雨师妾在其北，其为人黑，两手各操一蛇，左耳有青蛇，右耳有赤蛇。一曰<br>在十日北，为人黑身人面，各操一龟。<br>玄股之国在其北，其为人衣鱼食<鸟区>，使两鸟夹之。一曰在雨师妾北。<br>毛民之国在其北，为人身生毛。一曰在玄股北。<br>劳民国在其北，其为人黑。或曰教民。一曰在毛民北，为人面目手足尽黑。<br>东方句芒，鸟身人面，乘两龙。<br>建平元年四月丙戌，待诏太常属臣望校治，侍中光禄勋臣龚、侍中奉车都尉<br>光禄大夫臣秀领主省。<br><hr>
