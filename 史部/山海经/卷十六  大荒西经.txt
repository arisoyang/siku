<h4>《史部·山海经·卷十六  大荒西经》<b class="x">作者：佚名</b></h4>
<br>西北海之外，大荒之隅，有山而不合，名曰不周负子，有两黄兽守之。有水<br>曰寒暑之水。水西有湿山，水东有幕山。有禹攻共工国山。<br>有国名曰淑士，颛顼之子。<br>有神十人，名曰女娲之肠，化为神，处栗广之野，横道而处。<br>有人名曰石夷，来风曰韦，处西北隅以司日月之长短。<br>有五采之鸟，有冠，名曰狂鸟。<br>有大泽之长山。有白氏之国。<br>西北海之外，赤水之东，有长胫之国。<br>有西周之国，姬姓，食谷。有人方耕，名曰叔均。帝俊生后稷，稷降以百谷。<br>稷之弟曰台玺，生叔均。叔均是代其父及稷播百谷，始作耕。有赤国妻氏。有双<br>山。<br>西海之外，大荒之中，有方山者，上有青树，名曰柜格之松，日月所出入也。<br>西北海之外，赤水之西，有先民之国，食谷，使四鸟。<br>有北狄之国。黄帝之孙曰始均，始均生北狄。<br>有芒山。有桂山。有榣山。其上有人，号曰太子长琴。颛顼生老童，老童<br>生祝融，祝融生太子长琴，是处榣山，始作乐风。<br>有五采鸟三名：一曰皇鸟，一曰鸾鸟，一曰凤鸟。<br>有虫状如菟，胸以后者裸不见，青如猿状。<br>大荒之中，有山名曰丰沮玉门，日月所入。<br>有灵山，巫咸、巫即、巫盼、巫彭、巫姑、巫真、巫礼、巫抵、巫谢、巫罗<br>十巫，从此升降，百药爰在。<br>西有王母之山、壑山、海山。有沃之国，沃民是处。沃之野，凤鸟之卵是食，<br>甘露是饮。凡其所欲，其味尽存。爰有甘华、甘柤、白柳、视肉、三骓、璇瑰、<br>瑶碧、白木、琅玕、白丹、青丹，多银铁。鸾凤自歌，凤鸟自舞，爰有百兽，相<br>群是处，是谓沃之野。<br>有三青鸟，赤首黑目，一名曰大鵹，一名少鵹，一名曰青鸟。<br>有轩辕之台，射者不敢西向射，畏轩辕之台。<br>大荒之中，有龙山，日月所入。有三泽水，名曰三淖，昆吾之所食也。<br>有人衣青，以袂蔽面，名曰女丑之尸。<br>有女子之国。<br>有桃山。有虻山。有桂山。有于土山。<br>有丈夫之国。<br>有弇州之山，五采之鸟仰天，名曰鸣鸟。爰有百乐歌儛之风。<br>有轩辕之国。江山之南栖为吉。不寿者乃八百岁。<br>西海陼中，有神人面鸟身，珥两青蛇，践两赤蛇，名曰弇兹。<br>大荒之中，有山名日月山，天枢也。吴姖天门，日月所入。有神，人面无<br>臂，两足反属于头山，名曰嘘。颛顼生老童，老童生重及黎，帝令重献上天，令<br>黎邛下地，下地是生噎，处于西极，以行日月星辰之行次。<br>有人反臂，名曰天虞。<br>有女子方浴月。帝俊妻常羲，生月十有二，此始浴之。<br>有玄丹之山。有五色之鸟，人面有发。爰有青鴍、黄鷔，青鸟、黄<br>鸟，其所集者其国亡。<br>有池名孟翼之攻颛顼之池。<br>大荒之中，有山，名曰鏖鏊钜，日月所入者。<br>有兽，左右有首，名曰屏蓬。<br>有巫山者。有壑山者。有金门之山，有人名曰黄姖之尸。有比翼之鸟。有<br>白鸟青翼，黄尾，玄喙。有赤犬，名曰天犬，其所下者有兵。<br>西海之南，流沙之滨，赤水之后，黑水之前，有大山，名曰昆仑之丘。有神<br>──人面虎身，有文有尾，皆白──处之。其下有弱水之渊环之，其外有炎火之<br>山，投物辄然。有人，戴胜，虎齿，有豹尾，穴处，名曰西王母。此山万物尽有。<br>大荒之中，有山名曰常阳之山，日月所入。<br>有寒荒之国。有二人女祭、女薎。<br>有寿麻之国。南岳娶州山女，名曰女虔。女虔生季格，季格生寿麻。寿麻正<br>立无景，疾呼无响。爰有大暑，不可以往。<br>有人无首，操戈盾立，名曰夏耕之尸。故成汤伐夏桀于章山，克之，斩耕厥<br>前。耕既立，无首，<imgheight=32width=32border=0src=/bzk/B090.bmp>厥咎，乃降于巫山。<br>有人名曰吴回，奇左，是无右臂。<br>有盖山之国。有树，赤皮支干，青叶，名曰朱木。<br>有一臂民。<br>大荒之中，有山名曰大荒之山，日月所入。有人焉三面，是颛顼之子，三面<br>一臂，三面之人不死，是谓大荒之野。<br>西南海之外，赤水之南，流沙之西，有人珥两青蛇，乘两龙，名曰夏后开。<br>开上三嫔于天，得《九辩》与《九歌》以下。此天穆之野，高二千仞，开焉得始<br>歌《九招》。<br>有互人之国。炎帝之孙名曰灵恝，生灵恝互人，是能上下于天。<br>有鱼偏枯，名曰鱼妇。颛顼死即复苏。风道北来，天及大水泉，蛇乃化为鱼，<br>是为鱼妇。颛顼死即复苏。<br>有青鸟，身黄，赤足，六首，名曰鸀鸟。<br>有大巫山。有金之山。西南，大荒之中隅，有偏句、常羊之山。<br><hr>
