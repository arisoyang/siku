<h4>《史部·山海经·卷十五  大荒南经》<b class="x">作者：佚名</b></h4>
<br>南海之外，赤水之西，流沙之东，有兽，左右有首，名曰术踢。有三青兽<br>相并，名曰双双。<br>有阿山者。南海之中，有泛天之山，赤水穷焉。赤水之东，有苍梧之野，舜<br>与叔均之所葬也。爰有文贝、离俞、<丘鸟>久、鹰、贾、委维、熊、罴、象、虎、<br>豹、狼、视肉。<br>有荣山，荣水出焉。黑水之南，有玄蛇，食麈。<br>有巫山者，西有黄鸟。帝药，八斋。黄鸟于巫山，司此玄蛇。<br>大荒之中，有不庭之山，荣水穷焉。有人三身，帝俊妻娥皇，生此三身之国，<br>姚姓，黍食，使四鸟。有渊四方，四隅皆达，北属黑水，南属大荒，北旁名曰少<br>和之渊，南旁名曰从渊，舜之所浴也。<br>又有成山，甘水穷焉。有季禺之国，颛顼之子，食黍。有羽民之国，其民皆<br>生毛羽。有卵民之国，其民皆生卵。<br>大荒之中，有不姜之山，黑水穷焉。又有贾山，汔水出焉。又有言山。又有<br>登备之山。有恝恝之山。又有蒲山，澧水出焉。又有隗山，其西有丹，其东有玉。<br>又南有山，漂水出焉。有尾山。有翠山。<br>有盈民之国，於姓，黍食。又有人方食木叶。<br>有不死之国，阿姓，甘木是食。<br>大荒之中，有山名曰去痓。南极果，北不成，去痓果。<br>南海渚中，有神，人面，珥两青蛇，践两赤蛇，曰不廷胡余。<br>有神名曰因因乎，南方曰因乎，夸风曰乎民，处南极以出入风。<br>有襄山。又有重阴之山。有人食兽，曰季釐。帝俊生季釐，故曰季釐之国。<br>有缗渊。少昊生倍伐，倍伐降处缗渊。有水四方，名曰俊坛。<br>有臷民之国。帝舜生无淫，降臷处，是谓巫臷民。巫臷民<br>盼姓，食谷，不绩不经，服也；不稼不穑，食也。爰有歌舞之鸟，鸾鸟自歌，凤<br>鸟自舞。爰有百兽，相群爰处。百谷所聚。<br>大荒之中，有山名曰融天，海水南入焉。<br>有人曰凿齿，羿杀之。有蜮山者，有蜮民之国，桑姓，食黍，射蜮是食。有<br>人方扜弓射黄蛇，名曰蜮人。<br>有宋山者，有赤蛇，名曰育蛇。有木生山上，名曰枫木。枫木，蚩尤所弃其<br>桎梏，是为枫木。<br>有人方齿虎尾，名曰祖状之尸。<br>有小人，名曰焦侥之国，几姓，嘉谷是食。<br>大荒之中，有山名<imgheight=32width=32border=0src=/bzk/A060.bmp>涂之山，青水穷焉。有云雨之山，有木名曰栾。禹<br>攻云雨，有赤石焉生栾，黄本，赤枝，青叶，群帝焉取药。<br>有国曰颛顼，生伯服，食黍。有鼬姓之国。有苕山。又有宗山。又有姓山。<br>又有壑山。又有陈州山。又有东州山。又有白水山，白水出焉，而生白渊，昆吾<br>之师所浴也。<br>有人名曰张弘，在海上捕鱼。海中有张弘之国，食鱼，使四鸟。<br>有人焉，鸟喙，有翼，方捕鱼于海。大荒之中，有人名曰驩头。鲧妻士敬，<br>士敬子曰炎融，生驩头。欢头人面鸟喙，有翼，食海中鱼，杖翼而行。维宜芑苣，<br>穋杨是食。有驩头之国。<br>帝尧、帝喾、帝舜葬于岳山。爰有文贝、离俞、<丘鸟>久、鹰、延维、视肉、<br>熊、罴、虎、豹；朱木，赤枝，青华，玄实。有申山者。<br>大荒之中，有山名曰天台高山，海水入焉。<br>东南海之外，甘水之间，有羲和之国。有女子名曰羲和，方日浴于甘渊。羲<br>和者，帝俊之妻，生十日。<br>有盖犹之山者，其上有甘柤，枝干皆赤，黄叶，白华，黑实。东又有甘华，<br>枝干皆赤，黄叶。有青马，有赤马，名曰三骓。有视肉。<br>有小人名曰菌人。<br>有南类之山，爰有遗玉、青马、三骓、视肉、甘华，百谷所在。<br><hr>
