<h4>《史部·山海经·卷十三  海内东经》<b class="x">作者：佚名</b></h4>
<br>海内东北陬以南者。<br>钜燕在东北陬。<br>国在流沙中者埻端、玺<日奂>，在昆仑虚东南。一曰海内之郡，不为郡县，<br>在流沙中。<br>国在流沙外者，大夏、竖沙、居繇、月支之国。<br>西胡白玉山在大夏东，苍梧在白玉山西南，皆在流沙西，昆仑虚东南。昆仑<br>山在西胡西，皆在西北。<br>雷泽中有雷神，龙身而人头，鼓其腹。在吴西。<br>都州在海中。一曰郁州。<br>琅邪台在渤海间，琅邪之东。其北有山。一曰在海间。<br>韩雁在海中，都州南。<br>始鸠在海中，辕厉南。<br>会稽山在大楚南。<br>岷三江：首大江出汶山，北江出曼山，南江出高山。高山在城都西。入海，<br>在长州南。<br>浙江出三天子都，在其东。在闽西北，入海，余暨南。<br>庐江出三天子都，入江，彭泽西。一曰天子鄣。<br>淮水出余山，余山在朝阳东，义乡西，入海，淮浦北。<br>湘水出舜葬东南陬，西环之。入洞庭下。一曰东南西泽。<br>汉水出鲋鱼之山，帝颛顼葬于阳，九嫔葬于阴，四蛇卫之。<br>濛水出汉阳西，入江，聂阳西。<br>温水出崆峒，山在临汾南，入河，华阳北。<br>颍水出少室，少室山在雍氏南，入淮西鄢北。一曰缑氏。<br>汝水出天息山，在梁勉乡西南，入淮极西北。一曰淮在期思北。<br>泾水出长城北山，山在郁郅长垣北，北入渭，戏北。<br>渭水出鸟鼠同穴山，东注河，入华阴北。<br>白水出蜀，而东南注江，入江州城下。<br>沅水山出象郡镡城西，入东注江，入下隽西，合洞庭中。<br>赣水出聂都东山，东北注江，入彭泽西。<br>泗水出鲁东北而南，西南过湖陵西，而东南注东海，入淮阴北。<br>郁水出象郡，而西南注南海，入须陵东南。<br>肄水出临晋西南，而东南注海，入番禺西。<br>潢水出桂阳西北山，东南注肄水，入敦浦西。<br>洛水出洛西山，东北注河，入成皋之西。<br>汾水出上窳北，而西南注河，入皮氏南。<br>沁水出井陉山东，东南注河，入怀东南。<br>济水出共山南东丘，绝钜鹿泽，注渤海，入齐琅槐东北。<br>潦水出卫皋东，东南注渤海，入潦阳。<br>虖沱水出晋阳城南，而西至阳曲北，而东注渤海，入越章武北。<br>漳水出山阳东，东注渤海，入章武南。<br><hr>
