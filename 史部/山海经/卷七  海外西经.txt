<h4>《史部·山海经·卷七  海外西经》<b class="x">作者：佚名</b></h4>
<br>海外自西南陬至西北陬者。<br>灭蒙鸟在结匈国北，为鸟青，赤尾。<br>大运山高三百仞，在灭蒙鸟北。<br>大乐之野，夏后启于此儛九代；乘两龙，云盖三层。左手操翳，右手操环，<br>佩玉璜。在大运山北。一曰大遗之野。<br>三身国在夏后启北，一首而三身。<br>一臂国在其北，一臂一目一鼻孔。有黄马虎文，一目而一手。<br>奇肱之国在其北，其人一臂三目，有阴有阳，乘文马。有鸟焉，两头，赤黄<br>色，在其旁。<br>形天与帝至此争神，帝断其首，葬之常羊之山，乃以乳为目，以脐为口，操<br>干戚以舞。<br>女祭、女戚在其北，居两水间，戚操鱼<鱼旦>，祭操俎。{次鸟}鸟、<詹鸟>鸟，<br>其色青黄，所经国亡。在女祭北。{次鸟}鸟人面，居山上。一曰维鸟，青鸟、黄<br>鸟所集。<br>丈夫国在维鸟北，其为人衣冠带剑。<br>女丑之尸，生而十日炙杀之。在丈夫北。以右手鄣其面。十日居上，女丑居<br>山之上。<br>巫咸国在女丑北，右手操青蛇，左手操赤蛇。在登葆山，群巫所从上下也。<br>并封在巫咸东，其状如彘，前后皆有首，黑。<br>女子国在巫咸北，两女子居，水周之。一曰居一门中。<br>轩辕之国在此穷山之际，其不寿者八百岁。在女子国北。人面蛇身，尾交首<br>上。<br>穷山在其北，不敢西射，畏轩辕之丘。在轩辕国北。其丘方，四蛇相绕。<br>此诸夭之野，鸾鸟自歌，凤鸟自舞；凤皇卵，民食之；甘露，民饮之，所欲<br>自从也。百兽相与群居。在四蛇北。其人两手操卵食之，两鸟居前导之。<br>龙鱼陵居在其北，状如狸。一曰鰕。即有神圣乘此以行九野。一曰鳖鱼在<br>夭野北，其为鱼也如鲤。<br>白民之国在龙鱼北，白身披发。有乘黄，其状如狐，其背上有角，乘之寿二<br>千岁。<br>肃慎之国在白民北，有树名曰雄常，先入伐帝，于此取之。<br>长股之国在雄常北，被发。一曰长脚。<br>西方蓐收，左耳有蛇，乘两龙。<br><hr>
