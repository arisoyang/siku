<h4>《史部·山海经·卷六  海外南经》<b class="x">作者：佚名</b></h4>
<br>地之所载，六合之间，四海之内，照之以日月，经之以星辰，纪之以四时，<br>要之以太岁，神灵所生，其物异形，或夭或寿，唯圣人能通其道。<br>海外自西南陬至东南陬者。<br>结匈国在其西南，其为人结匈。<br>南山在其东南。自此山来，虫为蛇，蛇号为鱼。一曰南山在结匈东南。<br>比翼鸟在其东，其为鸟青、赤，两鸟比翼。一曰在南山东。<br>羽民国在其东南，其为人长头，身生羽。一曰在比翼鸟东南，其为人长颊。<br>有神人二八，连臂，为帝司夜于此野。在羽民东。其为小人颊赤肩。尽十六<br>人。<br>毕方鸟在其东，青水西，其为鸟人面一脚。一曰在二八神东。<br>讙头国在其南，其为人人面有翼，鸟喙，方捕鱼。一曰在毕方东。或曰<br>讙朱国。<br>厌火国在其国南，兽身黑色。生火出其口中。一曰在讙朱东。<br>三株树在厌火北，生赤水上，其为树如柏，叶皆为珠。一曰其为树若彗。<br>三苗国在赤水东，其为人相随。一曰三毛国。<br>臷国在其东，其为人黄，能操弓射蛇。一曰臷国在三毛东。<br>贯匈国在其东，其为人匈有窍。一曰在臷国东。<br>交胫国在其东，其为人交胫。一曰在穿匈东。<br>不死民在其东，其为人黑色，寿，不死。一曰在穿匈国东。<br>岐舌国在其东。一曰在不死民东。<br>昆仑虚在其东，虚四方。一曰在岐舌东，为虚四方。<br>羿与凿齿战于寿华之野，羿射杀之。在昆仑虚东。羿持弓矢，凿齿持盾。一<br>曰戈。<br>三首国在其东，其为人一身三首。<br>周饶国在东，其为人短小，冠带。一曰焦侥国在三首东。<br>长臂国在其东，捕鱼水中，两手各操一鱼。一曰在焦侥东，捕鱼海中。<br>狄山，帝尧葬于阳，帝喾葬于阴。爰有熊、罴、文虎、蜼、豹、离朱、视<br>肉。吁咽、文王皆葬其所。一曰汤山。一曰爰有熊、罴、文虎、蜼、豹、离朱、<br><丘鸟>久、视肉、虖交。其范林方三百里。<br>南方祝融，兽身人面，乘两龙。<br><hr>
