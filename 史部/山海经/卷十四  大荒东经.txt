<h4>《史部·山海经·卷十四  大荒东经》<b class="x">作者：佚名</b></h4>
<br>东海之外大壑，少昊之国。少昊孺帝颛顼于此，弃其琴瑟。有甘山者，甘水<br>出焉，生甘渊。<br>大荒东南隅有山，名皮母地丘。<br>东海之外，大荒之中，有山名曰大言，日月所出。有波谷山者，有大人之国。<br>有大人之市，名曰大人之堂。有一大人踆其上，张其两耳。<br>有小人国，名靖人。<br>有神，人面兽身，名曰犁<霝鬼>之尸。<br>有潏山，杨水出焉。<br>有蒍国，黍食，使四鸟：虎、豹、熊、罴。<br>大荒之中，有山名曰合虚，日月所出。<br>有中容之国。帝俊生中容，中容人食兽、木实，使四鸟：豹、虎、熊、罴。<br>有东口之山。有君子之国，其人衣冠带剑。<br>有司幽之国。帝俊生晏龙，晏龙生司幽，司幽生思士，不妻；思女，不夫。<br>食黍，食兽，是使四鸟。<br>有大阿之山者。<br>大荒中有山名曰明星，日月所出。<br>有白民之国。帝俊生帝鸿，帝鸿生白民，白民销姓，黍食，使四鸟：虎、豹、<br>熊、罴。<br>有青丘之国，有狐，九尾。<br>有柔仆民，是维嬴土之国。<br>有黑齿之国。帝俊生黑齿，姜姓，黍食，使四鸟。<br>有夏州之国。有盖余之国。<br>有神人，八首人面，虎身十尾，名曰天吴。<br>大荒之中，有山名曰鞠陵于天、东极、离瞀，日月所出。名曰折丹──东方<br>曰折，来风曰俊──处东极以出入风。<br>东海之渚中，有神，人面鸟身，珥两黄蛇，践两黄蛇，名曰禺<豸虎>。黄帝<br>生禺<豸虎>，禺<豸虎>生禺京，禺京处北海，禺<豸虎>处东海，是惟海神。<br>有招摇山，融水出焉。有国曰玄股，黍食，使四鸟。<br>有困民国，勾姓而食。有人曰王亥，两手操鸟，方食其头。王亥托于有易、<br>河伯仆牛。有易杀王亥，取仆牛。河念有易，有易潜出，为国于兽，方食之，名<br>曰摇民。帝舜生戏，戏生摇民。<br>海内有两人，名曰女丑。女丑有大蟹。<br>大荒之中，有山名曰孽摇頵羝，上有扶木，柱三百里，其叶如芥。有谷曰温<br>源谷。汤谷上有扶木。一曰方至，一曰方出，皆载于乌。<br>有神，人面、犬耳、兽身，珥两青蛇，名曰奢比尸。<br>有五采之鸟，相乡弃沙。惟帝俊下友。帝下两坛，采鸟是司。<br>大荒之中，有山名曰猗天苏门，日月所生。有壎民之国。<br>有綦山。又有摇山。有<鬲曾>山，又有门户山。又有盛山。又有待山。有五<br>采之鸟。<br>东荒之中，有山名曰壑明俊疾，日月所出。有中容之国。<br>东北海外，又有三青马、三骓、甘华。爰有遗玉、三青鸟、三骓、视肉、甘<br>华、甘柤，百谷所在。<br>有女和月母之国。有人名曰{鸟宛}，北方曰{鸟宛}，来之风曰犭炎，是处东<br>极隅以止日月，使无相间出没，司其短长。<br>大荒东北隅中，有山名曰凶犁土丘。应龙处南极，杀蚩尤与夸父，不得复上。<br>故下数旱，旱而为应龙之状，乃得大雨。<br>东海中有流波山，入海七千里。其上有兽，状如牛，苍身而无角，一足，出<br>入水则必风雨，其光如日月，其声如雷，其名曰夔。黄帝得之，以其皮为鼓，橛<br>以雷兽之骨，声闻五百里，以威天下。<br><hr>
