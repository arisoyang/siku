<h4>《史部·山海经·卷十二  海内北经》<b class="x">作者：佚名</b></h4>
<br>海内西北陬以东者。<br>蛇巫之山，上有人操柸而东向立。一曰龟山。<br>西王母梯几而戴胜杖，其南有三青鸟，为西王母取食。在昆仑虚北。<br>有人曰大行伯，把戈。其东有犬封国。贰负之尸在大行伯东。<br>犬封国曰犬戎国，状如犬。有一女子，方跪进柸食。有文马，缟身朱鬛，<br>目若黄金，名曰吉量，乘之寿千岁。<br>鬼国在贰负之尸北，为物人面而一目。一曰贰负神在其东，为物人面蛇身。<br>蜪犬如犬，青，食人从首始。<br>穷奇状如虎，有翼，食人从首始，所食被发，在蜪犬北。一曰从足。<br>帝尧台、帝喾台、帝丹朱台、帝舜台，各二台，台四方，在昆仑东北。<br>大蜂其状如螽。朱蛾其状如蛾。<br>蟜，其为人虎文，胫有<imgheight=32width=32border=0src=/bzk/Z079.bmp>。在穷奇东。一曰，状如人。昆仑虚北所有。<br>阘非，人面而兽身，青色。<br>据比之尸，其为人折颈被发，无一手。<br>环狗，其为人兽首人身。一曰猬状如狗，黄色。<br>礻末，其为物人身黑首从目。<br>戎，其为人人首三角。<br>林氏国有珍兽，大若虎，五采毕具，尾长于身，名曰驺吾，乘之日行千里。<br>昆仑虚南所，有泛林方三百里。<br>从极之渊深三百仞，维冰夷恒都焉。冰夷人面，乘两龙。一曰忠极之渊。<br>阳污之山，河山其中；凌门之山，河出其中。<br>王子夜之尸，两手、两股、胸、首、齿，皆断异处。<br>舜妻登比氏生宵明、烛光，处河大泽，二女之灵能照此所方百里。一曰登北<br>氏。<br>盖国在钜燕南，倭北。倭属燕。<br>朝鲜在列阳东，海北山南。列阳属燕。<br>列姑射在海河州中。<br>射姑国在海中，属列姑射，西南，山环之。<br>大蟹在海中。<br>陵鱼人面，手足，鱼身，在海中。<br>大鯾居海中。<br>明组邑居海中。<br>蓬莱山在海中。<br>大人之市在海中。<br><hr>
