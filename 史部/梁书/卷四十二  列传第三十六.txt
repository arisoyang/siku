<h4>《史部·梁书·卷四十二  列传第三十六》<b class="x">作者：姚思廉</b></h4>
<br>◎臧盾弟厥傅岐<br>臧盾，字宣卿，东莞莒人。高祖焘，宋左光禄大夫。祖潭之，左民尚书。父<br>未甄，博涉文史，有才干，少为外兄汝南周颙所知。宋末，起家为领军主簿，所<br>奉即齐武帝。入齐，历太尉祭酒、尚书主客郎、建安、庐陵二王府记室、前军功<br>曹史、通直郎、南徐州中正、丹阳尹丞。高祖平京邑，霸府建，引为骠骑刑狱参<br>军。天监初，除后军谘议中郎、南徐州别驾，入拜黄门郎，迁右军安成王长史、<br>少府卿。出为新安太守，有能名。还为太子中庶子、司农卿、太尉长史。丁所生<br>母忧，三年庐于墓侧。服阕，除廷尉卿。出为安成王长史、江夏太守，卒官。<br>盾幼从征士琅邪诸葛璩受《五经》，通章句。璩学徒常有数十百人，盾处其<br>间，无所狎比。璩异之，叹曰：“此生重器，王佐才也。”初为抚军行参军，迁<br>尚书中兵郎。盾美风姿，善举止，每趋奏，高祖甚悦焉。入兼中书通事舍人，除<br>安右录事参军，舍人如故。<br>盾有孝性，随父宿直于廷尉，母刘氏在宅，夜暴亡，左手中指忽痛，不得寝。<br>及晓，宅信果报凶问，其感通如此。服制未终，父又卒，盾居丧五年，不出庐户，<br>形骸枯悴，家人不复识。乡人王端以状闻，高祖嘉之，敕累遣抑譬。服阕，除丹<br>阳尹丞，转中书郎，复兼中书舍人，迁尚书左丞，为东中郎武陵王长史，行府州<br>国事，领会稽郡丞。还除少府卿，领步兵校尉，迁御史中丞。盾性公强，居宪台<br>甚称职。<br>中大通五年二月，高祖幸同泰寺开讲，设四部大会，众数万人。南越所献驯<br>象，忽于众中狂逸，乘轝羽卫及会皆骇散，惟盾与散骑郎裴之礼嶷然自若，高祖<br>甚嘉焉。俄有诏，加散骑常侍，未拜，又诏曰：“总一六军，非才勿授。御史中<br>丞、新除散骑常侍盾，志怀忠密，识用详慎，当官平允，处务勤恪，必能缉斯戎<br>政。可兼领军，常侍如故。”大同二年，迁中领军。领军管天下兵要，监局事多。<br>盾为人敏赡，有风力，长于拨繁，职事甚理。天监中，吴平侯萧景居此职，著声<br>称。至是，盾复继之。<br>五年，出为仁威将军、吴郡太守，视事未期，以疾陈解。拜光禄大夫，加金<br>章紫绶。七年，疾愈，复为领军将军。九年，卒，时年六十六。即日有诏举哀。<br>赠侍中，领军如故。给东园秘器，朝服一具，衣一袭，钱布各有差。谥曰忠。<br>子长博，字孟弘，桂阳内史。次子仲博，曲阿令。盾弟厥。<br>厥，字献卿，亦以干局称。初为西中郎行参军、尚书主客郎。入兼中书通事<br>舍人，累迁正员郎、鸿胪卿，舍人如故。迁尚书右丞，未拜，出为晋安太守。郡<br>居山海，常结聚逋逃，前二千石虽募讨捕，而寇盗不止。厥下车，宣风化，凡诸<br>凶党，皆涘负而出，居民复业，商旅流通。然为政严酷少恩，吏民小事必加杖罚，<br>百姓谓之“臧虎”。还除骠骑庐陵王谘议参军，复兼舍人。迁员外散骑常侍，兼<br>司农卿，舍人如故。大同八年，卒官，时年四十八。厥前后居职，所掌之局大事<br>及兰台廷尉所不能决者，敕并付厥。厥辨断精详，咸得其理。厥卒后，有挝登闻<br>鼓诉者，求付清直舍人。高祖曰：“臧厥既亡，此事便无可付。”其见知如此。<br>子操，尚书三公郎。<br>傅岐，字景平，北地灵州人也。高祖弘仁，宋太常。祖琰，齐世为山阴令，<br>有治能，自县擢为益州刺史。父翙，天监中，历山阴、建康令，亦有能名，官至<br>骠骑谘议。<br>岐初为国子明经生，起家南康王宏常侍，迁行参军，兼尚书金部郎。母忧去<br>职，居丧尽礼。服阕后，疾废久之。是时改创北郊坛，初起岐监知缮筑，事毕，<br>除如新令。县民有因斗相殴而死者，死家诉郡，郡录其仇人，考掠备至，终不引<br>咎，郡乃移狱于县。岐即命脱械，以和言问之，便即首服。法当偿死，会冬节至，<br>岐乃放其还家，使过节一日复狱。曹掾固争曰：“古者乃有此，于今不可行。”<br>岐曰：“其若负信，县令当坐，主者勿忧。”竟如期而反。太守深相叹异，遽以<br>状闻。岐后去县，民无老小，皆出境拜送，啼号之声，闻于数十里。至都，除廷<br>尉正，入兼中书通事舍人，迁宁远岳阳王记室参军，舍人如故。出为建康令，以<br>公事免。俄复为舍人，累迁安西中记室、镇南谘议参军，兼舍人如故。<br>岐美容止，博涉能占对。大同中，与魏和亲，其使岁中再至，常遣岐接对焉。<br>太清元年，累迁太仆、司农卿，舍人如故。在禁省十余年，机事密勿亚于朱异。<br>此年冬，豫州刺史贞阳侯萧渊明率众伐彭城，兵败陷魏。二年，渊明遣使还，述<br>魏人欲更通和好，敕有司及近臣定议。左卫朱异曰：“高澄此意，当复欲继好，<br>不爽前和；边境且得静寇息民，于事为便。”议者并然之。岐独曰：“高澄既新<br>得志，其势非弱，何事须和？此必是设间，故令贞阳遣使，令侯景自疑当以贞阳<br>易景。景意不安，必图祸乱。今若许澄通好，正是堕其计中。且彭城去岁丧师，<br>涡阳新复败退，令便就和，益示国家之弱。若如愚意，此和宜不可许。”朱异等<br>固执，高祖遂从异议。及遣和使，侯景果有此疑，累启请追使，敕但依违报之。<br>至八月，遂举兵反。十月，入寇京师，请诛朱异。三年，迁中领军，舍人如故。<br>二月，景于阙前通表，乞割江右四州，安其部下，当解围还镇，敕许之。乃于城<br>西立盟，求遣宣城王出送。岐固执宣城嫡嗣之重，不宜许，遣石城公大款送之。<br>及与景盟讫，城中文武喜跃，望得解围。岐独言于众曰：“贼举兵为逆，未遂求<br>和，夷情兽心，必不可信，此和终为贼所诈也。”众并怨怪之。及景背盟，莫不<br>叹服。寻有诏，以岐勤劳，封南丰县侯，邑五百户，固辞不受。宫城失守，岐带<br>疾出围，卒于宅。<br>陈吏部尚书姚察曰：夫举事者定于谋，故万举无遗策，信哉是言也。傅岐识<br>齐氏之伪和，可谓善于谋事。是时若纳岐之议，太清祸乱，固其不作。申子曰：<br>“一言倚，天下靡。”此之谓乎？<br><hr>
