<h4>《史部·梁书·卷三十九  列传第三十三》<b class="x">作者：姚思廉</b></h4>
<br>◎元法僧元树元愿达王神念杨华羊侃子鹍羊鸦仁<br>元法僧，魏氏之支属也。其始祖道武帝。父钟葵，江阳王。法僧仕魏，历光<br>禄大夫，后为使持节、都督徐州诸军事、徐州刺史，镇彭城。普通五年，魏室大<br>乱，法僧遂据镇称帝，诛锄异己，立诸子为王，部署将帅，欲议匡复。既而魏乱<br>稍定，将讨法僧。法僧惧，乃遣使归款，请为附庸，高祖许焉，授侍中、司空，<br>封始安郡公，邑五千户。及魏军既逼，法僧请还朝，高祖遣中书舍人朱异迎之。<br>既至，甚加优宠。时方事招携，抚悦降附，赐法僧甲第女乐及金帛，前后不可胜<br>数。法僧以在魏之日，久处疆埸之任，每因寇掠，杀戮甚多，求兵自卫，诏给甲<br>仗百人，出入禁闼。大通二年，加冠军将军。中大通元年，转车骑将军。四年，<br>进太尉，领金紫光禄。其年，立为东魏主，不行，仍授使持节、散骑常侍、骠骑<br>大将军、开府同三司之仪、郢州刺史。大同二年，征为侍中、太尉，领军师将军，<br>薨，时年八十三。二子景隆、景仲，普通中随法僧入朝。<br>景隆封沌阳县公，邑千户，出为持节、都督广、越、交、桂等十三州诸军事、<br>平南将军、平越中郎将、广州刺史。中大通三年，征侍中、安右将军。四年，为<br>征北将军、徐州刺史，封彭城王，不行，俄除侍中、度支尚书。太清初，又为使<br>持节、都督广、越、交、桂等十三州诸军事、征南将军、平越中郎将、广州刺史，<br>行至雷首，遇疾卒，时年五十八。<br>景仲封枝江县公，邑千户，拜侍中、右卫将军。大通三年，增封，并前为二<br>千户，仍赐女乐一部。出为持节、都督广、越等十三州诸军事、宣惠将军、平越<br>中郎将、广州刺史。大同中，征侍中、左卫将军。兄景隆后为广州刺史。侯景作<br>乱，以景仲元氏之族，遣信诱之，许奉为主。景仲乃举兵，将下应景。会西江督<br>护陈霸先与成州刺史王怀明等起兵攻之，霸先徇其众曰：“朝廷以元景仲与贼连<br>从，谋危社稷，今使曲江公勃为刺史，镇抚此州。”众闻之，皆弃甲而散，景仲<br>乃自缢而死。<br>元树，字君立，亦魏之近属也。祖献文帝。父僖，咸阳王。树仕魏为宗正卿，<br>属尔朱荣乱，以天监八年归国，封为邺王，邑二千户，拜散骑常侍。普通六年，<br>应接元法僧还朝，迁使持节、督郢、司、霍三州诸军事、云麾将军、郢州刺史，<br>增封并前为三千户。讨南蛮贼，平之，加散骑常侍、安西将军，又增邑五百户。<br>中大通二年，征侍中、镇右将军。四年，为使持节，镇北将军，都督北讨诸军事，<br>加鼓吹一部以伐魏，攻魏谯城，拔之。会魏将独孤如愿来援，遂围树，城陷被执，<br>发愤卒于魏，时年四十八。<br>子贞，大同中，求随魏使崔长谦至邺葬父，还拜太子舍人。太清初，侯景降，<br>请元氏戚属，愿奉为主，诏封贞为咸阳王，以天子之礼遣还北，会景败而返。<br>元愿达，亦魏之支庶也。祖明元帝。父乐平王。愿达仕魏为中书令、郢州刺<br>史。普通中，大军北伐，攻义阳，愿达举州献款，诏封乐平公，邑千户，赐甲第<br>女乐。仍出为使持节、散骑常侍、都督湘州诸军事、平南将军、湘州刺史。中大<br>通二年，征侍中、太中大夫、翊左将军。大同三年，卒，时年五十七。<br>王神念，太原祁人也。少好儒术，尤明内典。仕魏起家州主簿，稍迁颍川太<br>守，遂据郡归款。魏军至，与家属渡江，封南城县侯，邑五百户。顷之，除安成<br>内史，又历武阳、宣城内史，皆著治绩。还除太仆卿。出为持节、都督青、冀二<br>州诸军事、信武将军、青、冀二州刺史。神念性刚正，所更州郡必禁止淫祠。时<br>青、冀州东北有石鹿山临海，先有神庙，妖巫欺惑百姓，远近祈祷，糜费极多。<br>及神念至，便令毁撤，风俗遂改。普通中，大举北伐，征为右卫将军。六年，迁<br>使持节、散骑常侍、爪牙将军，右卫如故。遘疾卒，时年七十五。诏赠本官、衡<br>州刺史，兼给鼓吹一部。谥曰壮。<br>神念少善骑射，既老不衰，尝于高祖前手执二刀楯，左右交度，驰马往来，<br>冠绝群伍。时复有杨华者，能作惊军骑，并一时妙捷，高祖深叹赏之。<br>子尊业，仕至太仆卿。卒，赠信威将军、青、冀二州刺史，鼓吹一部。次子<br>僧辩，别有传。<br>杨华，武都仇池人也。父大眼，为魏名将。华少有勇力，容貌雄伟，魏胡太<br>后逼通之，华惧及祸，乃率其部曲来降。胡太后追思之不能已，为作《杨白华歌<br>辞》，使宫人昼夜连臂蹋足歌之，辞甚忄妻惋焉。华后累征伐，有战功，历官太<br>仆卿，太子左卫率，封益阳县侯。太清中，侯景乱，华欲立志节，妻子为贼所擒，<br>遂降之，卒于贼。<br>羊侃，字祖忻，泰山梁甫人，汉南阳太守续之裔也。祖规，宋武帝之临徐州，<br>辟祭酒从事、大中正。会薛安都举彭城降北，规由是陷魏，魏授卫将军、营州刺<br>史。父祉，魏侍中，金紫光禄大夫。侃少而瑰伟，身长七尺八寸，雅爱文史，博<br>涉书记，尤好《左氏春秋》及《孙吴兵法》。弱冠随父在梁州立功。魏正光中，<br>稍为别将。时秦州羌有莫遮念生者，据州反，称帝，仍遣其弟天生率众攻陷岐州，<br>遂寇雍州。侃为偏将，隶萧宝夤往讨之，潜身巡緌，伺射天生，应弦即倒，其众<br>遂溃。以功迁使持节、征东大将军、东道行台，领泰山太守，进爵钜平侯。<br>初，其父每有南归之志，常谓诸子曰：“人生安可久淹异域，汝等可归奉东<br>朝。”侃至是将举河济以成先志。兖州刺史羊敦，侃从兄也，密知之，据州拒侃。<br>侃乃率精兵三万袭之，弗克，仍筑十余城以守之。朝廷赏授，一与元法僧同。遣<br>羊鸦仁、王弁率军应接，李元履运给粮仗。魏帝闻之，使授侃骠骑大将军、司徒、<br>泰山郡公，长为兖州刺史，侃斩其使者以徇。魏人大骇，令仆射于晖率众数十万，<br>及高欢、尔朱阳都等相继而至，围侃十余重，伤杀甚众。栅中矢尽，南军不进，<br>乃夜溃围而出，且战且行，一日一夜乃出魏境。至渣口，众尚万余人，马二千匹，<br>将入南，士卒并竟夜悲歌。侃乃谢曰：“卿等怀土，理不能见随，幸适去留，于<br>此别异。”因各拜辞而去。<br>侃以大通三年至京师，诏授使持节、散骑常侍、都督瑕丘征讨诸军事、安北<br>将军、徐州刺史，并其兄默及三弟忱、给、元，皆拜为刺史。寻以侃为都督北讨<br>诸军事，出顿日城，会陈庆之失律，停进。其年，诏以为持节、云麾将军、青、<br>冀二州刺史。中大通四年，诏为使持节、都督瑕丘诸军事、安北将军、兖州刺史，<br>随太尉元法僧北讨。法僧先启云：“与侃有旧，愿得同行。”高祖乃召侃问方略，<br>侃具陈进取之计。高祖因曰：“知卿愿与太尉同行。”侃曰：“臣拔迹还朝，常<br>思效命，然实未曾愿与法僧同行。北人虽谓臣为吴，南人已呼臣为虏，今与法僧<br>同行，还是群类相逐，非止有乖素心，亦使匈奴轻汉。”高祖曰：“朝廷今者要<br>须卿行。”乃诏以为大军司马。高祖谓侃曰；“军司马废来已久，此段为卿置之。”<br>行次官竹，元树又于谯城丧师。军罢，入为侍中。五年，封高昌县侯，邑千户。<br>六年，出为云麾将军、晋安太守。闽越俗好反乱，前后太守莫能止息，侃至讨击，<br>斩其渠帅陈称、吴满等，于是郡内肃清，莫敢犯者。顷之，征太子左卫率。<br>大同三年，车驾幸乐游苑，侃预宴。时少府奏新造两刃槊成，长二丈四尺，<br>围一尺三寸，高祖因赐侃马，令试之。侃执槊上马，左右击刺，特尽其妙，高祖<br>善之，又制《武宴诗》三十韵以示侃，侃即席应诏，高祖览曰：“吾闻仁者有勇，<br>今见勇者有仁，可谓邹、鲁遗风，英贤不绝。”六年，迁司徒左长史。八年，迁<br>都官尚书。时尚书令何敬容用事，与之并省，未尝游造。有宦者张僧胤候侃，侃<br>曰：“我床非阉人所坐。”竟不前之，时论美其贞正。九年，出为使持节、壮武<br>将军、衡州刺史。<br>太清元年，征为侍中。会大举北伐，仍以侃为持节、冠军，监作韩山堰事，<br>两旬堰立。侃劝元帅贞阳侯乘水攻彭城，不纳；既而魏援大至，侃频劝乘其远来<br>可击，旦日又劝出战，并不从，侃乃率所领出顿堰上。及众军败，侃结阵徐还。<br>二年，复为都官尚书。侯景反，攻陷历阳，高祖问侃讨景之策。侃曰：“景<br>反迹久见，或容豕突，宜急据采石，令邵陵王袭取寿春。景进不得前，退失巢窟，<br>乌合之众，自然瓦解。”议者谓景未敢便逼京师，遂寝其策，令侃率千余骑顿望<br>国门。景至新林，追侃入副宣城王都督城内诸军事。时景既卒至，百姓竞入，公<br>私混乱，无复次第。侃乃区分防拟，皆以宗室间之。军人争入武库，自取器甲，<br>所司不能禁，侃命斩数人，方得止。及贼逼城，众皆恟惧，侃伪称得射书，云<br>“邵陵王、西昌侯已至近路”。众乃少安。贼攻东掖门，纵火甚盛，侃亲自距抗，<br>以水沃火，火灭，引弓射杀数人，贼乃退。加侍中、军师将军。有诏送金五千两，<br>银万两，绢万匹，以赐战士，侃辞不受。部曲千余人，并私加赏赉。<br>贼为尖顶木驴攻城，矢石所不能制，侃作雉尾炬，施铁镞，以油灌之，掷驴<br>上焚之，俄尽。贼又东西两面起土山，以临城，城中震骇，侃命为地道，潜引其<br>土，山不能立。贼又作登城楼车，高十余丈，欲临射城内，侃曰：“车高緌虚，<br>彼来必倒，可卧而观之，不劳设备。”及车动果倒，众皆服焉。贼既频攻不捷，<br>乃筑长围。朱异、张绾议欲出击之，高祖以问侃，侃曰：“不可。贼多日攻城，<br>既不能下，故立长围，欲引城中降者耳。今击之，出人若少，不足破贼，若多，<br>则一旦失利，自相腾践，门隘桥小，必大致挫衄，此乃示弱，非骋王威也。”不<br>从，遂使千余人出战，未及交锋，望风退走，果以争桥赴水，死者太半。<br>初，侃长子躭为景所获，执来城下示侃，侃谓曰：“我倾宗报主，犹恨不足，<br>岂复计此一子，幸汝早能杀之。”数日复持来，侃谓躭曰：“久以汝为死，犹复<br>在邪？吾以身许国，誓死行阵，终不以尔而生进退。”因引弓射之。贼感其忠义，<br>亦不之害也。景遣仪同傅士哲呼侃与语曰：“侯王远来问讯天子，何为闭距，不<br>时进纳？尚书国家大臣，宜启朝廷。”侃曰：“侯将军奔亡之后，归命国家，重<br>镇方城，悬相任寄，何所患苦？忽致称兵？今驱乌合之卒，至王城之下，虏马饮<br>淮，矢集帝室，岂有人臣而至于此？吾荷国重恩，当禀承庙算，以扫大逆耳，不<br>能妄受浮说，开门揖盗。幸谢侯王，早自为所。”士哲又曰：“侯王事君尽节，<br>不为朝廷所知，正欲面启至尊，以除奸佞，既居戎旅，故带甲来朝，何谓作逆？”<br>侃曰：“圣上临四海将五十年，聪明睿哲，无幽不照，有何奸佞而得在朝？欲饰<br>其非，宁无诡说。且侯王亲举白刃，以向城阙，事君尽节，正若是邪！”士哲无<br>以应，乃曰：“在北之日，久挹风猷，每恨平生，未获披叙，愿去戎服，得一相<br>见。”侃为之免胄，士哲瞻望久之而去。其为北人所钦慕如此。<br>后大雨，城内土山崩，贼乘之垂入，苦战不能禁，侃乃令多掷火，为火城以<br>断其路，徐于里筑城，贼不能进。十二月，遘疾卒于台内，时年五十四。诏给东<br>园秘器，布绢各五百匹，钱三百万，赠侍中、护军将军，鼓吹一部。<br>侃少而雄勇，膂力绝人，所用弓至十余石。尝于兖州尧庙蹋壁，直上至五寻，<br>横行得七迹。泗桥有数石人，长八尺，大十围，侃执以相击，悉皆破碎。<br>侃性豪侈，善音律，自造《采莲》、《棹歌》两曲，甚有新致。姬妾侍列，<br>穷极奢靡。有弹筝人陆太喜，著鹿角爪长七寸。儛人张净琬，腰围一尺六寸，<br>时人咸推能掌中儛。又有孙荆玉，能反腰帖地，衔得席上玉簪。敕赉歌人王娥<br>儿，东宫亦赉歌者屈偶之，并妙尽奇曲，一时无对。初赴衡州，于两艖<舟符>，<br>起三间通梁水斋，饰以珠玉，加之锦缋，盛设帷屏，陈列女乐，乘潮解缆，临波<br>置酒，缘塘傍水，观者填咽。大同中，魏使阳斐，与侃在北尝同学，有诏令侃延<br>斐同宴。宾客三百余人，器皆金玉杂宝，奏三部女乐，至夕，侍婢百余人，俱执<br>金花烛。侃不能饮酒，而好宾客交游，终日献酬，同其醉醒。性宽厚，有器局，<br>尝南还至涟口，置酒，有客张孺才者，醉于船中失火，延烧七十余艘，所燔金帛<br>不可胜数。侃闻之，都不挂意，命酒不辍。孺才惭惧，自逃匿，侃慰喻使还，待<br>之如旧。<br>第三子鹍。鹍字子鹏。随侃台内，城陷，窜于阳平。侯景呼还，待之甚厚。<br>及景败，鹍密图之，乃随其东走。景于松江战败，惟余三舸，下海欲向蒙山。会<br>景倦昼寝，鹍语海师：“此中何处有蒙山！汝但听我处分。”遂直向京口。至胡<br>豆洲，景觉，大惊，问岸上人，云“郭元建犹在广陵”，景大喜，将依之。鹍拔<br>刀叱海师，使向京口。景欲透水，鹍抽刀斫之，景乃走入船中，以小刀抉船，鹍<br>以槊入刺杀之。世祖以鹍为持节、通直散骑常侍、都督青、冀二州诸军事、明威<br>将军、青州刺史，封昌国县公，邑二千户，赐钱五百万，米五千石，布绢各一千<br>匹，又领东阳太守。征陆纳，加散骑常侍。平峡中，除西晋州刺史。破郭元建于<br>东关，迁使持节、信武将军、东晋州刺史。承圣三年，西魏围江陵，鹍赴援不及，<br>从王僧愔征萧勃于岭表。闻大尉僧辩败，乃还，为侯瑱所破，于豫章遇害，时<br>年二十八。<br>羊鸦仁，字孝穆，太山钜平人也。少骁果有胆力，仕郡为主簿。普通中，率<br>兄弟自魏归国，封广晋县侯。征伐青、齐间，累有功绩，稍迁员外散骑常侍、历<br>阳太守。中大通四年，为持节、都督谯州诸军事、信威将军、谯州刺史。大同七<br>年，除太子左卫率，出为持节、都督南、北司、豫、楚四州诸军事、轻车将军、<br>北司州刺史。侯景降，诏鸦仁督士州刺史桓和之、仁州刺史湛海珍等精兵三万，<br>趋悬瓠应接景，仍为都督豫、司、淮、冀、殷、应、西豫等七州诸军事、司、豫<br>二州刺史，镇悬瓠。会侯景败于涡阳，魏军渐逼，鸦仁恐粮运不继，遂还北司，<br>上表陈谢。高祖大怒，责之，鸦仁惧，又顿军于淮上。及侯景反，鸦仁率所部入<br>援。太清二年，景既背盟，鸦仁乃与赵伯超及南康王会理共攻贼于东府城，反为<br>贼所败。台城陷，鸦仁见景，为景所留，以为五兵尚书。鸦仁常思奋发，谓所亲<br>曰：“吾以凡流，受宠朝廷，竟无报效，以答重恩。社稷倾危，身不能死，偷生<br>苟免，以至于今。若以此终，没有余愤。”因遂泣下，见者伤焉。三年，出奔江<br>西，其故部曲数百人迎之，将赴江陵，至东莞，为故北徐州刺史荀伯道诸子所害。<br>史臣曰：高祖革命受终，光期宝运，威德所渐，莫不怀来，其皆殉难投身，<br>前后相属。元法僧之徒入国，并降恩遇，位重任隆，击钟鼎食，美矣。而羊侃、<br>鸦仁值太清之难，并竭忠奉国。侃则临危不挠，鸦仁守义殒命，可谓志等松筠，<br>心均铁石，古之殉节，斯其谓乎！<br><hr>
