<h4>《史部·梁书·卷二十八  列传第二十二》<b class="x">作者：姚思廉</b></h4>
<br>◎裴邃兄子之高之平之横夏侯亶弟夔鱼弘附韦放<br>裴邃，字渊明，河东闻喜人，魏襄州刺史绰之后也。祖寿孙，寓居寿阳，为<br>宋武帝前军长史。父仲穆，骁骑将军。邃十岁能属文，善《左氏春秋》。齐建武<br>初，刺史萧遥昌引为府主簿。寿阳有八公山庙，遥昌为立碑，使邃为文，甚见称<br>赏。举秀才，对策高第，奉朝请。<br>东昏践阼，始安王萧遥光为抚军将军、扬州刺史，引邃为参军。后遥光败，<br>邃还寿阳，值刺史裴叔业以寿阳降魏，豫州豪族皆被驱掠，邃遂随众北徙。魏主<br>宣武帝雅重之，以为司徒属，中书郎，魏郡太守。魏遣王肃镇寿阳，邃固求随肃，<br>密图南归。天监初，自拔还朝，除后军谘议参军。邃求边境自效，以为辅国将军、<br>庐江太守。时魏将吕颇率众五万奄来攻郡，邃率麾下拒破之，加右军将军。<br>五年，征邵阳洲，魏人为长桥断淮以济。邃筑垒逼桥，每战辄克，于是密作<br>没突舰。会甚雨，淮水暴溢，邃乘舰径造桥侧，魏众惊溃，邃乘胜追击，大破之。<br>进克羊石城，斩城主元康。又破霍丘城，斩城主甯永仁。平小岘，攻合肥。以功<br>封夷陵县子，邑三百户。迁冠军长史、广陵太守。<br>邃与乡人共入魏武庙，因论帝王功业。其妻甥王篆之密启高祖，云“裴邃多<br>大言，有不臣之迹。”由是左迁为始安太守。邃志欲立功边陲，不愿闲远，乃致<br>书于吕僧珍曰：“昔阮咸、颜延有‘二始’之叹。吾才不逮古人，今为三始，非<br>其愿也，将如之何！”未及至郡，会魏攻宿预，诏邃拒焉。行次直渎，魏众退。<br>迁右军谘议参军、豫章王云麾府司马，率所领助守石头。出为竟陵太守，开置屯<br>田，公私便之。迁为游击将军、朱衣直阁，直殿省。寻迁假节、明威将军、西戎<br>校尉、北梁、秦二州刺史。复开创屯田数千顷，仓廪盈实，省息边运，民吏获安，<br>乃相率饷绢千余匹。邃从容曰：“汝等不应尔；吾又不可逆。”纳其绢二匹而已。<br>还为给事中、云骑将军、朱衣直阁将军，迁大匠卿。<br>普通二年，义州刺史文僧明以州叛入于魏，魏军来援。以邃为假节、信武将<br>军，督众军讨焉。邃深入魏境，从边城道，出其不意。魏所署义州刺史封寿据檀<br>公岘，邃击破之，遂围其城，寿面缚请降，义州平。除持节、督北徐州诸军事、<br>信武将军、北徐州刺史。未之职，又迁督豫州、北豫、霍三州诸军事、豫州刺史，<br>镇合肥。<br>四年，进号宣毅将军。是岁，大军将北伐，以邃督征讨诸军事，率骑三千，<br>先袭寿阳。九月壬戌，夜至寿阳，攻其郛，斩关而入，一日战九合，为后军蔡秀<br>成失道不至，邃以援绝拔还。于是邃复整兵，收集士卒，令诸将各以服色相别。<br>邃自为黄袍骑，先攻狄丘、甓城、黎浆等城，皆拔之。屠安成、马头、沙陵等戍。<br>是冬，始脩芍陂。明年，复破魏新蔡郡，略地至于郑城，汝颍之间，所在响应。<br>魏寿阳守将长孙稚、河间王元琛率众五万，出城挑战。邃勒诸将为四甄以待之，<br>令直阁将军李祖怜伪遁以引稚，稚等悉众追之，四甄竞发，魏众大败。斩首万余<br>级。稚等奔走，闭门自固，不敢复出。其年五月，卒于军中。追赠侍中、左卫将<br>军，给鼓吹一部，进爵为侯，增邑七百户。谥曰烈。<br>邃少言笑，沉深有思略，为政宽明，能得士心。居身方正有威重，将吏惮之，<br>少敢犯法。及其卒也，淮、肥间莫不流涕，以为邃不死，洛阳不足拔也。<br>子之礼，字子义，自国子生推第，补邵陵王国左常侍、信威行参军。王为南<br>兖，除长流参军，未行，仍留宿卫，补直阁将军。丁父忧，服阕袭封，因请随军<br>讨寿阳，除云麾将军，迁散骑常侍。又别攻魏广陵城，平之，除信武将军、西豫<br>州刺史，加轻车将军，除黄门侍郎，迁中军宣城王司马。寻为都督北徐、仁、睢<br>三州诸军事、信武将军、北徐州刺史。征太子左卫率，兼卫尉卿，转少府卿。卒，<br>谥曰壮。子政，承圣中，官至给事黄门侍郎。江陵陷，随例入西魏。<br>之高字如山，邃兄中散大夫髦之子也。起家州从事、新都令、奉朝请，迁参<br>军。颇读书，少负意气，常随叔父邃征讨，所在立功，甚为邃所器重，戎政咸以<br>委焉。寿阳之役，邃卒于军所，之高隶夏侯夔，平寿阳，仍除平北豫章长史、梁<br>郡太守，封都城县男，邑二百五十户。时魏汝阴来附，敕之高应接，仍除假节、<br>飚勇将军、颍州刺史。士民夜反，逾城而入，之高率家僮与麾下奋击，贼乃散走。<br>父忧还京。起为光远将军，合讨阴陵盗贼，平之，以为谯州刺史。又还为左军将<br>军，出为南谯太守、监北徐州，迁员外散骑常侍。寻除雄信将军、西豫州刺史，<br>余如故。侯景乱，之高率众入援，南豫州刺史、鄱阳嗣王范命之高总督江右援军<br>诸军事，顿于张公洲。柳仲礼至横江，之高遣船舸二百余艘迎致仲礼，与韦粲等<br>俱会青塘立营，据建兴苑。及城陷，之高还合肥，与鄱阳王范西上。稍至新蔡，<br>众将一万，未有所属。元帝遣萧慧正召之，以为侍中、护军将军。到江陵，承制<br>除特进、金紫光禄大夫。卒，时年七十三。赠侍中、仪同三司，鼓吹一部。谥曰<br>恭。子畿，累官太子右卫率、隽州刺史。西魏攻陷江陵，畿力战死之。<br>之平字如原，之高第五弟。少亦随邃征讨，以军功封都亭侯。历武陵王常侍、<br>扶风、弘农二郡太守，不行，除谯州长史、阳平太守。拒侯景，城陷后，迁散骑<br>常侍、右卫将军、太子詹事。<br>之横字如岳，之高第十三弟也。少好宾游，重气侠，不事产业。之高以其纵<br>诞，乃为狭被蔬食以激厉之。之横叹曰：“大丈夫富贵，必作百幅被。”遂与僮<br>属数百人，于芍陂大营田墅，遂致殷积。太宗在东宫，闻而要之，以为河东王常<br>侍、直殿主帅，迁直阁将军。侯景乱，出为贞威将军，隶鄱阳王范讨景。景济江，<br>仍与范长子嗣入援。连营度淮，据东城。京都陷，退还合肥，与范溯流赴湓城。<br>景遣任约上逼晋熙，范令之横下援，未及至，范薨，之横乃还。<br>时寻阳王大心在江州，范副梅思立密要大心袭湓城，之横斩思立而拒大心。<br>大心以州降景。之横率众与兄之高同归元帝，承制除散骑常侍、廷尉卿，出为河<br>东内史。又随王僧辩拒侯景于巴陵，景退，迁持节、平北将军、东徐州刺史，中<br>护军，封豫宁侯，邑三千户。又随僧辩追景，平郢、鲁、江、晋等州，恒为前锋<br>陷阵。仍至石头，破景，景东奔，僧辩令之横与杜掞入守台城。及陆纳据湘州叛，<br>又隶王僧辩南讨焉。于阵斩纳将李贤明，遂平之。又破武陵王于硖口。还除吴兴<br>太守，乃作百幅被，以成其初志。<br>后江陵陷，齐遣上党王高涣挟贞阳侯攻东关，晋安王方智承制，以之横为使<br>持节、镇北将军、徐州刺史，都督众军，给鼓吹一部，出守蕲城。之横营垒未周，<br>而齐军大至，兵尽矢穷，遂于阵没，时年四十一。赠侍中、司空公，谥曰忠壮。<br>子凤宝嗣。<br>夏侯亶，字世龙，车骑将军详长子也。齐初，起家奉朝请。永元末，详为西<br>中郎南康王司马，随府镇荆州，亶留京师，为东昏听政主帅。及崔慧景作乱，亶<br>以捍御功，除骁骑将军。及高祖起师，详与长史萧颖胄协同义举，密遣信下都迎<br>亶，亶乃赍宣德皇后令，令南康王纂承大统，封十郡为宣城王，进位相国，置僚<br>属，选百官。建康城平，以亶为尚书吏部郎，俄迁侍中，奉玺于高祖。天监元年，<br>出为宣城太守。寻入为散骑常侍，领右骁骑将军。六年，出为平西始兴王长史、<br>南郡太守，父忧解职。居丧尽礼，庐于墓侧，遗财悉推诸弟。八年，起为持节、<br>督司州诸军事、信武将军、司州刺史，领安陆太守。服阕，袭封丰城县公。居州<br>甚有威惠，为边人所悦服。十二年，以本号还朝，除都官尚书，迁给事中、右卫<br>将军、领豫州大中正。十五年，出为信武将军、安西长史、江夏太守。十七年，<br>入为通直散骑常侍、太子右卫率，迁左卫将军，领前军将军。俄出为明威将军、<br>吴兴太守。在郡复有惠政，吏民图其像，立碑颂美焉。普通三年，入为散骑常侍，<br>领右骁骑将军，转太府卿，常侍如故。以公事免，未几，优诏复职。五年，迁中<br>护军。<br>六年，大举北伐。先遣豫州刺史裴邃帅谯州刺史湛僧智、历阳太守明绍世、<br>南谯太守鱼弘、晋熙太守张澄，并世之骁将，自南道伐寿阳城，未克而邃卒。乃<br>加亶使持节，驰驿代邃，与魏将河间王元琛、临淮王元彧等相拒，频战克捷。寻<br>有密敕，班师合肥，以休士马，须堰成复进。七年夏，淮堰水盛，寿阳城将没，<br>高祖复遣北道军元树帅彭宝孙、陈庆之等稍进，亶帅湛僧智、鱼弘、张澄等通清<br>流涧，将入淮、肥。魏军夹肥筑城，出亶军后，亶与僧智还袭，破之。进攻黎浆，<br>贞威将军韦放自北道会焉。两军既合，所向皆降下。凡降城五十二，获男女口七<br>万五千人，米二十万石。诏以寿阳依前代置豫州，合肥镇改为南豫州，以亶为使<br>持节、都督豫州缘淮南豫霍义定五州诸军事、云麾将军、豫、南豫二州刺史。寿<br>春久罹兵荒，百姓多流散，亶轻刑薄赋，务农省役，顷之民户充复。大通二年，<br>进号平北将军。三年，卒于州镇。高祖闻之，即日素服举哀，赠车骑将军。谥曰<br>襄。州民夏侯简等五百人表请为亶立碑置祠，诏许之。<br>亶为人美风仪，宽厚有器量，涉猎文史，辩给能专对。宗人夏侯溢为衡阳内<br>史，辞日，亶侍御坐，高祖谓亶曰：“夏侯溢于卿疏近？”禀答曰：“是臣从弟。”<br>高祖知溢于亶已疏，乃曰：“卿伧人，好不辨族从。”亶对曰：“臣闻服属易疏，<br>所以不忍言族。”时以为能对。<br>亶历为六郡三州，不修产业，禄赐所得，随散亲故。性俭率，居处服用，充<br>足而已，不事华侈。晚年颇好音乐，有妓妾十数人，并无被服姿容。每有客，常<br>隔帘奏之，时谓帘为夏侯妓衣也。<br>亶二子：谊，损。谊袭封丰城公，历官太子舍人，洗马。太清中，侯景入寇，<br>谊与弟损帅部曲入城，并卒围内。<br>夔字季龙，亶弟也。起家齐南康王府行参军。中兴初，迁司徒属。天监元年，<br>为太子洗马，中舍人，中书郎。丁父忧，服阕，除大匠卿，知造太极殿事。普通<br>元年，为邵陵王信威长史，行府国事。其年，出为假节、征远将军，随机北讨，<br>还除给事黄门侍郎。二年，副裴邃讨义州，平之。三年，代兄亶为吴兴太守，寻<br>迁假节、征远将军、西阳、武昌二郡太守。七年，征为卫尉，未拜，改授持节、<br>督司州诸军事、信武将军、司州刺史，领安陆太守。<br>八年，敕夔帅壮武将军裴之礼、直阁将军任思祖出义阳道，攻平静、穆陵、<br>阴山三关，克之。是时谯州刺史湛僧智围魏东豫州刺史元庆和于广陵，入其郛。<br>魏将元显伯率军赴援，僧智逆击破之，夔自武阳会僧智，断魏军归路。庆和于内<br>筑栅以自固，及夔至，遂请降。夔让僧智，僧智曰：“庆和志欲降公，不愿降僧<br>智，今往必乖其意；且僧智所将为乌合募人，不可御之以法。公持军素严，必无<br>犯令，受降纳附，深得其宜。”于是夔乃登城拔魏帜，建官军旗鼓，众莫敢妄动，<br>庆和束兵以出，军无私焉。凡降男女口四万余人，粟六十万斛，余物称是。显伯<br>闻之夜遁，众军追之，生擒二万余人，斩获不可胜数。诏以僧智领东豫州，镇广<br>陵。夔引军屯安阳。夔又遣偏将屠楚城，尽俘其众，由是义阳北道遂与魏绝。<br>大通二年，魏郢州刺史元愿达请降，高祖敕郢州刺史元树往迎愿达，夔亦自<br>楚城会之，遂留镇焉。诏改魏郢州为北司州，以夔为刺史，兼督司州。三年，迁<br>使持节，进号仁威将军，封保城县侯，邑一千五百户。中大通二年，征为右卫将<br>军，丁所生母忧去职。<br>时魏南兖州刺史刘明以谯城入附，诏遣镇北将军元树帅军应接，起夔为云麾<br>将军，随机北讨。寻授使持节、督南豫州诸军事、南豫州刺史。六年，转使持节、<br>督豫、淮、陈、颍、建、霍、义七州诸军事、豫州刺史。豫州积岁寇戎，人颇失<br>业，夔乃帅军人于苍陵立堰，溉田千余顷。岁收谷百余万石，以充储备，兼赡贫<br>人，境内赖之。夔兄亶先经此任，至是夔又居焉。兄弟并有恩惠于乡里，百姓歌<br>之曰：“我之有州，频仍夏侯；前兄后弟，布政优优。”在州七年，甚有声绩，<br>远近多附之。有部曲万人，马二千匹，并服习精强，为当时之盛。性奢豪，后房<br>伎妾曳罗縠饰金翠者亦有百数。爱好人士，不以贵势自高，文武宾客常满坐，时<br>亦以此称之。大同四年，卒于州，时年五十六。有诏举哀，赙钱二十万，布二百<br>匹。追赠侍中、安北将军。谥曰桓。<br>子撰嗣，官至太仆卿。撰弟譒，少粗险薄行，常停乡里，领其父部曲，为<br>州助防，刺史萧渊明引为府长史。渊明彭城战没，复为侯景长史。景寻举兵反，<br>譒前驱济江，顿兵城西士林馆，破掠邸第及居人富室，子女财货，尽略有之。<br>渊明在州有四妾，章、于、王、阮，并有国色。渊明没魏，其妾并还京第，譒<br>至，破第纳焉。<br>鱼弘，襄阳人。身长八尺，白皙美姿容。累从征讨，常为军锋，历南谯、盱<br>眙、竟陵太守。常语人曰：“我为郡，所谓四尽：水中鱼鳖尽，山中獐鹿尽，田<br>中米谷尽，村里民庶尽。丈夫生世，如轻尘栖弱草，白驹之过隙。人生欢乐富贵<br>几何时！”于是恣意酣赏，侍妾百余人，不胜金翠，服玩车马，皆穷一时之绝。<br>迁为平西湘东王司马、新兴、永宁二郡太守，卒官。<br>韦放，字元直，车骑将军睿之子。初为齐晋安王宁朔迎主簿，高祖临雍州，<br>又召为主簿。放身长七尺七寸，腰带八围，容貌甚伟。天监元年，为盱眙太守，<br>还除通直郎，寻为轻车晋安王中兵参军，迁镇右始兴王谘议参军，以父忧去职。<br>服阕，袭封永昌县侯，出为轻车南平王长史、襄阳太守。转假节、明威将军、竟<br>陵太守。在郡和理，为吏民所称。六年，大举北伐，以放为贞威将军，与胡龙牙<br>会曹仲宗进军。七年，夏侯亶攻黎浆不克，高祖复使帅军自北道会寿春城。寻迁<br>云麾南康王长史、寻阳太守。放累为藩佐，并著声绩。<br>普通八年，高祖遣兼领军曹仲宗等攻涡阳，又以放为明威将军，帅师会之。<br>魏大将费穆帅众奄至，放军营未立，麾下止有二百余人。放从弟洵骁果有勇力，<br>一军所仗，放令洵单骑击刺，屡折魏军，洵马亦被伤不能进，放胄又三贯流矢。<br>众皆失色，请放突去。放厉声叱之曰：“今日唯有死耳。”乃免胄下马，据胡床<br>处分。于是士皆殊死战，莫不一当百。魏军遂退，放逐北至涡阳。魏又遣常山王<br>元昭、大将军李奖、乞佛宝、费穆等众五万来援，放率所督将陈度、赵伯超等夹<br>击，大破之。涡阳城主王纬以城降。放乃登城，简出降口四千二百人，器仗充牜<br>刃；又遣降人三十，分报李奖、费穆等。魏人弃诸营垒，一时奔溃，众军乘之，<br>斩获略尽。擒穆弟超，并王纬送于京师。还为太子右卫率，转通直散骑常侍。出<br>为持节、督梁、南秦二州诸军事、信武将军、梁、南秦二州刺史。中大通二年，<br>徙督北徐州诸军事、北徐州刺史，增封四百户，持节、将军如故。在镇三年，卒，<br>时年五十九。谥曰宜侯。<br>放性弘厚笃实，轻财好施，于诸弟尤雍睦。每将远别及行役初还，常同一室<br>卧起，时称为“三姜”。初，放与吴郡张率皆有侧室怀孕，因指为婚姻。其后各<br>产男女，未及成长而率亡，遗嗣孤弱，放常赡恤之。及为北徐州，时有势族请姻<br>者，放曰：“吾不失信于故友。”乃以息岐娶率女，又以女适率子，时称放能笃<br>旧。长子粲嗣，别有传。<br>史臣曰：裴邃之词采早著，兼思略沉深，夏侯禀之好学辩给，夔之奢豪爱士，<br>韦放之弘厚笃行，并遇主逢时，展其才用矣。及牧州典郡，破敌安边，咸著功绩，<br>允文武之任，盖梁室之名臣欤。<br><hr>
