<h4>《史部·梁书·卷三十三  列传第二十七》<b class="x">作者：姚思廉</b></h4>
<br>◎王僧孺张率刘孝绰王筠<br>王僧孺，字僧孺，东海郯人，魏卫将军肃八世孙。曾祖雅，晋左光禄大夫、<br>仪同三司。祖准，宋司徒左长史。<br>僧孺年五岁，读《孝经》，问授者此书所载述，曰：“论忠孝二事。”僧孺<br>曰：“若尔，常愿读之。”六岁能属文，既长好学。家贫，常佣书以养母，所写<br>既毕，讽诵亦通。<br>仕齐，起家王国左常侍、太学博士。尚书仆射王晏深相赏好。晏为丹阳尹，<br>召补郡功曹，使僧孺撰《东宫新记》。迁大司马豫章王行参军，又兼太学博士。<br>司徒竟陵王子良开西邸招文学，僧孺亦游焉。文惠太子闻其名，召入东宫，直崇<br>明殿。欲拟为宫僚，文惠薨，不果。时王晏子德元出为晋安郡，以僧孺补郡丞，<br>除候官令。建武初，有诏举士，扬州刺史始安王遥光表荐秘书丞王暕及僧孺曰：<br>“前候官令东海王僧孺，年三十五，理尚栖约，思致悟敏，既笔耕为养，亦佣书<br>成学。至乃照萤映雪，编蒲缉柳，先言往行，人物雅俗，甘泉遗仪，南宫故事，<br>画地成图，抵掌可述；岂直鼮鼠有必对之辩，竹书无落简之谬，访对不休，<br>质疑斯在。”除尚书仪曹郎，迁治书侍御史，出为钱唐令。<br>初，僧孺与乐安任昉遇竟陵王西邸，以文学友会，及是将之县，昉赠诗，其<br>略曰：“惟子见知，惟余知子。观行视言，要终犹始。敬之重之，如兰如芷。形<br>应影随，曩行今止。百行之首，立人斯著。子之有之，谁毁谁誉。修名既立，老<br>至何遽。谁其执鞭，吾为子御。刘《略》班《艺》，虞《志》荀《录》，伊昔有<br>怀，交相欣勖。下帷无倦，升高有属。嘉尔晨灯，惜余夜烛。”其为士友推重如<br>此。<br>天监初，除临川王后军记室参军，待诏文德省。寻出为南海太守。郡常有高<br>凉生口及海舶每岁数至，外国贾人以通货易。旧时州郡以半价就市，又买而即卖，<br>其利数倍，历政以为常。僧孺乃叹曰：“昔人为蜀部长史，终身无蜀物，吾欲遗<br>子孙者，不在越装。”并无所取。视事期月，有诏征还，郡民道俗六百人诣阙请<br>留，不许。既至，拜中书郎、领著作，复直文德省，撰《中表簿》及《起居注》。<br>迁尚书左丞，领著作如故。俄除游击将军，兼御史中丞。僧孺幼贫，其母鬻纱布<br>以自业，尝携僧孺至市，道遇中丞卤簿，驱迫沟中。及是拜日，引驺清道，悲感<br>不自胜。寻以公事降为云骑将军，兼职如故，顷之即真。是时高祖制《春景明志<br>诗》五百字，敕在朝之人沈约已下同作，高祖以僧孺诗为工。迁少府卿，出监吴<br>郡。还除尚书吏部郎，参大选，请谒不行。<br>出为仁威南康王长史，行府、州、国事。王典签汤道愍昵于王，用事府内，<br>僧孺每裁抑之，道愍遂谤讼僧孺，逮诣南司。奉笺辞府曰：“下官不能避溺山隅，<br>而正冠李下，既贻疵辱，方致徽绳，解箓收簪，且归初服。窃以董生伟器，止相<br>骄王；贾子上才，爰傅卑土。下官生年有值，谬仰清尘，假翼西雍，窃步东阁，<br>多惭袨服，取乱长裾，高榻相望，直居坐右，长阶如画，独在僚端。借其从容之<br>词，假以宽和之色，恩礼远过申、白，荣望多厕应、徐。厚德难逢，小人易说。<br>方谓离肠陨首，不足以报一言；露胆披诚，何能以酬屡顾。宁谓罻罗裁举，<br>微禽先落；阊阖始吹，细草仍坠。一辞九畹，方去五云。纵天网是漏，圣恩可恃，<br>亦复孰寄心骸，何施眉目。方当横潭乱海，就鱼鳖而为群；披榛扪树，从虺蛇而<br>相伍。岂复仰听金声，式瞻玉色。顾步高轩，悲如霰委；踟蹰下席，泪若绠縻。”<br>僧孺坐免官，久之不调。友人庐江何炯犹为王府记室，乃致书于炯，以见其<br>意。曰：<br>近别之后，将隔暄寒，思子为劳，未能忘弭。昔李叟入秦，梁生适越，犹<br>怀怅恨，且或吟谣；况歧路之日，将离严网，辞无可怜，罪有不测。盖画地刻木，<br>昔人所恶，丛棘既累，于何可闻，所以握手恋恋，离别珍重。弟爱同邹季，淫淫<br>承睫，吾犹复抗手分背，羞学妇人。素钟肇节，金飚戒序，起居无恙，动静履宜。<br>子云笔札，元瑜书记，信用既然，可乐为甚。且使目明，能祛首疾。甚善甚善。<br>吾无昔人之才而有其病，癫眩屡动，消渴频增。委化任期，故不复呼医饮药。<br>但恨一旦离大辱，蹈明科，去皎皎而非自污，抱郁结而无谁告。丁年蓄积，与此<br>销亡，徒窃高价厚名，横叨公器人爵，智能无所报，筋力未之酬，所以悲至抚膺，<br>泣尽而继之以血。<br>顾惟不肖，文质无所底，盖困于衣食，迫于饥寒，依隐易农，所志不过钟庾。<br>久为尺板斗食之吏，以从皂衣黑绶之役，非有奇才绝学，雄略高谟，吐一言可以<br>匡俗振民，动一议可以固邦兴国。全璧归赵，飞矢救燕，偃息藩魏，甘卧安郢，<br>脑日逐，髓月支，拥十万而横行，提五千而深入，将能执圭裂壤，功勒景钟，锦<br>绣为衣，朱丹被毂，斯大丈夫之志，非吾曹之所能及已。直以章句小才，虫篆末<br>艺，含吐缃缥之上，翩跹樽俎之侧，委曲同之针缕，繁碎譬之米盐，孰致显荣，<br>何能至到。加性疏涩，拙于进取，未尝去来许、史，遨游梁、窦，俯首胁肩，先<br>意承旨。是以三叶靡遘，不与运并，十年未徙，孰非能薄。及除旧布新，清晷方<br>旦，抱乐衔图，讼讴有主，而犹限一吏于岑石，隔千里于泉亭，不得奉板中涓，<br>预衣裳之会，提戈后劲，厕龙豹之谋。及其投劾归来，恩均旧隶，升文石，登玉<br>陛，一见而降颜色，再睹而接话言，非藉左右之容，无劳群公之助。又非同席共<br>研之夙逢，笥饵卮酒之早识，一旦陪武帐，仰文陛，备聃、佚之柱下，充严、朱<br>之席上，入班九棘，出专千里，据操撮之雄官，参人伦之显职，虽古之爵人不次，<br>取士无名，未有蹑影追风，奔骤之若此者也。<br>盖基薄墙高，途遥力踬，倾蹶必然，颠匐可俟。竟以福过灾生，人指鬼瞰，<br>将均宥器，有验倾卮，是以不能早从曲影，遂乃取疑邪径。故司隶懔懔，思得应<br>弦，譬县厨之兽，如离缴之鸟，将充庖鼎，以饵鹰鹯。虽事异钻皮，文非刺骨，<br>犹复因兹舌杪，成此笔端，上可以投畀北方，次可以论输左校，变为丹赭，充彼<br>舂薪。幸圣主留善贷之德，纡好生之施，解网祝禽，下车泣罪，愍兹奊诟，<br>怜其觳觫，加肉朽胔，布叶枯株，辍薪止火，得不销烂。所谓还魂斗极，追气泰<br>山，止复除名为民，幅巾家巷，此五十年之后，人君之赐焉。木石感阴阳，犬马<br>识厚薄，员首方足，孰不戴天？而窃自有悲者，盖士无贤不肖，在朝见嫉；女无<br>美恶，入宫见妒。家贫，无苞苴可以事朋类，恶其乡原，耻彼戚施，何以从人，<br>何以徇物？外无奔走之友，内乏强近之亲。是以构市之徒，随相媒糵。及一朝捐<br>弃，以快怨者之心，吁！可悲矣。<br>盖先贵后贱，古富今贫，季伦所以发此哀音，雍门所以和其悲曲。又迫以严<br>秋杀气，具物多悲，长夜展转，百忧俱至。况复霜销草色，风摇树影。寒虫夕叫，<br>合轻重而同悲；秋叶晚伤，杂黄紫而俱坠。蜘蛛络幕，熠耀争飞，故无车辙马声，<br>何闻鸣鸡吠犬。俯眉事妻子，举手谢宾游。方与飞走为邻，永用蓬蒿自没。忾其<br>长息，忽不觉生之为重。素无一廛之田，而有数口之累。岂曰匏而不食，方当长<br>为佣保，糊口寄身，溘死沟渠，以实蝼蚁。悲夫！岂复得与二三士友，抱接膝之<br>欢，履足差肩，摛绮縠之清文，谈希微之道德。唯吴冯之遇夏馥，范彧之值孔嵩，<br>愍其留赁，怜此行乞耳。傥不以垢累，时存寸札，则虽先犬马，犹松乔焉。去矣<br>何生，高树芳烈。裁书代面，笔泪俱下。<br>久之，起为安西安成王参军，累迁镇右始兴王中记室，北中郎南康王谘议参<br>军，入直西省，知撰谱事。普通三年，卒，时年五十八。<br>僧孺好坟籍，聚书至万余卷，率多异本，与沈约、任昉家书相埒。少笃志精<br>力，于书无所不睹。其文丽逸，多用新事，人所未见者，世重其富。僧孺集《十<br>八州谱》七百一十卷，《百家谱集》十五卷，《东南谱集抄》十卷，文集三十卷，<br>《两台弹事》不入集内为五卷，及《东宫新记》，并行于世。<br>张率，字士简，吴郡吴人。祖永，宋右光禄大夫。父瑰，齐世显贵，归老乡<br>邑，天监初，授右光禄，加给事中。率年十二，能属文，常日限为诗一篇，稍进<br>作赋颂，至年十六，向二千许首。齐始安王萧遥光为扬州，召迎主簿，不就。起<br>家著作佐郎。建武三年，举秀才，除太子舍人。与同郡陆倕幼相友狎，常同载<br>诣左卫将军沈约，适值任昉在焉，约乃谓昉曰：“此二子后进才秀，皆南金也，<br>卿可与定交。”由此与昉友善。迁尚书殿中郎。出为西中郎南康王功曹史，以疾<br>不就。久之，除太子洗马。高祖霸府建，引为相国主簿。天监初，临川王已下并<br>置友、学。以率为鄱阳王友，迁司徒谢朏掾，直文德待诏省。敕使抄乙部书，又<br>使撰妇人事二十余条，勒成百卷。使工书人琅邪王深、吴郡范怀约、褚洵等缮写，<br>以给后宫。率又为《待诏赋》奏之，甚见称赏。手敕答曰：“省赋殊佳。相如工<br>而不敏，枚皋速而不工，卿可谓兼二子于金马矣。”又侍宴赋诗，高祖乃别赐率<br>诗曰：“东南有才子，故能服官政。余虽惭古昔，得人今为盛。”率奉诏往返数<br>首。其年，迁秘书丞，引见玉衡殿。高祖曰：“秘书丞天下清官，东南胄望未有<br>为之者，今以相处，足为卿誉。”其恩遇如此。<br>四年三月，禊饮华光殿。其日，河南国献舞马，诏率赋之，曰：<br>臣闻“天用莫如龙，地用莫如马。”故《礼》称骊騵，《诗》诵骝骆。先<br>景遗风之美，世所得闻；吐图腾光之异，有时而出。洎我大梁，光有区夏，广运<br>自中，员照无外，日入之所，浮琛委贽，风被之域，越险效珍，軨服乌号之骏，<br>篸駼豢龙之名。而河南又献赤龙驹，有奇貌绝足，能拜善舞。天子异之，使臣<br>作赋，曰：<br>维梁受命四载，元符既臻，协律之事具举，胶庠之教必陈，檀舆之用已偃，<br>玉辂之御方巡。考帝文而率通，披皇图以大观。庆惟道而必先，灵匪圣其谁赞。<br>见河龙之瑞唐，瞩天马之祯汉。既叶符而比德，且同条而共贯。询国美于斯今，<br>迈皇王于曩昔。散大明以烛幽，扬义声而远斥。固施之于不穷，谅无所乎朝夕。<br>并承流以请吏，咸向风而率职。纳奇贡于绝区，致龙媒于殊域。伊况古而赤文，<br>爰在兹而朱翼。既效德于炎运，亦表祥于尚色。资皎月而载生，祖河房而挺授。<br>种北唐之绝类，嗣西宛之鸿胄。禀妙足而逸伦，有殊姿而特茂。善环旋于荠夏，<br>知蹈飖于金奏。超六种于周闲，逾八品于汉厩。伊自然之有质，宁改观于肥瘦。<br>岂徒服皂而养安，与进驾以驰骤。尔其挟尺县凿之辨，附蝉伏兔之别，十形五观<br>之姿，三毛八肉之势，臣何得而称焉，固已详于前制。<br>徒观其神爽，视其豪异，轶跨野而忽逾轮，齐秀麒而并末驷。贬代盘而陋小<br>华，越定单而少天骥。信无等于漏面，孰有取于决鼻。可以迹章、亥之所未游，<br>逾禹、益之所未至。将不得而屈指，亦何暇以理辔。若迹遍而忘反，非我皇之所<br>事。方润色于前古，邈深文而储思。<br>既而机事多暇，青春未移。时惟上巳，美景在斯。遵镐饮之故实，陈洛宴之<br>旧仪。漕伊川而分派，引激水以回池。集国良于民俊，列树茂于皇枝。纷高冠以<br>连衽，锵鸣玉而肩随。清辇道于上林，肃华台之金座。望发色于绿苞，伫流芬于<br>紫裹。听磬寔之毕举，聆《韶》、《夏》之咸播。承六奏之既阕，及九变之已成。<br>均仪禽于唐序，同舞兽于虞庭。怀夏后之九代，想陈王之紫骍。乃命涓人，效良<br>骏，经周卫，入钩陈。言右牵之已来，宁执朴而后进。既倾首于律同，又蹀足于<br>鼓振。擢龙首，回鹿躯，睨两镜，蹙双凫。既就场而雅拜，时赴曲而徐趋。敏躁<br>中于促节，捷繁外于惊桴。骐行骥动，虎发龙骧；雀跃燕集，鹄引凫翔。妍七盘<br>之绰约，陵九剑之抑扬。岂借仪于褕袂，宁假器于髦皇。婉脊投颂，俯膺合雅。<br>露沫歕红，沾汗流赭。乃却走于集灵，驯惠养于丰夏。郁风雷之壮心，思展足<br>于南野。<br>若彼符瑞之富，可以臻介丘而昭卒业，搢绅群后，诚希末光，天子深穆为度，<br>未之访也。何则？进让殊事，岂非帝者之弥文哉。今四卫外封，五岳内郡，宜弘<br>下禅之规，增上封之训，背清都而日行，指云郊而玄运。将绝尘而弭辙，类飞鸟<br>与駏驴。总三才而驱骛，按五御而超摅。翳卿云于华盖，翼条风于属车。无逸<br>御于玉轸，不泛驾于金舆。饰中岳之绝轨，营奉高之旧墟。训厚况于人神，弘施<br>育于黎献。垂景炎于长世，集繁祉于斯万，在庸臣之方刚，有从军之大愿。必自<br>兹而展采，将同畀于庖军。悼长卿之遗书，悯周南之留恨。<br>时与到洽、周兴嗣同奉诏为赋，高祖以率及兴嗣为工。<br>其年，父忧去职。其父侍妓数十人，善讴者有色貌，邑子仪曹郎顾玩之求娉<br>焉，讴者不愿，遂出家为尼。尝因斋会率宅，玩之乃飞书言与率奸，南司以事奏<br>闻，高祖惜其才，寝其奏，然犹致世论焉。<br>服阕后，久之不仕。七年，敕召出，除中权建安王中记室参军，预长名问讯，<br>不限日。俄有敕直寿光省，治丙丁部书抄。八年，晋安王戍石头，以率为云麾中<br>记室。王迁南兖州，转宣毅谘议参军，并兼记室。王还都，率除中书侍郎。十三<br>年，王为荆州，复以率为宣惠谘议，领江陵令。王为江州，以谘议领记室，出监<br>豫章、临川郡。率在府十年，恩礼甚笃。还除太子仆，累迁招远将军、司徒右长<br>史、扬州别驾。<br>率虽历居职务，未尝留心簿领，及为别驾奏事，高祖览牒问之，并无对，但<br>奉答云“事在牒中”。高祖不悦。俄迁太子家令，与中庶子陆倕、仆射刘孝绰<br>对掌东宫管记，迁黄门侍郎。出为新安太守，秩满还都，未至，丁所生母忧。大<br>通元年，服未阕，卒，时年五十三。昭明太子遣使赠赙，与晋安王纲令曰：“近<br>张新安又致故。其人才笔弘雅，亦足嗟惜。随弟府朝，东西日久，尤当伤怀也。<br>比人物零落，特可潸慨，属有今信，乃复及之。”<br>率嗜酒，事事宽恕，于家务尤忘怀。在新安，遣家僮载米三千石还吴宅，既<br>至，遂秏太半。率问其故，答曰：“雀鼠秏也。”率笑而言曰：“壮哉雀鼠。”<br>竟不研问。少好属文，而《七略》及《艺文志》所载诗赋，今亡其文者，并补作<br>之。所著《文衡》十五卷，文集三十卷，行于世。子长公嗣。<br>刘孝绰，字孝绰，彭城人，本名冉。祖勔，宋司空忠昭公。父绘，齐大司马<br>霸府从事中郎。孝绰幼聪敏，七岁能属文。舅齐中书郎王融深赏异之，常与同载<br>适亲友，号曰神童。融每言曰：“天下文章，若无我当归阿士。”阿士，孝绰小<br>字也。绘，齐世掌诏诰。孝绰年未志学，绘常使代草之。父党沈约、任昉、范云<br>等闻其名，并命驾先造焉，昉尤相赏好。范云年长绘十余岁，其子孝才与孝绰年<br>并十四五，及云遇孝绰，便申伯季，乃命孝才拜之。天监初，起家著作佐郎，为<br>《归沐诗》以赠任昉，昉报章曰：“彼美洛阳子，投我怀秋作。讵慰耋嗟人，徒<br>深老夫托。直史兼褒贬，辖司专疾恶。九折多美疹，匪报庶良药。子其崇锋颖，<br>春耕励秋获。”其为名流所重如此。<br>迁太子舍人，俄以本官兼尚书水部郎，奉启陈谢，手敕答曰：“美锦未可便<br>制，簿领亦宜稍习。”顷之即真。高祖雅好虫篆，时因宴幸，命沈约、任昉等言<br>志赋诗，孝绰亦见引。尝侍宴，于坐为诗七首，高祖览其文，篇篇嗟赏，由是朝<br>野改观焉。<br>寻有敕知青、北徐、南徐三州事，出为平南安成王记室，随府之镇。寻补太<br>子洗马，迁尚书金部侍郎，复为太子洗马，掌东宫管记。出为上虞令，迁除秘书<br>丞。高祖谓舍人周舍曰：“第一官当用第一人。”故以孝绰居此职。公事免。寻<br>复除秘书丞，出为镇南安成王谘议，入以事免。起为安西记室，累迁安西骠骑谘<br>议参军，敕权知司徒右长史事，迁太府卿、太子仆，复掌东宫管记。时昭明太子<br>好士爱文，孝绰与陈郡殷芸、吴郡陆倕、琅邪王筠、彭城到洽等，同见宾礼。<br>太子起乐贤堂，乃使画工先图孝绰焉。太子文章繁富，群才咸欲撰录，太子独使<br>孝绰集而序之。迁员外散骑常侍，兼廷尉卿，顷之即真。<br>初，孝绰与到洽友善，同游东宫。孝绰自以才优于洽，每于宴坐，嗤鄙其文，<br>洽衔之。及孝绰为廷尉卿，携妾入官府，其母犹停私宅。洽寻为御史中丞，遣令<br>史案其事，遂劾奏之，云：“携少妹于华省，弃老母于下宅。”高祖为隐其恶，<br>改“妹”为“姝”。坐免官。孝绰诸弟，时随藩皆在荆、雍，乃与书论共洽不平<br>者十事，其辞皆鄙到氏。又写别本封呈东宫，昭明太子命焚之，不开视也。<br>时世祖出为荆州，至镇，与孝绰书曰：“君屏居多暇，差得肆意典坟，吟咏<br>情性，比复稀数古人，不以委约而能不伎痒；且虞卿、史迁由斯而作，想摛属之<br>兴，益当不少。洛地纸贵，京师名动，彼此一时，何其盛也。近在道务闲，微得<br>点翰，虽无纪行之作，颇有怀旧之篇。至此已来，众诸屑役。小生之诋，恐取辱<br>于庐江；遮道之奸，虑兴谋于从事。方且褰帷自厉，求瘼不休，笔墨之功，曾何<br>暇豫。至于心乎爱矣，未尝有歇，思乐惠音，清风靡闻。譬夫梦想温玉，饥渴明<br>珠，虽愧卞、随，犹为好事。新有所制，想能示之。勿等清虑，徒虚其请。无由<br>赏悉，遣此代怀。数路计行，迟还芳札。”孝绰答曰：“伏承自辞皇邑，爰至荆<br>台，未劳刺举，且摛高丽。近虽预观尺锦，而不睹全玉。昔临淄词赋，悉与杨修，<br>未殚宝笥，顾惭先哲。渚宫旧俗，朝衣多故，李固之荐二邦，徐珍之奏七邑，威<br>怀之道，兼而有之。当欲使金石流功，耻用翰墨垂迹。虽乖知二，偶达圣心。爰<br>自退居素里，却扫穷闬，比杨伦之不出，譬张挚之杜门。昔赵卿穷愁，肆言得失；<br>汉臣郁志，广叙盛衰。彼此一时，拟非其匹。窃以文豹何辜，以文为罪。由此而<br>谈，又何容易。故韬翰吮墨，多历寒暑，既阙子幼南山之歌，又微敬通渭水之赋，<br>无以自同献笑，少酬褒诱。且才乖体物，不拟作于玄根；事殊宿诺，宁贻惧于朱<br>亥。顾己反躬，载怀累息。但瞻言汉广，邈若天涯，区区一心，分宵九逝。殿下<br>降情白屋，存问相寻，食椹怀音，矧伊人矣。”<br>孝绰免职后，高祖数使仆射徐勉宣旨慰抚之，每朝宴常引与焉。及高祖为《<br>籍田诗》，又使勉先示孝绰。时奉诏作者数十人，高祖以孝绰尤工，即日有敕，<br>起为西中郎湘东王谘议。启谢曰：“臣不能衔珠避颠，倾柯卫足，以兹疏幸，与<br>物多忤。兼逢匿怨之友，遂居司隶之官，交构是非，用成萋斐。日月昭回，俯明<br>枉直。狱书每御，辄鉴蒋济之冤；炙发见明，非关陈正之辩。遂漏斯密网，免彼<br>严棘，得使还同士伍，比屋唐民，生死肉骨，岂侔其施。臣诚无识，孰不戴天。<br>疏远亩陇，绝望高阙，而降其接引，优以旨喻，于臣微物，足为荣陨。况刚条落<br>叶，忽沾云露；周行所置，复齿盛流。但雕朽杇粪，徒成延奖；捕影系风，终<br>无效答。”又启谢东宫曰：“臣闻之，先圣以‘众恶之，必察焉；众好之，必察<br>焉’。岂非孤特则积毁所归，比周则积誉斯信？知好恶之间，必待明鉴。故晏婴<br>再为阿宰，而前毁后誉。后誉出于阿意，前毁由于直道。是以一犬所噬，旨酒贸<br>其甘酸；一手所摇，嘉树变其生死。又邹阳有言，士无贤愚，入朝见嫉。至若臧<br>文之下展季，靳尚之放灵均，绛侯之排贾生，平津之陷主父，自兹厥后，其徒实<br>繁。曲笔短辞，不暇殚述，寸管所窥，常由切齿。殿下诲道观书，俯同好学，前<br>载枉直，备该神览。臣昔因立侍，亲承绪言，飘风贝锦，譬彼谗慝，圣旨殷勤，<br>深以为叹。臣资愚履直，不能杜渐防微，曾未几何，逢訧罹难。虽吹毛洗垢，<br>在朝而同嗟；而严文峻法，肆奸其必奏。不顾卖友，志欲要君，自非上帝运超己<br>之光，昭陵阳之虐，舞文虚谤，不取信于宸明，在缧婴纆，幸得蠲于庸暗。裁<br>下免黜之书，仍颁朝会之旨。小人未识通方，絷马悬车，息绝朝觐。方愿灭影销<br>声，遂移林谷。不悟天听罔已，造次必彰，不以距违见疵，复使引籍云陛。降宽<br>和之色，垂布帛之言，形之千载，所蒙已厚；况乃恩等特召，荣同起家，望古自<br>惟，弥觉多忝。但未渝丹石，永藏轮轨，相彼工言，构兹媒諓。且款冬而生，<br>已凋柯叶，空延德泽，无谢阳春。”<br>后为太子仆，母忧去职。服阕，除安西湘东王谘议参军，迁黄门侍郎，尚书<br>吏部郎，坐受人绢一束，为饷者所讼，左迁信威临贺王长史。顷之，迁秘书监。<br>大同五年，卒官，时年五十九。<br>孝绰少有盛名，而仗气负才，多所陵忽，有不合意，极言诋訾。领军臧盾、<br>太府卿沈僧杲等，并被时遇，孝绰尤轻之。每于朝集会同处，公卿间无所与语，<br>反呼驺卒访道途间事，由此多忤于物。<br>孝绰辞藻为后进所宗，世重其文，每作一篇，朝成暮遍，好事者咸讽诵传写，<br>流闻绝域。文集数十万言，行于世。<br>孝绰兄弟及群从诸子侄，当时有七十人，并能属文，近古未之有也。其三妹<br>适琅邪王叔英、吴郡张嵊、东海徐悱，并有才学；悱妻文尤清拔。悱，仆射徐勉<br>子，为晋安郡，卒，丧还京师，妻为祭文，辞甚忄妻怆。勉本欲为哀文，既睹此<br>文，于是阁笔。<br>孝绰子谅，字求信。少好学，有文才，尤博悉晋代故事，时人号曰“皮里晋<br>书”。历官著作佐郎，太子舍人，王府主簿，功曹史，中城王记室参军。<br>王筠，字元礼，一字德柔，琅邪临沂人。祖僧虔，齐司空简穆公。父楫，太<br>中大夫。筠幼警寤，七岁能属文。年十六，为《芍药赋》，甚美。及长，清静好<br>学，与从兄泰齐名。陈郡谢览，览弟举，亦有重誉，时人为之语曰：“谢有览举，<br>王有养炬。”炬是泰，养即筠，并小字也。<br>起家中军临川王行参军，迁太子舍人，除尚书殿中郎。王氏过江以来，未有<br>居郎署者，或劝逡巡不就，筠曰：“陆平原东南之秀，王文度独步江东，吾得比<br>踪昔人，何所多恨。”乃欣然就职。尚书令沈约，当世辞宗，每见筠文，咨嗟吟<br>咏，以为不逮也。尝谓筠：“昔蔡伯喈见王仲宣称曰：‘王公之孙也，吾家书籍，<br>悉当相与。’仆虽不敏，请附斯言。自谢朓诸贤零落已后，平生意好，殆将都绝，<br>不谓疲暮，复逢于君。”约于郊居宅造阁斋，筠为草木十咏，书之于壁，皆直写<br>文词，不加篇题。约谓人云：“此诗指物呈形，无假题署。”约制《郊居赋》，<br>构思积时，犹未都毕，乃要筠示其草，筠读至“雌霓连蜷”，约抚掌欣抃曰：<br>“仆尝恐人呼为霓。”次至“坠石磓星”，及“冰悬坎而带坻”。筠皆击节称<br>赞。约曰：“知音者希，真赏殆绝，所以相要，政在此数句耳。”筠又尝为诗呈<br>约，即报书云：“览所示诗，实为丽则，声和被纸，光影盈字。夔、牙接响，顾<br>有余惭；孔翠群翔，岂不多愧。古情拙目，每伫新奇，烂然总至，权舆已尽。会<br>昌昭发，兰挥玉振，克谐之义，宁比笙簧。思力所该，一至乎此，叹服吟研，周<br>流忘念。昔时幼壮，颇爱斯文，含咀之间，倏焉疲暮。不及后进，诚非一人，擅<br>美推能，实归吾子。迟比闲日，清覯乃申。”筠为文能压强韵，每公宴并作，辞<br>必妍美。约常从容启高祖曰：“晚来名家，唯见王筠独步。”<br>累迁太子洗马，中舍人，并掌东宫管记。昭明太子爱文学士，常与筠及刘孝<br>绰、陆倕、到洽、殷芸等游宴玄圃，太子独执筠袖抚孝绰肩而言曰：“所谓左<br>把浮丘袖，右拍洪崖肩。”其见重如此。筠又与殷芸以方雅见礼焉。出为丹阳尹<br>丞、北中郎谘议参军，迁中书郎。奉敕制《开善寺宝志大师碑文》，词甚丽逸。<br>又敕撰《中书表奏》三十卷，及所上赋颂，都为一集。俄兼宁远湘东王长史，行<br>府、国、郡事。除太子家令，复掌管记。<br>普通元年，以母忧去职。筠有孝性，毁瘠过礼，服阕后，疾废久之。六年，<br>除尚书吏部郎，迁太子中庶子，领羽林监，又改领步兵。中大通二年，迁司徒左<br>长史。三年，昭明太子薨，敕为哀策文，复见嗟赏。寻出为贞威将军、临海太守，<br>在郡被讼，不调累年。大同初，起为云麾豫章王长史，迁秘书监。五年，除太府<br>卿。明年，迁度支尚书。中大同元年，出为明威将军、永嘉太守，以疾固辞，徙<br>为光禄大夫，俄迁云骑将军、司徒左长史。太清二年，侯景寇逼，筠时不入城。<br>明年，太宗即位，为太子詹事。筠旧宅先为贼所焚，乃寓居国子祭酒萧子云宅，<br>夜忽有盗攻之，惊惧坠井卒，时年六十九。家人十余人同遇害。<br>筠状貌寝小，长不满六尺。性弘厚，不以艺能高人，而少擅才名，与刘孝绰<br>见重当世。其自序曰：“余少好书，老而弥笃。虽偶见瞥观，皆即疏记，后重省<br>览，欢兴弥深，习与性成，不觉笔倦。自年十三四，齐建武二年乙亥至梁大同六<br>年，四十载矣。幼年读《五经》，皆七八十遍。爱《左氏春秋》，吟讽常为口实，<br>广略去取，凡三过五抄。余经及《周官》、《仪礼》、《国语》、《尔雅》、《<br>山海经》、《本草》并再抄。子史诸集皆一遍。未尝倩人假手，并躬自抄录，大<br>小百余卷。不足传之好事，盖以备遗忘而已。”又与诸儿书论家世集云：“史传<br>称安平崔氏及汝南应氏，并累世有文才，所以范蔚宗云崔氏‘世擅雕龙’。然不<br>过父子两三世耳；非有七叶之中，名德重光，爵位相继，人人有集，如吾门世者<br>也。沈少傅约语人云：‘吾少好百家之言，身为四代之史，自开辟已来，未有爵<br>位蝉联，文才相继，如王氏之盛者也。’汝等仰观堂构，思各努力。”筠自撰其<br>文章，以一官为一集，自洗马、中书、中庶子、吏部佐、临海、太府各十卷，《<br>尚书》三十卷，凡一百卷，行于世。<br>史臣陈吏部尚书姚察曰：王僧孺之巨学，刘孝绰之词藻，主非不好也，才非<br>不用也，其拾青紫，取极贵，何难哉！而孝绰不拘言行，自踬身名，徒郁抑当年，<br>非不遇也。<br><hr>
