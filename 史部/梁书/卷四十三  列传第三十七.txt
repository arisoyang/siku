<h4>《史部·梁书·卷四十三  列传第三十七》<b class="x">作者：姚思廉</b></h4>
<br>◎韦粲江子一弟子四子五张嵊沈浚柳敬礼<br>韦粲，字长蒨，车骑将军睿之孙，北徐州刺史放之子也。有父风，好学仗气，<br>身长八尺，容貌甚伟。初为云麾晋安王行参军，俄署法曹，迁外兵参军，兼中兵。<br>时颍川庾仲容、吴郡张率，前辈知名，与粲同府，并忘年交好。及王迁镇雍州，<br>随转记室，兼中兵如故。王立为皇太子，粲迁步兵校尉，入为东宫领直，丁父忧<br>去职。寻起为招远将军，复为领直。服阕，袭爵永昌县侯，除安西湘东王谘议，<br>累迁太子仆、左卫率，领直并如故。粲以旧恩，任寄绸密，虽居职屡徙，常留宿<br>卫，颇擅威名，诞倨，不为时辈所平。右卫朱异尝于酒席厉色谓粲曰：“卿何得<br>已作领军面向人！”<br>中大同十一年，迁通直散骑常侍，未拜，出为持节、督衡州诸军事、安远将<br>军、衡州刺史。皇太子出饯新亭，执粲手曰：“与卿不为久别。”太清元年，粲<br>至州。无几，便表解职。二年，征为散骑常侍。粲还至庐陵，闻侯景作逆，便简<br>阅部下，得精卒五千，马百匹，倍道赴援。至豫章，奉命报云“贼已出横江”，<br>粲即就内史刘孝仪共谋之。孝仪曰：“必期如此，当有别敕。岂可轻信单使，妄<br>相惊动，或恐不然。”时孝仪置酒，粲怒，以杯抵地曰：“贼已渡江，便逼宫阙，<br>水陆俱断，何暇有报；假令无敕，岂得自安？韦粲今日何情饮酒！”即驰马出，<br>部分将发，会江州刺史当阳公大心遣使要粲，粲乃驰往见大心曰：“上游蕃镇，<br>江州去京最近，殿下情计，实宜在前；但中流任重，当须应接，不可阙镇。今直<br>且张声势，移镇湓城，遣偏将赐随，于事便足。”大心然之，遣中兵柳昕帅兵二<br>千人随粲。粲悉留家累于江州，以轻舸就路。至南州，粲外弟司州刺史柳仲礼亦<br>帅步骑万余人至横江，粲即送粮仗赡给之，并散私金帛以赏其战士。<br>先是，安北将军鄱阳王范亦自合肥遣西豫州刺史裴之高与其长子嗣，帅江西<br>之众赴京师，屯于张公洲，待上流诸军至。是时，之高遣船渡仲礼，与合军进屯<br>王游苑。粲建议推仲礼为大都督，报下流众军。裴之高自以年位耻居其下，乃云：<br>“柳节下是州将，何须我复鞭板？”累日不决。粲乃抗言于众曰：“今者同赴国<br>难，义在除贼，所以推柳司州者，政以久捍边疆，先为侯景所惮；且士马精锐，<br>无出其前。若论位次，柳在粲下；语其年齿，亦少于粲，直以社稷之计，不得复<br>论。今日形势，贵在将和；若人心不同，大事去矣。裴公朝之旧齿，年德已隆，<br>岂应复挟私情，以沮大计。粲请为诸君解释之。”乃单舸至之高营，切让之曰：<br>“前诸将之议，豫州意所未同，即二宫危逼，猾寇滔天，臣子当戮力同心，岂可<br>自相矛盾！豫州必欲立异，锋镝便有所归。”之高垂泣曰：“吾荷国恩荣，自应<br>帅先士卒，顾恨衰老，不能效命，企望柳使君共平凶逆，谓众议已从，无俟老夫<br>耳。若必有疑，当剖心相示。”于是诸将定议，仲礼方得进军。<br>次新亭，贼列阵于中兴寺，相持至晚，各解归。是夜，仲礼入粲营，部分众<br>军，旦日将战，诸将各有据守，令粲顿青塘。青塘当石头中路，粲虑栅垒未立，<br>贼必争之，颇以为惮，谓仲礼曰：“下官才非御侮，直欲以身殉国。节下善量其<br>宜，不可致有亏丧。”仲礼曰：“青塘立栅，迫近淮渚，欲以粮储船乘尽就泊之，<br>此是大事，非兄不可。若疑兵少，当更差军相助。”乃使直阁将军刘叔胤师助粲，<br>帅所部水陆俱进。时值昏雾，军人迷失道，比及青塘，夜已过半，垒栅至晓未合。<br>景登禅灵寺门阁，望粲营未立，便率锐卒来攻。军副王长茂劝据栅待之，粲不从，<br>令军主郑逸逆击之，命刘叔胤以水军截其后。叔胤畏懦不敢进，逸遂败。贼乘胜<br>入营，左右牵粲避贼，粲不动，犹叱子弟力战，兵死略尽，遂见害，时年五十四。<br>粲子尼及三弟助、警、构、从弟昂皆战死，亲戚死者数百人。贼传粲首阙下，以<br>示城内，太宗闻之流涕曰：“社稷所寄，惟在韦公，如何不幸，先死行阵。”诏<br>赠护军将军。世祖平侯景，追谥曰忠贞，并追赠助、警、构及尼皆中书郎，昂员<br>外散骑常侍。<br>粲长子臧，字君理。历官尚书三公郎、太子洗马、东宫领直。侯景至，帅兵<br>屯西华门。城陷，奔江州，收旧部曲，据豫章，为其部下所害。<br>江子一，字元贞，济阳考城人，晋散骑常侍统之七世孙也。父法成，天监中<br>奉朝请。子一少好学，有志操，以家贫阙养，因蔬食终身。起家王国侍郎、朝请。<br>启求观书秘阁，高祖许之，有敕直华林省。其姑夫右卫将军朱异，权要当朝，休<br>下之日，宾客辐凑，子一未尝造门，其高洁如此。稍迁尚书仪曹郎，出为遂昌、<br>曲阿令，皆著美绩。除通直散骑侍郎，出为戎昭将军、南津校尉。<br>弟子四，历尚书金部郎。大同初，迁右丞。兄弟性并刚烈。子四自右丞上封<br>事，极言得失，高祖甚善之，诏尚书详择施行焉。左民郎沈炯、少府丞顾玙尝奏<br>事不允，高祖厉色呵责之；子四乃趋前代炯等对，言甚激切，高祖怒呼缚之，子<br>四据地不受，高祖怒亦止，乃释之。犹坐免职。<br>及侯景反，攻陷历阳，自横江将渡，子一帅舟师千余人，于下流欲邀之，其<br>副董桃生家在江北，因与其党散走。子一乃退还南洲，复收余众，步道赴京师。<br>贼亦寻至，子一启太宗曰：“贼围未合，犹可出荡，若营栅一固，无所用武。”<br>请与其弟子四、子五帅所领百余人，开承明门挑贼。许之。子一乃身先士卒，抽<br>戈独进，群贼夹攻之，从者莫敢继。子四、子五见事急，相引赴贼，并见害。诏<br>曰：“故戎昭将军、通直散骑侍郎、南津校尉江子一，前尚书右丞江子四，东宫<br>直殿主帅子五，祸故有闻，良以矜恻，死事加等，抑惟旧章。可赠子一给事黄门<br>侍郎，子四中书侍郎，子五散骑侍郎。”侯景平，世祖又追赠子一侍中，谥义子；<br>子四黄门侍郎，谥毅子；子五中书侍郎，谥烈子。<br>子一续《黄图》及班固“九品”，并辞赋文笔数十篇，行于世。<br>张嵊，字四山，镇北将军稷之子也。少方雅，有志操，能清言。父临青州，<br>为土民所害，嵊感家祸，终身蔬食布衣，手不执刀刃。州举秀才。起家秘书郎，<br>累迁太子舍人、洗马、司徒左西掾、中书郎。出为永阳内史，还除中军宣城王司<br>马、散骑常侍。又出为镇南湘东王长史、寻阳太守。中大同元年，征为太府卿，<br>俄迁吴兴太守。<br>太清二年，侯景围京城，嵊遣弟伊率郡兵数千人赴援。三年，宫城陷，御史<br>中丞沈浚违难东归。嵊往见而谓曰：“贼臣凭陵，社稷危耻，正是人臣效命之秋。<br>今欲收集兵力，保据贵乡。若天道无灵，忠节不展，虽复及死，诚亦无恨。”浚<br>曰：“鄙郡虽小，仗义拒逆，谁敢不从！”固劝嵊举义。于是收集士卒，缮筑城<br>垒。时邵陵王东奔至钱唐，闻之，遣板授嵊征东将军，加秩中二千石。嵊曰：<br>“朝廷危迫，天子蒙尘，今日何情，复受荣号。”留板而已。贼行台刘神茂攻破<br>义兴，遣使说嵊曰：“若早降附，当还以郡相处，复加爵赏。”嵊命斩其使，仍<br>遣军主王雄等帅兵于鳢渎逆击之，破神茂，神茂退走。侯景闻神茂败，乃遣其中<br>军侯子鉴帅精兵二万人，助神茂以击嵊。嵊遣军主范智朗出郡西拒战，为神茂所<br>败，退归。贼骑乘胜焚栅，栅内众军皆土崩。嵊乃释戎服，坐于听事，贼临之以<br>刃，终不为屈。乃执嵊以送景，景刑之于都市，子弟同遇害者十余人，时年六十<br>二。贼平，世祖追赠侍中、中卫将军、开府仪同三司。谥曰忠贞子。<br>沈浚，字叔源，吴兴武康人。祖宪，齐散骑常侍，齐史有传。浚少博学，有<br>才干，历山阴、吴、建康令，并有能名。入为中书郎、尚书左丞。侯景逼京城，<br>迁御史中丞。是时外援并至，侯景表请求和，诏许之。既盟，景知城内疾疫，复<br>怀奸计，迟疑不去。数日，皇太子令浚诣景所，景曰：“即已向热，非复行时。<br>十万之众，何由可去，还欲立效朝廷，君可见为申闻。”浚曰：“将军此论，意<br>在得城。城内兵粮，尚支百日。将军储积内尽，国家援军外集，十万之众，将何<br>所资？而反设此言，欲胁朝廷邪？”景横刃于膝，瞋目叱之。浚正色责景曰：<br>“明公亲是人臣，举兵向阙，圣主申恩赦过，已共结盟，口血未干，而有翻背。<br>沈浚六十之年，且天子之使，死生有命，岂畏逆臣之刀乎！”不顾而出。景曰：<br>“是真司直也。”然密衔之。及破张嵊，乃求浚以害之。<br>柳敬礼，开府仪同三司庆远之孙。父津，太子詹事。敬礼与兄仲礼，皆少以<br>勇烈知名。起家著作佐郎，稍迁扶风太守。侯景渡江，敬礼率马步三千赴援。至<br>都，据青溪埭，与景频战，恒先登陷陈，甚著威名。台城没，敬礼与仲礼俱见于<br>景，景遣仲礼经略上流，留敬礼为质，以为护军。景饯仲礼于后渚，敬礼密谓仲<br>礼曰：“景今来会，敬礼抱之，兄拔佩刀，便可斫杀，敬礼死亦无所恨。”仲礼<br>壮其言，许之。及酒数行，敬礼目仲礼，仲礼见备卫严，不敢动，计遂不果。会<br>景征晋熙，敬礼与南康王会理共谋袭其城，克期将发，建安侯萧贲知而告之，遂<br>遇害。<br>史臣曰：若夫义重于生，前典垂诰，斯盖先哲之所贵也。故孟子称：生者我<br>所欲，义亦我所欲，二事必不可兼得，宁舍生而取义。至如张嵊二三子之徒，捐<br>躯殉节，赴死如归，英风劲气，笼罩今古，君子知梁代之有忠臣焉。<br><hr>
