<h4>《史部·文史通义·卷一  内篇一》<b class="x">作者：章学诚</b></h4>
<br>○易教上<br>六经皆史也。古人不著书，古人未尝离事而言理，六经皆先王之政典也。或<br>曰：《诗》、《书》、《礼》、《乐》、《春秋》，则既闻命矣。《易》以道阴<br>阳，愿闻所以为政典，而与史同科之义焉。曰：闻诸夫子之言矣。“夫《易》开<br>物成务，冒天下之道。”“知来藏往，吉凶与民同患。”其道盖包政教典章之所<br>不及矣。象天法地，“是兴神物，以前民用。”其教盖出政教典章之先矣。《周<br>官》太卜掌三《易》之法，夏曰《连山》，殷曰《归藏》，周曰《周易》，各有<br>其象与数，各殊其变与占，不相袭也。然三《易》各有所本，《大传》所谓庖羲、<br>神农与黄帝、尧、舜，是也。（《归藏》本庖羲，《连山》本神农，《周易》本<br>黄帝。）由所本而观之，不特三王不相袭，三皇、五帝亦不相沿矣。盖圣人首出<br>御世，作新视听，神道设教，以弥纶乎礼乐刑政之所不及者，一本天理之自然，<br>非如后世讬之诡异妖祥，谶纬术数，以愚天下也。<br>夫子曰：“我观夏道，杞不足徵，吾得夏时焉。我观殷道，宋不足徵，吾得<br>坤乾焉。”夫夏时，夏正书也。坤乾，《易》类也。夫子憾夏、商之文献无所徵<br>矣，而坤乾乃与夏正之书同为观於夏、商之所得；则其所以厚民生与利民用者，<br>盖与治历明时，同为一代之法宪；而非圣人一己之心思，离事物而特著一书，以<br>谓明道也。夫悬象设教，与治历授时，天道也。《礼》、《乐》、《诗》、《书》，<br>与刑、政、教、令，人事也。天与人参，王者治世之大权也。韩宣子之聘鲁也，<br>观书於太史氏，得见《易》象、《春秋》，以为周礼在鲁。夫《春秋》乃周公之<br>旧典，谓周礼之在鲁可也，《易》象亦称周礼，其为政教典章，切於民用而非一<br>己空言，自垂昭代而非相沿旧制，则又明矣。夫子曰：“《易》之兴也，其於中<br>古乎？作《易》者，其有忧患乎？”顾氏炎武尝谓《连山》、《归藏》，不名为<br>《易》。太卜所谓三《易》，因《周易》而牵连得名。今观八卦起於伏羲，《连<br>山》作於夏后，而夫子乃谓《易》兴於中古，作《易》之人独指文王，则《连山》<br>《归藏》不名为“易”，又其徵矣。<br>或曰：文王拘幽，未尝得位行道，岂得谓之作《易》以垂政典欤？曰：八卦<br>为三《易》所同，文王自就八卦而系之辞，商道之衰，文王与民同其忧患，故反<br>覆於处忧患之道，而要於无咎，非创制也。周武既定天下，遂名《周易》，而立<br>一代之典教，非文王初意所计及也。夫子生不得位，不能创制立法，以前民用；<br>因见《周易》之於道法，美善无可复加，惧其久而失传，故作《彖》、《象》、<br>《文言》诸传，以申其义蕴，所谓述而不作；非力有所不能，理势固有所不可也。<br>后儒拟《易》，则亦妄而不思之甚矣！彼其所谓理与数者，有以出《周易》<br>之外邪！无以出之，而惟变其象数法式，以示与古不相袭焉，此王者宰制天下，<br>作新耳目，殆如汉制所谓色黄数五，事与改正朔而易服色者为一例也。扬雄不知<br>而作，则以九九八十一者，变其八八六十四矣。后代大儒，多称许之，则以其数<br>通於治历，而蓍揲合其吉凶也。夫数乃古今所共，凡明於历学者，皆可推寻，岂<br>必《太玄》而始合哉？蓍揲合其吉凶，则又阴阳自然之至理。诚之所至，探筹钻<br>瓦，皆可以知吉凶；何必支离其文，艰深其字，然后可以知吉凶乎？《元包》妄<br>讬《归藏》，不足言也。司马《潜虚》，又以五五更其九九，不免贤者之多事矣。<br>故六经不可拟也。先儒所论仅谓畏先圣而当知严惮耳。此指扬氏《法言》，王氏<br>《中说》，诚为中其弊矣。若夫六经，皆先王得位行道，经纬世宙之迹，而非讬<br>於空言。故以夫子之圣，犹且述而不作。如其不知妄作，不特有拟圣之嫌，抑且<br>蹈於僣窃王章之罪也，可不慎欤！<br>○易教中<br>孔仲达曰：“夫《易》者，变化之总名，改换之殊称。”先儒之释《易》义，<br>未有明通若孔氏者也。得其说而进推之，《易》为王者改制之钜典，事与治历明<br>时相表里，其义昭然若揭矣。许叔重释“易”文曰：“蜥易，守宫，象形。秘书<br>说，‘日月为易’，象阴阳也。”《周官》太卜，掌三《易》之法。郑氏注：<br>“易者，揲蓍变易之数可占者也。”朱子以谓“《易》有交易变易之义”。是皆<br>因文生解，各就一端而言，非当日所以命《易》之旨也。三《易》之名，虽始於<br>《周官》，而《连山》、《归藏》，可并名《易》，《易》不可附《连山》、<br>《归藏》而称为三连三归者，诚以《易》之为义，实该羲、农以来不相沿袭之法<br>数也。易之初见於文字，则帝典之“平在朔易”也，孔《传》谓岁改易，而周人<br>即取以名揲卦之书，则王者改制更新之大义，显而可知矣。《大传》曰：“生生<br>之谓易。”韩康伯谓“阴阳转易，以成化生”。此即朱子交易变易之义所由出也。<br>三《易》之文虽不传，今观《周官》太卜有其法，《左氏》记占有其辞，则《连<br>山》、《归藏》，皆有交易变易之义。是羲、农以来，《易》之名虽未立，而<br>《易》之意已行乎其中矣。上古淳质，文字无多，固有具其实而未著其名者。后<br>人因以定其名，则彻前后，而皆以是为主义焉，一若其名之向著者，此亦其一端<br>也。<br>钦明之为敬也，允塞之为诚也，历象之为历也，（历象之历，作推步解，非<br>历书之名。）皆先具其实而后著之名也。《易·革·象》曰：“泽中有火，君子<br>以治历明时。”其《彖》曰：“天地革而四时成。汤武革命，顺乎天而应乎人。”<br>历自黄帝以来，代为更变，而夫子乃为取象於泽火，且以天地改时、汤武革命为<br>革之卦义；则《易》之随时废兴，道岂有异乎？《易》始羲、农，而备於成周；<br>历始黄帝，而递变於后世；上古详天道，而中古以下详人事之大端也。然卦气之<br>说，虽创於汉儒，而卦序卦位，则已具函其终始；则疑大挠未造甲子以前，羲农<br>即以卦画为历象，所谓天人合於一也。《大传》曰：“古者，庖羲氏之王天下也，<br>仰则观象於天，俯则观法於地，观鸟兽之文与地之宜，近取诸身，远取诸物，於<br>是始作八卦，以通神明之德，以类万物之情。”此黄帝未作干支之前所创造也。<br>观於羲和分命，则象法文宜，其道无所不备，皆用以为授人时也。是知上古圣人，<br>开天创制，立法以治天下，作《易》之与造历，同出一源，未可强分孰先孰后。<br>故《易》曰：“开物成务，冒天下之道。”《书》曰：平秩敬授，作讹成易。皆<br>一理也。<br>夫子曰：“加我数年，五十以学《易》，可以无大过矣。”又曰：“吾学周<br>礼，今用之，吾从周。”学《易》者，所以学周礼也，韩宣子见《易·象》、<br>《春秋》，以为周礼在鲁。夫子学《易》而志《春秋》，所谓学周礼也。夫子语<br>颜渊曰：“行夏之时，乘殷之辂，服周之冕，乐则《韶》舞。”是斟酌百王，损<br>益四代，为万世之圭臬也。历象递变，而夫子独取於夏时；筮占不同，而夫子独<br>取於《周易》。此三代以后，至今循行而不废者也。然三代以后，历显而《易》<br>微；历存於官守，而《易》流於师传；故儒者敢於拟《易》，而不敢造历也。历<br>之薄蚀盈亏，有象可验，而《易》之吉凶悔吝，无迹可拘；是以历官不能穿凿於<br>私智，而《易》师各自为说，不胜纷纷也。故学《易》者，不可以不知天。（观<br>此，益知《太玄》、《元包》、《潜虚》之属，乃是万无可作之理，其故总缘不<br>知为王制也。）<br>○易教下<br>《易》之象也，《诗》之兴也，变化而不可方物矣。《礼》之官也，《春秋》<br>之例也，谨严而不可假借矣。夫子曰：“天下同归而殊途，一致而百虑。”君子<br>之於六艺，一以贯之，斯可矣。物相杂而为之文，事得比而有其类。知事物名义<br>之杂出而比处也，非文不足以达之，非类不足以通之；六艺之文，可以一言尽也。<br>夫象欤，兴欤，例欤，官欤，风马牛之不相及也，其辞可谓文矣，其理则不过曰<br>通於类也。故学者之要，贵乎知类。<br>象之所包广矣，非徒《易》而已，六艺莫不兼之，盖道体之将形而未显者也。<br>雎鸠之於好逑，樛木之於贞淑，甚而熊蛇之於男女，象之通於《诗》也。五行之<br>徵五事，箕毕之验雨风，甚而傅岩之入梦赉，象之通於《书》也。古官之纪云鸟，<br>《周官》之法天地四时，以至龙翟章衣，熊虎志射，象之通於《礼》也。歌协阴<br>阳，舞分文武，以至磬念卦疆，鼓思将帅，象之通於《乐》也。笔削不废灾异，<br>《左氏》遂广妖祥，象之通於《春秋》也。《易》与天地准，故能弥纶天地之道。<br>万事万物，当其自静而动，形迹未彰而象见矣。故道不可见，人求道而恍若有见<br>者，皆其象也。<br>有天地自然之象，有人心营构之象。天地自然之象，《说卦》为天为圜诸条，<br>约略足以尽之。人心营构之象，睽车之载鬼，翰音之登天，意之所至，无不可也。<br>然而心虚用灵，人累於天地之间，不能不受阴阳之消息，心之营构，则情之变易<br>为之也。情之变易，感於人世之接构，而乘於阴阳倚伏为之也。是则人心营构之<br>象，亦出天地自然之象也。<br>《易》象虽包六艺，与《诗》之比兴，尤为表里。夫《诗》之流别，盛於战<br>国人文，所谓长於讽喻，不学《诗》，则无以言也。（详《诗教》篇。）然战国<br>之文，深於比兴，即其深於取象者也。《庄》、《列》之寓言也，则触蛮可以立<br>国，蕉鹿可以听讼。《离骚》之抒愤也，则帝阙可上九天，鬼情可察九地。他若<br>纵横驰说之士，飞箝捭阖之流，徙蛇引虎之营谋，桃梗土偶之问答，愈出愈奇，<br>不可思议。然而指迷从道，固有其功；饰奸售欺，亦受其毒。故人心营构之象，<br>有吉有凶；宜察天地自然之象，而衷之以理，此《易》教之所以范天下也。<br>诸子百家，不衷大道，其所以持之有故而言之成理者，则以本原所出，皆不<br>外於《周官》之典守。其支离而不合道者，师失官守，末流之学，各以私意恣其<br>说尔。非於先王之道，全无所得，而自树一家之学也。至於佛氏之学，来自西域，<br>毋论彼非世官典守之遗，且亦生於中国，言语不通，没於中国，文字未达也。然<br>其所言与其文字，持之有故而言之成理者，殆较诸子百家为尤盛。反覆审之，而<br>知其本原出於《易》教也。盖其所谓心性理道，名目有殊，推其义指，初不异於<br>圣人之言。其异於圣人者，惟舍事物而别见有所谓道尔。至於丈六金身，庄严色<br>相，以至天堂清明，地狱阴惨，天女散花，夜叉披发，种种诡幻，非人所见，儒<br>者斥之为妄，不知彼以象教，不啻《易》之龙血玄黄，张弧载鬼。是以阎摩变相，<br>皆即人心营构之象而言，非彼造作诳诬以惑世也。至於末流失传，凿而实之，夫<br>妇之愚，偶见形於形凭於声者，而附会出之，遂谓光天之下，别有境焉。儒者又<br>不察其本末，攘臂以争，愤若不共戴天，而不知非其实也。令彼所学，与夫文字<br>之所指拟，但切入於人伦之所日用，即圣人之道也。以象为教，非无本也。<br>《易》象通於《诗》之比兴；《易》辞通於《春秋》之例。严天泽之分则二<br>多誉，四多惧焉。谨治乱之际，则阳君子，阴小人也。杜微渐之端，姤一阴，<br>而已惕女壮。临二阳，而即虑八月焉。慎名器之假，五戒阴柔，三多危惕焉。至<br>於四德尊，元而无异称，亨有小亨，利贞有小利贞，贞有贞吉贞凶，吉有元吉，<br>悔有悔亡，咎有无咎，一字出入，谨严甚於《春秋》。盖圣人於天人之际，以谓<br>甚可畏也。《易》以天道而切人事，《春秋》以人事而协天道，其义例之见於文<br>辞，圣人有戒心焉。<br>○书教上<br>《周官》外史，掌三皇五帝之书。今存虞、夏、商、周之策而已，五帝仅有<br>二，而三皇无闻焉。左氏所谓《三坟》、《五典》，今不可知，未知即是其书否<br>也？以三王之誓、诰、贡、范诸篇，推测三皇诸帝之义例，则上古简质，结绳未<br>远，文字肇兴，书取足以达微隐通形名而已矣。因事命篇，本无成法，不得如后<br>史之方圆求备，拘於一定之名义者也。夫子叙而述之，取其疏通知远，足以垂教<br>矣。世儒不达，以谓史家之初祖，实在《尚书》，因取后代一成之史法，纷纷拟<br>《书》者，皆妄也。<br>三代以上之为史，与三代以下之为史，其同异之故可知也。三代以上，记注<br>有成法，而撰述无定名；三代以下，撰述有定名，而记注无成法。夫记注无成法，<br>则取材也难；撰述有定名，则成书也易。成书易，则文胜质矣。取材难，则伪乱<br>真矣。伪乱真而文胜质，史学不亡而亡矣。良史之才，间世一出，补偏救弊，惫<br>且不支。非后人学识不如前人，《周官》之法亡，而《尚书》之教绝，其势不得<br>不然也。<br>《周官》三百六十，具天下之纤析矣，然法具於官，而官守其书。观於六卿<br>联事之义，而知古人之於典籍，不惮繁复周悉，以为记注之备也。即如六典之文，<br>繁委如是，太宰掌之，小宰副之，司会、司书、太史又为各掌其贰，则六典之文，<br>盖五倍其副贰，而存之於掌故焉。其他篇籍，亦当称是。是则一官失其守，一典<br>出於水火之不虞，他司皆得藉徵於副策。斯非记注之成法，详於后世欤？汉至元<br>成之间，典籍可谓备矣。然刘氏七略，虽溯六典之流别，亦已不能具其官；而律<br>令藏於法曹，章程存於故府，朝仪守於太常者，不闻石渠天禄别储副贰，以备校<br>司之讨论，可谓无成法矣。汉治最为近古，而荒略如此，又何怪乎后世之文章典<br>故，杂乱而无序也哉？<br>孟子曰：“王者之迹息而《诗》亡；《诗》亡然后《春秋》作。”盖言王化<br>之不行也，推原《春秋》之用也。不知《周官》之法废而《书》亡，《书》亡而<br>后《春秋》作。则言王章之不立也，可识《春秋》之体也。不知《周官》之法废<br>而《书》亡哉？盖官礼制密，而后记注有成法；记注有成法，而后撰述可以无定<br>名。以谓纤悉委备，有司具有成书，而吾特举其重且大者，笔而著之，以示帝王<br>经世之大略；而典、谟、训、诰、贡、范、官、刑之属，详略去取，惟意所命，<br>不必著为一定之例焉，斯《尚书》之所以经世也。至官礼废，而记注不足备其全；<br>《春秋》比事以属辞，而左氏不能不取百司之掌故，与夫百国之宝书，以备其事<br>之始末，其势有然也。马、班以下，演左氏而益畅其支焉。所谓记注无成法，而<br>撰述不能不有定名也。故曰：王者迹息而《诗》亡，见《春秋》之用；《周官》<br>法废而《书》亡，见《春秋》之体也。<br>《记》曰：“左史记言，右史记动。”其职不见於《周官》，其书不传於后<br>世，殆礼家之愆文欤？后儒不察，而以《尚书》分属记言，《春秋》分属记事，<br>则失之甚也。夫《春秋》不能舍传而空存其事目，则左氏所记之言，不啻千万矣。<br>《尚书》典谟之篇，记事而言亦具焉；训诰之篇，记言而事亦见焉。古人事见於<br>言，言以为事，未尝分事言为二物也。刘知几以二典、贡、范诸篇之错出，转讥<br>《尚书》义例之不纯，毋乃因后世之空言，而疑古人之实事乎！《记》曰：“疏<br>通知远，《书》教也。”岂曰记言之谓哉？<br>六艺并立，《乐》亡而入於《诗》、《礼》，《书》亡而入於《春秋》，皆<br>天时人事，不知其然而然也。《春秋》之事，则齐桓、晋文，而宰孔之命齐侯，<br>王子虎之命晋侯，皆训诰之文也，而左氏附传以翼经；夫子不与《文侯之命》同<br>著於篇，则《书》入《春秋》之明证也。马迁绍法《春秋》，而删润典谟，以入<br>纪传；班固承迁有作，而《禹贡》取冠《地理》，《洪范》特志《五行》，而<br>《书》与《春秋》不得不合为一矣。后儒不察，又谓纪传法《尚书》，而编年法<br>《春秋》，是与左言右事之强分流别，又何以异哉？<br>○书教中<br>《书》无定体，故易失其传；亦惟《书》无定体，故讬之者众。周末文胜，<br>官礼失其职守，而百家之学，多争讬於三皇五帝之书矣。艺植讬於神农，兵法医<br>经讬於黄帝，好事之徒，传为《三坟》之逸书而《五典》之别传矣。不知书固出<br>於依讬，旨亦不尽无所师承，官礼政举而人存，世氏师传之掌故耳。惟“三”<br>“五”之留遗，多存於《周官》之职守，则外史所掌之书，必其籍之别具，亦如<br>六典各存其副之制也。左氏之所谓《三坟》、《五典》，或其概而名之，或又别<br>为一说，未可知也。必欲确指如何为三皇之坟，如何为五帝之典，则凿矣。<br>《逸周书》七十一篇，多官礼之别记与《春秋》之外篇，殆治《尚书》者杂<br>取以备经书之旁证耳。刘、班以谓孔子所论百篇之馀，则似逸篇，初与典、谟、<br>训、诰，同为一书，而孔子为之删彼存此耳。毋论其书文气不类，醇驳互见，即<br>如《职方》、《时训》诸解，明用经记之文，《太子晋解》，明取春秋时事，其<br>为外篇别记，不待繁言而决矣。而其中实有典言宝训，识为先王誓诰之遗者，亦<br>未必非百篇之逸旨，而不可遽为删略之馀也。夫子曰：“信而好古。”先王典诰，<br>衰周犹有存者，而夫子删之，岂得为好古哉？惟《书》无定体，故《春秋》官礼<br>之别记外篇，皆得从而附合之，亦可明《书》教之流别矣。<br>《书》无定体，故附之者杂。后人妄拟《书》以定体，故守之也拘。古人无<br>空言，安有记言之专书哉？汉儒误信《玉藻》记文，而以《尚书》为记言之专书<br>焉。於是后人削趾以适屦，转取事文之合者，削其事而辑录其文，以为《尚书》<br>之续焉；若孔氏《汉、魏尚书》、王氏《续书》之类皆是也。无其实，而但貌古<br>人之形似，譬如画饼饵之不可以充饥。况《尚书》本不止於记言，则孔衍、王通<br>之所拟，并古人之形似而不得矣。刘知几尝患史策记事之中，忽间长篇文笔，欲<br>取君上诏诰，臣工奏章，别为一类，编次纪传史中，略如书志之各为篇目，是刘<br>亦知《尚书》折而入《春秋》矣。然事言必分为二，则有事言相贯、质与文宣之<br>际，如别自为篇，则不便省览，如仍然合载，则为例不纯；是以刘氏虽有是说，<br>后人讫莫之行也。至如论事章疏，本同口奏，辨难书牍，不异面论，次於纪传之<br>中，事言无所分析，后史恪遵成法可也。乃若扬、马之辞赋，原非政言，严、徐<br>之上书，亦同献颂，邹阳、枚乘之纵横，杜钦、谷永之附会，本无关於典要，马、<br>班取表国华，削之则文采灭如，存之则纪传猥滥，斯亦无怪刘君之欲议更张也。<br>杜氏《通典》为卷二百，而《礼典》乃八门之一，已占百卷，盖其书本官礼<br>之遗，宜其於礼事加详也。然叙典章制度，不异诸史之文，而礼文疑似，或事变<br>参差，博士经生，折中详议，或取裁而径行，或中格而未用，入於正文，则繁复<br>难胜，削而去之，则事理未备；杜氏并为采辑其文，附著礼门之后，凡二十馀卷，<br>可谓穷天地之际，而通古今之变者矣。史迁之书，盖於《秦纪》之后，存录秦史<br>原文。惜其义例未广，后人亦不复踵行，斯并记言记事之穷，别有变通之法，后<br>之君子所宜参取者也。<br>　滥觞流为江河，事始简而终钜也。东京以还，文胜篇富，史臣不能概见<br>於纪传，则汇次为《文苑》之篇。文人行业无多，但著官阶贯系，略如《文选》<br>人名之注，试榜履历之书，本为丽藻篇名，转觉风华消索；则知一代文章之盛，<br>史文不可得而尽也。萧统《文选》以还，为之者众，今之尤表表者，姚氏之《唐<br>文粹》，吕氏之《宋文鉴》，苏氏之《元文类》，并欲包括全代，与史相辅，此<br>则转有似乎言事分书，其实诸选乃是春华，正史其秋实尔。（史与文选，各有言<br>与事，故仅可分华与实，不可分言与事。）<br>四部既分，集林大畅。文人当诰，则内制外制之集，自为编矣。宰相论思，<br>言官白简，卿曹各言识事，阃外料敌善谋，陆贽《奏议》之篇，苏轼进呈之策，<br>又各著於集矣。萃合则有名臣经济、策府议林，连编累牍，可胜数乎！大抵前人<br>著录，不外别集总集二条，盖以一人文字观也。其实应隶史部，追源当系《尚书》；<br>但训诰乃《尚书》之一端，不得如汉人之直以记言之史目《尚书》耳。<br>名臣章奏，隶於《尚书》，以拟训诰，人所易知。撰辑章奏之人，宜知训诰<br>之记言，必叙其事，以备所言之本末，故《尚书》无一空言，有言必措诸事也。<br>后之辑章奏者，但取议论晓畅，情辞慨切，以为章奏之佳也，不备其事之始末。<br>虽有佳章，将何所用？文人尚华之习见，不可语於经史也。班氏董、贾二传，则<br>以《春秋》之学为《尚书》也，（即《尚书》折入《春秋》之证也。）其叙贾、<br>董生平行事，无意求详，前后寂寥数言，不过为政事诸疏、天人三策备始末尔。<br>（贾、董未必无事可叙，班氏重在疏策，不妨略去一切，但录其言，前后略缀数<br>语，备本末耳，不似后人作传，必尽生平，斤斤求备。）噫！观史裁者，必知此<br>意，而始可与言《尚书》、《春秋》之学各有其至当，不似后世类钞徵事，但知<br>方圆求备而已也。<br>○书教下<br>《易》曰：“著之德圆而神，卦之德方以智。”閒尝窃取其义，以概古今之<br>载籍，撰述欲其圆而神，记注欲其方以智也。夫智以藏往，神以知来，记注欲往<br>事之不忘，撰述欲来者之兴起，故记注藏往似智，而撰述知来拟神也。藏往欲其<br>赅备无遗，故体有一定，而其德为方；知来欲其决择去取，故例不拘常，而其德<br>为圆。《周官》三百六十，天人官曲之故可谓无不备矣。然诸史皆掌记注，而未<br>尝有撰述之官；（祝史命告，未尝非撰述，然无撰史之人。如《尚书》誓诰，自<br>出史职，至於帝典诸篇，并无应撰之官。）则传世行远之业，不可拘於职司，必<br>待其人而后行；非圣哲神明，深知二帝三王精微之极致，不足以与此。此《尚书》<br>之所以无定法也。<br>《尚书》、《春秋》，皆圣人之典也。《尚书》无定法，而《春秋》有成例。<br>故《书》之支裔，折入《春秋》，而《书》无嗣音。有成例者易循，而无定法者<br>难继，此人之所知也。然圆神方智，自有载籍以还，二者不偏废也。不能究六艺<br>之深耳，未有不得其遗意者也。史氏继《春秋》而有作，莫如马、班，马则近於<br>圆而神，班则近於方以智也。<br>《尚书》一变而为左氏之《春秋》，《尚书》无成法而左氏有定例，以纬经<br>也。左氏一变而为史迁之纪传，左氏依年月而迁书分类例，以搜逸也。迁书一变<br>而为班氏之断代，迁书通变化，而班氏守绳墨，以示包括也。就形貌而言，迁书<br>远异左氏，而班史近同迁书，盖左氏体直，自为编年之祖，而马、班曲备，皆为<br>纪传之祖也。推精微而言，则迁书之去左氏也近，而班史之去迁书也远；盖迁书<br>体圆用神，多得《尚书》之遗；班氏体方用智，多得官礼之意也。<br>迁书纪、表、书、传，本左氏而略示区分，不甚拘拘於题目也。《伯夷列传》，<br>乃七十篇之序例，非专为伯夷传也。《屈贾列传》所以恶绛、灌之谗，其叙屈之<br>文，非为屈氏表忠，乃吊贾之赋也。《仓公》录其医案，《货殖》兼书物产，<br>《龟策》但言卜筮，亦有因事命篇之意，初不沾沾为一人具始末也。《张耳陈馀》，<br>因此可以见彼耳。《孟子荀卿》，总括游士著书耳。名姓标题，往往不拘义例，<br>仅取名篇，譬如《关雎》、《鹿鸣》，所指乃在嘉宾淑女，而或且讥其位置不伦，<br>（如孟子与三邹子。）或又摘其重复失检，（如子贡已在《弟子传》，又见於<br>《货殖》。）不知古人著书之旨，而转以后世拘守之成法，反訾古人之变通，亦<br>知迁书体圆而用神，犹有《尚书》之遗者乎！<br>迁《史》不可为定法，固《书》因迁之体，而为一成之义例，遂为后世不祧<br>之宗焉。三代以下，史才不世出，而谨守绳墨，待其人而后行，势之不得不然也。<br>然而固《书》本撰述而非记注，则於近方近智之中，仍有圆且神者，以为之裁制，<br>是以能成家，而可以传世行远也。后史失班史之意，而以纪表志传，同於科举之<br>程式，官府之簿书，则於记注撰述，两无所似，而古人著书之宗旨，不可复言矣。<br>史不成家，而事文皆晦，而犹拘守成法，以谓其书固祖马而宗班也，而史学之失<br>传也久矣！<br>历法久则必差，推步后而愈密，前人所以论司天也。而史学亦复类此。《尚<br>书》变而为《春秋》，则因事命篇，不为常例者，得从比事属辞为稍密矣。《左》、<br>《国》变而为纪传，则年经事纬，不能旁通者，得从类别区分为益密矣。纪传行<br>之千有馀年，学者相承，殆如夏葛冬裘，渴饮饥食，无更易矣。然无别识心裁，<br>可以传世行远之具；而斤斤如守科举之程式，不敢稍变；如治胥吏之簿书，繁不<br>可删。以云方智，则冗复疏舛，难为典据；以云圆神，则芜滥浩瀚，不可诵识。<br>盖族史但知求全於纪表志传之成规，而书为体例所拘，但欲方圆求备，不知纪传<br>原本《春秋》，《春秋》原合《尚书》之初意也。《易》曰：“穷则变，变则通，<br>通则久。”纪传实为三代以后之良法，而演习既久，先王之大经大法，转为末世<br>拘守之纪传所蒙，曷可不思所以变通之道欤？<br>左氏编年，不能曲分类例，《史》、《汉》纪表传志，所以济类例之穷也。<br>族史转为类例所拘，以致书繁而事晦；亦犹训诂注疏，所以释经，俗师反溺训诂<br>注疏而晦经旨也。夫经为解晦，当求无解之初；史为例拘，当求无例之始。例自<br>《春秋》左氏始也，盍求《尚书》未入《春秋》之初意欤？<br>神奇化臭腐，臭腐复化为神奇，解《庄》书者，以谓天地自有变化，人则从<br>而奇腐云耳。事屡变而复初，文饰穷而反质，天下自然之理也。《尚书》圆而神，<br>其於史也，可谓天之至矣。非其人不行，故折入左氏，而又合流於马、班，盖自<br>刘知几以还，莫不以谓书教中绝，史官不得衍其绪矣。又自《隋·经籍志》著录，<br>以纪传为正史，编年为古史，历代依之，遂分正附，莫不甲纪传而乙编年。则马、<br>班之史，以支子而嗣《春秋》，荀悦、袁宏，且以左氏大宗，而降为旁庶矣。司<br>马《通鉴》病纪传之分，而合之以编年。袁枢《纪事本末》又病《通鉴》之合，<br>而分之以事类。按本末之为体也，因事命篇，不为常格；非深知古今大体，天下<br>经纶，不能网罗隐括，无遗无滥。文省於纪传，事豁於编年，决断去取，体圆用<br>神，斯真《尚书》之遗也。在袁氏初无其意，且其学亦未足与此，书亦不尽合於<br>所称。故历代著录诸家，次其书於杂史。自属纂录之家，便观览耳。但即其成法，<br>沉思冥索，加以神明变化，则古史之原，隐然可见。书有作者甚浅，而观者甚深，<br>此类是也。故曰：神奇化臭腐，而臭腐复化为神奇，本一理耳。<br>夫史为记事之书。事万变而不齐，史文屈曲而适如其事，则必因事命篇，不<br>为常例所拘，而后能起讫自如，无一言之或遗而或溢也。此《尚书》之所以神明<br>变化，不可方物。降而左氏之传，已不免於以文徇例，理势不得不然也。以上古<br>神圣之制作，而责於晚近之史官，岂不悬绝欤！不知经不可学而能，意固可师而<br>仿也。且《尚书》固有不可尽学者也，即《纪事本末》，不过纂录小书，亦不尽<br>取以为史法，而特以义有所近，不得以辞害意也。斟酌古今之史，而定文质之中，<br>则师《尚书》之意，而以迁《史》义例，通左氏之裁制焉，所以救纪传之极弊，<br>非好为更张也。<br>纪传虽创於史迁，然亦有所受也。观於《太古年纪》、《夏殷春秋》《竹书<br>纪年》，则本纪编年之例，自文字以来，即有之矣。《尚书》为史文之别具，如<br>用左氏之例，而合於编年，即传也。以《尚书》之义，为《春秋》之传，则左氏<br>不致以文徇例，而浮文之刊落者多矣。以《尚书》之义，为迁《史》之传，则八<br>书三十世家，不必分类，皆可仿左氏而统名曰传。或考典章制作，或叙人事终始，<br>或究一人之行，（即列传本体。）或合同类之事，或录一时之言，（训诰之类。）<br>或著一代之文，因事命篇，以纬本纪。则较之左氏翼经，可无局於年月后先之累；<br>较之迁《史》之分列，可无歧出互见之烦。文省而事益加明，例简而义益加精，<br>岂非文质之适宜，古今之中道欤？至於人名事类，合於本末之中，难於稽检，则<br>别编为表，以经纬之；天象地形，舆服仪器，非可本末该之，且亦难以文字著者，<br>别绘为图，以表明之。盖通《尚书》、《春秋》之本原，而拯马《史》、班《书》<br>之流弊，其道莫过於此。至於创立新裁，疏别条目，较古今之述作，定一书之规<br>模，别具《圆通》之篇，此不具言。<br>邵氏晋涵云：“纪传史裁，参仿袁枢，是貌同心异。以之上接《尚书》家言，<br>是貌异心同。是篇所推，於六艺为支子，於史学为大宗；於前史为中流砥柱，於<br>后学为蚕丛开山。”<br>○诗教上<br>周衰文弊，六艺道息，而诸子争鸣。盖至战国而文章之变尽，至战国而著述<br>之事专，至战国而后世之文体备；故论文於战国，而升降盛衰之故可知也。战国<br>之文，奇邪错出，而裂於道，人知之；其源皆出於六艺，人不知也。后世之文，<br>其体皆备於战国，人不知；其源多出於《诗》教，人愈不知也。知文体备於战国，<br>而始可与论后世之文。知诸家本於六艺，而后可与论战国之文，知战国多出於<br>《诗》教，而后可与论六艺之文；可与论六艺之文，而后可与离文而见道；可与<br>离文而见道，而后可与奉道而折诸家之文也。<br>战国之文，其源皆出於六艺，何谓也？曰：道体无所不该，六艺足以尽之。<br>诸子之为书，其持之有故而言之成理者，必有得於道体之一端，而后乃能恣肆其<br>说，以成一家之言也。所谓一端者，无非六艺之所该，故推之而皆得其所本；非<br>谓诸子果能服六艺之教，而出辞必衷於是也。《老子》说本阴阳，《庄》、《列》<br>寓言假象，《易》教也。邹衍侈言天地，关尹推衍五行，《书》教也。管、商法<br>制，义存政典，《礼》教也。申、韩刑名，旨归赏罚，《春秋》教也。其他杨、<br>墨、尹文之言，苏、张、孙、吴之术，辨其源委，挹其旨趣，九流之所分部，<br>《七录》之所叙论，皆於物曲人官，得其一致，而不自知为六典之遗也。<br>战国之文，既源於六艺，又谓多出於《诗》教，何谓也？曰：战国者，纵横<br>之世也。纵横之学，本於古者行人之官。观春秋之辞命，列国大夫，聘问诸侯，<br>出使专对，盖欲文其言以达旨而已。至战国而抵掌揣摩，腾说以取富贵，其辞敷<br>张而扬厉，变其本而加恢奇焉，不可谓非行人辞命之极也。孔子曰：“诵诗三百，<br>授之以政，不达；使於四方，不能专对，虽多奚为？”是则比兴之旨，讽谕之义，<br>固行人之所肄也。纵横者流，推而衍之，是以能委折而入情，微婉而善讽也。九<br>流之学，承官曲於六典，虽或原於《书》、《易》、《春秋》，其质多本於礼教，<br>为其体之有所该也。及其出而用世，必兼纵横，所以文其质也。古之文质合於一，<br>至战国而各具之质；当其用也，必兼纵横之辞以文之，周衰文弊之效也。故曰：<br>战国者，纵横之世也。<br>后世之文其体皆备於战国，何谓也？曰：子史衰而文集之体盛；著作衰而辞<br>章之学兴。文集者，辞章不专家，而萃聚文墨，以为蛇龙之菹也。（详见《文集》<br>篇。）后贤承而不废者，江河导而其势不容复遏也。经学不专家，而文集有经义；<br>史学不专家，而文集有传记；立言不专家，（即诸子书也。）而文集有论辨。后<br>世之文集，舍经义与传记论辨之三体，其馀莫非辞章之属也。而辞章实备於战国，<br>承其流而代变其体制焉。学者不知，而溯挚虞所裒之《流别》，（挚虞有《文章<br>流别传》。）甚且以萧梁《文选》，举为辞章之祖也，其亦不知古今流别之义矣。<br>今即《文选》诸体，以徵战国之赅备。（挚虞《流别》，孔逭《文苑》，今<br>俱不传，故据《文选》。）京都诸赋，苏、张纵横六国，侈陈形势之遗也。《上<br>林》、《羽猎》，安陵之从田，龙阳之同钓也。《客难》、《解嘲》，屈原之<br>《渔父》、《卜居》，庄周之惠施问难也。韩非《储说》，比事徵偶，《连珠》<br>之所肇也。（前人已有言及之者。）而或以为始於傅毅之徒，（傅玄之言。）非<br>其质矣。孟子问齐王之大欲，历举轻暧肥甘，声音采色，《七林》之所启也；而<br>或以为创之枚乘，忘其祖矣。邹阳辨谤於梁王，江淹陈辞於建平，苏秦之自解忠<br>信而获罪也。《过秦》、《王命》、《六代》、《辨亡》诸论，抑扬往复，诗人<br>讽谕之旨，孟、荀所以称述先生，儆时君也。（屈原上称帝喾，中述汤、武，下<br>道齐桓，亦是。）淮南宾客，梁苑辞人，原、尝、申、陵之盛举也。东方、司马，<br>侍从於西京，徐、陈、应、刘，徵逐於邺下，谈天雕龙之奇观也。遇有升沉，时<br>有得失，畸才汇於末世，利禄萃其性灵，廊庙山林，江湖魏阙，旷世而相感，不<br>知悲喜之何从，文人情深於《诗》、《骚》，古今一也。<br>至战国而文章之变尽，至战国而后世之文体备，其言信而有徵矣。至战国而<br>著述之事专，何谓也？曰：古未尝有著述之事也，官师守其典章，史臣录其职载。<br>文字之道，百官以之治，而万民以之察，而其用已备矣。是故圣王书同文以平天<br>下，未有不用之於政教典章，而以文字为一人之著述者也。（详见外篇《校雠略<br>·著录先明大道论》。）道不行而师儒立其教，我夫子之所以功贤尧舜也。然而<br>予欲无言，无行不与，六艺存周公之旧典，夫子未尝著述也。《论语》记夫子之<br>微言，而曾子子思，俱有述作以垂训，至孟子而其文然后闳肆焉，著述至战国而<br>始专之明验也。（《论语》记曾子之没，吴起尝师《曾子》，则《曾子》没於战<br>国初年，而《论语》成於战国之时明矣。）春秋之时，管子尝有书矣，《鬻子》、<br>《晏子》，后人所讬。然载一时之典章政教，则犹周公之有《官礼》也。记管子<br>之言行，则习管氏法者所缀辑，而非管仲所著述也。（或谓管仲之书，不当称桓<br>公之谥，阎氏若璩又谓后人所加，非《管子》之本文，皆不知古人并无私自著书<br>之事，皆是后人缀辑，详《诸子》篇。）兵家之有《太公阴符》，医家之有《黄<br>帝素问》，农家之《神农》、《野老》，先儒以谓后人伪撰，而依讬乎古人；其<br>言似是，而推究其旨，则亦有所未尽也。盖末数小技，造端皆始於圣人，苟无微<br>言要旨之授受，则不能以利用千古也。三代盛时，各守人官物曲之世氏，是以相<br>传以口耳，而孔、孟以前，未尝得见其书也。至战国而官守师传之道废，通其学<br>者，述旧闻而著於竹帛焉。中或不能无得失，要其所自，不容遽昧也。以战国之<br>人，而述黄、农之说，是以先儒辨之文辞，而断其伪讬也；不知古初无著述，而<br>战国始以竹帛代口耳。（外史掌三皇五帝之书，及四方之志，与孔子所述六艺旧<br>典，皆非著述一类，其说已见於前。）实非有所伪讬也。然则著述始专於战国，<br>盖亦出於势之不得不然矣。著述不能不衍为文辞，而文辞不能不生其好尚。后人<br>无前人之不得已，而惟以好尚逐於文辞焉，然犹自命为著述，是以战国为文章之<br>盛，而衰端亦已兆於战国也。<br>○诗教下<br>或曰：若是乎三代以后，六艺惟《诗》教为至广也。敢问文章之用，莫盛於<br>《诗》乎？曰：岂特三代以后为然哉？三代以前，《诗》教未尝不广也。夫子曰：<br>“不学《诗》，无以言。”古无私门之著述，未尝无达衷之言语也。惟讬於声音，<br>而不著於文字，故秦人禁《诗》、《书》，《书》阙有间，而《诗》篇无有散失<br>也。后世竹帛之功，胜於口耳；而古人声音之传，胜於文字；则古今时异，而理<br>势亦殊也。自古圣王以礼乐治天下，三代文质，出於一也。世之盛也，典章存於<br>官守，《礼》之质也；情志和於声诗，乐之文也。迨其衰也，典章散，而诸子以<br>术鸣。故专门治术，皆为《官礼》之变也。情志荡，而处士以横议，故百家驰说，<br>皆为声《诗》之变也。（名、法、兵、农、阴阳之类，主实用者，谓之专门治术，<br>其初各有职掌，故归於官，而为礼之变也。谈天、雕龙、坚白、异同之类，主虚<br>理者，谓之百家驰说。其言不过达其情志，故归於诗，而为乐之变也。）战国之<br>文章，先王礼乐之变也。（六艺为《官礼》之遗，其说亦详外篇《校雠略》中<br>《著录先明大道论》。）然而独谓《诗》教广於战国者，专门之业少，而纵横腾<br>说之言多。后世专门子术之书绝（伪体子书，不足言也。）而文集繁，虽有醇驳<br>高下之不同，其究不过自抒其情志。故曰：后世之文体，皆备於战国，而《诗》<br>教於斯可谓极广也。学者诚能博览后世文之集，而想见先王礼乐之初焉，庶几有<br>立而能言，（学问有主即是立，不尽如朱子所云肌肤筋骸之束而已也。）可以与<br>闻学《诗》学《礼》之训矣。<br>学者惟拘声韵为之诗，而不知言情达志，敷陈讽谕，抑扬涵泳之文，皆本於<br>《诗》教。是以后世文集繁，而纷纭承用之文，相与沿其体，而莫由知其统要也。<br>至於声韵之文，古人不尽通於《诗》，而后世承用诗赋之属，亦不尽出六艺之教<br>也，其故亦备於战国。是故明於战国升降之体势，而后礼乐之分可以明，六艺之<br>教可以别；《七略》九流诸子百家之言，可以导源而濬流；两流、六朝、唐、宋、<br>元、明之文，可以畦分而塍别；官曲术业，声诗辞说，口耳竹帛之迁变，可坐而<br>定矣。<br>演畴皇极，训诰之韵者也，所以便讽诵，志不忘也。六象赞言，《爻》、<br>《系》之韵者也，所以通卜筮，阐幽玄也。六艺非可皆通於《诗》也，而韵言不<br>废，则谐音协律，不得专为《诗》教也。传记如《左》、《国》，著说如《老》、<br>《庄》，文逐声而遂谐，语应节而遽协，岂必合《诗》教之比兴哉？焦贡之《易<br>林》，史游之《急就》，经部韵言之不涉於《诗》也。《黄庭经》之七言，《参<br>同契》之断字，子术韵言之不涉於《诗》也。后世杂艺百家，诵拾名数，率用五<br>言七字，演为歌诀，咸以取便记诵，皆无当於诗人之义也。而文指存乎咏叹，取<br>义近於比兴，多或滔滔万言，少或寥寥片语，不必谐韵和声，而识者雅赏其为<br>《风》、《骚》遗范也。故善论文者，贵求作者之意指，而不可拘於形貌也。<br>传曰：“不歌而诵谓之赋。”班氏固曰：“赋者古诗之流。”刘氏勰曰：<br>“六艺附庸，蔚为大国。”盖长言咏叹之一变，而无韵之文可通於诗者，亦於是<br>而益广也。屈氏二十五篇，刘、班著录，以为《屈原赋》也。《渔父》之辞，未<br>尝谐韵，而入於赋，则文体承用之流别，不可不知其渐也。文之敷张而扬厉者，<br>皆赋之变体，不特附庸之为大国，抑亦陈完之后，离去宛邱故都，而大启疆字於<br>东海之滨也。后世百家杂艺，亦用赋体为拾诵，（窦氏《述书赋》，吴氏《事类<br>赋》，医家药性赋，星卜命相术业赋之类。）盖与歌诀同出六艺之外矣。然而赋<br>家者流，犹有诸子之遗意，居然自命一家之言者，其中又各有其宗旨焉。殊非后<br>世诗赋之流，拘於文而无其质，茫然不可辨其流别也。是以刘、班《诗赋》一略，<br>区分五类，而屈原、陆贾、荀卿，定为三家之学也。（说详外篇《校雠略》中<br>《汉志诗赋论》。）马、班二史，於相如、扬雄诸家之著赋，俱详著於列传，自<br>刘知几以还，从而抵排非笑者，盖不胜其纷纷矣，要皆不为知言也。盖为后世文<br>苑之权舆，而文苑必致文采之实迹，以视范史而下，标文苑而止叙文人行略者，<br>为远胜也。然而汉廷之赋，实非苟作，长篇录入於全传，足见其人之极思，殆与<br>贾疏董策，为用不同，而同主於以文传人也。是则赋家者流，纵横之派别，而兼<br>诸子之馀风，此其所以异於后世辞章之士也。故论文於战国而下，贵求作者之意<br>指，而不可拘於形貌也。<br>论文拘形貌之弊，至后世文集而极矣。盖编次者之无识，亦缘不知古人之流<br>别，作者之意指，不得不拘貌而论文也。集文虽始於建安，（魏文撰徐、陈、应、<br>刘文为一集，此文集之始，挚虞《流别集》，犹其后也。）而实盛於齐、梁之际；<br>古学之不可复，盖至齐梁而后荡然矣。（挚虞《流别集》，乃是后人集前人。人<br>自为集，自齐之《王文宪集》始而昭明《文选》又为总集之盛矣。）范、陈、晋、<br>宋诸史所载，文人列传，总其撰著，必云诗、赋、碑、箴、颂、诔若干篇而未尝<br>云文集若干卷；则古人文字，散著篇籍，而不强以类分可知也。孙武之书，盖有<br>八十二篇矣，（说详外篇《校雠略》中《汉志兵书论》。）而阖闾以谓“子之十<br>三篇，吾既得而见”，是始《计》以下十三篇，当日别出独行，而后世始合之明<br>徵也。韩非之书，今存五十五篇矣。而秦王见其《五蠹》、《孤愤》，恨不得与<br>同时。是《五蠹》、《孤愤》，当日别出独行，而后世始合之明徵也。《吕氏春<br>秋》自序，以为良人问十二纪，是八览六论，未尝入序次也。董氏《清明》、<br>《玉杯》、《竹林》之篇，班固与《繁露》并纪其篇名，是当日诸篇，未入《繁<br>露》之书也。夫诸子专家之书，指无旁及，而篇次犹不可强绳以类例；况文集所<br>裒，体制非一，命意各殊，不深求其意指之所出，而欲强以篇题形貌相拘哉！<br>赋先於诗，骚别於赋，赋有问答发端，误为赋序，前人之议《文选》，犹其<br>显然者也。若夫《封禅》、《美新》、《典引》，皆颂也。称符命以颂功德，而<br>别类其体为符命，则王子渊以圣主得贤臣而颂嘉会，亦当别类其体为主臣矣。班<br>固次韵，乃《汉书》之自序也。其云述《高帝纪》第一，述《陈项传》第一者，<br>所以自序撰书之本意，史迁有作於先，故己退居於述尔。今於史论之外，别出一<br>体为史述赞，则迁书自序，所谓作《五帝纪》第一，作《伯夷传》第一者，又当<br>别出一体为史作赞矣。汉武诏策贤良，即策问也。今以出於帝制，遂於策问之外，<br>别名曰诏。然则制策之对，当离诸策而别名为表矣。贾谊《过秦》，盖《贾子》<br>之篇目也。（今传《贾氏新书》，首列《过秦》上下二篇，此后为后人辑定，不<br>足为据。《汉志》，《贾谊》五十八篇，又赋七篇，此外别无论者，则《过秦》<br>乃《贾子》篇目明矣。）因陆机《辨亡》之论，规仿《过秦》，遂援左思“著论<br>准《过秦》”之说，而标体为论矣。（左思著论之说，须活看，不可泥。）魏文<br>《典论》，盖犹桓子《新论》、王充《论衡》之以论名书耳。《论文》，其篇目<br>也。今与《六代》、《辨亡》诸篇，同次於论；然则昭明《自序》，所谓“老、<br>庄之作，管、孟之流，立意为宗，不以能文为本”，其例不收诸子篇次者；岂以<br>有取斯文，即可裁篇题论，而改子为集乎？《七林》之文，皆设问也。今以枚生<br>发问有七，而遂标为七，则《九歌》、《九章》、《九辨》，亦可标为九乎？<br>《难蜀父老》，亦设问也。今以篇题为难，而别为难体，则《客难》当与同编，<br>而《解嘲》当别为嘲体，《宾戏》当别为戏体矣。《文选》者，辞章之圭臬，集<br>部之准绳，而淆乱芜秽，不可殚诘；则古人流别，作者意指，流览诸集，孰是深<br>窥而有得者乎？集人之文，尚未得其意指，而自裒所著为文集者，何纷纷耶？若<br>夫总集别集之类例，编辑撰次之得失，今古详略之攸宜，录选评钞之当否，别有<br>专篇讨论，不尽述也。<br>○经解上<br>六经不言经，三传不言传，犹人各有我而不容我其我也。依经而有传，对人<br>而有我，是经传人我之名，起於势之不得已，而非其质本尔也。《易》曰：“上<br>古结绳而治，后世圣人易之以书契，百官以治，万民以察。”夫为治为察，所以<br>宣幽隐而达形名，布政教而齐法度也，未有以文字为一家私言者也。《易》曰：<br>“云电屯，君子以经纶。”经纶之言，纲纪世宙之谓也。郑氏注，谓“论撰书礼<br>乐，施政事。”经之命名，所由昉乎！然犹经纬经纪云尔，未尝明指《诗》、<br>《书》六艺为经也。三代之衰，治教既分，夫子生於东周，有德无位，惧先圣王<br>法积道备，至於成周，无以续且继者而至於沦失也，於是取周公之典章，所以体<br>天人之撰而存治化之迹者，独与其徒，相与申而明之。此六艺之所以虽失官守，<br>而犹赖有师教也。然夫子之时，犹不名经也。逮夫子既殁，微言绝而大义将乖，<br>於是弟子门人，各以所见、所闻、所传闻者，或取简毕，或授口耳，录其文而起<br>义。左氏《春秋》，子夏《丧服》诸篇，皆名为传，而前代逸文，不出於六艺者，<br>称述皆谓之传，如孟子所对汤武及文王之囿，是也。则因传而有经之名，犹之因<br>子而立父之号矣。<br>至於官师既分，处士横议，诸子纷纷，著书立说，而文字始有私家之言，不<br>尽出於典章政教也。儒家者流，乃尊六艺而奉以为经，则又不独对传为名也。荀<br>子曰：“夫学始於诵经，终於习礼。”庄子曰：“孔子言治《诗》、《书》、<br>《礼》、《乐》、《易》、《春秋》六经。”又曰：“繙十二经，以见老子。”<br>荀庄皆出子夏门人，而所言如是，六经之名，起於孔门弟子亦明矣。<br>然所指专言六经，则以先王政教典章，纲维天下，故《经解》疏别六经，以<br>为入国可知其教也。《论语》述夫子之言行，《尔雅》为群经之训诂，《孝经》<br>则又再传门人之所述，与《缁衣》、《坊》、《表》诸记，相为出入者尔。刘向、<br>班固之徒，序类有九，而称艺为六，则固以三者为传，而附之於经，所谓离经之<br>传，不与附经之传相次也。当时诸子著书，往往自分经传，如撰辑《管子》者之<br>分别经言，《墨子》亦有《经》篇，《韩非》则有《储说》经传，盖亦因时立义，<br>自以其说相经纬尔，非有所拟而僣其名也。经同尊称，其义亦取综要，非如后世<br>之严也。圣如夫子，而不必为经。诸子有经，以贯其传，其义各有攸当也。后世<br>著录之家，因文字之繁多，不尽关於纲纪，於是取先圣之微言，与群经之羽翼，<br>皆称为经。如《论语》、《孟子》、《孝经》，与夫大小《戴记》之别於《礼》，<br>《左氏》、《公》、《穀》之别於《春秋》，皆题为经，乃有九经、十经、十三、<br>十四诸经，以为专部，盖尊经而并及经之支裔也。而儒者著书，始严经名，不敢<br>触犯，则尊圣教而慎避嫌名，盖犹三代以后，非人主不得称我为朕也。然则今之<br>所谓经，其强半皆古人之所谓传也。古之所谓经，乃三代盛时，典章法度，见於<br>政教行事之实，而非圣人有意作为文字以传后世也。<br>○经解中<br>事有实据，而理无定形。故夫子之述六经，皆取先王典章，未尝离事而著理。<br>后儒以圣师言行为世法，则亦命其书为经，此事理之当然也。然而以意尊之，则<br>可以意僣之矣。盖自官师之分也，官有政，贱者必不敢强干之，以有据也。师有<br>教，不肖者辄敢纷纷以自命，以无据也。孟子时，以杨、墨为异端矣。杨氏无书，<br>墨翟之书，初不名经。（虽有《经》篇《经说》，未名全书为经。）而庄子乃云：<br>“若获、邓陵之属，皆诵《墨经》，则其徒自相崇奉而称经矣。东汉秦景之使天<br>竺，《四十二章》，皆不名经；（佛经皆中国翻译，竺书无经字。）其后华言译<br>受，附会称经，则亦文饰之辞矣。《老子》二篇，刘、班著录，初不称经，《隋<br>志》乃依阮《录》，称《老子经》，意者阮《录》出於梁世，梁武崇尚异教，则<br>佛老皆列经科，其所仿也。而加以《道德真经》，与《庄子》之加以《南华真经》，<br>《列子》之加以《冲虚真经》，则开元之玄教设科，附饰文致，又其后而益甚者<br>也。韩退之曰：“道其所道，非吾所谓道。”则名教既殊，又何防於经其所经，<br>非吾所谓经乎？<br>若夫国家制度，本为经制。李悝《法经》，后世律令之所权舆；唐人以律设<br>科，明祖颁示《大诰》，师儒讲习，以为功令，是即《易》取经纶之意，国家训<br>典，臣民尊奉为经，义不背於古也。孟子曰：“行仁政，必自经界始。”地界言<br>经，取经纪之意也。是以地理之书，多以经名，《汉志》有《山海经》，《隋志》<br>乃有《水经》，后代州郡地理，多称图经，义皆本於经界，书亦自存掌故，不与<br>著述同科，其於六艺之文，固无嫌也。<br>至於术数诸家，均出圣门制作。周公经理垂典，皆守人官物曲，而不失其传。<br>及其官司失守，而道散品亡，则有习其说者，相与讲贯而授受，亦犹孔门传习之<br>出於不得已也。然而口耳之学，不能历久而不差，则著於竹帛，以授之其人，<br>（说详《诗教上》篇。）亦其理也。是以至战国而羲、农、黄帝之书，一时杂出<br>焉。其书皆称古圣，如天文之甘、石《星经》，方技之《灵》、《素》、《难经》，<br>其类实繁，则犹匠祭鲁般，兵祭蚩尤，不必著书者之果为圣人，而习是术者，奉<br>为依归，则亦不得不尊以为经言者也。<br>又如《汉志》以后，杂出春秋战国时书，若师旷《禽经》，伯乐《相马》之<br>经，其类亦繁，不过好事之徒，因其人而附合，或略知其法者，讬古人以鸣高，<br>亦犹儒者之传梅氏《尚书》，与子夏之《诗大序》也。他若陆氏《茶经》，张氏<br>《棋经》，酒则有《甘露经》，货则有《相贝经》，是乃以文为谐戏，本无当於<br>著录之指。譬犹毛颖可以为传，蟹之可以为志，琴之可以为史，荔枝牡丹之可以<br>为谱耳。此皆若有若无，不足议也。<br>盖即数者论之，异教之经，如六国之各王其国，不知周天子也。而《春秋》<br>名分，人具知之，彼亦不能窃而据也。制度之经，时王之法，一道同风，不必皆<br>以经名，而礼时为大，既为当代臣民，固当率由而不越；即服膺六艺，亦出遵王<br>制之一端也。术艺之经，则各有其徒，相与守之，固无虞其越畔也。至谐戏而亦<br>以经名，此赵佗之所谓妄窃帝号，聊以自娱，不妨谐戏置之，六经之道，如日中<br>天，岂以是为病哉！<br>○经解下<br>异学称经以抗六艺，愚也。儒者僣经以拟六艺，妄也。六经初不为尊称，义<br>取经纶为世法耳，六艺皆周公之政典，故立为经。夫子之圣，非逊周公，而《论<br>语》诸篇不称经者，以其非政典也。后儒因所尊而尊之，分部隶经，以为传固翼<br>经者耳。佛老之书，本为一家之言，非有纲纪政事；其徒欲尊其教，自以一家之<br>言，尊之过於六经，无不可也。强加经名以相拟，何异优伶效楚相哉。亦其愚也。<br>扬雄、刘歆，儒之通经者也。扬雄《法言》，盖云时人有问，用法应之，抑亦可<br>矣。乃云象《论语》者，抑何谬邪？虽然，此犹一家之言，其病小也。其大可异<br>者，作《太玄》以准《易》，人仅知谓僣经尔，不知《易》乃先王政典而非空言，<br>雄盖蹈於僣窃王章之罪，弗思甚也。（详《易教》篇。）卫氏之《元包》，司马<br>之《潜虚》，方且拟《玄》而有作，不知《玄》之拟《易》已非也。刘歆为王莽<br>作《大诰》，其行事之得罪名教，固无可说矣。即拟《尚书》，亦何至此哉？河<br>汾六籍，或谓好事者之缘饰，王通未必遽如斯妄也。诚使果有其事，则六经奴婢<br>之诮，犹未得其情矣。奴婢未尝不服劳於主人，王氏六经，服劳於孔氏者，又何<br>在乎？<br>束晳之《补笙诗》，皮日休之《补九夏》，白居易之《补汤征》，以为文人<br>戏谑而不为虐，称为拟作，抑亦可矣。标题曰补，则亦何取辞章家言，以缀《诗》、<br>《书》之阙邪？<br>至《孝经》，虽名为经，其实传也。儒者重夫子之遗言，则附之经部矣。马<br>融诚有志於劝忠，自以马氏之说，援经徵传，纵横反复，极其言之所至可也。必<br>标《忠经》，亦已异矣。乃至分章十八，引《风》缀《雅》，一一效之，何殊张<br>载之《拟四愁》，《七林》之仿《七发》哉！诚哉非马氏之书，俗儒所依讬也。<br>宋氏之《女孝经》，郑氏之《女论语》，以谓女子有才，嘉尚其志可也。但彼如<br>欲明女教，自以其意立说可矣。假设班氏惠姬，与诸女相问答，则是将以书为训<br>典，而先自讬於子虚、亡是之流，使人何所适从？彼意取其似经传耳，夫经岂可<br>似哉？经求其似，则诨骗有卦，（见《辍耕录》。）鞾始收声，有《月令》矣。<br>（皆谐谑事。）<br>若夫屈原抒愤，有辞二十五篇，刘、班著录，概称之曰《屈原赋》矣。乃王<br>逸作《注》，《离骚》之篇，已有经名。王氏释经为径，亦不解题为经者，始谁<br>氏也。至宋人注屈，乃云“一本《九歌》以下有传字”，虽不知称名所始，要亦<br>依经而立传名，不当自宋始也。夫屈子赋，固以《离骚》为重，史迁以下，至取<br>《骚》以名其全书，今犹是也。然诸篇之旨，本无分别，惟因首篇取重，而强分<br>经传，欲同正《雅》为经，变《雅》为传之例；是《孟子》七篇，当分《梁惠王》<br>经，与《公孙》、《滕文》诸传矣。<br>夫子之作《春秋》，庄生以谓议而不断，盖其义寓於其事其文，不自为赏罚<br>也。汉魏而下，仿《春秋》者，盖亦多矣。其间或得或失，更仆不能悉数。后之<br>论者，至以迁、固而下，拟之《尚书》；诸家编年，拟之《春秋》。不知迁、固<br>本纪，本为《春秋》家学，书志表传，殆犹《左》、《国》内外之与为终始发明<br>耳。诸家《阳秋》，先后杂出，或用其名而变其体，（《十六国春秋》之类。）<br>或避其名而拟其实，（《通鉴纲目》之类。）要皆不知迁、固之书，本绍《春秋》<br>之学，并非取法《尚书》者也。故明於《春秋》之义者，但当较正迁、固以下其<br>文其事之中，其义固何如耳。若欲萃聚其事，以年分编，则荀悦、袁宏之例具在，<br>未尝不可法也。必欲於纪传编年之外，别为《春秋》，则亦王氏《元经》之续耳。<br>夫异端抗经，不足道也。儒者服习六经，而不知经之不可以拟，则浅之乎为儒者<br>矣！<br><hr>
