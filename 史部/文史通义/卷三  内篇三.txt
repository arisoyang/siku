<h4>《史部·文史通义·卷三  内篇三》<b class="x">作者：章学诚</b></h4>
<br>○史德<br>才、学、识三者，得一不易，而兼三尤难，千古多文人而少良史，职是故也。<br>昔者刘氏之玄，盖以是说谓足尽其理矣。虽然，史所贵者义也，而所具者事也，<br>所凭者文也。孟子曰：“其事则齐桓、晋文，其文则史，义则夫子自谓窃取之矣。”<br>非识无以断其义，非才无以善其文，非学无以练其事，三者固各有所近也，其中<br>固有似之而非者也。记诵以为学也，辞采以为才也，击断以为识也，非良史之才、<br>学、识也。虽刘氏之所谓才、学、识，犹未足以尽其理也。夫刘氏以谓有学无识，<br>如愚估操金，不解贸化。推此说以证刘氏之指，不过欲於记诵之间，知所决择，<br>以成文理耳。故曰：古人史取成家，退处士而进奸雄，排死节而饰主阙，亦曰一<br>家之道然也。此犹文士之识，非史识也。能具史识者，必知史德。德者何？谓著<br>书者之心术也。夫秽史者所以自秽，谤书者所以自谤，素行为人所羞，文辞何足<br>取重。魏收之矫诬，沈约之阴恶，读其书者，先不信其人，其患未至於甚也。所<br>患夫心术者，谓其有君子之心，而所养未底於粹也。夫有君子之心，而所养未粹，<br>大贤以下，所不能免也。此而犹患於心术，自非夫子之《春秋》，不足当也。以<br>此责人，不亦难乎？是亦不然也。盖欲为良史者，当慎辨於天人之际，尽其天而<br>不益以人也。尽其天而不益以人，虽未能至，苟允知之，亦足以称著述者之心术<br>矣。而文史之儒，竞言才、学、识，而不知辨心术以议史德，乌乎可哉？<br>夫是尧、舜而非桀、纣，人皆能言矣。崇王道而斥霸功，又儒者之习故矣。<br>至於善善而恶恶，褒正而嫉邪，凡欲讬文辞以不朽者，莫不有是心也。然而心术<br>不可不虑者，则以天与人参，其端甚微，非是区区之明所可恃也。夫史所载者事<br>也，事必藉文而传，故良史莫不工文，而不知文又患於为事役也。盖事不能无得<br>失是非，一有得失是非，则出入予夺相奋摩矣。奋摩不已，而气积焉。事不能无<br>盛衰消息，一有盛衰消息，则往复凭吊生流连矣。流连不已，而情深焉。凡文不<br>足以动人，所以动人者，气也。凡文不足以入人，所以入人者，情也。气积而文<br>昌，情深而文挚；气昌而情挚，天下之至文也。然而其中有天有人，不可不辨也。<br>气得阳刚，而情合阴柔。人丽阴阳之间，不能离焉者也。气合於理，天也；气能<br>违理以自用，人也。情本於性，天也；情能汩性以自恣，人也。史之义出於天，<br>而史之文，不能不藉人力以成之。人有阴阳之患，而史文即忤於大道之公，其所<br>感召者微也。夫文非气不立，而气贵於平。人之气，燕居莫不平也。因事生感，<br>而气失则宕，气失则激，气失则骄，毗於阳矣。文非情不深，而情贵於正。人之<br>情，虚置无不正也。因事生感，而情失则流，情失则溺，情失则偏，毗於阴矣。<br>阴阳伏沴之患，乘於血气而入於心知，其中默运潜移，似公而实逞於私，似天而<br>实蔽於人，发为文辞，至於害义而违道，其人犹不自知也。故曰心术不可不慎也。<br>夫气胜而情偏，犹曰动於天而参於人也。才艺之士，则又溺於文辞，以为观<br>美之具焉，而不知其不可也。史之赖於文也，犹衣之需乎采，食之需乎味也。采<br>之不能无华朴，味之不能无浓淡，势也。华朴争而不能无邪色，浓淡争而不能无<br>奇味。邪色害目，奇味爽口，起於华朴浓淡之争也。文辞有工拙，而族史方且以<br>是为竞焉，是舍本而逐末矣。以此为文，未有见其至者。以此为史，岂可与闻古<br>人大体乎？<br>韩氏愈曰：“仁义之人，其言蔼如。”仁者情之普，义者气之遂也。程子尝<br>谓：“有《关雎》、《麟趾》之意，而后可以行《周官》之法度。”吾则以谓通<br>六艺比兴之旨，而后可以讲春王正月之书。盖言心术贵於养也。史迁百三十篇，<br>《报任安书》，所谓“究天地之际，通古今之变，成一家之言。”自序以谓“绍<br>名世，正《易传》，本《诗》、《书》《礼》乐之际”，其本旨也。所云发愤著<br>书，不过叙述穷愁，而假以为辞耳。后人泥於发愤之说，遂谓百三十篇，皆为怨<br>诽所激发，王允亦斥其言为谤书。於是后世论文，以史迁为讥谤之能事，以微文<br>为史职之大权，或从羡慕而仿效为之；是直以乱臣贼子之居心，而妄附《春秋》<br>之笔削，不亦悖乎！今观迁所著书，如《封禅》之惑於鬼神，《平准》之算及商<br>贩，孝武之秕政也。后世观於相如之文，桓宽之论，何尝待史迁而后著哉？《游<br>侠》、《货殖》诸篇，不能无所感慨，贤者好奇，亦洵有之。馀皆经纬古今，折<br>衷六艺，何尝敢於讪上哉？朱子尝言，《离骚》不甚怨君，后人附会有过。吾则<br>以谓史迁未敢谤主，读者之心自不平耳。夫以一身坎轲，怨诽及於君父，且欲以<br>是邀千古之名，此乃愚不安分，名教中之罪人，天理所诛，又何著述之可传乎？<br>夫《骚》与《史》，千古之至文也。其文之所以至者，皆抗怀於三代之英，而经<br>纬乎天人之际者也。所遇皆穷，固不能无感慨。而不学无识者流，且谓诽君谤主，<br>不妨尊为文辞之宗焉，大义何由得明，心术何由得正乎？夫子曰：“《诗》可以<br>兴。”说者以谓兴起好善恶恶之心也。好善恶恶之心，惧其似之而非，故贵平日<br>有所养也。《骚》与《史》，皆深於《诗》者也。言婉多风，皆不背於名教，而<br>梏於文者不辨也。故曰必通六艺比兴之旨，而后可以讲春王正月之书。<br>○史释<br>或问《周官》府史之史，与内史、外史、太史、小史、御史之史，有异义乎？<br>曰：无异义也。府史之史，庶人在官供书役者，今之所谓书吏是也。五史，则卿、<br>大夫、士为之，所掌图书、纪载、命令、法式之事，今之所谓内阁六科、翰林中<br>书之属是也。官役之分，高下之隔，流别之判，如霄壤矣。然而无异义者，则皆<br>守掌故，而以法存先王之道也。<br>史守掌故而不知择，犹府守库藏而不知计也。先王以谓太宰制国用，司会质<br>岁之成，皆有调剂盈虚、均平秩序之义，非有道德贤能之选，不能任也，故任之<br>以卿士、大夫之重。若夫守库藏者，出纳不敢自专，庶人在官，足以供使而不乏<br>矣。然而卿士、大夫，讨论国计，得其远大，若问库藏之纤悉，必曰府也。<br>五史之於文字，犹太宰司会之於财货也。典、谟、训、诰，曾氏以谓“唐、<br>虞、三代之盛，载笔而纪，亦皆圣人之徒”，其见可谓卓矣。五史以卿士、大夫<br>之选，推论精微；史则守其文诰、图籍、章程、故事，而不敢自专；然而问掌故<br>之委折，必曰史也。<br>夫子曰：“民可使由之，不可使知之。”先王道法，非有二也，卿士、大夫<br>能论其道，而府史仅守其法；人之知识，有可使能与不可使能尔。非府史所守之<br>外，别有先王之道也。夫子曰：“俎豆之事，则尝闻之矣。”曾子乃曰：“君子<br>所贵乎道者三。笾豆之事，则有司存。”非曾子之言异於夫子也，夫子推其道，<br>曾子恐人泥其法也。子贡曰：“文武之道，未坠於地，在人。夫子焉不学，亦何<br>常师之有？”“入太庙，每事问。”则有司贱役，巫祝百工，皆夫子之所师矣。<br>问礼问官，岂非学於掌故者哉？故道不可以空铨，文不可以空著。三代以前未尝<br>以道名教，而道无不存者，无空理也。三代以前未尝以文为著作，而文为后世不<br>可及者，无空言也。盖自官师治教分，而文字始有私门之著述，於是文章学问，<br>乃与官司掌故为分途，而立教者可得离法而言道体矣。《易》曰：“苟非其人，<br>道不虚行。”学者崇奉六经，以谓圣人立言以垂教，不知三代盛时，各守专官之<br>掌故，而非圣人有意作为文章也。<br>《传》曰：“礼，时为大。”又曰：“书同文”。盖言贵时王之制度也。学<br>者但诵先圣遗言，而不达时王之制度，是以文为鞶帨絺绣之玩，而学为斗奇射覆<br>之资，不复计其实用也。故道隐而难知，士大夫之学问文章，未必足备国家之用<br>也。法显而易守，书吏所存之掌故，实国家之制度所存，亦即尧、舜以来，因革<br>损益之实迹也。故无志於学则已，君子苟有志於学，则必求当代典章，以切於人<br>伦日用；必求官司掌故，而通於经术精微；则学为实事，而文非空言，所谓有体<br>必有用也。不知当代而言好古，不通掌故而言经术，则鞶帨之文，射覆之学，虽<br>极精能，其无当於实用也审矣。<br>孟子曰：“力能举百钧，而不足举一羽。明足察秋毫之末，而不见舆薪。”<br>难其所易，而易其所难，谓失权度之宜也。学者昧今而博古，荒掌故而通经术，<br>是能胜《周官》卿士之所难，而不知求府史之所易也。故舍器而求道，舍今而求<br>古，舍人伦日用而求学问精微，皆不知府史之史通於五史之义者也。<br>以吏为师，三代之旧法也。秦人之悖於古者，禁《诗》、《书》而仅以法律<br>为师耳。三代盛时，天下之学，无不以吏为师。《周官》三百六十，天人之学备<br>矣。其守官举职，而不坠天工者，皆天下之师资也。东周以还，君师政教不合於<br>一，於是人之学术，不尽出於官司之典守。秦人以吏为师，始复古制。而人乃狃<br>於所习，转以秦人为非耳。秦之悖於古者多矣，犹有合於古者，以吏为师也。<br>孔子曰：“生乎今之世，反古之道，烖及其身者也。”李斯请禁《诗》、<br>《书》，以谓儒者是古而非今，其言若相近，而其意乃大悖。后之君子，不可不<br>察也。夫三王不袭礼，五帝不沿乐。不知礼时为大，而动言好古，必非真知古制<br>者也。是不守法之乱民也，故夫子恶之。若夫殷因夏礼，百世可知。损益虽曰随<br>时，未有薄尧、舜，而诋斥禹、汤、文、武、周公而可以为治者。李斯请禁《诗》、<br>《书》，君子以谓愚之首也。后世之去唐、虞、三代，则更远矣。要其一朝典制，<br>可以垂奕世而致一时之治平者，未有不於古先圣王之道，得其仿佛者也。故当代<br>典章，官司掌故，未有不可通於《诗》、《书》六艺之所垂。而学者昧於知时，<br>动矜博古，譬如考西陵之蚕桑，讲神农之树艺，以谓可御饥寒而不须衣食也。<br>○史注<br>昔夫子之作《春秋》也，笔削既具，复以微言大义，口授其徒。三传之作，<br>因得各据闻见，推阐经蕴，於是《春秋》以明。诸子百家，既著其说，亦有其徒<br>相与守之，然后其说显於天下。至於史事，则古人以业世其家，学者就其家以传<br>业。（孔子问礼，必於柱下史。）盖以域中三大，非取备於一人之手，程功於翰<br>墨之林者也。史迁著百三十篇，（《汉书》为《太史公》，《隋志》始曰《史记》。）<br>乃云：“藏之名山，传之其人。”其后外孙杨惲，始布其书。班固《汉书》，自<br>固卒后，一时学者，未能通晓。马融乃伏阁下，从其女弟受业，然后其学始显。<br>夫马、班之书，今人见之悉矣，而当日传之必以其人，受读必有所自者，古人专<br>门之学，必有法外传心，笔削之功所不及，则口授其徒，而相与传习其业，以垂<br>永久也。迁书自裴骃为注，固书自应劭作解，其后为之注者，犹若干家，则皆阐<br>其家学者也。<br>魏、晋以来，著作纷纷，前无师承，后无从学。且其为文也，体既滥漫，绝<br>无古人笔削谨严之义；旨复浅近，亦无古人隐微难喻之故；自可随其诣力，孤行<br>於世耳。至於史籍之掌，代有其人，而古学失传，史存具体。惟於文诰案牍之类<br>次，月日记注之先后，不胜扰扰，而文亦繁芜复沓，尽失迁、固之旧也。是岂尽<br>作者才力之不逮，抑史无注例，其势不得不日趋於繁富也。古人一书，而传者数<br>家。后代数人，而共成一书。夫传者广，则简尽微显之法存。作者多，则牴牾复<br>沓之弊出。复流而日忘其源，古学如何得复，而史策何从得简乎？是以《唐书》<br>倍汉，《宋史》倍唐，检阅者不胜其劳，传习之业，安得不亡？<br>夫同闻而异述者，见崎而分道也。源正而流别者，历久而失真也。九师之<br>《易》，四氏之《诗》，师儒林立，传授已不胜其纷纷。士生三古而后，能自得<br>於古人，勒成一家之作，方且徬徨乎两间，孤立无徒，而欲抱此区区之学，待发<br>挥於子长之外孙，孟坚之女弟，必不得之数也。太史《自叙》之作，其自注之权<br>舆乎？明述作之本旨，见去取之从来，已似恐后人不知其所云，而特笔以标之。<br>所谓不离古文，乃考信六艺云云者，皆百三十篇之宗旨，或殿卷末，或冠篇端，<br>未尝不反复自明也。班《书》年表十篇，与《地理》、《艺文》二志皆自注，则<br>又大纲细目之规矩也。其陈、范二史，尚有松之、章怀为之注。至席惠明注《秦<br>记》，刘孝标注《世说新语》，则杂史支流，犹有子注，是六朝史学家法未亡之<br>一验也。自后史权既散，纪传浩繁，惟徐氏《五代史注》，亦已简略，尚存饩羊<br>於一线。而唐、宋诸家，则茫乎其不知涯涘焉。宋范冲修《神宗实录》，别为<br>《考异》五卷，以发明其义。是知后无可代之人，而自为之解。当与《通鉴举要》、<br>《考异》之属，同为近代之良法也。<br>刘氏《史通》，画补注之例为三条，其所谓小书人物之《三辅决录》、《华<br>阳士女》，与所谓史臣自刊之《洛阳伽蓝》《关东风俗》者，虽名为二品，实则<br>一例。皆近世议史诸家之不可不亟复者也。惟所谓思广异闻之松之《三国》、刘<br>昭《后汉》一条，则史家之旧法，与《索隐》、《正义》之流，大同而小异者也。<br>夫文史之籍，日以繁滋，一编刊定，则徵材所取之书，不数十年，尝失亡其<br>十之五六，宋、元修史之成规，可覆按焉。使自注之例得行，则因援引所及，而<br>得存先世藏书之大概，因以校正艺文著录之得失，是亦史法之一助也。且人心日<br>漓，风气日变，缺文之义不闻，而附会之习，且愈出而愈工焉。在官修书，惟冀<br>塞责，私门著述，敬饰浮名，或剽窃成书，或因陋就简。使其术稍黠，皆可愚一<br>时之耳目，而著作之道益衰。诚得自注以标所去取，则闻见之广狭，功力之疏密，<br>心术之诚伪，灼然可见於开卷之顷，而风气可以渐复於质古，是又为益之尤大者<br>也。然则考之往代，家法既如彼；揆之后世，系重又如此；夫翰墨省於前，而功<br>效多於旧，孰有加於自注也哉？<br>○传记<br>传记之书，其流已久，盖与六艺先后杂出。古人文无定体，经史亦无分科。<br>《春秋》三家之传，各记所闻，依经起义，虽谓之记可也。经《礼》二戴之记，<br>各传其说，附经而行，虽谓之传可也。其后支分派别，至於近代，始以录人物者，<br>区为之传；叙事迹者，区为之记。盖亦以集部繁兴，人自生其分别，不知其然而<br>然，遂若天经地义之不可移易。此类甚多，学者生於后世，苟无伤於义理，从众<br>可也。然如虞预《妒记》、《襄阳耆旧记》之类，叙人何尝不称记？《龟策》、<br>《西域》诸传，述事何尝不称传？大抵为典为经，皆是有德有位，纲纪人伦之所<br>制作，今之六艺是也。夫子有德无位，则述而不作，故《论语》、《孝经》，皆<br>为传而非经，而《易·系》亦止称为《大传》。其后悉列为经，诸儒尊夫子之文，<br>而使之有以别於后儒之传记尔。周末儒者，及於汉初，皆知著述之事，不可自命<br>经纶，蹈於妄作；又自以立说，当禀圣经以为宗主，遂以所见所闻，各笔於书而<br>为传记。若二《礼》诸记、《诗》、《书》、《易》、《春秋》诸传是也。盖皆<br>依经起义，其实各自为书，与后世笺注自不同也。后世专门学衰，集体日盛，叙<br>人述事，各有散篇，亦取传记为名，附於古人传记专家之义尔。明自嘉靖而后，<br>论文各分门户，其有好为高论者，辄言传乃史职，身非史官，岂可为人作传？世<br>之无定识而强解事者，群焉和之，以谓於古未之前闻。夫后世文字，於古无有，<br>而相率而为之者，集部纷纷，大率皆是。若传则本非史家所创，马、班以前，早<br>有其文。（孟子答苑囿汤、武之事，皆曰：“於传有之。”彼时并未有纪传之史，<br>岂史官之文乎！）今必以为不居史职，不宜为传，试问传记有何分别？不为经师，<br>又岂宜更为记耶？记无所嫌，而传为厉禁，则是重史而轻经也。文章宗旨，著述<br>体裁，称为例义。今之作家，昧焉而不察者多矣。独於此等无可疑者，辄为无理<br>之拘牵。殆如村俚巫妪，妄说阴阳禁忌，愚民举措为难矣。明末之人，思而不学，<br>其为瞽说，可胜唾哉！今之论文章者，乃又学而不思，反袭其说，以矜有识，是<br>为古所愚也。<br>辨职之言，尤为不明事理。如通行传记，尽人可为，自无论经师与史官矣。<br>必拘拘於正史列传，而始可为传，则虽身居史职，苟非专撰一史，又岂可别自为<br>私传耶？若但为应人之请，便与撰传，无以异於世人所撰。惟他人不居是官，例<br>不得为，己居其官，即可为之，一似官府文书之须印信者然；是将以史官为胥吏，<br>而以应人之传，为倚官府而舞文之具也，说尤不可通矣。道听之徒，乃谓此言出<br>大兴朱先生，不知此乃明末之矫论，持门户以攻王、李者也。<br>朱先生尝言：“见生之人，不当作传。”自是正理。但观於古人，则不尽然。<br>按《三国志》庞淯母赵娥，为父报仇杀人，注引皇甫《烈女传》云：“故黄门<br>侍郎安定梁宽为其作传。”是生存之人，古人未尝不为立传。李翱撰《杨烈妇传》，<br>彼时杨尚生存。恐古人似此者不乏。盖包举一生而为之传，《史》、《汉》列传<br>体也。随举一事而为之传，《左氏》传经体也。朱先生言，乃专指列传一体尔。<br>邵念鲁与家太詹，尝辨古人之撰私传，曰：“子独不闻邓禹之传，范氏固有<br>本欤？”按此不特范氏，陈寿《三国志》，裴注引东京、魏、晋诸家私传相证明<br>者，凡数十家。即见於隋、唐《经籍》、《艺文志》者，如《东方朔传》、《陆<br>先生传》之类，亦不一而足，事固不待辨也。彼挟兔园之册，但见昭明《文选》、<br>唐宋八家鲜入此体，遂谓天下之书，不复可旁证尔。<br>往者聘撰《湖北通志》，因恃督府深知，遂用别识心裁，勒为三家之学。人<br>物一门，全用正史列传之例，撰述为篇。而隋、唐以前，史传昭著，无可参互详<br>略施笔削者，则但揭姓名，为《人物表》。（说详本篇《序例》。）其诸史本传，<br>悉入《文徵》，以备案检。（所谓三家之学，《文徵》以拟《文选》。）其於撰<br>述义例，精而当矣。时有佥人，穷於宦拙，求余荐入书局，无功冒餐给矣。值督<br>府左迁，小人涎利构谗，群刺蜂起，当事惑之，檄委其人校正。余方恃其由余荐<br>也，而不虞其背德反噬，昧其平昔所服膺者，而作诪张以罔上也。（别有专篇辨<br>例。）乃曰《文徵》例仿《文选》、《文苑》，《文选》、《文苑》本无传体。<br>因举《何蕃》、《李赤》、《毛颖》、《宋清》诸传，出於游戏投赠，不可入正<br>传也。上官乃亟赞其有学识也，而又阴主其说，匿不使余知也。噫！《文苑英华》<br>有传五卷，盖七百九十有二，至於七百九十有六，其中正传之体，公卿则有兵部<br>尚书梁公李岘，节钺则有东川节度卢坦，（皆李华撰传。）文学如陈子昂，（卢<br>藏用撰传。）节操如李绅，（沈亚之撰传。）贞烈如杨妇、（李翱。）窦女，<br>（杜牧。）合於史家正传例者，凡十馀篇，而谓《文苑》无正传体，真丧心矣！<br>宋人编辑《文苑》，类例固有未尽，然非佥人所能知也。即传体之所采，盖<br>有排丽如碑志者，（庾信《邱乃敷敦崇传》之类。）自述非正体者，（《陆文学<br>自传》之类。）立言有寄托者，（《王承福传》之类。）借名存讽刺者，（《宋<br>清传》之类。）投赠类序引者，（《强居士传》之类。）俳谐为游戏者，（《毛<br>颖传》之类。）亦次於诸正传中；不如李汉集韩氏文，以《何蕃传》入杂著，以<br>《毛颖传》入杂文，义例乃皎然矣。<br>○习固<br>辨论乌乎起？起於是非之心也。是非之心乌乎起？起於嫌介疑似之间也。乌<br>乎极？极於是尧非桀也。世无辨尧、桀之是非，世无辨天地之高卑也。目力尽於<br>秋毫，耳力穷乎穴蚁。能见泰山，不为明目，能闻雷霆，不为聪耳。故尧、桀者，<br>是非之名，而非所以辨是非也。嫌介疑似，未若尧、桀之分也。推之而无不若尧、<br>桀之分，起於是非之微，而极於辨论之精也。故尧、桀者，辨论所极；而是非者，<br>隐微之所发端也。<br>隐微之创见，辨者矜而宝之矣。推之不至乎尧、桀，无为贵创见焉。推之既<br>至乎尧、桀，人亦将与固有之尧、桀而安之也。故创得之是非，终於无所见是非<br>也。<br>尧、桀无推者也。积古今之是非而安之如尧、桀者，皆积古今人所创见之隐<br>微而推极之者也。安於推极之是非者，不知是非之所在也。不知是非之所在者，<br>非竟忘是非也，以谓固然而不足致吾意焉尔。<br>触乎其类而动乎其思，於是有见所谓诚然者，非其所非而是其所是，矜而宝<br>之，以谓隐微之创见也。推而合之，比而同之，致乎其极，乃即向者安於固然之<br>尧、桀也。向也不知所以，而今知其所以，故其所见有以异於向者之所见，而其<br>所云实不异於向之所云也。故於是非而不致其思者，所矜之创见，皆其平而无足<br>奇者也。<br>酤家酿酒而酸，大书酒酸减直於门，以冀速售也。有不知书者，入饮其酒而<br>酸，以谓主人未之知也。既去而遗其物，主家追而纳之，又谓主人之厚己也。屏<br>人语曰：“君家之酒酸矣，盍减直而急售？”主人闻之而哑然也。故於是非而不<br>致其思者，所矜之创见，乃告主家之酒酸也。<br>尧、桀固无庸辨矣。然被尧之仁，必有几，几於不能言尧者，乃真是尧之人<br>也。遇桀之暴，必有几，几於不能数桀者，乃真非桀之人也。千古固然之尧、桀，<br>犹推始於几，几不能言与数者，而后定尧、桀之固然也。故真知是非者，不能遽<br>言是非也。真知是尧非桀者，其学在是非之先，不在是尧非桀也。<br>是尧而非桀，贵王而贱霸，尊周、孔而斥异端，正程、朱而偏陆、王，吾不<br>谓其不然也；习固然而言之易者，吾知其非真知也。<br>○朱陆<br>天人性命之理，经传备矣。经传非一人之言，而宗旨未尝不一者，其理著於<br>事物，而不讬於空言也。师儒释理以示后学，惟著之於事物，则无门户之争矣。<br>理，譬则水也。事物，譬则器也。器有大小浅深，水如量以注之，无盈缺也。今<br>欲以水注器者，姑置其器，而论水之挹注盈虚，与夫量空测实之理，争辨穷年，<br>未有已也，而器固已无用矣。<br>子夏之门人，问交於子张。治学分而师儒尊知以行闻，自非夫子，其势不能<br>不分也。高明沉潜之殊致，譬则寒暑昼夜，知其意者，交相为功，不知其意，交<br>相为厉也。宋儒有朱、陆，千古不可合之同异，亦千古不可无之同异也。末流无<br>识，争相诟詈，与夫勉为解纷，调停两可，皆多事也。然谓朱子偏於道问学，故<br>为陆氏之学者，攻朱氏之近於支离；谓陆氏之偏於尊德性，故为朱氏之学者，攻<br>陆氏之流於虚无；各以所畸重者，争其门户，是亦人情之常也。但既自承朱氏之<br>授受，而攻陆、王，必且博学多闻，通经服古，若西山、鹤山、东发、伯厚诸公<br>之勤业，然后充其所见，当以空言德性为虚无也。今攻陆王之学者，不出博洽之<br>儒，而出荒俚无稽之学究，则其所攻，与其所业相反也。问其何为不学问，则曰<br>支离也。诘其何为守专陋，则曰性命也。是攻陆、王者，未尝得朱之近似，即伪<br>陆、王以攻真陆、王也，是亦可谓不自度矣。<br>荀子曰：“辨生於末学。”朱、陆本不同，又况后学之哓哓乎？但门户既分，<br>则欲攻朱者，必窃陆、王之形似；欲攻陆、王，必窃朱子之形似。朱之形似必繁<br>密，陆、王形似必空灵，一定之理也。而自来门户之交攻，俱是专己守残，束书<br>不观，而高谈性天之流也。则自命陆、王以攻朱者，固伪陆、王；即自命朱氏以<br>攻陆、王者，亦伪陆、王，不得号为伪朱也。同一门户，而陆、王有伪，朱无伪<br>者，空言易，而实学难也。黄、蔡、真、魏，皆承朱子而务为实学，则自无暇及<br>於门户异同之见，亦自不致随於消长盛衰之风气也。是则朱子之流别，优於陆、<br>王也。然而伪陆、王之冒於朱学者，犹且引以为同道焉，吾恐朱氏之徒，叱而不<br>受矣。<br>传言有美疢，亦有药石焉。陆、王之攻朱，足以相成而不足以相病。伪陆、<br>王之自谓学朱而奉朱，朱学之忧也。盖性命、事功、学问、文章，合而为一，朱<br>子之学也。求一贯於多学而识，而约礼於博文，是本末之兼该也。诸经解义不能<br>无得失，训诂考订不能无疏舛，是何伤於大礼哉？且传其学者，如黄、蔡、真、<br>魏，皆通经服古，躬行实践之醇儒，其於朱子有所失，亦不曲从而附会，是亦足<br>以立教矣。乃有崇性命而薄事功，弃置一切学问文章，而守一二章句集注之宗旨，<br>因而斥陆讥王，愤若不共戴天，以谓得朱之传授，是以通贯古今、经纬世宙之朱<br>子，而为村陋无闻、傲狠自是之朱子也。且解义不能无得失，考订不能无疏舛，<br>自获麟绝笔以来，未有免焉者也。今得陆、王之伪，而自命学朱者，乃曰：墨守<br>朱子，虽知有毒，犹不可不食。又曰：朱子实兼孔子与颜、曾、孟子之所长。噫！<br>其言之是非，毋庸辨矣。朱子有知，忧当何如邪？<br>告子曰：“不得於言，勿求於心，不得於心，勿求於气。”不动心者，不求<br>义之所安，此千古墨守之权舆也。是非之心，人皆有之。不能充之以义理，而又<br>不受人之善，此墨守之似告子也。然而藉人之是非以为是非，不如告子之自得矣。<br>藉人之是非以为是非，如佣力佐斗，知争胜而不知所以争也。故攻人则不遗<br>馀力，而诘其所奉者之得失为何如，则未能悉也。故曰：明知有毒，而不可不服<br>也。<br>末流失其本，朱子之流别，以为优於陆、王矣。然则承朱氏之俎豆，必无失<br>者乎？曰：奚为而无也。今人有薄朱氏之学者，即朱氏之数传而后起者也。其与<br>朱氏为难，学百倍於陆、王之末流，思更深於朱门之从学，充其所极，朱子不免<br>先贤之畏后生矣。然究其承学，实自朱子数传之后起也，其人亦不自知也。而世<br>之号为通人达士者，亦几几乎褰裳以从矣。有识者观之，齐人之饮井相捽也。性<br>命之说，易入虚无。朱子求一贯於多学而识，寓约礼於博文，其事繁而密，其功<br>实而难；虽朱子之所求，未敢必谓无失也。然沿其学者，一传而为勉斋、九峰，<br>再传而为西山、鹤山、东发、厚斋，三传而为仁山、白云，四传而为潜溪、义乌，<br>五传而为宁人、百诗，则皆服古通经，学求其是，而非专己守残，空言性命之流<br>也。自是以外，文则入於辞章，学则流於博雅，求其宗旨之所在，或有不自知者<br>矣。生乎今世，因闻宁人、百诗之风，上溯古今作述，有以心知其意，此则通经<br>服古之绪，又嗣其音矣。无如其人慧过於识而气荡乎志，反为朱子诟病焉，则亦<br>忘其所自矣。夫实学求是，与空谈性天不同科也。考古易差，解经易失，如天象<br>之难以一端尽也。历象之学，后人必胜前人，势使然也。因后人之密而贬羲、和，<br>不知即羲、和之遗法也。今承朱氏数传之后，所见出於前人，不知即是前人之遗<br>绪，是以后历而贬羲、和也。盖其所见，能过前人者，慧有馀也。抑亦后起之智<br>虑所应尔也，不知即是前人遗蕴者，识不足也。其初意未必遂然，其言足以慑一<br>世之通人达士，而从其井捽者，气所荡也。其后亦遂居之不疑者，志为气所动也。<br>攻陆、王者，出伪陆、王，其学猥陋，不足为陆、王病也。贬朱者之即出朱学，<br>其力深沉，不以源流互质，言行交推；世有好学而无真识者，鲜不从风而靡矣。<br>古人著於竹帛，皆其宣於口耳之言也。言一成而人之观者，千百其意焉，故<br>不免於有向而有背。今之黠者则不然，以其所长，有以动天下之知者矣。知其所<br>短，不可以欺也，则似有不屑焉。徙泽之蛇，且以小者神君焉。其遇可以知而不<br>必且为知者，则略其所长，以为未可与言也；而又饰所短，以为无所不能也。雷<br>电以神之，鬼神以幽之，键箧以固之，标帜以巿之，於是前无古人，而后无来者<br>矣。天下知者少，而不必且为知者之多也；知者一定不易，而不必且为知者之千<br>变无穷也；故以笔信知者，而以舌愚不必深知者，天下由是靡然相从矣。夫略所<br>短而取其长，遗书具存，强半皆当遵从而不废者也。天下靡然从之，何足忌哉！<br>不知其口舌遗厉，深入似知非知之人心，去取古人，任惼衷而害於道也。语云：<br>“其父杀人报仇，其子必且行劫。”其人於朱子盖已饮水而忘源；及笔之於书，<br>仅有微辞隐见耳，未敢居然斥之也。此其所以不见恶於真知者也。而不必深知者，<br>习闻口舌之间，肆然排诋而无忌惮，以谓是人而有是言，则朱子真不可以不斥也。<br>故趋其风者，未有不以攻朱为能事也。非有恶於朱也，惧其不类於是人，即不得<br>为通人也。夫朱子之授人口实，强半出於《语录》。《语录》出於弟子门人杂记，<br>未必无失初旨也。然而大旨实与所著之书相表里，则朱子之著於竹帛，即其宣於<br>口耳之言。是表里如一者，古人之学也。即以是义责其人，亦可知其不如朱子远<br>矣，又何争於文字语言之末也哉。<br>【附录】书朱陆篇后（据刘刻《遗书》卷二）<br>戴君学问，深见古人大体，不愧一代钜儒，而心术未醇，颇为近日学者之患，<br>故余作《朱陆》篇正之。戴君下世今十馀年，同时有横肆骂詈者，固不足为戴君<br>累。而尊奉太过，至有称谓孟子后之一人，则亦不免为戴所愚。身后恩怨俱平，<br>理宜公论出矣，而至今无人能定戴氏品者，则知德者鲜也。凡戴君所学，深通训<br>诂，究於名物制度，而得其所以然，将以明道也。时人方贵博雅考订，见其训诂<br>名物，有合时好，以谓戴之绝诣在此。及戴著《论性》、《原善》诸篇，於天人<br>理气，实有发前人所未发者；时人则谓空说义理，可以无作，是固不知戴学者矣。<br>戴见时人之识如此，遂离奇其说曰：“余於训诂、声韵、天象、地理四者，如肩<br>舆之隶也。余所明道，则乘舆之大人也。当世号为通人，仅堪与余舆隶通寒温耳。”<br>言虽不为无因，毕竟有伤雅道，然犹激於世无真知己者，因不免於已甚耳，尚未<br>害於义也。其自尊所业，以谓学者不究於此，无由闻道。不知训诂名物，亦一端<br>耳。古人学於文辞，求於义理，不由其说，如韩、欧、程、张诸儒，竟不许以闻<br>道，则亦过矣。然此犹自道所见，欲人惟己是从，於说尚未有欺也。<br>其於史学义例、古文法度，实无所解，而久游江湖，耻其有所不知，往往强<br>为解事，应人之求，又不安於习故，妄矜独断。如修《汾州府志》，乃谓僧僚不<br>可列之人类，因取旧志名僧入於古迹。又谓修志贵考沿革，其他皆可任意，此则<br>识解渐入庸妄，然不过自欺，尚未有心於欺人也。余尝遇戴君於宁波道署，居停<br>代州冯君廷丞，冯既名家子，夙重戴名，一时冯氏诸昆从，又皆循谨敬学，钦戴<br>君言，若奉神明。戴君则故为高论，出入天渊，使人不可测识。人询班、马二史<br>优劣，则全袭郑樵讥班之言，以谓己之创见。又有请学古文辞者，则曰：“古文<br>可以无学而能。余生平不解古文辞，后忽欲为之而不知其道，乃取古人之文，反<br>覆思之，忘寝食者数日，一夕忽有所悟，翼日，取所欲为文者，振笔而书，不假<br>思索而成，其文即远出《左》、《国》、《史》、《汉》之上。”虽诸冯敬信有<br>素，闻此亦颇疑之。盖其意初不过闻大兴朱先生辈论为文辞不可有意求工，而实<br>未尝其甘苦。又觉朱先生言平淡无奇，遂恢怪出之，冀耸人听，而不知妄诞至此，<br>见由自欺而至於欺人，心已忍矣。然未得罪於名教也。<br>戴君学术，实自朱子道问学而得之，故戒人以凿空言理，其说深探本原，不<br>可易矣。顾以训诂名义，偶有出於朱子所不及者，因而丑贬朱子，至斥以悖谬，<br>诋以妄作，且云：“自戴氏出，而朱子儌幸为世所宗，已五百年，其运亦当渐<br>替。”此则谬妄甚矣！戴君笔於书者，其於朱子有所异同，措辞与顾氏宁人、阎<br>氏百诗相似，未敢有所讥刺，固承朱学之家法也。其异於顾、阎诸君，则於朱子<br>间有微辞，亦未敢公然显非之也。而口谈之谬，乃至此极，害义伤教，岂浅鲜哉！<br>或谓言出於口而无踪，其身既殁，书又无大牴牾，何为必欲摘之以伤厚道？不知<br>诵戴遗书而兴起者尚未有人，听戴口说而加厉者，滔滔未已。至今徽歙之间，自<br>命通经服古之流，不薄朱子，则不得为通人。而诽圣排贤，毫无顾忌，流风大可<br>惧也。向在维扬，曾进其说於沈既堂先生曰：“戴君立身行己，何如朱子，至於<br>学问文章，互争不释，姑缓定焉可乎？”此言似粗而实精，似浅而实深也。<br>戴东原云：“凡人口谈倾倒一席，身后书传，或反不如期期不能自达之人。”<br>此说虽不尽然，要亦情理所必有者。然戴氏既知此理，而生平口舌求胜，或致愤<br>争伤雅，则知及而仁不能守之为累欤？大约戴氏生平口谈，约有三种：与中朝显<br>官负重望者，则多依违其说，间出己意，必度其人所可解者，略见锋颖，不肯竟<br>其辞也。与及门之士，则授业解惑，实有资益；与钦风慕名，而未能遽受教者，<br>则多为慌惚无据，玄之又玄，使人无可捉摸，而疑天疑命，终莫能定。故其身后，<br>缙绅达者咸曰：“戴君与我同道，我尝定其某书某文字矣。”或曰：“戴君某事<br>质成於我，我赞而彼允遵者也。”而不知戴君当日特以依违其言，而其所以自立，<br>不在此也。及门之士，其英绝者，往往或过乎戴。戴君於其逼近己也，转不甚许<br>可之，然戴君固深知其人者也。后学向慕，而闻其恍惚玄渺之言，则疑不敢决，<br>至今未能定戴为何如人，而信之过者，遂有超汉、唐、宋儒为孟子后一人之说，<br>则皆不为知戴者也。<br>○文德<br>凡言义理，有前人疏而后人加密者，不可不致其思也。古人论文，惟论文辞<br>而已矣。刘勰氏出，本陆机氏说而昌论文心；苏辙氏出，本韩愈氏说而昌论文气；<br>可谓愈推而愈精矣。未见有论文德者，学者所宜於深省也。夫子尝言“有德必有<br>言”，又言“修辞立其诚”，孟子尝论“知言”“养气”，本乎集义，韩子亦言，<br>“仁义之途”，“《诗》、《书》之源”，皆言德也。今云未见论文德者，以古<br>人所言，皆兼本末，包内外，犹合道德文章而一之；未尝就文辞之中言其有才，<br>有学，有识，又有文之德也。凡为古文辞者，必敬以恕。临文必敬，非修德之谓<br>也。论古必恕，非宽容之谓也。敬非修德之谓者，气摄而不纵，纵必不能中节也。<br>恕非宽容之谓者，能为古人设身而处地也。嗟乎！知德者鲜，知临文之不可无敬<br>恕，则知文德矣。<br>昔者陈寿《三国志》，纪魏而传吴、蜀，习凿齿为《汉晋春秋》，正其统矣。<br>司马《通鉴》仍陈氏之说，朱子《纲目》又起而正之。“是非之心，人皆有之。”<br>不应陈氏误於先，而司马再误於其后，而习氏与朱子之识力，偏居於优也。而古<br>今之讥《国志》与《通鉴》者，殆於肆口而骂詈，则不知起古人於九原，肯吾心<br>服否邪？陈氏生於西晋，司马生於北宋，苟黜曹魏之禅让，将置君父於何地？而<br>习与朱子，则固江东南渡之人也，惟恐中原之争天统也。（此说前人已言。）诸<br>贤易地则皆然，未必识逊今之学究也。是则不知古人之世，不可妄论古人文辞也。<br>知其世矣，不知古人之身处，亦不可以遽论其文也。身之所处，固有荣辱隐显、<br>屈伸忧乐之不齐，而言之有所为而言者，虽有子不知夫子之所谓，况生千古以后<br>乎？圣门之论恕也，“己所不欲，勿施於人”，其道大矣。今则第为文人，论古<br>必先设身，以是为文德之恕而已尔。<br>韩氏论文，“迎而拒之，平心察之”。喻气於水，言为浮物。柳氏之论文也，<br>“不敢轻心掉之”，“怠心易之”，“矜气作之”，“昏气出之”。夫诸贤论心<br>论气，未即孔、孟之旨，及乎天人、性命之微也。然文繁而不可杀，语变而各有<br>当。要其大旨则临文主敬，一言以蔽之矣。主敬则心平，而气有所摄，自能变化<br>从容以合度也。夫史有三长，才、学、识也。古文辞而不由史出，是饮食不本於<br>稼穑也。夫识生於心也，才出於气也。学也者，凝心以养气，炼识而成其才者也。<br>心虚难恃，气浮易弛。主敬者，随时检摄於心气之间，而谨防其一往不收之流弊<br>也。夫缉熙敬止，圣人所以成始而成终也，其为义也广矣。今为临文，检其心气，<br>以是为文德之敬而已尔。<br>○文理<br>偶於良宇案间，见《史记》录本，取观之，乃用五色圈点，各为段落，反覆<br>审之，不解所谓。询之良宇，哑然失笑，以谓己亦厌观之矣。其书云出前明归震<br>川氏，五色标识，各为义例，不相混乱。若者为全篇结构，若者为逐段精彩，若<br>者为意度波澜，若者为精神气魄，以例分类，便於拳服揣摩，号为古文秘传。前<br>辈言古文者，所为珍重授受，而不轻以示人者也。又云：“此如五祖传灯，灵素<br>受箓，由此出者，乃是正宗；不由此出，纵有非常著作，释子所讥为野狐禅也。<br>余幼学於是，及游京师，闻见稍广，乃知文章一道，初不由此。然意其中或有一<br>二之得，故不遽弃，非珍之也。”<br>余曰：文章一道，自元以前，衰而且病，尚未亡也。明人初承宋、元之遗，<br>粗存规矩。至嘉靖、隆庆之间，晦蒙否塞，而文几绝矣。归震川氏生於是时，力<br>不能抗王、李之徒，而心知其非，故斥凤洲以为庸妄。谓其创为秦、汉伪体，至<br>并官名地名，而改用古称，使人不辨作何许语，故直斥之曰文理不通，非妄言也。<br>然归氏之文，气体清矣，而按其中之所得，则亦不可强索。故余尝书识其后，以<br>为先生所以砥柱中流者，特以文从字顺，不汩没於流俗；而於古人所谓闳中肆外，<br>言以声其心之所得，则未之闻尔。然亦不得不称为彼时之豪杰矣。但归氏之於制<br>艺，则犹汉之子长，唐之退之，百世不祧之大宗也。故近代时文家之言古文者，<br>多宗归氏。唐、宋八家之选，人几等於《五经》四子所由来矣。惟归、唐之集，<br>其论说文字皆以《史记》为宗；而其所以得力於《史记》者，乃颇怪其不类。盖<br>《史记》体本苍质，而司马才大，故运之以轻灵。今归、唐之所谓疏宕顿挫，其<br>中无物，遂不免於浮滑，而开后人以描摩浅陋之习。故疑归、唐诸子，得力於<br>《史记》者，特其皮毛，而於古人深际，未之有见。今观诸君所传五色订本，然<br>后知归氏之所以不能至古人者，正坐此也。<br>夫立言之要，在於有物。古人著为文章，皆本於中之所见，初非好为炳炳<br>烺烺，如锦工绣女之矜夸采色已也。富贵公子，虽醉梦中，不能作寒酸求乞<br>语；疾痛患难之人，虽置之丝竹华宴之场，不能易其呻吟而作欢笑。此声之所以<br>肖其心，而文之所以不能彼此相易，各自成家者也。今舍己之所求，而摩古人之<br>形似，是杞梁之妻，善哭其夫，而西家偕老之妇，亦学其悲号；屈子自沈汨罗，<br>而同心一德之朝，其臣亦宜作楚怨也；不亦傎乎？至於文字，古人未尝不欲其<br>工。孟子曰：“持其志，无暴其气。”学问为立言之主，犹之志也；文章为明道<br>之具，犹之气也。求自得於学问，固为文之根本；求无病於文章，亦为学之发挥。<br>故宋儒尊道德而薄文辞，伊川先生谓工文则害道，明道先生谓记诵为玩物丧志，<br>虽为忘本而逐末者言之；然推二先生之立意，则持其志者，不必无暴其气。而出<br>辞气之远於鄙倍，辞之欲求其达，孔、曾皆为不闻道矣。但文字之佳胜，正贵读<br>者之自得；如饮食甘旨，衣服轻暖，衣且食者之领受，各自知之，而难以告人。<br>如欲告人衣食之道，当指脍炙而令其自尝，可得旨甘；指狐貉而令其自被，可得<br>轻暖，则有是道矣。必吐己之所尝而哺人以授之甘，搂人之身而置怀以授之暖，<br>则无是理也。<br>韩退之曰：“记事者必提其要，纂言者必钩其玄。”其所谓钩玄提要之书，<br>不特后世不可得而闻，虽当世籍、湜之徒，亦未闻其有所见，果何物哉？盖亦不<br>过寻章摘句，以为撰文之资助耳。此等识记，古人当必有之。如左思十稔而赋<br>《三都》，门庭藩溷，皆著纸笔，得即书之。今观其赋，并无奇思妙想，动心<br>駴魄，当藉十年苦思力索而成。其所谓得即书者，亦必标书志义，先掇古人菁<br>英，而后足以供驱遣尔。然观书有得，存乎其人，各不相涉也。故古人论文，多<br>言读书养气之功，博古通经之要，亲师近友之益，取材求助之方，则其道矣。至<br>於论及文辞工拙，则举隅反三，称情比类，如陆机《文赋》，刘勰《文心雕龙》，<br>锺嵘《诗品》，或偶举精字善句，或品评全篇得失，令观之者得意文中，会心言<br>外，其於文辞思过半矣。至於不得已而摘记为书，标识为类，是乃一时心之所会，<br>未必出於其书之本然。比如怀人见月而思，月岂必主远怀？久客听雨而悲，雨岂<br>必有愁况？然而月下之怀，雨中之感，岂非天地至文？而欲以此感此怀，藏为秘<br>密，或欲嘉惠后学，以谓凡对明月与听霖雨，必须用此悲感，方可领略，则适当<br>良友乍逢，及新昏宴尔之人，必不信矣。是以学文之事，可授受者规矩方圆；其<br>不可授受者心营意造。至於纂类摘比之书，标识评点之册，本为文之末务，不可<br>揭以告人，只可用以自志。父不得而与子，师不得以传弟。盖恐以古人无穷之书，<br>而拘於一时有限之心手也。<br>律诗当知平仄，古诗宜知音节。顾平仄显而易知，音节隐而难察；能熟於古<br>诗，当自得之。执古诗而定人之音节，则音节变化，殊非一成之诗所能限也。赵<br>伸符氏取古人诗为《声调谱》，通人讥之，余不能为赵氏解矣。然为不知音节之<br>人言，未尝不可生其启悟；特不当举为天下之式法尔。时文当知法度，古文亦当<br>知有法渡。时文法度显而易言，古文法度隐而难喻，能熟於古文，当自得之。执<br>古文而示人以法度，则文章变化，非一成之文所能限也。归震川氏取《史记》之<br>文，五色标识，以示义法；今之通人，如闻其事必窃笑之，余不能为归氏解也，<br>然为不知法度之人言，未尝不可资其领会；特不足据为传授之秘尔。据为传授之<br>秘，则是郢人宝燕石矣。夫书之难以一端尽也，仁者见仁，智者见智。诗之音节，<br>文之法度，君子以谓可不学而能，如啼笑之有收纵，歌哭之有抑扬；必欲揭以示<br>人，人反拘而不得歌哭啼笑之至情矣。然使一己之见，不事穿凿过求，而偶然浏<br>览，有会於心，笔而志之，以自省识，未尝不可资修辞之助也。乃因一己所见，<br>而谓天下之人，皆当范我之心手焉，后人或我从矣，起古人而问之，乃曰：“余<br>之所命，不在是矣！”毋乃冤欤？<br>○文集<br>集之兴也，其当文章升降之交乎？古者朝有典谟，官存法令，风诗采之闾里，<br>敷奏登之庙堂，未有人自为书，家存一说者也。（刘向校书，叙录诸子百家，皆<br>云出於古者某官某氏之掌，是古无私门著述之徵也。馀详外篇。）自治学分途，<br>百家风起，周、秦诸子之学，不胜纷纷；识者已病道术之裂矣。然专门传家之业，<br>未尝欲以文名，苟足显其业，而可以传授於其徒，（诸子俱有学徒传授，《管》、<br>《晏》二子书，多记其身后事，《庄子》亦记其将死之言，《韩非·存韩》之终<br>以李斯驳议，皆非本人所撰，盖为其学者，各据闻见而附益之尔。）则其说亦遂<br>止於是，而未尝有参差庞杂之文也。两汉文章渐富，为著作之始衰。然贾生奏议，<br>编入《新书》；（即《贾子书》。唐《集贤书目》始有《新书》之名。）相如词<br>赋，但记篇目：（《艺文志》、《司马相如赋》二十九篇，次《屈原赋》二十五<br>篇之后，而叙录总云，《诗赋》一百六家，一千三百一十八篇。盖各为一家言，<br>与《离骚》等。）皆成一家之言，与诸子未甚相远，初未尝有汇次诸体，裒焉而<br>为文集者也。自东京以降，讫乎建安、黄初之间，文章繁矣。然范、陈二史，<br>（《文苑传》始於《后汉书》。）所次文士诸传，识其文笔，皆云所著诗、赋、<br>碑、箴、颂、诔若干篇，而不云文集若干卷，则文集之实已具，而文集之名犹未<br>立也。（《隋志》：“别集之名，《东京》所创。”盖未深考。）自挚虞创为<br>《文章流别》，学者便之，於是别聚古人之作，标为别集；则文集之名，实仿於<br>晋代。（陈寿定《诸葛亮集》二十四篇，本云《诸葛亮故事》，其篇目载《三国<br>志》，亦子书之体。而《晋书·陈寿传》云，定《诸葛集》，寿於目录标题，亦<br>称《诸葛氏集》，盖俗误云。）而后世应酬牵率之作，决科俳扰之文，亦汎滥横<br>裂，而争附别集之名，是诚刘《略》所不能收，班《志》所无可附。而所为之文，<br>亦矜情饰貌，矛盾参差，非复专门名家之语无旁出也。夫治学分而诸子出，公私<br>之交也。言行殊而文集兴，诚伪之判也。势屡变则屡卑，文愈繁则愈乱。苟有好<br>学深思之士，因文以求立言之质，因散而求会同之归，则三变而古学可兴。惜乎<br>循流者忘源，而溺名者丧实，二缶犹且以锺惑，况滔滔之靡有底极者。<br>昔者，向、歆父子之条别，其《周官》之遗法乎？聚古今文字而别其家，合<br>天下学术而守於官，非历代相传有定式，则西汉之末，无由直溯周、秦之源也。<br>（《艺文志》有录无书者，亦归其类，则刘向以前必有传授矣。且《七略》分家，<br>亦未有确据，当是刘氏失其传。）班《志》而后，纷纷著录者，或合或离，不知<br>宗要，其书既不尽传，则其部次之得失，叙录之善否，亦无从而悉考也。荀勖<br>《中经》有四部，诗赋图赞，与汲冢之书归丁部。王俭《七志》，以诗赋为文翰<br>志，而介於诸子军书之间，则集部之渐日开，而尚未居然列专目也。至阮孝绪撰<br>《七录》，惟技术、佛、道分三类，而经典、纪传、子兵、文集之四录，已全为<br>唐人经、史、子、集之权舆；是集部著录，实仿於萧梁，而古学源流，至此为一<br>变，亦其时势为之也。呜呼！著作衰而有文集，典故穷而有类书。学者贪於简阅<br>之易，而不知实学之衰；狃於易成之名，而不知大道之散。江河日下，豪杰之士，<br>从狂澜既倒之后，而欲障百川於东流，其不为举世所非笑，而指目牵引为言词，<br>何可得耶？<br>且名者，实之宾也。类者，例所起也。古人有专家之学，而后有专门之书；<br>有专门之书，而后有专门之授受。（郑樵盖尝云尔。）即类求书，因流溯源，部<br>次之法明，虽三坟五典，可坐而致也。自校雠失传，而文集类书之学书，一编之<br>中，先自不胜其庞杂；后之兴者，何从而窥古人之大体哉？夫《楚词》，屈原一<br>家之书也。自《七录》初收於集部，《隋志》特表《楚词》类，因并总集别集为<br>三类，遂为著录诸家之成法。充其义例，则相如之赋，苏、李之五言，枚生之<br>《七发》，亦当别标一目，而为赋类、五言类、《七发》类矣。总集别集之称，<br>何足以配之？其源之滥，实始词赋不列专家，而文人有别集也。《文心雕龙》，<br>刘勰专门之书也。自《集贤书目》收为总集，（《隋志》已然。）《唐志》乃并<br>《史通》、《文章龟鉴》、《史汉异义》为一类；遂为郑略、马《考》诸子之通<br>规。（《郑志》以《史通》入通史类，以《雕龙》入《文集》类。夫渔仲校雠，<br>义例最精，犹舛误若此，则俗学之传习已久也。）充其义例，则魏文《典论》，<br>葛洪《史钞》，张骘《文士传》，（《典论·论文》如《雕龙》，《史钞》如<br>《史汉异义》，《文士传》如《文章龟鉴》，类皆相似。）亦当混合而入总集矣。<br>史部子部之目何得而分之？（《典论》，子类也。《史钞》、《文士传》，史类<br>也。）其例之混实由文集难定专门，而似者可乱真也。著录既无源流，作者标题，<br>遂无定法。郎蔚之《诸州图经集》，则史部地理而有集名矣。（《隋志》所收。）<br>王方庆《宝章集》，则经部小学而有集名矣。（《唐志》所收。）玄觉《永嘉集》，<br>则子部释家而有集名矣。（《唐志》所收。）百家杂艺之末流，识既庸闇，文复<br>鄙俚，或抄撮古人，或自明小数，本非集类，而纷纷称集者，何足胜道？（虽曾<br>氏《隆平集》，亦从流俗，当改为传志，乃为相称。）然则三集既兴，九流必混，<br>学术之迷，岂特黎丘有鬼，歧路亡羊而已耶？<br>○篇卷<br>《易》曰：“艮其辅，言有序。”《诗》曰：“出言有章。”古人之於言，<br>求其有章有序而已矣。著之於书，则有简策。标其起讫，是曰篇章。孟子曰：<br>“吾於《武城》，取二三策而已矣。”是连策为篇之证也。《易·大传》曰：<br>“二篇之策，万有一千五百二十。”是首尾为篇之证也。左氏引《诗》，举其篇<br>名，而次第引之，则曰某章云云。是篇为大成，而章为分阕之证也。要在文以足<br>言，成章有序，取其行远可达而已。篇章简策，非所计也。后世文字繁多，爰有<br>校雠之学。而向、歆著录，多以篇卷为计。大约篇从竹简，卷从缣素，因物定名，<br>无他义也。而缣素为书，后於竹简，故周、秦称篇，入汉始有卷也。第彼时竹素<br>并行，而名篇必有起讫；卷无起讫之称，往往因篇以为之卷；故《汉志》所著几<br>篇，即为后世几卷，其大较也。然《诗经》为篇三百，而为卷不过二十有八；<br>《尚书》、《礼经》，亦皆卷少篇多，则又知彼时书入缣素，亦称为篇。篇之为<br>名，专主文义起讫，而卷则系乎缀帛短长，此无他义，盖取篇之名书，古於卷也。<br>故异篇可以同卷，而分卷不闻用以标起讫。至班氏《五行》之志．《元后》之传，<br>篇长卷短，则分子卷。是篇不可易，而卷可分合也。嗣是以后，讫於隋、唐，书<br>之计卷者多，计篇者少。著述诸家，所谓一卷，往往即古人之所谓一篇；则事随<br>时变，人亦出於不自知也。惟司马彪《续后汉志》，八篇之书，分卷三十，割篇<br>徇卷，大变班书子卷之法，作俑唐、宋史传，失古人之义矣。（《史》、《汉》<br>之书，十二本纪、七十列传、八书、十志之类，但举篇数，全书自了然也。《五<br>行志》分子卷五，《王莽传》分子卷三，而篇目仍合为一，总卷之数，仍与相符，<br>是以篇之起讫为主，不因卷帙繁重而苟分也。自司马彪以八志为三十卷，遂开割<br>篇徇卷之例，篇卷混淆，而名实亦不正矣。欧阳《唐志》五十，其实十三志也，<br>年表十五，其实止四表也。《宋史》列传二百五十有五，《后妃》以一为二，<br>《宗室》以一为四，李纲一人，传分二卷，再并《道学》、《儒林》，以至《外<br>国》、《蛮夷》之同名异卷，凡五十馀卷，其实不过一百九十馀卷耳。）<br>至於其间名小异而实不异者，道书称<imgheight=32width=32border=0src=/bzk/Z081.bmp>，即卷之别名也，元人《说郛》用之。<br>蒯通《隽永》称首，则章之别名也，梁人《文选》用之。此则标新著异，名实故<br>无伤也。唐、宋以来，卷轴之书，又变而为纸册；则成书之易，较之古人，盖不<br>啻倍蓰已也。古人所谓简帙繁重，不可合为一篇者，（分上中下之类。）今则再<br>倍其书，而不难载之同册矣。故自唐以前，分卷甚短。六朝及唐人文集，所为十<br>卷，今人不过三四卷也。自宋以来，分卷遂长。以古人卷从卷轴，势自不能过长；<br>后人纸册为书，不过存卷之名，则随其意之所至，不难钜册以载也。以纸册而存<br>缣素为卷之名，亦犹汉人以缣素而存竹简为篇之名，理本同也。然篇既用以计文<br>之起讫矣，是终古不可改易，虽谓不从竹简起义可也。卷则限於轴之长短，而并<br>无一定起讫之例。今既不用缣素而用纸册，自当量纸册之能胜而为之界。其好古<br>而标卷为名，从质而标册为名，自无不可；不当又取卷数与册本，故作参差，使<br>人因卷寻篇，又复使人挟册求卷，徒滋扰也。夫文之繁省起讫，不可执定；而方<br>策之重，今又不行；（古人寂寥短篇，亦可自为一书，孤行於世。盖方策体重，<br>不如后世片纸，难为一书也。）则篇自不能孤立，必依卷以连编，势也。卷非一<br>定而不可易，既欲包篇以合之，又欲破册而分之，使人多一检索於离合之外，又<br>无关於义例焉，不亦扰扰多事乎？故著书但当论篇，不当计卷。（卷不关於文之<br>本数，篇则因文计数者也。故以篇为计，自不忧其有阙卷，以卷为计，不能保其<br>无阙篇也。）必欲计卷，听其量册短长，而为铨配可也。不计所载之册，而铢铢<br>分卷，以为题签著录之美观，皆是泥古而忘实者也。《崇文》、《宋志》，间有<br>著册而不详卷者。明代《文渊阁目》，则但计册而无卷矣。是虽著录之阙典，然<br>使卷册苟无参差，何至有此弊也。（古人已成之书，自不宜强改。）<br>○天喻<br>夫天浑然而无名者也。三垣、七曜、二十八宿、一十二次、三百六十五度、<br>黄道、赤道，历家强名之以纪数尔。古今以来，合之为文质损益，分之为学业事<br>功，文章性命。当其始也，但有见於当然，而为乎其所不得不为，浑然无定名也。<br>其分条别类，而名文名质，名为学业事功，文章性命，而不可合并者，皆因偏救<br>弊，有所举而诏示於人，不得已而强为之名，定趋向尔。后人不察其故而徇於其<br>名，以谓是可自命其流品，而纷纷有入主出奴之势焉。汉学宋学之交讥，训诂辞<br>章之互诋，德性学问之纷争，是皆知其然而不知其所以然也。<br>学业将以经世也，如治历者，尽人功以求合於天行而已矣，初不自为意必也。<br>其前人所略而后人详之，前人所无而后人创之，前人所习而后人更之，譬若《月<br>令》中星不可同於《尧典》，太初历法不可同於《月令》，要於适当其宜而可矣。<br>周公承文、武之后，而身为冢宰，故制作礼乐，为一代成宪。孔子生於衰世，有<br>德无位，故述而不作，以明先王之大道。孟子当处士横议之时，故力距杨、墨，<br>以尊孔子之传述。韩子当佛老炽盛之时，故推明圣道，以正天下之学术。程、朱<br>当末学忘本之会，故辨明性理，以挽流俗之人心。其事与功，皆不相袭，而皆以<br>言乎经世也。故学业者，所以辟风气也。风气未开，学业有以开之。风气既弊，<br>学业有以挽之。人心风俗，不能历久而无弊，犹羲和、保章之法，不能历久而不<br>差也。因其弊而施补救，犹历家之因其差而议更改也。历法之差，非过则不及。<br>风气之弊，非偏重则偏轻也。重轻过不及之偏，非因其极而反之，不能得中正之<br>宜也。好名之士，方且趋风气而为学业，是以火救火，而水救水也。<br>天定胜人，人定亦能胜天。二十八宿，十二次舍，以环天度数，尽春秋中国<br>都邑。夫中国在大地中，东南之一隅耳。而周天之星度，属之占验，未尝不应，<br>此殆不可以理推测，盖人定之胜於天也。且如子平之推人生年月日时，皆以六十<br>甲子，分配五行生克。夫年月与时，并不以甲子为纪，古人未尝有是言也。而后<br>人既定其法，则亦推衍休咎而无不应，岂非人定之胜天乎？《易》曰“先天而天<br>弗违”，盖以此也。学问亦有人定胜天之理。理分无极太极，数分先天后天，图<br>有《河图》、《洛书》，性分义理气质，圣人之意，后贤以意测之，遂若圣人不<br>妨如是解也。率由其说，亦可以希圣，亦可以希天。岂非人定之胜天乎？尊信太<br>过，以谓真得圣人之意固非，即辨驳太过，以为诸儒诟詈，亦岂有当哉？<br>○师说<br>韩退之曰：“师者，所以传道受业解惑者也。”又曰：“师不必贤於弟子，<br>弟子不必不如师。”“道之所存，师之所存也。”又曰：“巫医百工之人，不耻<br>相师。”而因怪当时之人，以相师为耻，而曾巫医百工之不如。韩氏盖为当时之<br>敝俗而言之也，未及师之究竟也。《记》曰：“民生有三，事之如一，君、亲、<br>师也。”此为传道言之也。授业解惑，则有差等矣。业有精粗，惑亦有大小，授<br>且解者之为师，固然矣；然与传道有间矣。巫医百工之相师，亦不可以概视也。<br>盖有可易之师，与不可易之师，其相去也，不可同日语矣。知师之说者，其知天<br>乎？盖人皆听命於天者也，天无声臭，而俾君治之。人皆天所生也，天不物物而<br>生，而亲则生之。人皆学於天者也，天不谆谆而诲，而师则教之。然则君子而思<br>事天也，亦在谨事三者而已矣。<br>人失其道，则失所以为人，犹无其身，则无所以为生也。故父母生而师教，<br>其理本无殊异。此七十子之服孔子，所以可与之死，可与之生，东西南北，不敢<br>自有其身，非情亲也，理势不得不然也。若夫授业解惑，则有差等矣。经师授受，<br>章句训诂；史学渊源，笔削义例；皆为道体所该。古人“书不尽言，言不尽意”。<br>竹帛之外，别有心传，口耳转受，必明所自，不啻宗支谱系不可乱也。此则必从<br>其人而后受，苟非其人，即已无所受也，是不可易之师也。学问专家，文章经世，<br>其中疾徐甘苦，可以意喻，不可言传。此亦至道所寓，必从其人而后受，不从其<br>人，即已无所受也，是不可易之师也。苟如是者，生则服勤，左右无方，没则尸<br>祝俎豆，如七十子之於孔子可也。至於讲习经传，旨无取於别裁；斧正文辞，义<br>未见其独立；人所共知共能，彼偶得而教我；从甲不终，不妨去而就乙；甲不我<br>告，乙亦可询；此则不究於道，即可易之师也。虽学问文章，亦末艺耳。其所取<br>法，无异梓人之惎琢雕，红女之传絺绣，以为一日之长，拜而礼之，随行隅坐，<br>爱敬有加可也。必欲严昭事之三，而等生身之义，则责者罔，而施者亦不由衷矣。<br>巫医百工之师，固不得比於君子之道，然亦有说焉。技术之精，古人专业名<br>家，亦有隐微独喻，得其人而传，非其人而不传者，是亦不可易之师，亦当生则<br>服勤，而没则尸祝者也。古人饮食，必祭始为饮食之人，不忘本也。况成我道德<br>术艺，而我固无从他受者乎？至於弟子不必不如师，师不必贤於弟子，则观所得<br>为何如耳。所争在道，则技曲艺业之长，又何沾沾而较如不如哉？<br>嗟夫！师道失传久矣。有志之士，求之天下，不见不可易之师；而观於古今，<br>中有怦怦动者，不觉冁然而笑，索焉不知涕之何从，是亦我之师也。不见其人，<br>而於我乎隐相授受，譬则孤子见亡父於影像，虽无人告之，梦寐必将有警焉。而<br>或者乃谓古人行事，不尽可法，不必以是为尸祝也。夫禹必祭鲧，尊所出也。兵<br>祭蚩尤，宗创制也。若必选人而宗之，周、孔乃无遗憾矣。人子事其亲，固有论<br>功德，而祧祢以奉大父者耶？<br>○假年<br>客有论学者，以谓书籍至后世而繁，人寿不能增加於前古，是以人才不古若<br>也。今所有书，如能五百年生，学者可无遗憾矣。计千年后，书必数倍於今，则<br>亦当以千年之寿副之，或传以为名言也。余谓此愚不知学之言也。必若所言，造<br>物虽假之以五千年，而犹不达者也。<br>学问之於身心，犹饥寒之於衣食也。不以饱暖慊其终身，而欲假年以穷天下<br>之衣食，非愚则罔也。传曰：“至诚能尽其性，则能尽人之性；能尽人之性，则<br>能尽物之性。”人之异於物者，仁义道德之粹，明物察伦之具，参天赞地之能，<br>非物所得而全耳。若夫知觉运动，心知血气之禀於天者，与物岂有殊哉？夫质大<br>者所用不得小，质小者所资不待人，物各有极也。人亦一物也。鲲鹏之寿十亿，<br>虽千年其犹稚也。蟪蛄不知春秋，期月其大耋也。人於天地之间，百年为期之物<br>也。心知血气，足以周百年之给欲，而不可强致者也。<br>夫子十五志学，“七十而从心所欲，不逾矩。”圣人，人道之极也。人之学<br>为圣者，但有十倍百倍之功，未闻待十倍百倍之年也。一得之能，一技之长，亦<br>有志学之始，与不逾矩之究竟也。其不能至於圣也，质之所限也，非年之所促也。<br>颜子三十而夭，夫子曰：“惜乎！吾见其进也，未见其止也。”盖痛其不足尽百<br>年之究竟也。又曰：“后生可畏。四十五十而无闻焉，斯不足畏。”人生固有八<br>十九十至百年者，今不待终其天年，而於四十五十，谓其不足畏者，亦约之以百<br>年之生，度其心知血气之用，固可意计而得也。五十无闻，虽使更千百年，亦犹<br>是也。<br>神仙长生之说，诚渺茫矣。同类殊能，则亦理之所有，故列仙洞灵之说，或<br>有千百中之十一，不尽诬也。然而千岁之神仙，不闻有能胜於百岁之通儒，则假<br>年不足懋学之明徵也。禹惜分阴，孔子“发愤忘食，乐以忘忧，不知老之将至。”<br>又曰：“假我数年，五十以学《易》。”盖惧不足尽百年之能事，以谓人力可至<br>者，而吾有不至焉，则负吾生也。蟪蛄纵得鲲鹏之寿，其能止於啾啾之鸣也。盖<br>年可假，而质性不可变；是以圣贤爱日力，而不能憾百年之期蹙，所以谓之尽性<br>也。世有童年早慧，诵读兼人之倍蓰而犹不止焉者，宜大异於常人矣。及其成也，<br>较量愚柔百倍之加功，不能遽胜也。则敏钝虽殊，要皆画於百年之能事，而心知<br>血气，可以理约之明徵也。今不知为己，而骛博以炫人，天下闻见不可尽，而人<br>之好尚不可同；以有尽之生，而逐无穷之闻见；以一人之身，而逐无端之好尚；<br>尧、舜有所不能也。孟子曰：“尧、舜之智，而不遍物。尧、舜之仁，不遍爱人。”<br>今以凡猥之资，而欲穷尧、舜之所不遍，且欲假天年於五百焉；幸而不可能也，<br>如其能之，是妖孽而已矣。<br>族子廷枫曰：“叔父每见学者，自言苦无记性，书卷过目辄忘，因自解其不<br>学。叔父辄曰：‘君自不善学耳。果其善学，记性断无不足用之理。书卷浩如烟<br>海，虽圣人犹不能尽。古人所以贵博者，正谓业必能专，而后可与言博耳。盖专<br>则成家，成家则已立矣。宇宙名物，有切己者，虽锱铢不遗。不切己者，虽泰山<br>不顾。如此用心，虽极钝之资，未有不能记也。不知专业名家，而泛然求圣人之<br>所不能尽，此愚公移公之智，而同斗筲之见也。’此篇盖有为而发，是亦为夸多<br>斗靡者，下一针砭。故其辞亦庄亦谐，令人自发深省，与向来所语，学者足相证<br>也。<br>○感遇<br>古者官师政教出於一，秀民不艺其百亩，则饩於庠序，不有恒业，（谓学业。）<br>必有恒产，无旷置也。周衰官失，道行私习於师儒，於是始有失职之士，孟子所<br>谓尚志者也。进不得禄享其恒业，退不得耕获其恒产，处世孤危，所由来也。<br>（士与公卿大夫，皆谓爵秩，未有不农不秀之间，可称尚志者也。孟子所言，正<br>指为官失师分，方有此等品目。）圣贤有志斯世，则有际可公养之仕，三就三去<br>之道，遇合之际，盖难言也。夫子将之荆，先之以子夏，申之以冉有。泄柳、申<br>详，无人乎缪公之侧，则不能安其身。孟子去齐，时子致矜式之言，有客进留行<br>之说。相需之殷，而相遇之疏，则有介绍旁通，维持调护，时势之出於不得不然<br>者也。圣贤进也以礼，退也以义，无所撄於外，故自得者全也。士无恒产，学也<br>禄在其中，非畏其耕之馁，势有不暇及也。虽然，三月无君，则死无庙祭，生无<br>宴乐，霜露怛心，凄凉相吊，圣贤岂必远於人情哉！君子固穷，枉尺直寻，羞同<br>诡御，非争礼节，盖恐不能全其所自得耳。古之不遇时者，隐居下位。后世下位，<br>不可以幸致也。古之不为仕者，躬耕乐道。后世耕地，不可以幸求也。古人廉退<br>之境，后世竭贪幸之术而求之，犹不得也。故责古之君子，但欲其明进退之节，<br>不苟慕夫荣利而已。责后之君子，必具志士沟壑、勇于丧元之守而后可；圣人处<br>遇，固无所谓难易也；大贤以下，必尽责其丧元沟壑而后可，亦人情之难者也。<br>商鞅浮尝以帝道，贾生详对於鬼神，或致隐几之倦，或逢前席之迎，意各有<br>所为也。然而或有遇不遇者，商因孝公之所欲，而贾操文帝之所难也。韩非致慨<br>於《说难》，曼倩讬言於谐隐，盖知非学之难，而所以申其学者难也。然而韩非<br>卒死於说，而曼倩尚畜於俳，何也？一则露锷而遭忌，一则韬锋而幸全也。故君<br>子不难以学术用天下，而难於所以用其学术之学术。古今时异势殊，不可不辨也。<br>古之学术简而易，问其当否而已矣。后之学术曲而难，学术虽当，犹未能用，必<br>有用其学术之学术，而其中又有工拙焉。身世之遭遇，未责其当否，先责其工拙。<br>学术当而趋避不工，见摈於当时；工於遇而执持不当，见讥於后世。沟壑之患逼<br>於前，而工拙之效驱於后。呜呼！士之修明学术，欲求寡过，而能全其所自得，<br>岂不难哉！<br>且显晦时也，穷通命也，才之生於天者有所独，而学之成於人者有所优，一<br>时缓急之用，与一代风尚所趋，不必适相合者，亦势也。刘歆经术而不遇孝武，<br>李广飞将而不遇高皇，千古以为惜矣。周人学武，而世主尚文，改而学文，主又<br>重武；方少而主好用老，既老而主好用少，白首泣涂，固其宜也。若夫下之所具，<br>即为上之所求，相须綦亟，而相遇终疏者，则又不可胜道也。孝文拊髀而思颇、<br>牧，而魏尚不免於罚作；理宗端拱而表程、朱，而真、魏不免於疏远；则非学术<br>之为难，而所以用其学术之学术，良哉其难也。望远山者，高秀可挹，入其中而<br>不觉也。追往事者，哀乐无端，处其境而不知也。汉武读相如之赋，叹其飘飘凌<br>云，恨不得与同时矣；及其既见相如，未闻加於一时侍从诸臣之右也。人固有爱<br>其人而不知其学者，亦有爱其文而不知其人者。唐有牛、李之党，恶白居易者，<br>缄置白氏之作，以谓见则使人生爱，恐变初心。是於一人之文行殊爱憎也。郑畋<br>之女，讽咏罗隐之诗，至欲委身事之；后见罗隐貌寝，因之绝口不道。是於一人<br>之才貌分去取也。文行殊爱憎，自出於党私；才貌分去取，则是妇人女子之见也。<br>然而世以学术相贵，读古人书，常有生不并时之叹；脱有遇焉，则又牵於党援异<br>同之见，甚而效郑畋女子之别择於容貌焉；则士之修明学术，欲求寡过，而能全<br>其所自得，岂不难哉？<br>淳于量饮於斗石，无鬼论相於狗马，所谓赋《关雎》而兴淑女之思，咏《鹿<br>鸣》而致嘉宾之意也。有所讬以起兴，将以浅而入深，不特诗人微婉之风，实亦<br>世士羔雁之质，欲行其学者，不得不度时人之所喻以渐入也。然而世之观人者，<br>闻《关雎》而索河洲，言《鹿鸣》而求苹野，淑女嘉宾则弃置而弗道也。中人之<br>情，乐易而畏难，喜同而恶异，听其言而不察其言之所谓者，十常八九也。有贱<br>丈夫者，知其遇合若是之难也，则又舍其所长，而强其所短，力趋风尚，不必求<br>惬於心，风尚岂尽无所取哉？其开之者，尝有所为；而趋之者，但袭其伪也。夫<br>雅乐不亡於下里，而亡於郑声，郑声工也。良苗不坏於蒿莱，而坏於莠草，莠草<br>似也。学术不丧於流俗，而丧於伪学，伪学巧也。天下不知学术，未尝不虚其心<br>以有待也。伪学出，而天下不复知有自得之真学焉。此孔子之所以恶乡愿，而孟<br>子之所为深嫉似是而非也。然而为是伪者，自谓所以用其学术耳。昔者夫子未尝<br>不猎较，而簿正之法卒不废，兆不足行而后去也。然则所以用其学术之学术，圣<br>贤不废也。学术不能随风尚之变，则又不必圣贤，虽梓匠轮舆，亦如是也。是以<br>君子假兆以行学，而遇与不遇听乎天。昔扬子云早以雕虫获荐，而晚年草玄寂寞；<br>刘知几先以词赋知名，而后因述史减誉。诚知其不可奈何，而安之若命也。<br>○辨似<br>人藏其心，不可测度也，言者心之声，善观人者，观其所言而已矣。人不必<br>皆善，而所言未有不讬於善也。善观人者，察其言善之故而已矣。夫子曰：“始<br>吾於人也，听其言而信其行；今吾於人也，听其言而观其行。”恐其所言不出於<br>意之所谓诚然也。夫言不由中，如无情之讼，辞穷而情易见，非君子之所患也。<br>学术之患，莫患乎同一君子之言，同一有为言之也，求其所以为言者，咫尺之间，<br>而有霄壤之判焉，似之而非也。<br>天下之言，本无多也。（言有千变万化，宗旨不过数端可尽，故曰言本无多。）<br>人则万变不齐者也。以万变不齐之人，而发为无多之言，宜其迹异而言则不得不<br>同矣。譬如城止四门，城内之人千万，出门而有攸往，必不止四途，而所从出者，<br>止四门也。然则趋向虽不同，而当其发轫不得不同也。非有意以相袭也，非投东<br>而伪西也，势使然也。<br>树艺五谷，所以为烝民粒食计也。仪狄曰：“五谷不可不熟也。”问其何为<br>而祈熟，则曰：“不熟无以为酒浆也。”教民蚕桑，所以为老者衣帛计也。蚩尤<br>曰：“蚕桑不可不植也。”诘其何为而欲植，则曰：“不植无以为旌旗也。”夫<br>仪狄、蚩尤，岂不诚然须粟帛哉？然而斯同衣食，不可得而赖矣。<br>《易》曰：“阴阳不测之谓神。”又曰：“神也者，妙万物而为言者也。”<br>孟子曰：“大而化之之谓圣，圣而不可知之之谓神。”此神化神妙之说所由来也。<br>夫阴阳不测，不离乎阴阳也。妙万物而为言，不离乎万物也。圣不可知，不离乎<br>充实光辉也。然而曰圣曰神曰妙者，使人不滞於迹，即所知见以想见所不可知见<br>也。学术文章，有神妙之境焉。末学肤受，泥迹以求之，其真知者，以谓中有神<br>妙，可以意会而不可以言传者也。不学无识者，窒於心而无所入，穷於辨而无所<br>出，亦曰可意会而不可言传也。故君子恶夫似之而非者也。<br>伯昏瞀人谓列御寇曰：“人将保汝矣，非汝能使人保也，乃汝不能使人毋汝<br>保也。”然则不能使人保者下也，能使人毋保者上也，中则为人所保矣。故天下<br>惟中境易别，上出乎中而下不及中，恒相似也。学问之始，未能记诵，博涉既深，<br>将超记诵。故记诵者，学问之舟车也。人有所适也，必资乎舟车；至其地，则舍<br>舟车矣。一步不行者，则亦不用舟车矣。不用舟车之人，乃讬舍舟车者为同调焉。<br>故君了恶夫似之而非者也。（程子见谢上蔡多识经传，便谓玩物丧志，毕竟与孔<br>门“一贯”不似。）<br>理之初见，毋论智愚与贤不肖，不甚远也。再思之，则恍惚而不可恃矣。三<br>思之，则眩惑而若夺之矣。非再三之力，转不如初也。初见立乎其外，故神全，<br>再三则入乎其中，而身已从其旋折也。必尽其旋折，而后复得初见之至境焉，故<br>学问不可以惮烦也。然当身从旋折之际，神无初见之全，必时时忆其初见，以为<br>恍惚眩惑之指南焉，庶几哉有以复其初也。吾见今之好学者，初非有所见而为也，<br>后亦无所期於至也，发愤攻苦，以谓吾学可以加人而已矣，泛焉不系之舟，虽日<br>驰千里，何适於用乎？乃曰学问不可以惮烦。故君子恶夫似之而非者也。<br>夫言所以明理，而文辞则所以载之之器也。虚车徒饰，而主者无闻，故溺於<br>文辞者，不足与言文也。《易》曰：“物相杂，故曰文。”又曰：“其旨远，其<br>辞文。”《书》曰：“政贵有恒，辞尚体要。”《诗》曰：“辞之辑矣，民之洽<br>矣。”《记》曰：“毋剿说，毋雷同，则古昔，称先王。”传曰：“辞达而已矣。”<br>曾子曰：“出辞气，斯远鄙倍矣。”经传圣贤之言，未尝不以文为贵也。盖文固<br>所以载理，文不备，则理不明也。且文亦自有其理，妍媸好丑，人见之者，不约<br>而有同然之情，又不关於所载之理者，即文之理也。故文之至者，文辞非其所重<br>尔，非无文辞也。而陋儒不学，猥曰“工文则害道”。故君子恶夫似之而非者也。<br>陆士衡曰：“虽杼轴於予怀，怵他人之我先；荀伤廉而愆义，亦虽爱而必捐。”<br>盖言文章之士，极其心之所得，常恐古人先我而有是言；苟果与古人同，便为伤<br>廉愆义，虽可爱之甚，必割之也。韩退之曰：“惟古於文必己出，降而不能乃剿<br>袭。”亦此意也。立言之士，以意为宗，盖与辞章家流不同科也。人同此心，心<br>同此理。宇宙辽扩，故籍纷揉，安能必其所言古人皆未言邪？此无伤者一也。人<br>心又有不同，如其面焉。苟无意而偶同，则其委折轻重，必有不尽同者，人自得<br>而辨之。此无伤者二也。著书宗旨无多，其言则万千而未有已也，偶与古人相同，<br>不过一二，所不同者，足以概其偶同。此无伤者三也。吾见今之立言者，本无所<br>谓宗旨，引古人言而申明之，申明之旨，则皆古人所已具也。虽然，此则才弱者<br>之所为，人一望而知之，终归覆瓿，於事固无所伤也。乃有黠者，易古人之貌，<br>而袭其意焉。同时之人有创论者，申其意而讳所自焉。或闻人言其所得，未笔於<br>书，而遽窃其意以为己有；他日其人自著为书，乃反出其后焉。且其私智小慧，<br>足以弥缝其隙，使人瞢然莫辨其底蕴焉。自非为所窃者觌面质之，且穷其所未至，<br>其欺未易败也。又或同其道者，亦尝究心反覆，勘其本末，其隐始可攻也。然而<br>盗名欺世，已非一日之厉矣。而当时之人，且曰某甲之学，不下某氏，某甲之业，<br>胜某氏焉。故君子恶夫似之而非者也。<br>万世取信者，夫子一人而已。夫子之言不一端，而贤者各得其所长，不肖者<br>各误於所似。“诲人不倦”，非渎蒙也。“予欲无言”，非绝教也。“好古敏求”，<br>非务博也。“一以贯之”，非遗物也。盖一言而可以无所不包，虽夫子之圣，亦<br>不能也。得其一言，不求是而求似，贤与不肖，存乎其人，夫子之所无如何也。<br>孟子善学孔子者也。夫子言仁知，而孟子言仁义，夫子为东周，而孟子王齐、梁；<br>夫子“信而好古”，孟子乃曰：“尽信书，则不如无书。”而求孔子者，必自孟<br>子也。故得其是者，不求似也。求得似者，必非其是者也。然而天下之误於其似<br>者，皆曰吾得其是矣。<br><hr>
