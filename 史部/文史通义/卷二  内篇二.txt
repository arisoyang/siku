<h4>《史部·文史通义·卷二  内篇二》<b class="x">作者：章学诚</b></h4>
<br>○原道上<br>道之大原出於天，天固谆谆然命之乎？曰：天地之前，则吾不得而知也。天<br>地生人，斯有道矣，而未形也。三人居室，而道形矣，犹未著也。人有什伍而至<br>百千，一室所不能容，部别班分，而道著矣。仁义忠孝之名，刑政礼乐之制，皆<br>其不得已而后起者也。<br>人生有道，人不自知；三人居室，则必朝暮启闭其门户，饔飧取给於樵汲，<br>既非一身，则必有分任者矣。或各司其事，或番易其班，所谓不得不然之势也，<br>而均平秩序之义出矣。又恐交委而互争焉，则必推年之长者持其平，亦不得不然<br>之势也，而长幼尊尊之别形矣。至於什伍千百，部别班分，亦必各长其什伍，而<br>积至於千百，则人众而赖於幹济，必推才之杰者理其繁，势纷而须於率俾，必推<br>德之懋者司其化，是亦不得不然之势也；而作君作师，画野分州，井田封建学校<br>之意著矣。故道者，非圣人智力之所能为，皆其事势自然，渐形渐著，不得已而<br>出之，故曰天也。<br>《易》曰：“一阴一阳之谓道。”是未有人而道已具也。继之者善，成之者<br>性。是天著於人，而理附於气。故可形其形而名其名者，皆道之故，而非道也。<br>道者，万事万物之所以然，而非万事万物之当然也。人可得而见者，则其当然而<br>已矣。人之初生，至於什伍千百，以及作君作师，分州画野，盖必有所需而后从<br>而给之，有所郁而后从而宣之，有所弊而后而救之。羲、农、轩、颛之制作，初<br>意不过如是尔。法积美备，至唐、虞而尽善焉，殷因夏监，至成周而无憾焉。譬<br>如滥觞积而渐为江河，培塿积而至於山岳，亦其理势之自然；而非尧、舜之圣，<br>过乎羲、轩，文、武之神，胜於禹、汤也。后圣法前圣，非法前圣也，法其道之<br>渐形而渐著者也。三皇无为而自化，五帝开物而成务，三王立制而垂法，后人见<br>为治化不同有如是尔。当日圣人创制，则犹暑之必须为葛，寒之必须为裘，而非<br>有所容心，以谓吾必如是而后可以异於圣人，吾必如是而后可以齐名前圣也。此<br>皆一阴一阳往复循环所必至，而非可即是以为一阴一阳之道也。一阴一阳往复循<br>环者，犹车轮也。圣人创制，一似暑葛寒裘，犹轨辙也。<br>道有自然，圣人有不得不然，其事同乎？曰：不同。道无所为而自然，圣人<br>有所见而不得不然也。圣人有所见，故不得不然；众人无所见，则不知其然而然。<br>孰为近道？曰：不知其然而然，即道也。非无所见也，不可见也。不得不然者，<br>圣人所以合乎道，非可即以为道也。圣人求道，道无可见，即众人之不知其然而<br>然，圣人所藉以见道者也。故不知其然而然，一阴一阳之迹也。学於圣人，斯为<br>贤人。学於贤人，斯为君子。学於众人，斯为圣人。非众可学也，求道必於一阴<br>一阳之迹也。自有天地，而至唐、虞、夏、商，迹既多而穷变通久之理亦大备。<br>周公以天纵生知之圣，而适当积古留传，道法大备之时，是以经纶制作，集千古<br>之大成，则亦时会使然，非周公之圣智能使之然也。盖自古圣人，皆学於众人之<br>不知其然而然，而周公又遍阅於自古圣人之不得不然，而知其然也。周公固天纵<br>生知之圣矣，此非周公智力所能也，时会使然也。譬如春夏秋冬，各主一时，而<br>冬令告一岁之成，亦其时会使然，而非冬令胜於三时也。故创制显庸之圣，千古<br>所同也。集大成者，周公所独也。时会适当时而然，周公亦不自知其然也。<br>孟子曰：“孔子之谓集大成。”今言集大成者为周公，毋乃悖於孟子之指欤？<br>曰：集之为言，萃众之所有而一之也。自有天地，而至唐、虞、夏、商，皆圣人<br>而得天子之位，经纶治化，一出於道体之适然。周公成文、武之德，适当帝全王<br>备，殷因夏监，至於无可复加之际，故得藉为制作典章，而以周道集古圣之成，<br>斯乃所谓集大成也。孔子有德无位，即无从得制作之权，不得列於一成，安有大<br>成可集乎？非孔子之圣，逊於周公也，时会使然也。孟子所谓集大成者者，乃对<br>伯夷、伊尹、柳下惠而言之也。恐学者疑孔子之圣，与三子同，无所取譬，譬於<br>作乐之大成也。故孔子大成之说，可以对三子，而不可以尽孔子也。以之尽孔子，<br>反小孔子矣。何也？周公集羲、轩、尧、舜以来之大成，周公固学於历圣而集之，<br>无历圣之道法，则固无以成其周公也。孔子非集伯夷、尹、惠之大成，孔子固未<br>尝学於伯夷、尹、惠，且无伯夷、尹、惠之行事，岂将无以成其孔子乎？夫孟子<br>之言，各有所当而已矣，岂可以文害意乎？<br>达巷党人曰：“大哉孔子！博学而无所成名。”今人皆嗤党人不知孔子矣；<br>抑知孔子果成何名乎？以谓天纵生知之圣，不可言思拟议，而为一定之名也，於<br>是援天与神，以为圣不可知而已矣。斯其所见，何以异於党人乎？天地之大，可<br>一言尽。孔子虽大，不过天地，独不可以一言尽乎？或问何以一言尽之，则曰：<br>学周公而已矣。周公之外，别无所学乎？曰：非有学而孔子有所不至；周公既集<br>群圣之成，则周公之外，更无所谓学也。周公集群圣之大成，孔子学而尽周公之<br>道，斯一言也，足以蔽孔子之全体矣。“祖述尧、舜”，周公之志也。“宪章文、<br>武”，周公之业也。一则曰：“文王既没，文不在兹。”再则曰：“甚矣吾衰，<br>不复梦见周公。”又曰：“吾学《周礼》，今用之。”又曰：“郁郁乎文哉！吾<br>从周。”哀公问政，则曰：“文、武之政，布在方策。”或问“仲尼焉学？”子<br>贡以谓“文、武之道，未坠於地”。“述而不作”，周公之旧典也。“好古敏求”，<br>周公之遗籍也。党人生同时而不知，乃谓无所成名，亦非全无所见矣。后人观载<br>籍，而不知夫子之所学，是不如党人所见矣。而犹嗤党人为不知，奚翅百步之笑<br>五十步乎？故自古圣人，其圣虽同，而其所以为圣，不必尽同，时会使然也。惟<br>孔子与周公，俱生法积道备无可复加之后，周公集其成以行其道，孔子尽其道以<br>明其教，符节吻合，如出於一人，不复更有毫末异同之致也。然则欲尊孔子者，<br>安在援天与神，而为恍惚难凭之说哉？<br>或曰：孔子既与周公同道矣，周公集大成，而孔子独非大成欤？曰：孔子之<br>大成，亦非孟子所谓也。盖与周公同其集羲、农、轩、顼、唐、虞、三代之成，<br>而非集夷、尹、柳下之成也。盖君师分而治教不能合於一，气数之出於天者也。<br>周公集治统之成，而孔子明立教之极，皆事理之不得不然，而非圣人异於前人，<br>此道法之出於天者也。故隋唐以前，学校并祀周、孔，以周公为先圣，孔子为先<br>师，盖言制作之为圣，而立教之为师。故孟子曰：“周公、仲尼之道一也。”然<br>则周公、孔子，以时会而立统宗之极，圣人固藉时会欤？宰我以谓夫子“贤於尧、<br>舜”，子贡以谓“生民未有如天子”，有若以夫子较古圣人，则谓“出类拔萃”，<br>三子皆舍周公，独尊孔氏。朱子以谓事功有异，是也。然而治见实事，教则垂空<br>言矣。后人因三子之言，而盛推孔子，过於尧、舜，因之崇性命而薄事功，於是<br>千圣之经纶，不足当儒生之坐论矣。（伊川论禹、稷、颜子，谓禹、稷较颜子为<br>粗。朱子又以二程与颜、孟切比长短。盖门户之见，贤者不免，古今之通患。）<br>夫尊夫子者，莫若切近人情。不知其实，而但务推崇，则玄之又玄，圣人一神天<br>之通号耳，世教何补焉？故周、孔不可优劣也，尘垢秕糠，陶铸尧、舜，庄生且<br>谓寓言，曾儒者而袭其说欤？故欲知道者，必先知周、孔之所以为周、孔。<br>○原道中<br>韩退之曰：“由周公而上，上而为君，故其事行；由周公而下，下而为臣，<br>故其说长。”夫说长者，道之所由明，而说长者，亦即道之所由晦也。夫子明教<br>於万世，夫子未尝自为说也。表章六籍，存周公之旧典，故曰：“述而不作，信<br>而好古。”又曰：“盖有不知而作之者，我无是也。”“子所雅言，《诗》、<br>《书》执《礼》”，所谓明先王之道以导之也。非夫子推尊先王，意存谦牧而不<br>自作也，夫子本无可作也。有德无位，即无制作之权。空言不可以教人，所谓无<br>徵不信也。教之为事，羲、轩以来，盖已有之。观《易·大传》之所称述，则知<br>圣人即身示法，因事立教，而未尝於敷政出治之外，别有所谓教法也。虞廷之教，<br>则有专官矣；司徒之所敬敷，典乐之所咨命；以至学校之设，通於四代；司成师<br>保之职，详於周官。然既列於有司，则肄业存於掌故，其所习者，修齐治平之道，<br>而所师者，守官典法之人。治教无二，官师合一，岂有空言以存其私说哉？儒家<br>者流，尊奉孔子，若将私为儒者之宗师，则亦不知孔子矣。孔子立人道之极，岂<br>有意於立儒道之极耶？儒也者，贤士不遇明良之盛，不得位而大行，於是守先王<br>之道，以待后之学者，出於势之无可如何尔。人道所当为者，广矣，大矣。岂当<br>身皆无所遇，而必出於守先待后，不复涉於人世哉？学《易》原於羲画，不必同<br>其卉服野处也。观《书》始於虞典，不必同其呼天号泣也。以为所处之境，各有<br>不同也。然则学夫子者，岂曰屏弃事功，预期道不行而垂其教邪？<br>《易》曰：“形而上者谓之道，形而下者谓之器。”道不离器，犹影不离形。<br>后世服夫子之教者自六经，以谓六经载道之书也，而不知六经皆器也。《易》之<br>为书，所以开物成务，掌於《春官》太卜，则固有官守而列於掌故矣。《书》在<br>外史，《诗》领大师，《礼》自宗伯，乐有司成，《春秋》各有国史。三代以前，<br>《诗》、《书》六艺，未尝不以教人，不如后世尊奉六经，别为儒学一门，而专<br>称为载道之书者。盖以学者所习，不出官司典守，国家政教；而其为用，亦不出<br>於人伦日用之常，是以但见其为不得不然之事耳，未尝别见所载之道也。夫子述<br>六经以训后世，亦谓先圣先王之道不可见，六经即其器之可见者也。后人不见先<br>王，当据可守之器而思不可见之道。故表章先王政教，与夫官司典守以示人，而<br>不自著为说，以致离器言道也。夫子自述《春秋》之所以作，则云：“我欲讬之<br>空言，不如见诸行事之深切著明。”则政教典章，人伦日用之外，更无别出著述<br>之道，亦已明矣。秦人禁偶语《诗》、《书》，而云“欲学法令，以吏为师”。<br>夫秦之悖於古者，禁《诗》、《书》耳。至云学法令者，以吏为师，则亦道器合<br>一，而官师治教，未尝分歧为二之至理也。其后治学既分，不能合一，天也。官<br>司守一时之掌故，经师传授受之章句，亦事之出於不得不然者也。然而历代相传，<br>不废儒业，为其所守先王之道也。而儒家者流，守其六籍，以谓是特载道之书耳。<br>夫天下岂有离器言道，离形存影者哉？彼舍天下事物、人伦日用，而守六籍以言<br>道，则固不可与言夫道矣。<br>《易》曰：“仁者见之谓之仁，智者见之谓之智，百姓日用而不知”矣。然<br>而不知道而道存，见谓道而道亡。大道之隐也，不隐於庸愚，而隐於贤智之伦者<br>纷纷有见也。盖官师治教合，而天下聪明范於一，故即器存道，而人心无越思。<br>官师治教分，而聪明才智，不入於范围，则一阴一阳，入於受性之偏，而各以所<br>见为固然，亦势也。夫礼司乐职，各守专官，虽有离娄之明，师旷之聪，不能不<br>赴范而就律也。今云官守失传，而吾以道德明其教，则人人皆自以为道德矣。故<br>夫子述而不作，而表章六艺，以存周公旧典也，不敢舍器而言道也。而诸子纷纷，<br>则已言道矣。庄生譬之为耳目口鼻，司马谈别之为六家，刘向区之为九流。皆自<br>以为至极，而思以其道易天下者也。由君子观之，皆仁智之见而谓之，而非道之<br>果若是易也。夫道因器而显，不因人而名也。自人有谓道者，而道始因人而异其<br>名矣。仁见谓仁，智见谓智，是也。人自率道而行，道非人之所能据而有也。自<br>人各谓其道，而各行其所谓，而道始得为人所有矣。墨者之道，许子之道，其类<br>皆是也。夫道自形於三人居室，而大备於周公、孔子，历圣未尝别以道名者，盖<br>犹一门之内，不自标其姓氏也。至百家杂出而言道，而儒者不得不自尊其所出矣。<br>一则曰尧、舜之道，再则曰周公、仲尼之道，故韩退之谓“道与德为虚位”也。<br>夫“道与德为虚位”者，道与德之衰也。<br>○原道下<br>人之萃处也，因宾而立主之名。言之庞出也，因非而立是之名。自诸子之纷<br>纷言道，而为道病焉，儒家者流，乃尊尧、舜、周、孔之道，以为吾道矣。道本<br>无吾，而人自吾之，以谓庶几别於非道之道也。而不知各吾其吾，犹三军之众，<br>可称我军，对敌国而我之也；非临敌国，三军又各有其我也。夫六艺者，圣人即<br>器而存道；而三家之《易》，四氏之《诗》，攻且习者，不胜其入主而出奴也。<br>不知古人於六艺，被服如衣食，人人习之为固然，未尝专门以名家者也。后儒但<br>即一经之隅曲，而终身殚竭其精力，犹恐不得一当焉，是岂古今人不相及哉？其<br>势有然也。古者道寓於器，官师合一，学士所肄，非国家之典章，即有司之故事，<br>耳目习而无事深求，故其得之易也。后儒即器求道，有师无官，事出传闻，而非<br>目见，文须训故而非质言，是以得之难也。夫六艺并重，非可止守一经也；经旨<br>闳深，非可限於隅曲也；而诸儒专攻一经之隅曲，必倍古人兼通六艺之功能，则<br>去圣久远，於事固无足怪也。但既竭其心思耳目之智力，则必於中独见天地之高<br>深，因谓天地之大，人莫我尚也，亦人之情也。而不知特为一经之隅曲，未足窥<br>古人之全体也。训诂章句，疏解义理，考求名物，皆不足以言道也。取三者而兼<br>用之，则以萃聚之力，补遥溯之功，或可庶几耳。而经师先已不能无牴牾，传其<br>学者，又复各分其门户，不啻儒墨之辨焉；则因宾定主，而又有主中之宾，因非<br>立是，而又有是中之非，门径愈歧，而大道愈隐矣。<br>“上古结绳而治，后世圣人易之以书契，百官以治，万民以察。”夫文字之<br>用，为治为察，古人未尝取以为著述也。以文字为著述，起於官师之分职，治教<br>之分途也。夫子曰：“予欲无言。”欲无言者，不能不有所言也。孟子曰：“予<br>岂好辨哉？予不得已也。”后世载笔之士，作为文章，将以信今而传后，其亦尚<br>念欲无言之旨，与夫不得已之情，庶几哉言出於我，而所以为言，初非由我也。<br>夫道备於六经，义蕴之匿於前者，章句训诂足以发明之。事变之出於后者，六经<br>不能言，固贵约六经之旨，而随时撰述以究大道也。太上立德，其次立功，其次<br>立言，立言与立功相准。盖必有所需而后从而给之，有所郁而后从而宣之，有所<br>弊而后从而救之，而非徒夸声音采色，以为一己之名也。《易》曰：“神以知来，<br>智以藏往。”知来，阳也。藏往，阴也。一阴一阳，道也。文章之用，或以述事，<br>或以明理。事逆已往，阴也。理阐方来，阳也。其至焉者，则述事而理以昭焉，<br>言理而事以范焉，则主适不偏，而文乃衷於道矣。迁、固之史，董、韩之文，庶<br>几哉有所不得已於言者乎？不知其故，而但溺文辞，其人不足道已。即为高论者，<br>以谓文贵明道，何取声情色采以为愉悦，亦非知道之言也。夫无为之治而奏薰风，<br>灵台之功而乐钟鼓，以及弹琴遇文，风雩言志，则帝王致治，贤圣功修，未尝无<br>悦目娱心之适；而谓文章之用，必无咏叹抑扬之致哉？<br>子贡曰：“夫子之文章，可得而闻也。夫子之言性与天道，不可得而闻也。”<br>盖夫子所言，无非性与天道，而未尝表而著之曰，此性此天道也。故不曰性与天<br>道，不可得闻；而曰言性与天道，不可得闻也。所言无非性与天道，而不明著此<br>性与天道者，恐人舍器而求道也。夏礼能言，殷礼能言，皆曰“无徵不信”。则<br>夫子所言，必取徵於事物，而非徒讬空言，以为明道也。曾子真积力久，则曰：<br>“一以贯之。”子贡多学而识，则曰：“一以贯之。”非真积力久，与多学而识，<br>则固无所据为一之贯也。训诂名物，将以求古圣之迹也，而侈记诵者，如货殖之<br>市矣。撰述文辞，欲以阐古圣之心也，而溺光采者，如玩好之弄矣。异端曲学，<br>道其所道，而德其所德，固不足为斯道之得失也。记诵之学，文辞之才，不能不<br>以斯道为宗主，而市且弄者之纷纷忘所自也。宋儒起而争之，以谓是皆溺於器而<br>不知道也。夫溺於器而不知道者，亦即器而示之以道，斯可矣。而其弊也，则欲<br>使人舍器而言道。夫子教人博学於文，而宋儒则曰：“玩物而丧志。”曾子教人<br>辞远鄙倍，而宋儒则曰：“工文则害道。”夫宋儒之言，岂非末流良药石哉？然<br>药石所以攻脏腑之疾耳。宋儒之意，似见疾在脏腑，遂欲并脏腑而去之。将求性<br>天，乃薄记诵而厌辞章，何以异乎？然其析理之精，践履之笃，汉唐之儒，未之<br>闻也。孟子曰：“义理之悦我心，独刍豢之悦我口。”义理不可空言也，博学以<br>实之，文章以达之，三者合於一，庶几哉周、孔之道虽远，不啻累译而通矣。顾<br>经师互诋，文人相轻，而性理诸儒，又有朱、陆之同异，从朱从陆者之交攻，而<br>言学问与文章者，又逐风气而不悟，庄生所谓“百家往而不反，必不合矣”，悲<br>夫！<br>邵氏晋涵曰：“是篇初出，传稿京师，同人素爱章氏文者皆不满意，谓蹈宋<br>人语录习气，不免陈腐取憎，与其平日为文不类，至有移书相规诫者。余谛审之，<br>谓朱少白（名锡庚。）曰：此乃明其《通义》所著一切，创言别论，皆出自然，<br>无矫强耳。语虽浑成，意多精湛，未可议也。”<br>族子廷枫曰：“叔父《通义》，平日脍炙人口，岂尽得其心哉？不过清言高<br>论，类多新奇可喜，或资为掌中之谈助耳。不知叔父尝自恨其名隽过多，失古意<br>也。是篇题目，虽似迂阔，而意义实多创辟。如云道始三人居室，而君师政教，<br>皆出乎天；贤智学於圣人；圣人学於百姓；集大成者，为周公而非孔子，学者不<br>可妄分周孔；学孔子者，不当先以垂教万世为心；孔子之大，学周礼一言，可以<br>蔽其全体；皆乍闻至奇，深思至确，《通义》以前，从未经人道过，岂得谓陈腐<br>耶？诸君当日诋为陈腐，恐是读得题目太熟，未尝详察其文字耳。”<br>○原学上<br>《易》曰：“成象之谓乾，效法之谓坤。”学也者，效法之谓也。道也者，<br>成象之谓也。夫子曰：“下学而上达。”盖言学於形下之器，而自达於形上之道<br>也。士希贤，贤希圣，圣希天。希贤希圣，则有其理矣。“上天之载，无声无臭”，<br>圣如何而希天哉？盖天之生人，莫不赋之以仁义礼智之性，天德也；莫不纳之於<br>君臣父子夫妇兄弟朋友之伦，天位也。以天德而修天位，虽事物未交隐微之地，<br>已有适当其可，而无过与不及之准焉，所谓成象也。平日体其象，事至物交，一<br>如其准以赴之，所谓效法也。此圣人之希天也，此圣人之下学上达也。伊尹曰：<br>“天之生斯民也，使先知觉后后，使先觉觉后觉也。”人生禀气不齐，固有不能<br>自知适当其可之准者，则先知先觉之人，从而指示之，所谓教也。教也者，教人<br>自知适当其可之准，非教之舍己而从我也。故士希贤，贤希胜，希其效法於成象，<br>而非舍己之固有而希之也。然则何以使知适当其可之准欤？何以使知成象而效法<br>之欤？则必观於生民以来，备天德之纯，而造天位之极者，求其前言往行，所以<br>处夫穷变通久者而多识之，而后有以自得所谓成象者，而善其效法也。故效法者，<br>必见於行事。《诗》、《书》诵读，所以求效法之资，而非可即为效法也。然古<br>人不以行事为学，而以《诗》、《书》诵读为学者，何邪？盖谓不格物而致知，<br>则不可以诚意，行则如其知而出之也。故以诵读为学者，推教者之所及而言之，<br>非谓此外无学也。子路曰：“有民人焉，有社稷焉，何必读书，然后为学？”夫<br>子斥以为佞者，盖以子羔为宰，不若是说，非谓学必专於诵读也。专於诵读而言<br>学，世儒之陋也。<br>○原学中<br>古人之学，不遗事物，盖亦治教未分，官师合一，而后为之较易也。司徒敷<br>五教，典乐教胄子，以及三代之学校，皆见於制度。彼时从事於学者，入而申其<br>占毕，出而即见政教典章之行事，是以学皆信而有徵，而非空言相为授受也。然<br>而其知易入，其行难副，则从古已然矣。尧之斥共工也，则曰：“静言庸违。”<br>夫静而能言，则非不学者也。试之於事而有违，则与效法於成象者异矣。传说之<br>启高宗也，则曰：“非知之艰，行之惟艰。”高宗旧学於甘盘，久劳於外，岂不<br>学者哉？未试於事，则恐行之而未孚也。又曰：“人求多闻，时惟建事，学於古<br>训乃有获。”说虽出於古文，其言要必有所受也。夫求多闻而实之以建事，则所<br>谓学古训者，非徒诵说，亦可见矣。夫治教一而官师未分，求知易而实行已难矣；<br>何况官师分，而学者所肄，皆为前人陈迹哉？夫子曰：“学而不思则罔，思而不<br>学则殆。”又曰：“吾尝终日不食，终夜不寝，以思，无益，不如学也。”夫思<br>亦学者之事也，而别思於学，若谓思不可以言学者，盖谓必习於事，而后可以言<br>学，此则夫子诲人知行合一之道也。诸子百家之言，起於徒思而不学也。是以其<br>旨皆有所承禀，而不能无敝耳。刘歆所谓某家者流，其源出於古者某官之掌，其<br>流而为某家之学，其失而为某事之弊。夫某官之掌，即先王之典章法度也。流为<br>某家之学，则官守失传，而各以思之所至，自为流别也。失为某事之弊，则极思<br>而未习於事，虽持之有故，言之成理，而不能知其行之有病也。是以三代之隆，<br>学出於一，所谓学者，皆言人之功也。统言之，十年曰幼学，是也。析言之，则<br>十三学乐，二十学礼，是也。国家因人功力之名，而名其制度，则曰乡学国学，<br>学则三代共之，是也。未有以学属乎人，而区为品诣之名者。官师分而诸子百家<br>之言起，於是学始因人品诣以名矣，所谓某甲家之学，某乙家之学，是也。学因<br>人而异名，学斯舛矣。是非行之过而至於此也，出於思之过也。故夫子言学思偏<br>废之弊，即继之曰：“攻乎异端，斯害也已。”夫异端之起，皆思之过，而不习<br>於事者也。<br>○原学下<br>诸子百家之患，起於思而不学；世儒之患，起於学而不思；盖官师分而学不<br>同於古人也。后王以谓儒术不可废，故立博士，置弟子，而设科取士，以为诵法<br>先王者劝焉。盖其始也，以利禄劝儒术，而其究也，以儒术徇利禄，斯固不足言<br>也。而儒宗硕师，由此辈出，则亦不可谓非朝廷风教之所植也。夫人之情，不能<br>无所歆而动，既已为之，则思力致其实，而求副乎名。中人以上，可以勉而企焉<br>者也。学校科举，奔走千百才俊，岂无什一出於中人以上者哉？去古久远，不能<br>学古人之所学，则既以诵习儒业，即为学之究竟矣。而攻取之难，势亦倍於古人，<br>故於专门攻习儒业者，苟果有以自见，而非一切庸俗所可几，吾无责焉耳。学博<br>者长於考索，岂非道中之实积，而骛於博者，终身敝精劳神以徇之，不思博之何<br>所取也？才雄者健於属文，岂非道体之发挥？而擅於文者，终身苦心焦思以构之，<br>不思文之何所用也？言义理者似能思矣，而不知义理虚悬而无薄，则义理亦无当<br>於道矣。此皆知其然，而不知所以然也。程子曰：“凡事思所以然，天下第一学<br>问。”人亦盍求所以然者思之乎？天下不能无风气，风气不能无循环，一阴一阳<br>之道，见於气数者然也。所贵君子之学术，为能持世而救偏，一阴一阳之道，宜<br>於调剂者然也。风气之开也，必有所以取；学问文辞与义理，所以不无偏重畸轻<br>之故也。风气之成也，必有所以敝；人情趋时而好名，徇末而不知本也。是故开<br>者虽不免於偏，必取其精者，为新气之迎；敝者纵名为正，必袭其伪者，为末流<br>之讬；此亦自然之势也。而世之言学者，不知持风气，而惟知徇风气，且谓非是<br>不足邀誉焉，则亦弗思而已矣。<br>○博约上<br>沈枫墀以书问学，自愧通人广坐，不能与之问答。余报之以学在自立，人所<br>能者，我不必以不能愧也。因取譬於货殖，居布帛者，不必与知粟菽，藏药饵者，<br>不必与闻金珠；患己不能自成家耳。譬市布而或阙於衣材，售药而或欠於方剂，<br>则不可也。或曰：此即苏子瞻之教人读《汉书》法也，今学者多知之矣。余曰：<br>言相似而不同，失之毫釐，则谬以千里矣。或问苏君曰：“公之博赡，亦可学乎？”<br>苏君曰：“可，吾尝读《汉书》矣，凡数过而尽之。如兵、农、礼、乐，每过皆<br>作一意求之，久之而后贯彻。”因取譬於市货，意谓货出无穷，而操贾有尽，不<br>可不知所择云尔。学者多诵苏氏之言，以为良法，不知此特寻常摘句，如近人之<br>纂类策括者尔。问者但求博赡，固无深意。苏氏答之，亦不过经生决科之业，今<br>人稍留意於应举业者，多能为之，未可进言於学问也。而学者以为良法，则知学<br>者鲜矣。夫学必有所专，苏氏之意，将以班书为学欤？则终身不能竟其业也，岂<br>数过可得而尽乎？将以所求之礼、乐、兵、农为学欤？则每类各有高深，又岂一<br>过所能尽一类哉？就苏氏之所喻，比於操贾求货，则每过作一意求，是欲初出市<br>金珠，再出市布帛，至於米粟药饵，以次类求矣。如欲求而尽其类欤？虽陶朱、<br>猗顿之富，莫能给其贾也。如约略其贾，而每种姑少收之，则是一无所成其居积<br>也。苏氏之言，进退皆无所据，而今学者方奔走苏氏之不暇，则以苏氏之言，以<br>求学问则不足，以务举业则有馀也。举业比户皆知诵习，未有能如苏氏之所为者，<br>偶一见之，则固矫矫流俗之中，人亦相与望而畏之；而其人因以自命，以谓是学<br>问，非举业也，而不知其非也。苏氏之学，出於纵横。其所长者，揣摩世务，切<br>实近於有用，而所凭以发挥者，乃策论也。策对必有条目，论锋必援故实，苟非<br>专门夙学，必须按册而稽，诚得如苏氏之所以读《汉书》者尝致力焉，则亦可以<br>应猝备求，无难事矣。韩昌黎曰：“记事者必提其要，纂言者必钩其玄。”钩玄<br>提要，千古以为美谈；而韩氏所自为玄要之言，不但今不可见，抑且当日绝无流<br>传，亦必寻章摘句，取备临文摭拾者耳。而人乃欲仿钩玄提要之意而为撰述，是<br>亦以苏氏类求，误为学问，可例观也。或曰：如子所言，韩、苏不足法欤？曰：<br>韩、苏用其功力，以为文辞助尔，非以此谓学也。<br>○博约中<br>或曰：举业所以觇人之学问也。举业而与学问科殊，末流之失耳。苟有所备<br>以俟举，即《记》之所谓博学强识以待问也，宁得不谓之学问欤？余曰：博学强<br>识，儒之所有事也。以谓自立之基，不在是矣。学贵博而能约，未有不博而能约<br>者也。以言陋儒荒俚，学一先生之言以自封域，不得谓专家也。然亦未有不约而<br>能博者也。以言俗儒记诵漫漶，至於无极，妄求遍物，而不知尧、舜之知所不能<br>也。博学强识，自可以待问耳，不知约守，而只为待问设焉，则无问者，儒将无<br>学乎？且问者固将闻吾名而求吾实也；名有由立，非专门成学不可也，故未有不<br>专而可成学者也。或曰：苏氏之类求，韩氏之钩玄提要，皆待问之学也，子谓不<br>足以成家矣。王伯厚氏搜罗摘抉，穷幽极微；其於经、传、子、史，名物制数，<br>贯串旁骛，实能讨先儒所未备。其所纂辑诸书，至今学者资衣被焉，岂可以待问<br>之学而忽之哉？答曰：王伯厚氏，盖因名而求实者也。昔人谓韩昌黎因文而见道，<br>既见道，则超乎文矣。王氏因待问而求学，既知学，则超乎待问矣。然王氏诸书，<br>谓之纂辑可也，谓之著述，则不可也，谓之学者求知之功力可也，谓之成家之学<br>术，则未可也。今之博雅君子，疲精劳神於经传子史，而终身无得於学者，正坐<br>宗仰王氏，而误执求知之功力，以为学即在是尔。学与功力，实相似而不同。学<br>不可以骤几，人当致攻乎功力则可耳。指功力以谓学，是犹指秫黍以谓酒也。<br>夫学有天性焉，读书服古之中，有入识最初，而终身不可变易者是也。学又<br>有至情焉，读书服古之中，有欣慨会心，而忽焉不知歌泣何从者是也。功力有馀，<br>而性情不足，未可谓学问也。性情自有，而不以功力深之，所谓有美质而未学者<br>也。夫子曰：“发愤忘食，乐以忘忧，不知老之将至。”不知孰为功力，孰为性<br>情。斯固学之究竟，夫子何以致是？则曰：“好古敏以求之者也。”今之俗儒，<br>且憾不见夫子未修之《春秋》，又憾戴公得《商颂》，而不存七篇之阙目，以谓<br>高情胜致，至相赞叹。充其僻见，且似夫子删修，不如王伯厚之善搜遗逸焉。盖<br>逐於时趋，而误以擘绩补苴谓足尽天地之能事也。幸而生后世也，如生秦火未毁<br>以前，典籍具存，无事补辑，彼将无所用其学矣。<br>○博约下<br>或曰：子言学术，功力必兼性情，为学之方，不立规矩，但令学者自认资之<br>所近与力能勉者，而施其功力，殆即王氏良知之遗意也。夫古者教学，自数与方<br>名，诵诗舞勺，各有一定之程，不问人之资近与否，力能勉否。而子乃谓人各有<br>能有所不能，不相强也，岂古今人有异教与？答曰：今人不学，不能同於古人，<br>非才不相及也，势使然也。自官师分，而教法不合於一，学者各以己之所能私相<br>授受，其不同者一也。且官师既分，则肄习惟资简策，道不著於器物，事不守於<br>职业，其不同者二也。故学失师所师承，六书九数，古人幼学，皆已明习，而后<br>世老师宿儒，专门名家，殚毕生精力求之，犹不能尽合於古，其不同者三也。天<br>时人事，今古不可强同，非人智力所能为也。然而六经大义，昭如日星，三代损<br>益，可推百世。高明者由大略而功求，沉潜者循度数而徐达。资之近而力能勉者，<br>人人所有，则人人可自得也，岂可执定格以相强欤？王氏致良知之说，即孟子之<br>遗言也。良知曰致，则固不遗功力矣。朱子欲人因所发而遂明，孟子所谓察识其<br>端而扩充之，胥是道也。而世儒言学，辄以良知为讳，无亦惩於末流之失，而谓<br>宗指果异於古所云乎？<br>或曰：孟子所谓扩充，固得仁、义、礼、智之全体也。子乃欲人自识所长，<br>遂以专其门而名其家，且戒人之旁骛焉，岂所语於通方之道欤？答曰：言不可以<br>若是其几也。道欲通方，而业须专一，其说并行而不悖也。圣门身通六艺者七十<br>二人，然自颜、曾、赐、商，所由不能一辙。再传而后，荀卿言《礼》，孟子长<br>於《诗》、《书》，或疏或密，途径不同，而同归於道也。后儒途径所由寄，则<br>或於义理，或於制数，或於文辞，三者其大较矣。三者致其一，不能不缓其二，<br>理势然也。知其所致为道之一端，而不以所缓之二为可忽，则於斯道不远矣。徇<br>於一偏，而谓天下莫能尚，则出奴入主，交相胜负，所谓物而不化者也。是以学<br>必求其心得，业必贵於专精，类必要於扩充，道必抵於全量，性情喻於忧喜愤乐，<br>理势达於穷变通久，博而不杂，约而不漏，庶几学术醇固，而於守先待后之道，<br>如或将见之矣。<br>○言公上<br>古人之言，所以为公也，未尝矜於文辞，而私据为己有也。志期於道，言以<br>明志，文以足言。其道果明於天下，而所志无不申，不必其言之果为我有也。<br>《虞书》曰：“敷奏以言，明试以功。”此以言语观人之始也。必於试功而庸服，<br>则所贵不在言辞也。誓诰之体，言之成文者也。苟足立政而敷治，君臣未尝分居<br>立言之功也。周公曰：“王若曰多方。”诰四国之文也。说者以为周公将王之命，<br>不知斯言固本於周公，成王允而行之，是即成王之言也。盖圣臣为贤主立言，是<br>谓贤能任圣，是亦圣人之治也。曾氏巩曰：“典谟载尧、舜功绩，并其精微之意<br>而亦载之，是岂寻常所及哉？当时史臣载笔，亦皆圣人之徒也。”由是观之，贤<br>臣为圣主述事，是谓贤能知圣，是亦圣人之言也。文与道为一贯，言与事为同条，<br>犹八音相须而乐和，不可分属一器之良也。五味相调而鼎和，不可标识一物之甘<br>也。故曰：古人之言，所以为公也，未尝矜於文辞，而私据为己有也。<br>司马迁曰：“《诗》三百篇，大抵贤圣发愤所为作也。”是则男女慕悦之辞，<br>思君怀友之所讬也。征夫离妇之怨，忠国忧时之所寄也。必泥其辞，而为其人之<br>质言，则《鸱鸮》实鸟之哀音，何怪鲋鱼忿诮於庄周，《苌楚》乐草之无家，何<br>怪雌风慨叹於宋玉哉？夫诗人之旨，温柔而敦厚，主文而谲谏，言之者无罪，闻<br>之者足戒，舒其所愤懑，而有裨於风教之万一焉，是其所志也。因是以为名，则<br>是争於艺术之工巧，古人无是也。故曰：古人之言，所以为公也，未尝矜於文辞，<br>而私据为己有也。<br>夫子曰：“述而不作。”六艺皆周公之旧典，夫子无所事作也。《论语》则<br>记夫子之言矣。“不恒其德”，证义巫医，未尝明著《易》文也。“不忮不求”<br>之美季路，“诚不以富”之叹夷齐，未尝言出於《诗》也。“允执厥中”之述尧<br>言，“玄牡昭告”之述汤誓，未尝言出於《书》也。（《墨子》引《汤誓》。）<br>《论语》记夫子之微言，而《诗》、《书》初无识别，盖亦述作无殊之旨也。<br>（王伯厚常据古书出孔子前者，考证《论语》所记夫子之言，多有所本。古书或<br>有伪讬，不尽可凭，要之古人引用成说，不甚拘别。）夫子之言，见於诸家之称<br>述，（诸家不无真伪之参，而子思、孟子之书，所引精粹之言，亦多出於《论语》<br>所不载。）而《论语》未尝兼收，盖亦详略互讬之旨也。夫六艺为文字之权舆，<br>《论语》为圣言之薈粹，创新述故，未尝有所庸心，盖取足以明道而立教，而圣<br>作明述，未尝分居立言之功也。故曰：古人之言，所以为公也，未尝矜其文辞，<br>而私据为己有也。<br>周衰文弊，诸子争鸣，盖在夫子既殁，微言绝而大义之已乖也。然而诸子思<br>以其学易天下，固将以其所谓道者，争天下之莫可加，而语言文字，未尝私其所<br>出也。先民旧章，存录而不为识别者，《幼官》、《弟子》之篇，《月令》、<br>《土方》之训是也。（《管子·地圆》，《淮南·地形》，皆土训之遗。）辑其<br>言行，不必尽其身所论述者，管仲之述其身死后事，韩非之载其李斯《驳议》是<br>也。《庄子．让王》、《渔父》之篇，苏氏谓之伪讬；非伪讬也，为庄氏之学者<br>所附益尔。《晏子春秋》，柳氏以谓墨者之言。非以晏子为墨，为墨学者述晏子<br>事，以名其书，犹孟子之《告子》、《万章》名其篇也。《吕氏春秋》，先儒与<br>《淮南鸿烈》之解同称，盖谓集众宾客而为之，不能自命专家，斯固然矣。然吕<br>氏、淮南，未尝以集众为讳，如后世之掩人所长以为己有也。二家固以裁定之权，<br>自命家言，故其宗旨，未尝不约於一律，（吕氏将为一代之典要，刘安讬於道家<br>之支流。）斯又出於宾客之所不与也。诸子之奋起，由於道术既裂，而各以聪明<br>才力之所偏，每有得於大道之一端，而遂欲以之易天下。其持之有故，而言之成<br>理者，故将推衍其学术，而传之其徒焉。苟足显其术而立其宗，而援述於前，与<br>附衍於后者，未尝分居立言之功也。故曰：古人之言，所以为公也，未尝矜其文<br>辞，而私据为己有也。<br>夫子因鲁史而作《春秋》，孟子曰：“其事齐桓、晋文，其文则史”，孔子<br>自谓窃取其义焉耳。载笔之士，有志《春秋》之业，固将惟义之求，其事与文，<br>所以藉为存义之资也。世之讥史迁者，责其裁裂《尚书》、《左氏》、《国语》、<br>《国策》之文，以谓割裂而无当，（出苏明允《史论》。）世之讥班固者，责其<br>孝武以前之袭迁书，以谓盗袭而无耻，（出郑渔仲《通志》。）此则全不通乎文<br>理之论也。迁史断始五帝，沿及三代、周、秦，使舍《尚书》、《左》、《国》，<br>岂将为凭虚、亡是之作赋乎？必谓《左》、《国》而下，为迁所自撰，则陆贾之<br>《楚汉春秋》，高祖孝文之《传》，皆迁之所采摭，其书后世不传，而徒以所见<br>之《尚书》、《左》、《国》，怪其割裂焉，可谓知一十而不知二五者矣。固书<br>断自西京一代，使孝武以前，不用迁史，岂将为经生决科之同题而异文乎？必谓<br>孝武以后，为固之自撰，则冯商、扬雄之纪，刘歆、贾护之书，皆固之所原本，<br>其书后人不见，而徒以所见之迁史，怪其盗袭焉，可谓知白出而不知黑入者矣。<br>以载言为翻空欤？扬、马词赋，尤空而无实者也。马、班不为文苑传，藉是以存<br>风流文采焉，乃述事之大者也。以叙事为徵实欤？年表传目，尤实而无文者也。<br>《屈贾》、《孟荀》、《老庄申韩》之标目，《同姓侯王》、《异姓侯王》之分<br>表，初无发明，而仅存题目，褒贬之意，默寓其中，乃立言之大者也。作史贵知<br>其意，非同於掌故，仅求事文之末也。夫子曰：“我欲讬之空言，不如见诸行事<br>之深切著明也。”此则史氏之宗旨也。苟足取其义而明其志，而事次文篇，未尝<br>分居立言之功也。故曰：古人之言，所以为公也，未尝矜其文辞，而私据为己有<br>也。<br>汉初经师，抱残守缺，以其毕生之精力，发明前圣之绪言，师授渊源，等於<br>宗支谱系；观弟子之术业，而师承之传授，不啻凫鹄黑白之不可相淆焉，学者不<br>可不尽其心也。公、穀之於《春秋》，后人以谓假设问答以阐其旨尔。不知古人<br>先有口耳之授，而后著之竹帛焉，非如后人作经义，苟欲名家，必以著述为功也。<br>商瞿受《易》於夫子，其后五传而至田何。施、孟、梁邱，皆田何之弟子也。然<br>自田何而上，未尝有书，则三家之《易》，著於《艺文》，皆悉本於田何以上口<br>耳之学也。是知古人不著书，其言未尝不传也。治韩《诗》者，不杂齐、鲁，传<br>伏《书》者，不知孔学；诸学章句训诂，有专书矣。门人弟子，据引称述，杂见<br>传纪章表者，不尽出於所传之书也，而宗旨卒亦不背乎师说。则诸儒著述成书之<br>外，别有微言绪论，口授其徒，而学者神明其意，推衍变化，著於文辞，不复辨<br>为师之所诏，与夫徒之所衍也。而人之观之者，亦以其人而定为其家之学，不复<br>辨其孰为师说，孰为徒说也。盖取足以通其经而传其学，而口耳竹帛，未尝分居<br>立言之功也。故曰：古人之言，所以为公也，未尝矜於文辞，而私据为己有也。<br>○言公中<br>呜呼！世教之衰也，道不足而争於文，则言可得而私矣；实不充而争於名，<br>则文可得而矜矣。言可得而私，文可得而矜，则争心起而道术裂矣。古人之言，<br>欲以喻世；而后人之言，欲以欺世。非心安於欺世也，有所私而矜焉，不得不如<br>是也。古人之言，欲以淑人；后人之言，欲以炫己。非古人不欲炫，而后人偏欲<br>炫也，有所不足与不充焉，不得不如是也。孟子曰：“矢人岂不仁於函人哉？操<br>术不可不慎也。”古人立言处其易，后人立言处其难。何以明之哉？古人所欲通<br>者，道也。不得已而有言，譬如喜於中而不得不笑，疾被体而不能不呻，岂有计<br>於工拙敏钝，而勉强为之效法哉？若夫道之所在，学以趋之，学之所在，类以聚<br>之，古人有言，先得我心之同然者，即我之言也。何也？其道同也。传之其人，<br>能得我说而变通者，即我之言也。何也？其道同也。穷毕生之学问思辨於一定之<br>道，而上通千古同道之人以为之藉，下俟千古同道之人以为之辅，其立言也，不<br>易然哉？惟夫不师之智，务为无实之文，则不喜而强为笑貌，无病而故为呻吟，<br>已不胜其劳困矣；而况挟恐见破之私意，窃据自擅之虚名，前无所藉，后无所援，<br>处势孤危而不可安也，岂不难哉？夫外饰之言，与中出之言，其难易之数可知也。<br>不欲争名之言，与必欲争名之言，其难易之数，又可知也。通古今前后，而相与<br>公之之言，与私据独得，必欲己出之言，其难易之数，又可知也。立言之士，将<br>有志於道，而从其公而易者欤？抑徒竞於文，而从其私而难者欤？公私难易之间，<br>必有辨矣。呜呼！安得知言之士，而与之勉进於道哉？<br>古未有窃人之言以为己有者，伯宗梁山之对，既受无后之诮，而且得蔽贤之<br>罪矣。古未有窃人之文以为己有者，屈平属草稿未定，上官大夫见而欲夺，既思<br>欺君，而且以谗友矣。窃人之美，等於窃财之盗，老氏言之断断如也。其弊由於<br>自私其才智，而不知归公於道也。向令伯宗荐辇者之贤，而用缟素哭祠之成说，<br>是即伯宗兴邦之言也，功不止於梁山之事也。上官大夫善屈平而赞助所为宪令焉，<br>是即上官造楚之言也，功不止於宪令之善也。韩琦为相，而欧阳修为翰林学士。<br>或谓韩公无文章，韩谓“琦相而用修为学士，天下文章，孰大於琦？”呜呼！若<br>韩氏者，可谓知古人言公之旨矣。<br>窃人之所言，以为己有者，好名为甚，而争功次之。功欺一时，而名欺千古<br>也。以己之所作，伪讬古人者，奸利为甚，而好事次之；好事则罪尽於一身，奸<br>利则效尤而蔽风俗矣。齐邱窃《化书》於谭峭，郭象窃《庄》注於向秀，君子以<br>谓儇薄无行矣。作者如有知，但欲其说显白於天下，而不必明之自我也。然而不<br>能不恫心於窃之者，盖穿窬胠箧之智，必有窜易更张以就其掩著，而因以失其<br>本指也。刘炫之《连山》，梅赜之《古文尚书》，应诏入献，将以求禄利也。侮<br>圣人之言，而窃比河间、河内之蒐讨，君子以为罪不胜诛矣。夫坟典既亡，而作<br>伪者之搜辑补苴，（如古文之采辑逸书，散见於记传者，几无遗漏。）亦未必无<br>什一之存也。然而不能不深恶於作伪者，遗篇逸句，附於阙文，而其义犹存；附<br>会成书，而其义遂亡也。向令易作伪之心力，而以采辑补缀为己功，则功岂下於<br>河间之《礼》，河内之《书》哉？（王伯厚之《三家诗考》，吴草庐之《逸礼》，<br>生於宋、元之间，去古浸远，而尚有功於经学。六朝古书不甚散亡，其为功，较<br>之后人，必更易为力，惜乎计不出此，反藉以作伪。）郭象《秋水》、《达生》<br>之解义，非无精言名理可以为向之亚也；向令推阐其旨，与秀之所注，相辅而行，<br>观者亦不辨其孰向孰郭也，岂至遽等穿窬之术哉？不知言公之旨，而欲自私自利<br>以为功，大道隐而心术不可复问矣。<br>学者莫不有志於不朽，而抑知不朽固自有道乎？言公於世，则书有时而亡，<br>其学不至遽绝也。盖学成其家，而流衍者长，观者考求而能识别也。孔氏古文虽<br>亡，而史迁问故於安国，今迁书具存，而孔氏之《书》，未尽亡也。韩氏之《诗》<br>虽亡，而许慎治《诗》兼韩氏；今《说文》具存，而韩婴之《诗》，未尽亡也。<br>刘向《洪范五行传》，与《七略别录》虽亡，而班固史学出刘歆；（歆之《汉记》，<br>《汉书》所本。）今《五行》、《艺文》二志具存，而刘氏之学未亡也。亦有后<br>学讬之前修者，褚少孙之藉灵於马迁，裴松之之依光於陈寿，非缘附骥，其力不<br>足自存也。又有道同术近，其书不幸亡逸，藉同道以存者，《列子》残阙，半述<br>於庄生，杨朱书亡，多存於《韩子》；盖庄、列同出於道家，而杨朱为我，其术<br>自近名法也。又有才智自骋，未足名家，有道获亲，幸存斧琢之质者，告子杞柳<br>湍水之辨，藉孟子而获传；惠施白马三足之谈，因庄生而遂显；虽为射者之鹄，<br>亦见不羁之才，非同泯泯也。又有琐细之言，初无高论，而幸入会心，竟垂经训。<br>孺子濯足之歌，通於家国；时俗苗硕之谚，证於身心。其喻理者，即浅可深；而<br>获存者，无俗非雅也。凡若此者，非必古人易而后人难也，古人巧而后人拙也，<br>古人是而后人非也，名实之势殊，公私之情异，而有意於言与无意於言者，不可<br>同日语也。故曰：无意於文而文存，有意於文而文亡。<br>今有细民之讼，两造具辞，有司受之，必据其辞而赏罚其直枉焉。所具之辞，<br>岂必乡曲细民能自撰哉？而曲直赏罚，不加为之辞者，而加之讼者，重其言之之<br>意，而言固不必计其所出也。墓田陇亩，祠庙宗支，履勘碑碣，不择鄙野，以谓<br>较论曲直，舍是莫由得其要焉。岂无三代钟鼎，秦、汉石刻，款识奇古，文字雅<br>奥，为后世所不可得者哉？取辨其事，虽庸而不可废；无当於事，虽奇而不足争<br>也。然则后之学者，求工於文字之末，而欲据为一己之私者，其亦不足与议於道<br>矣。<br>或曰：指远辞文，《大传》之训也。辞远鄙倍，贤达之言也。“言之不文，<br>行之不远”，辞之不可以已也。今曰求工於文字之末者非也，其何以为立言之则<br>欤？曰：非此之谓也。《易》曰：“修辞立其诚。”诚不必於圣人至诚之极致，<br>始足当於修辞之立也。学者有事於文辞，毋论辞之如何，其持之必有其故，而初<br>非徒为文具者，皆诚也。有其故，而修辞以副焉，是其求工於是者，所以求达其<br>诚也。“《易》奇而法，《诗》正而葩”，“《易》以道阴阳”，《诗》以道性<br>情也。其所以修而为奇与葩者，则固以谓不如是，则不能以显阴阳之理与性情之<br>发也。故曰：非求工也。无其实而有其文，即六艺之辞，犹无所取，而况其他哉？<br>文，虚器也；道，实指也。文欲其工，犹弓矢欲其良也。弓矢可以御寇，亦<br>可以为寇，非关弓矢之良与不良也。文可以明道，亦可以叛道，非关文之工与不<br>工也。陈琳为袁绍草檄，声曹操之罪状，辞采未尝不壮烈也。他日见操，自比矢<br>之不得不应弦焉。使为曹操檄袁绍，其工亦必犹是尔。然则徒善文辞，而无当於<br>道，譬彼舟车之良，洵便於乘者矣，适燕与粤，未可知也。<br>圣人之言，贤人述之，而或失其指。贤人之言，常人述之，而或失其指。人<br>心不同，如其面焉。而曰言讬於公，不必尽出於己者，何也？盖谓道同而德合，<br>其究终不至於背驰也。且赋诗断章，不啻若自其口出，而本指有所不拘也。引言<br>互辨，与其言意或相反，而古人并存不废也。前人有言，后人援以取重焉，是同<br>古人於己也。前人有言，后人从而扩充焉，是以己附古人也。仁者见仁，知者见<br>知，言之从同而异，从异而同者，殆如秋禽之毛，不可遍举也。是以后人述前人，<br>而不废前人之旧也。以为并存於天壤，而是非失得，自听知者之别择，乃其所以<br>为公也。君子恶夫盗人之言，而遽铲去其迹，以遂掩著之私也。若夫前人已失其<br>传，不得已而取裁后人之论述，是乃无可如何，譬失祀者，得其族属而主之，亦<br>可通其魂魄尔。非喻言公之旨，不足以知之。<br>○言公下<br>於是泛滥文林，回翔艺苑；离形得似，弛羁脱韅；上窥作者之指，下挹时<br>流之撰。口耳之学既微，竹帛之功斯显。窟巢讬足，遂启璇雕；毛叶御寒，终开<br>组纂。名言忘於太初，流别生於近晚。譬彼觱沸酌於觞窦，斯褰裳以厉津；隄<br>防拯於横流，必方舟而济乱。推言公之宗旨，得吾道之一贯。惟日用而不知，鸮<br>炙忘乎飞弹。试一揽夫沿流，蔚春畦之葱蒨。<br>若乃九重高拱，六合同风。王言纶綍，元气寰中。秉钧燮鼎之臣，襄谟殿柏；<br>珥笔执简之士，承旨宸枫。於是西掖挥麻，北门视草。天风四方，渊雷八表。敷<br>洋溢之德音，述忧勤之怀抱。崇文则山《韶》海《濩》，厉武则泰秣汃驱。敷<br>政则云龙就律，恤灾则鸠鹄回腴。斯并石室金縢，史宬尊藏掌故；而缥函缃轴，<br>学士辑为家书。左史右史之纪，王者无私，内制外制之集，词臣非擅。虽木天清<br>閟，公言自有专官；而竹簟茅檐，存互何妨於外传也。（制诰之公。）<br>至於右文稽古，购典延英。鸾台述史，虎观谈经。议簧校帜，六天、五帝、<br>三统、九畴之论，专家互执；《礼》仇《书》讼，齐言、鲁故、孔壁、梁坟之说，<br>称制以平。《正义》定著乎一家，《晋史》约删以百卷。六百年之解诂章疏，<br>（《五经正义》，取两汉六朝专家之说而定於一。）十八家之编年纪传。（《晋<br>史》一十八家。）譬彼漳分江合，济伏何横，淮申沔曲，汩兮朝宗於谷王；翡翠<br>空青，蔚蓝芝紫，水碧砂丹，烂兮章施於采绚。凡以统车书而一视听，齐钧律而<br>抑邪滥。虽统名乎敕定，实举职於儒臣。领袖崇班，表进勒名首简；群工集事，<br>一时姓氏俱湮。盖新庙献功，岂计众匠奔趋，而将作用纪？明禋成礼，何论庖人<br>治俎，而尸祝辞陈！（馆局之公。）<br>尔其三台八座，百职庶司，节镇统部，郡县分治。罗群星於秋旻，茁百谷於<br>东菑。簿书稠匝，卷牒纷披。文昌武库，礼司乐署之灿烂，若辐凑而运轴於车轮；<br>甲兵犴讼，钱货农田之条理，若棋置而列枰以方罫。雁行进蓝田之牒，准令式而<br>文行；牛耳招平原之徒，奉故事而画诺。是则命笔为刀，称书曰隶。遣言出自胥<br>徒，得失归乎长吏。盖百官治而万民察，所以易结绳而为书契。昧者徒争於末流，<br>知者乃通其初意。（文移之公。）<br>若夫侯王将相，岳牧群公。铃閤启事，戟门治戎。称崇高之富贵，具文武之<br>威风。则有书记翩翩，风流名士，幕府宾客，文学掾史。鹞击海滨，仲连飞书於<br>沙漠；鹰扬河朔，孔璋驰檄於当涂。王粲慷慨而依刘，赋传荆阙；班固倜傥以从<br>窦，铭勒狼居。刍毁涂摧，死魄感惠连之吊；莺啼花发，生魂归希范之书。斯或<br>精诚贯金石之坚，忠烈奋风云之气。输情则青草春生，腾说则黄涛夏沸。感幽则<br>山鬼夜啼，显明则海灵朝霁。并能追杳入冥，传心达志。变化从人，曲屈如意。<br>盖利禄之途既广，则揣摩之功微至。中晚文人之集，强半捉刀之技。既合驭而和<br>鸾，岂分途而争帜？（书记之公。）<br>盖闻富贵愿足，则慕神仙。黄白之术既绌，文章之尚斯专。度生人之不朽，<br>久视弗若名传；既惩愚而显智，遂以后而胜前。则有爵擅七貂，抑或户封十万，<br>当退食之委蛇，或休沐之闲宴。耻汩没於世荣，乃雅羡乎述赞。於是西园集雅，<br>东阁宾儒，列铅置椠，纷墨披朱。求艺林之胜事，遂合力而并图。或抱荆山之璞，<br>或矜隋侯之珠，或宝燕市之石，或滥齐门之竽；皆怀私而自媚，视匠指而奔趋。<br>既取多而用闳，譬峙粮而聚稾。藉大力以赅存，供善学之搜讨。立功固等乎立言，<br>何尝少谢於专家之独造也哉？（募集之公。）<br>至如《诗》、《骚》体变，乐府登场。《朱鹭》、《悲翁》，《上邪》《如<br>张》之篇题，学士无徵於诠解；呼豨、瑟二，存吾、几令之音拍，工师惟记乎铿<br>锵。则有拟议形容，敷陈推表。好事者为之说辞，伤心人别有怀抱。金羁白马，<br>酒市钗楼，年少之乐也；关山杨柳，行李风烟，离别之情也。草蒨禽肥，马骄弓<br>逸，游猎之快也；陇水呜咽，塞日昏黄，征戍之行也。或以感愤而申征夫之怨，<br>或以悒郁而抒去妾之悲；或以旷怀而恢游宴之兴，或以古意而讬艳冶之词。盖传<br>者未达其旨，遂谓《子夜》乃女子之号，《木兰》为自叙之诗。苟不背於六艺之<br>比兴，作者岂欲以名姓而自私。（乐府之公。）<br>别有辞人点窜，略仿史删。（因袭成文，或稍加点窜，惟史家义例有然。诗<br>文集中，本无此例。间有同此例者，大有神奇臭腐之别，不可不辨。）凤困荆墟，<br>悲迷阳於南国；（庄子改《凤兮歌》。）《鹿鸣》萍野，诵宵《雅》於《东山》。<br>（魏武用《小雅》诗。）女萝薜荔，陌上演山鬼之辞；绮纻流黄，狭斜袭妇艳之<br>故。（乐府《陌上桑》与《三妇艳》之辞也。）梁人改《陇头》之歌，（增减古<br>辞为之。）韩公删《月蚀》之句，（删改卢仝之诗。）岂惟义取断章，不异宾筵<br>奏赋。（歌古人诗，见己意也。）以至河分罔势，乃联春草青痕；（宋诗僧用唐<br>句。）积雨空林，爰入水田白鹭。譬之古方今效，神加减於刀圭；赵壁汉师，变<br>旌旗於节度。艺林自有雅裁，条举难穷其数者也。苟为不然，效出於尤。仿《同<br>谷》之七歌，（宋后诗人颇多。）拟河间之《四秋》，（傅玄、张载，尚且为之，<br>大可骇怪。）非由中以出话，如随声而助讴。直是孩提学语，良为有识所羞者矣。<br>（点窜之公。）<br>又有诗人流别，怀抱不同。变韵言兮裁文体，拟古事兮达私衷。旨原诸子之<br>寓辞，文人沿袭而成风；后人不得其所自，因疑作伪而相攻。盖伤心故国，斯传<br>塞外之书；（李陵《答苏武书》，自刘知几以后，众口一辞，以为伪作。以理推<br>之，伪者何所取乎？当是南北朝时，有南人羁北，而事类李陵，不忍明言者，拟<br>此书以见志耳。）灰志功名，乃讬河边之喻；（世传鬼谷子《与苏秦张仪书》，<br>言河边之树，处非其地，故招剪伐，讬喻以招二子归隐，疑亦功高自危之人所讬<br>言也。）读者以意逆志，不异骚人之赋。（出之本人，其意反浅，出之拟作，其<br>意甚深，同於骚也。）其后词科取士，用拟文为掌故。庄严则诏诰章表，威猛则<br>文檄露布。作颂准於王褒，著论裁於贾傅。兹乃为矩为规，亦趋亦步。庶几他有<br>心而予忖，亦足阐幽微而互著。（拟文之公。）<br>又如文人假设，变化不拘。《诗》通比兴，《易》拟象初。庄入巫咸之座，<br>屈造詹尹之庐。楚太子疾，有客来吴。乌有、子虚之徒，争谈於较猎；凭虚、安<br>处之属，讲议於京都。《解嘲》、《客难》、《宾戏》之篇衍其绪，镜机、玄微、<br>冲漠之类濬其途。此则寓言十九，诡说万殊者也。乃其因事著称，缘人生义。譬<br>若酒袭杜康之名，钱用邓通之字。空槐落火，桓温发叹於仲文之迁；（庾信《枯<br>树赋》所借用者。其实殷仲文迁东阳，在桓温久卒之后。）素月流天，王粲抽毫<br>於应、刘之逝。（谢庄《月赋》所借用者，其实王粲卒於应、刘之前。）斯则善<br>愁即为宋玉，岂必楚廷？旷达自是刘伶，何论晋世？善读古人之书，尤贵心知其<br>意。愚者介介而争，古人不以为异也已。（假设之公。）<br>及夫经生制举，演义为文；虽源出於训故，实解主於餐新。截经书兮命题，<br>制变化兮由人。长或连篇累章，短或片言只字。脱增减兮毫釐，即步移兮景徒。<br>为圣贤兮立言，或庸愚兮申志。并欲描情摩态，设身处地。或语全而意半，或神<br>到而形未，如云去而尚留，如马跃而未逝。纵收俄顷之间，刻画几希之际。水平<br>剂量，何足喻其充周；历算交躔，曾莫名其微至。《易》奇《诗》正，《礼》节<br>乐和，以至《左》夸《庄》肆，屈幽《史》洁之文理，无所不包；天人性命，经<br>济宏通，以及儒纷墨俭，名釽法深之学术，无乎不备。惟制颁於功令，而义得<br>於师承。严民生之三事，约智力於规绳。守共由之义法，申各尽之精能。体会为<br>言，曾何嫌乎拟圣；因心作则，岂必纵己说而成名。（制义之公。）<br>凡此区分类别，鳞次部周。夭华媚春，硕果酣秋。极浅深之殊致，标左右之<br>分流。其匿也几括，其争也寇雠。其同也交誉，其异也互纠。其合也沾沾而自喜，<br>其违也耿耿而孤忧。孰鸿鹄而高举，孰鷃鹊而啁啾？孰梧桐於高冈，孰茅苇於平<br>洲，众自是而人非，喜伐异而党俦。饮齐井而相捽，曾不知伏泉之在幽。由大道<br>而下览夫群言，奚翅激、謞、叱、吸、叫、嚎、穾、咬之殊声，而酝酿於<br>鼻、口、耳、枅、圈、臼、洼、污之异窍。厉风济而为虚，知所据而有者，一<br>土囊之噫啸。能者无所竞其名，黠者无所事其剽。覈者无所恃其辨，夸者无所争<br>其耀。识言公之微旨，庶自得於道妙。（或疑著述不当入辞赋，不知著述之体，<br>初无避就，荀卿有《赋篇》矣，但无实之辞赋，自不宜溷著述尔。）<br><hr>
