<h4>《史部·旧唐书·卷一百八十一  列传第一百三十一》<b class="x">作者：刘昫等</b></h4>
<br>○史宪诚（子孝章）何进滔（子弘敬）韩允忠（子简）乐彦祯（子从<br>训）罗弘信（子威）<br>史宪诚，其先出于奚虏，今为灵武建康人。祖道德，开府仪同三司、试太常<br>卿、上柱国、怀泽郡王。父周洛，为魏博军校，事田季安，至兵马大使、银青光<br>禄大夫、检校太子宾客、兼御史中丞、柱国、北海郡王。宪诚始以材勇，随父历<br>军中右职，兼监察御史。元和中，田弘正讨李师道，令宪诚以先锋四千人济河，<br>累下其城栅。复以大军齐进，乘势逐北，魏之全师迫于郓之城下。师道穷蹙，刘<br>悟斩首投魏军。录功，超授宪诚兼中丞。<br>镇州王承宗死，弘正自魏移领镇州。居数月，为王廷凑所杀，遂以兵叛。朝<br>廷以弘正子布为魏博节度使，领兵讨伐，俾复父冤。时幽州朱克融援助廷凑，布<br>不能制，因自引决，军情嚣然。<br>宪诚为中军都知兵马使，乘乱以河朔旧事动其人心，诸军即拥而归魏，共立<br>为帅，国家因而命之。时克融、廷凑并据兵为乱，宪诚喜得旄节，虽外顺朝旨，<br>而中与朱、王为辅车之势，长庆二年正月也。<br>寻遣司门郎中韦文恪宣慰。时李絺为乱，与宪诚书问交通。宪诚表请与絺节<br>钺，仍于黎阳舣舟，示欲渡河。及见文恪，举止骄倨，其言甚悖。旋闻絺为帐下<br>所杀，乃从改过，谓文恪曰：“宪诚蕃人，犹狗也，唯能识主。虽被棒打，终不<br>忍离。”其狡谲如此。朝廷每为优容，寻加左仆射。敬宗即位，进秩司空。<br>太和二年，沧景节度使李全略卒，其子同捷窃据军城，表邀符节，举兵伐之。<br>先是，宪诚与全略婚媾，及同捷叛，复潜以粮饷为助。上屡发使申谕，寻又就加<br>平章事。宪诚尝遣骁将至阙下，恣为张大，宰相韦处厚以语折锉之，宪诚不敢复<br>与同捷为应。时宪诚示出师共讨同捷。及沧景平，加司徒。宪诚心不自安，乃遣<br>子孝章入觐，又飞章愿以所管奉命。上嘉之。乃加侍中，移镇河中。宪诚素怀向<br>背，不能以忠诚感激其众。未及出城，太和三年六月二十六日夜，为军众所害，<br>册赠太尉。<br>孝章，幼聪悟好学。元和中，李酝为魏帅，取大将子弟列于军籍。孝章倡言<br>愿效文职，酝奇之，令摄府参军。及宪诚领节钺，改士曹参军、兼监察御史，赐<br>绯。孝章以父在镇多违朝旨，尝雪涕极谏，备陈逆顺之理。朝廷闻而嘉之，乃授<br>检校太子左谕德、兼侍御史，充节度副使。累迁至散骑常侍、兼御史大夫，赐紫。<br>领本道兵同平沧景，加工部尚书。寻请赴阙，文宗慰劳甚厚，宪诚亦因恳乞朝觐。<br>上知宪诚之入觐，自孝章之谋，遂加礼部尚书，分相、卫、澶三州别为一镇，俾<br>孝章领之。孝章未到镇，宪诚遇害。上以孝章有忠节，起复为右金吾卫将军。间<br>岁，授鄜坊节度使。居四年，迁于滑。一岁，入为右领军大将军，改右金吾大将<br>军，俄授邠宁节度。<br>孝章历三镇，虽无异绩，而谨身畏法，以保初终。开成三年十月卒，赠右仆<br>射。<br>何进滔，灵武人也。曾祖孝物，祖俊，并本州军校。父默，夏州衙前兵马使，<br>检校太子宾客，试太常卿。以进滔之贵，赠左散骑常侍。进滔客寄于魏，委质军<br>门，事节度使田弘正。弘正奉诏讨郓州，破李师道，时进滔为衙内都知兵马使，<br>以功授兼侍御史。太和三年，军众害史宪诚，连声而呼曰：“得衙内都知兵马使<br>何端公知留后，即三军安矣。”推而立之。朝廷因授进滔左散骑常侍、魏博等州<br>节度观察处置等使。为魏帅十余年，大得民情，累官至司徒、平章事卒。<br>子弘敬袭其位。朝廷时遣河中帅李执方、沧州帅刘约各遣使劝令归阙，别俟<br>朝旨。弘敬不从，竟就加节制。及刘稹反，不时起兵。镇州王元逵下邢、洺二州，<br>兵次上党，弘敬方出师压境。大中后，宣宗务其姑息，继加官爵，亦至使相。咸<br>通初，卒。子全皞嗣之。朝廷寻降符节，累官亦至同平章事。十一年，为军人所<br>害。子孙相继，四十余年。<br>韩允忠，魏州人也。旧名君雄，懿宗改赐今名。父国昌，历本州右职。会昌<br>中，从何弘敬破刘稹，以功为贝州刺史、兼御史中丞。以允忠故，累赠兵部尚书。<br>允忠少仕军门，继升裨校。潞州之役，亦与其行。咸通十一年，何全皞为军众所<br>杀，推允忠为帅。时僖宗为普王，即降诏遥领节度，授允忠左散骑常侍、兼御史<br>中丞，充节度观察留后。不数月，转检校工部尚书、魏州大都督府长史、充魏博<br>节度观察等使。累加至检校司空、同平章事。乾符元年十一月卒，年六十一。累<br>赠太尉。<br>子简，自允忠初授戎帅，便为节度副使。乾符初，累官至检校工部尚书。允<br>忠卒，即起复为节度观察留后。逾月，加检校右仆射。其后累加至侍中，封昌黎<br>郡王。<br>贼巢之乱，诸葛爽受其伪命河阳节度使。时僖宗在蜀，寇盗蜂起，简据有六<br>州，甲兵强盛，窃怀僣乱之志，且欲启其封疆，乃举兵攻河阳，爽弃城而走。简<br>遂留兵保守，因北掠邢、洺而归，遂移军攻郓。郓帅曹全晸出战，为简所败，死<br>之。郓将崔君裕收合残众，保郓州。简进攻其城，半年不下，河阳复为诸葛爽所<br>袭。简因欲先讨君裕，次及河阳，乃举兵至郓，君裕请降。寻移军复攻河阳，行<br>及新乡，为爽军逆击，败之。简单骑奔回，忧愤。疽发背而卒，时中和元年十一<br>月也。<br>乐彦祯，魏州人也。父少寂，历澶、博、贝三州刺史，赠工部尚书。彦祯少<br>为本州军校。韩简之领节旄也，以彦祯为马步军都虞候，转博州刺史。下河阳，<br>走诸葛爽。有功，迁澶州刺史。简再讨河阳之败也。彦祯以一军先归，魏人遂共<br>立之。朝廷寻授检校工部尚书，知魏博留后。俄加户部尚书，充节度观察处置等<br>使。中和四年，累加至尚书左仆射、同平章事。僖宗自蜀回，加开府仪同三司，<br>册拜司徒。<br>彦祯志满骄大，动多不法。一旦征六州之众，板筑罗城，约河门旧堤，周八<br>十里，月余而毕，人用怨咨。<br>又其子从训天资悖逆。王铎自滑移镇沧州，过魏郊，从训见其女妓，利之，<br>先伏兵于漳南高鸡泊，俟铎之至，围而害之，掠其所有。时朝廷微弱，不能诘。<br>魏人素知铎名望，议者惜之，而罪从训。从训又召亡命之徒五百余辈，出入卧内，<br>号为“子将”，委以腹心。军人籍籍，各有异议。从训闻而忌之，易服遁出，止<br>于近县。彦祯因命为六州都指挥使。未几，又兼相州刺史。到任之后，般辇军器，<br>取索钱帛，使人来往，交午涂路，军府疑贰。<br>彦祯危愤而卒，众推都将赵文<王弁>知留后事。从训自相州领兵三万余人至城<br>下，文<王弁>按兵不出。众怀疑惧，复害文<王弁>，推罗弘信为帅。弘信以兵出战，<br>败之。从训招集余众，次于洹水。弘信遣将程公佐领兵讨击，大败之，枭从训首<br>于军门，时文德元年春也。<br>罗弘信，字德孚，魏州贵乡人。曾祖秀，祖珍，父让，皆为本州军校。弘信<br>少从戎役，历事节度使韩简、乐彦祯。光启末，彦祯子从训忌牙军，出居于外，<br>军众废彦祯，推赵文<王弁>权主军州事。众复以为不便，因推弘信为帅。先是，有<br>邻人密谓弘信曰：“某尝夜遇一白须翁，相告云，君当为土地主。如是者再三。”<br>弘信窃异之。及废文<王弁>，军人聚呼曰：“孰愿为节度使者？”弘信即应之曰：<br>“白须翁早以命我。”众乃环而视之，曰：“可也。”由是立之。僖宗闻之，文<br>德元年四月，诏加工部尚书，权知节度留后。七月，复加金紫光禄大夫、检校尚<br>书右仆射，充魏博节度观察处置等使。龙纪中，加检校司空、同平章事，封豫章<br>郡公。<br>乾宁中，朱全忠急攻兖郓，朱瑄求援于太原。太原发军，假道于魏，令大将<br>李存信屯莘县。存信御军无法，侵魏之刍牧，弘信不平之。全忠复遣人谓之曰：<br>“太原志吞河朔，回戈之日，贵道堪忧。”弘信乃托好于汴，出师三万攻存信，<br>败之。太原怒，举兵攻魏，营于观音门外。汴将葛从周援之，屯于洹水。李克用<br>子落落时为铁林军使，为从周所擒，乃退归。自是太原之师，每岁侵扰相、魏，<br>魏人患之。<br>朱全忠方事兖郓，惧弘信离贰，每岁时赂遗，必卑辞厚礼答贶。全忠对魏使<br>北面拜而受之，曰：“六兄比予倍年已上，兄弟之国，安得以常邻遇之。”弘信<br>以为厚己，亦推心焉。弘信累官至检校太师、守侍中、临清王。光化元年九月卒，<br>年六十三，赠太师，追封北平王，谥曰庄肃。子威。<br>威，字端己。文德初，授左散骑常侍，充天雄军节度副使。自龙纪至乾宁，<br>十年之中，累加官爵。弘信卒，袭父位为留后，朝廷从而命之。天复末，累加至<br>检校太傅、兼侍中、长沙王。天祐初，授检校太尉、守侍中，进封邺王，赐号<br>“忠勤宣力致理功臣”。<br>魏之牙中军者，自至德中，田承嗣盗据相、魏、澶、博、卫、贝等六州，召<br>募军中子弟置之部下，遂以为号。皆丰给厚赐，不胜骄宠。年代浸远，父子相袭，<br>亲党胶固。其凶戾者，强买豪夺，逾法犯令，长吏不能禁。变易主帅，有同儿戏，<br>如史宪诚、何进滔、韩君雄、乐彦祯，皆为其所立。优奖小不如意，则举族被害。<br>威惩其往弊，虽以货赂姑息，而心衔之。<br>威嗣世之明年，正月，幽州刘仁恭拥兵十万，谋乱河朔，进陷贝州，长驱攻<br>魏。威求援于汴。朱全忠遣将李思安屯于洹水。葛从周自邢、洺引军入魏。燕将<br>刘守文、单可及攻汴军于内黄。思安逆战，大败之，乘胜追蹑。从周出会掩击，<br>复败燕军，斩首三万。三年，威引汴军攻沧州以报之。自是，威感全忠援助之恩，<br>合从景附。<br>天祐二年七月十三日夜，牙军裨校李公佺作乱，威仅以身免。公佺出奔沧州。<br>自是愈惧，遣使求援于全忠，密谋破之。全忠遣李思安会魏博军，再攻沧州。全<br>忠女妻威子廷规，先是卒。全忠遣长直军校马嗣勋选兵千人，密于舆中实兵甲入<br>魏，言助女葬事。三年正月五日，嗣勋至，全忠亲率大军济河，言视行营于沧景。<br>威欲因而出迎，至期，即假全忠帐下锐卒入而夹攻之。牙军颇疑，坚请不出。威<br>恐泄其事，慰纳之。是月十四日夜，率厮养百十辈，与嗣勋合攻之。时宿于牙城<br>者千人，迟明杀之殆尽；凡八千家，皆破其族。魏军攻沧州者，在历亭闻有变，<br>其将史仁遇拥之，保于高唐。六州之内，皆为雠敌，累月平之。威仕梁数年后卒，<br>年三十四，位至守太师、兼中书令，赠尚书令，谥曰贞壮。<br>威性明敏，达于吏道。伏膺儒术，招纳文人，聚书至万卷。每花朝月夕，与<br>宾佐赋咏，甚有情致。钱塘人罗隐者，有当世诗名，自号“江东生”。威遣使赂<br>遗，叙其宗姓，推为叔父。隐亦集其诗寄之。威酷嗜其作，目己所为曰《偷江东<br>集》，凡五卷，今邺中人士讽咏之。<br>史臣曰：魏、镇、燕三镇，不能制之也久矣。兵强地广，合从连衡。爵命虽<br>假于朝廷，群臣自谋于元帅。如史宪诚等五家，其初皆因此而得之，其后亦因此<br>而失之。盖不知取之以权，守之以仁，则远矣。若善继者，史氏、罗氏之二子有<br>焉，其余不足观也。<br>赞曰：逆取顺守，古亦有之。如其逆守，灭亡必随。史、何、韩、乐，世数<br>盛衰。足以为鉴，念兹在兹。<br><hr>
