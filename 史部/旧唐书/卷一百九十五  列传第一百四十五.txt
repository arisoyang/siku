<h4>《史部·旧唐书·卷一百九十五  列传第一百四十五》<b class="x">作者：刘昫等</b></h4>
<br>◎回纥<br>回纥，其先匈奴之裔也，在后魏时，号铁勒部落。其众微小，其俗骁强，依<br>托高车，臣属突厥，近谓之特勒。无君长，居无恒所，随水草流移，人性凶忍，<br>善骑射，贪婪尤甚，以寇抄为生。自突厥有国，东西征讨，皆资其用，以制北荒。<br>隋开皇末，晋王广北征突厥，大破步迦可汗，特勒于是分散。大业元年，突厥处<br>罗可汗击特勒诸部，厚敛其物，又猜忌薛延陀，恐为变，遂集其渠帅数百人尽诛<br>之，特勒由是叛。特勒始有仆骨、同罗、回纥、拔野古、覆罗，并号俟斤，后称<br>回纥焉。在薛延陀北境，居娑陵水侧，去长安六千九百里。随逐水草，胜兵五万，<br>人口十万人。<br>初，有特健俟斤死，有子曰菩萨，部落以为贤而立之。贞观初，菩萨与薛延<br>陀侵突厥北边，突厥颉利可汗遣子欲谷设率十万骑讨之，菩萨领骑五千与战，破<br>之于马鬛山。因逐北至于天山，又进击，大破之，俘其部众，回纥由是大振。因<br>率其众附于薛延陀，号菩萨为“活颉利发”，仍遣使朝贡。<br>菩萨劲勇，有胆气，善筹策，每对敌临阵，必身先士卒，以少制众，常以战<br>阵射猎为务。其母乌罗浑，主知争讼之事，平反严明，部内齐肃。回纥之盛，由<br>菩萨之兴焉。<br>贞观中擒降突厥颉利等可汗之后，北虏唯菩萨、薛延陀为盛。太宗册北突<br>厥莫贺咄为可汗，遣统回纥、仆骨、同罗、思结、阿跌等部，回纥酋帅吐迷度与<br>诸部大破薛延陀多弥可汗，遂并其部曲，奄有其地。<br>贞观二十年，南过贺兰山，临黄河，遣使入贡，以破薛延陀功，赐宴内殿。<br>太宗幸灵武，受其降款，因请回鹘已南置邮递，通管北方。太宗为置六府七州，<br>府置都督，州置刺史，府州皆置长史、司马已下官主之。以回纥部为瀚海府，拜<br>其俟利发吐迷度为怀化大将军兼瀚海都督。时吐迷度已自称可汗，署官号皆如<br>突厥故事。以多览为燕然府，仆骨为金徽府，拔野古为幽陵府，同罗为龟林府，<br>思结为卢山府，浑都为皋兰州，斛萨为高阙州，阿跌为鸡田州，契苾为榆溪州，<br>跌结为鸡鹿州，阿布思为蹛林州，白霫为寘颜州；又以回纥西北结骨为坚昆府，<br>其北骨利干为玄阙州，东北俱罗勃为烛龙州。于故单于台置燕然都护府统之，以<br>导宾贡。<br>贞观二十二年，吐迷度为其侄乌纥所杀。初，乌纥蒸其叔母，遂与俱陆莫贺<br>达干俱罗勃潜谋杀吐迷度以归车鼻。乌纥、俱罗勃，并车鼻之婿也，乌纥遂夜领<br>骑十余劫吐迷度，杀之。燕然副都护元礼臣遣人绐乌纥云：“将奏而为都督，替<br>吐迷度也。”乌纥轻骑至礼臣所，跪拜致谢，礼臣擒而斩之以闻。<br>太宗恐回纥部落携离，十月，遣兵部尚书崔敦礼往安抚之，仍以敦礼为金山<br>道副将军。赠吐迷度左卫大将军，赙物及衣服设祭甚厚。以吐迷度子前左屯卫大<br>将军、翊卫左郎将婆闰为左骁卫大将军、大俟利发、使持节回纥部落诸军事、瀚海<br>都督。后俱罗勃来朝，太宗留之不遣。诏西突厥可汗阿史那贺鲁统五啜、五俟斤<br>二十余部，居多罗斯水南，去西州马行十五日程。回纥不肯西属突厥。<br>永徽二年，贺鲁破北庭，诏将军梁建方、契苾何力领兵二万，取回纥五万骑，<br>大破贺鲁，收复北庭。显庆元年，贺鲁又犯边。诏程知节、苏定方、任雅相、萧<br>嗣业领兵并回纥大破贺鲁于阴山，再破于金牙山，尽收所据之地，西遂至耶罗川。<br>贺鲁西奔石国，婆闰随苏定方逐贺鲁至石国西北苏咄城，城主伊达干执贺鲁送<br>洛阳。以其地置濛池、昆陵府，以阿史那弥射、阿史那步真为二府都督，统十姓<br>右厢五弩失毕、左厢五咄陆。以贺鲁种落分置州县，西尽波斯。加婆闰右卫大将<br>军兼瀚海都督。<br>永徽六年，回鹘遣兵随萧嗣业讨高丽。龙朔中，婆闰死，侄比粟毒主领回鹘，<br>与同罗、仆固犯边，高宗命郑仁泰讨平仆固等，比粟毒败走，因以铁勒本部为天<br>山县。永隆中独解支，嗣圣中伏帝匐。开元中承宗、伏帝难，并继为酋长，皆受<br>都督号以统蕃州，左杀右杀分管诸部。<br>开元中，回鹘渐盛，杀凉州都督王君掞，断安西诸国入长安路，玄宗命郭知<br>运等讨逐，退保乌德健山，南去西城一千七百里，西城即汉之高阙塞也。西城北<br>去碛石口三百里。<br>有十一都督，本九姓部落：一曰药罗葛，即可汗之姓；二曰胡咄葛；三曰咄<br>罗勿；四曰貊歌息讫；五曰阿勿嘀；六曰葛萨；七曰斛嗢素；八曰药勿葛；九曰<br>奚耶勿。每一部落一都督。破拔悉密，收一部落，破葛逻禄，收一部落，各置都<br>督一人，统号十一部落。每行止斗战，常以二客部落为军锋。<br>天宝初，其酋长叶护颉利吐发遣使入朝，封奉义王。三载，击破拔悉密，自<br>称骨咄禄毗伽阙可汗，又遣使入朝，因册为怀仁可汗。及至德元载七月，肃宗于<br>灵武即位。遣故邠王男承采封为敦煌王，将军石定番，使于回纥，以修好征<br>兵。及至其牙，可汗以女嫁于承采，遣首领来朝，请和亲，封回纥公主为毗伽公<br>主。肃宗在彭原，遇之甚厚。二载二月，回纥又使首领大将军多揽等十五人入朝。<br>九月戊寅，加承采开府仪同三司，拜宗正卿，纳回纥公主为妃。回纥遣其太子叶<br>护领其将帝德等兵马四千余众，助国讨逆，肃宗宴赐甚厚。又命元帅广平王见叶<br>护，约为兄弟，接之颇有恩义。叶护大喜，谓王为兄。<br>戊子，回纥大首领达干等一十三人先至扶风，与朔方将士见仆射郭子仪，留<br>之，宴设三日。叶护太子曰：“国家有难，远来相助，何暇食为！”子仪固留之，<br>宴毕便发。其军每日给羊二百口、牛二十头、米四十石。及元帅广平王率郭子仪<br>等至香积寺东二十里，西临澧水。贼埋精骑于大营东，将袭我军之背。朔方左厢<br>兵马使仆固怀恩指回纥驰救之，匹马不归，因收西京。十月，广平王、副元帅郭<br>子仪领回纥兵马，与贼战于陕西。<br>初次于曲沃，叶护使其将军车鼻施吐拨裴罗等旁南山而东，遇贼伏兵于谷<br>中，尽殪之。子仪至新店，遇贼战，军却数里。回纥望见，逾山西岭上曳白旗而<br>趋击之，直出其后，贼众大败，军而北坑，逐北二十余里，人马相枕藉，蹂践而<br>死者不可胜数，斩首十余万，伏尸三十里。贼党严庄驰告安庆绪，率其党背东京<br>北走渡河，而叶护从广平王、仆射郭子仪入东京。<br>初收西京，回纥欲入城劫掠，广平王固止之。及收东京，回纥遂入府库收<br>财帛，于市井村坊剽掠三日而止，财物不可胜计，广平王又赍之以锦罽宝贝，叶<br>护大喜。及肃宗还西京，十一月癸酉，叶护自东京至。敕百官于长乐驿迎，上御<br>宣政殿宴劳之。叶护升殿，其余酋长列于阶下，赐锦绣缯彩金银器皿。及辞归蕃，<br>上谓曰：“能为国家就大事成义勇者，卿等力也。”叶护奏曰：“回纥战兵，留<br>在沙苑，今且须归灵夏取马，更收范阳，讨除残贼。”己丑，诏曰：“功济艰难，<br>义存邦国，万里绝域，一德同心，求之古今，所未闻也。回纥叶护，特禀英姿，<br>挺生奇略，言必忠信，行表温良，才为万人之敌，位列诸蕃之长。属匈丑乱常，<br>中原未靖，以可汗有兄弟之约，与国家兴父子之军，奋其智谋，讨彼凶逆，一鼓<br>作气，万里摧锋，二旬之间，两京克定。力拔山岳，精贯风云，蒙犯不以辞其劳，<br>急难无以逾其分。固可悬之日月，传之子孙，岂惟裂土之封，誓河之赏而已矣！<br>夫位之崇者，司空第一；名之大者，封王最高。可司空、仍封忠义王，每载送绢<br>二万匹至朔方军，宜差使受领。”<br>乾元元年五月壬申朔，回纥使多亥阿波八十人，黑衣大食酋长阁之等六人并<br>朝见，至阁门争长，通事舍人乃分为左右，从东西门并入。六月戊戌，宴回纥使<br>于紫宸殿前。<br>秋七月丁亥，诏以幼女封为宁国公主出降。其降蕃日，仍以堂弟汉中郡王瑀<br>为特进、试太常卿、摄御史大夫，充册命英武威远毗伽可汗使；以堂侄左司郎中<br>巽为兵部郎中、摄御史中丞、鸿胪卿，副之，兼充宁国公主礼会使。特差重臣开<br>府仪同三司、行尚书右仆射、冀国公裴冕送至界首。癸巳，以册立回纥英武威远<br>毗伽可汗，上御宣政殿，汉中王瑀受册命。甲午，肃宗送宁国公主至咸阳磁门驿，<br>公主泣而言曰：“国家事重，死且无恨！”上流涕而还。及瑀至其牙帐，毗伽阙<br>可汗衣赭黄袍，胡帽，坐于帐中榻上，仪卫甚盛，引瑀立于帐外，谓瑀曰：“王<br>是天可汗何亲？”瑀曰：“是唐天子堂弟。”又问：“于王上立者为谁？”瑀曰：<br>“中使雷卢俊。”可汗又报曰：“中使是奴，何得向郎君上立？”雷卢俊竦惧，<br>跳身向下立定。瑀不拜而立。可汗报曰：“两国主君臣有礼，何得不拜？”瑀曰：<br>“唐天子以可汗有功，故将女嫁与可汗结姻好，比者中国与外蕃亲，皆宗室子女，<br>名为公主。今宁国公主，天子真女，又有才貌，万里嫁与可汗。可汗是唐家天子<br>女婿，合有礼数。岂得坐于榻上受诏命耶！”可汗乃起奉诏，便受册命。翼日，<br>册公主为可敦，蕃酋欢欣曰：“唐国天子贵重，将真女来。”瑀所送国信缯彩衣<br>服金银器皿，可汗尽分与衙官、酋长等。及瑀回，可汗献马五百匹、貂裘、白赩。<br>八月，回纥使王子骨啜特勤及宰相帝德等骁将三千人助国讨逆。肃宗嘉其远至，<br>赐宴，命随朔方行营使仆固怀恩押之。九月甲申，回纥使大首领盖将等谢公主下<br>降，兼奏破坚昆五万人，宴于紫宸殿，赐物有差。十二月甲午，回纥使三妇人，<br>谢宁国公主之聘也，赐宴紫宸殿。<br>乾元二年，回纥骨啜特勤等率众从郭子仪与九节度于相州城下战，不利。三<br>月壬子，回纥王子骨啜特勤及宰相帝德等十五人自相州奔于西京，肃宗宴之于紫<br>宸殿，赏物有差。其月庚寅，回纥特勤辞还行营，上宴之于紫宸殿，赐物有差。<br>乙未，以回纥王子新除左羽林军大将军、员外置，骨啜特勤为银青光禄大夫、鸿<br>胪卿、员外置。<br>夏四月，回纥毗伽阙可汗死。长子叶护先被杀，乃立其少子登里可汗，其妻<br>为可敦。六月丙午，以左金吾卫将军李通为试鸿胪卿、摄御史中丞，充吊祭回纥<br>使。毗伽阙可汗初死，其牙官、都督等欲以宁国公主殉葬，公主曰：“我中国法，<br>婿死，即持丧，朝夕哭临，三年行服。今回纥娶妇，须慕中国礼。若今依本国法，<br>何须万里结婚。”然公主亦依回纥法，剺面大哭，竟以无子得归。秋八月，宁国<br>公主自回纥还，诏百官于明凤门外迎之。<br>上元元年九月己丑，回纥九姓可汗使大臣俱陆莫达干等入朝奉表起居。乙卯，<br>回纥使二十人于延英殿通谒，赐物有差。十一月戊辰，回纥使延支伽罗等十人于<br>延英殿谒见，赐物有差。<br>宝应元年，代宗初即位，以史朝义尚在河洛，遣中使刘清潭征兵于回纥，又<br>修旧好。其秋，清潭入回纥庭，回纥已为史朝义所诱，云唐家天子频有大丧，国<br>乱无主，请发兵来收府库。可汗乃领众而南，已八月矣。清潭赍敕书国信至，可<br>汗曰：“我闻唐家已无主，何为更有敕书？”中使对曰：“我唐家天子虽弃万国，<br>嗣天子广平王天生英武，往年与回纥叶护兵马同收两京，破安庆绪，与可汗有故。<br>又每年与可汗缯绢数万匹，可汗岂忘之耶？”然回纥业已发至三城北，见荒城无<br>戍卒，州县尽为空垒，有轻唐色，乃遣使北收单于兵马仓粮，又大辱清潭。清潭<br>发使来奏云：“回纥登里可汗倾国自来，有众十万，羊马不知其数。”京师大骇。<br>上使殿中监药子昂驰劳之。及于太原北忻州南，子昂密数其丁壮，得四千人，老<br>小妇人相兼万余人，战马四万匹，牛羊不纪。<br>先是，毗伽阙可汗请以子婚，肃宗以仆固怀恩女嫁之。及是为可敦，与可汗<br>同来，请怀恩及怀恩母相见。上敕怀恩自汾州见之于太原。怀恩又谏国家恩信不<br>可违背。初欲自蒲关入，取沙苑路，由潼关东向破贼，子昂说之云：“国家频遭<br>寇逆，州县虚乏，难为供拟，恐可汗失望，不如取土门路入，直取邢、洺、卫、<br>怀。贼中兵马尽在东京，可汗收其财帛，束装南向，最为上策。”可汗不从。又<br>说：“取怀州太行路，南据河阴之险，直扼贼之喉，亦上策也。”可汗又不从。<br>又说：“取陕州太阳津路，食太原仓粟而东，与泽潞、河南、怀郑节度同入，亦<br>上策也。”可汗从之。子昂因入奏，上以雍王适为兵马元帅，加怀恩同中书门下<br>平章事。又以子昂兼御史中丞，与前潞府兼御史中丞魏琚为左右厢兵马使，以中<br>书舍人韦少华充元帅判官兼掌书记，给事中李进兼御史中丞，充元帅行军司马，<br>东会回纥登里可汗营于陕州黄河北。<br>元帅雍王领子昂等从而见之，可汗责雍王不于帐前舞蹈，礼倨。子昂辞以元<br>帅是嫡孙，两宫在殡，不合有舞蹈，回纥宰相及车鼻将军庭诘曰：“唐天子与登<br>里可汗约为兄弟，今可汗即雍王叔，叔侄有礼数，何得不舞蹈？”子昂苦辞以身<br>有丧礼，不合。又报云：“元帅即唐太子也，太子即储君也，岂有中国储君向外<br>国可汗前舞蹈。”相拒久之，车鼻遂引子昂、李进、少华、魏琚各搒捶一百，少<br>华、琚因搒捶，一宿而死。以王少年未谙事，放归本营。而怀恩与回纥右杀为先<br>锋，及诸节度同攻贼，破之，史朝义率残寇而走。元帅雍王退归灵宝。回纥可汗<br>继进于河阳，列营而止数月。去营百余里，人被剽劫逼辱，不胜其弊。怀恩常为<br>军殿。及诸节度收河北州县，仆固玚与回纥之众追蹑二千余里，至平州石城县，<br>枭朝义首而归，河北悉平。怀恩自相州西出崞口路而西，可汗自河阳北出泽、潞<br>与怀恩会，历太原。遣使拔贺那上表贺收东京，并进逆贼史朝义旌旗等物。辞还<br>蕃，代宗引见于内殿，赐彩二百段。<br>初，回纥至东京，以贼平，恣行残忍，士女惧之，皆登圣善寺及白马寺二阁<br>以避之。回纥纵火焚二阁，伤死者万计，累旬火焰不止。及是朝贺，又纵横大辱<br>官吏。以陕州节度使郭英乂权知东都留守。时东都再经贼乱，朔方军及郭英乂、<br>鱼朝恩等军不能禁暴，与回纥纵掠坊市及汝、郑等州，比屋荡尽，人悉以纸为衣，<br>或有衣经者。<br>代宗御宣政殿，出册文，加册可汗为登里颉咄登密施含俱录英义建功毗伽可<br>汗，可敦加册为婆墨光亲丽华毗伽可敦。“颉咄”，华言“社稷法用”；“登密<br>施”，华言“封竟”；“含俱录”，华言“娄罗”；“毗伽”，华言“足意智”。<br>“婆墨”，华言“得怜”。以散骑常侍兼御史大夫王翊充使，就可汗行营行册命<br>焉。可汗、可敦及左右杀、诸都督、内外宰相已下，共加实封二千户，令王翊就<br>牙帐前礼册。左杀封为雄朔王，右杀封为宁朔王，胡禄都督封金河王，拔览将军<br>封为静漠王，诸都督一十一人并封国公。<br>寻而怀恩叛，投灵武，有朔方旧将任敷、张韶等，收合余烬，众至数万。广<br>德二年秋，乃引吐蕃之众数万人至奉天县，朔方节度郭子仪率众拒之而退。永泰<br>元年秋，怀恩遣兵马使范至诚、任敷将兵，又诱回纥、吐蕃、吐谷浑、党项、奴<br>刺之众二十余万，以犯奉天、醴泉、凤翔、同州等处，被其逆命。先以郭子仪屯<br>泾阳，浑日进屯奉天，数摧其锋。又闻怀恩死，吐蕃将马重英等十月初引退，取<br>邠州旧路而归。回纥首领罗达干等率其众二千余骑，诣泾阳请降。子仪许之，率<br>众被甲持满数千人。回纥译曰：“此来非恶心，要见令公。”子仪曰：“我令公<br>也。”回纥曰：“请去甲。”子仪便脱兜鍪枪甲，策马挺身而前。回纥酋长相顾<br>曰：“是也。”时太子太保李光进、兼御史大夫路嗣恭戎装介马在子仪之侧。子<br>仪指视回纥曰：“此是渭北节度李太保。”又曰：“此是朔方军粮使路大夫。”<br>回纥便下马罗拜，子仪亦下马。回纥之众为左右翼，各数百人，渐进；子仪麾下<br>亦驰而至，子仪麾退之。子仪命酒与之饮，赠之缠头彩三千匹。子仪执回纥大将<br>可汗弟合胡禄都督药罗葛等手，责让之曰：“我国家知汝回纥有功，报汝大厚，<br>汝何背约负信，犯我王畿？我须与汝战，何乃降为！我一身挺入汝营，任汝拘絷，<br>我麾下将士，须与汝战。”回纥又译曰：“怀恩负心，来报可汗，云唐国天子今<br>已向江淮，令公亦不主兵，我是以敢来。今知天可汗见在上都，令公为将，怀恩<br>天又杀之。今请追杀吐蕃，收其羊马，以报国恩。然怀恩子，可敦兄弟，请勿杀<br>之。”合胡禄都督等与宰相磨咄莫贺达干、宰相暾莫贺达干、宰相护都毗伽将军、<br>宰相揭拉裴罗达干、宰相梅录大将军罗达干、平章事海盈阙达干等，子仪先执杯，<br>合胡禄都督请咒，子仪咒曰：“大唐天子万万岁！回纥可汗亦万岁！两国将相亦<br>万岁！若起负心违背盟约者，身死阵前，家口屠戮。”合胡禄都督等失色，及杯<br>至，即译曰：“如令公盟约。”皆喜曰：“初发本部来日，将巫师两人来，云：<br>‘此行大安稳，然不与唐家兵马斗，见一大人即归。’今日领兵见令公，令公不<br>为疑，脱去衣甲，单骑相见，谁有此心胆！是不战斗见一大人，巫师有征矣！”<br>欢跃久之。子仪抚其背，首领等分缠头彩以赏巫师，请诸将同击吐蕃，子仪如其<br>约。翌日，使领回纥首领开府石野那等六人入京朝见。<br>又五日，朔方先锋兵马使、开府、南阳郡王白元光与回纥兵马合于泾州灵台<br>县西五十里赤山岭，共破吐蕃等十余万众，斩首五万余级，生擒一万余人，驼马<br>牛羊凡百里相继，不可胜纪，收得蕃落五千余人。初白元光等到灵台县西，探知<br>贼势，为月明，思少阴晦，回纥使巫师便致风雪。及迟明战，吐蕃尽寒冻，弓矢<br>皆废，披毡徐进，元光与回纥随而杀之蔽野。仆固名臣，怀恩之侄，尤为骁将，<br>亦领千余骑来降。寻而子仪又使回纥宰相护地毗伽将军，宰相梅录大将军、开府<br>仪同三司、试太常卿罗达干等一百九十六人来见。上赐宴于延英殿，锡赍甚厚。<br>闰月，子仪自泾阳领仆固名臣入奏，回纥进马，及宴别，前后赍缯彩十万匹而还。<br>时帑藏空虚，朝官无禄俸，随月给手力，谓之资课钱。税朝官闰十月、十一月、<br>十二月课以供之。<br>大历六年正月，回纥于鸿胪寺擅出坊市，掠人子女，所在官夺返，殴怒，以<br>三百骑犯金光门、朱雀门。是日，皇城诸门尽闭，上使中使刘清潭宣慰，乃止。<br>七年七月，回纥出鸿胪寺，入坊市强暴，逐长安令邵说于含光门之街，夺说<br>所乘马将去。说脱身避走，有司不能禁。<br>八年十一月，回纥一百四十人还蕃，以信物一千余乘。回纥恃功，自乾元之<br>后，屡遣使以马和市缯帛，仍岁来市，以马一匹易绢四十匹，动至数万马。其使<br>候遣继留于鸿胪寺者非一，蕃得帛无厌，我得马无用，朝廷甚苦之。是时特诏厚<br>赐遣之，示以广恩，且俾知愧也。是月，回纥使使赤心领马一万匹来求市，代宗<br>以马价出于租赋，不欲重困于民，命有司量入计许市六千匹。<br>十年九月，回纥白昼刺人于东市，市人执之，拘于万年县。其首领赤心闻之，<br>自鸿胪寺驰入县狱，劫囚而出，斫伤狱吏。<br>十三年正月，回纥寇太原，过榆次、太谷，河东节度留后、太原尹、兼御史<br>大夫鲍防与回纥战于阳曲，我师败绩，死者千余人。代州都督张光晟与回纥战于<br>羊武谷，破之，回纥引退。先是辛云京守太原，回纥惧云京，不敢窥并、代，<br>知鲍防无武略，乃敢凌逼，赖光晟邀战胜之，北人乃安。<br>德宗初即位，使中官梁文秀告哀于回纥，且修旧好，可汗移地健不为礼。而<br>九姓胡素属于回纥者，又陈中国便利以诱其心，可汗乃举国南下，将乘我丧。其<br>宰相顿莫贺达干谏曰：“唐，大国也，且无负于我。前年入太原，获羊马数万计，<br>可谓大捷矣。以道途艰阻，比及国，伤耗殆尽。今若举而不捷，将安归乎？”可<br>汗不听。顿莫贺乘人之心，因击杀之，并杀其亲信及九姓胡所诱来者凡二千人。<br>顿莫贺自立号为合骨咄禄毗伽可汗，使其酋长建达干随文秀来朝。命京兆尹<br>源休持节册为武义成功可汗。贞元三年八月，回纥可汗遣首领墨啜达干、多览将<br>军合阙达干等来贡方物，且请和亲。四年十月，回纥公主及使至自蕃，德宗御延<br>喜门见之。时回纥可汗喜于和亲，其礼甚恭，上言：“昔为兄弟，今为子婿，半<br>子也。”又詈辱吐蕃使者，及使大首领等妻妾凡五十六妇人来迎可敦，凡遣人千<br>余，纳聘马二千。德宗令朔州、太原分留七百人，其宰相首领皆至，分馆鸿胪，<br>将作。癸巳，见于宣政殿。乙未，德宗召回纥公主，出使者对于麟德殿，各有颁<br>赐。庚子，诏咸安公主降回纥可汗，仍置府官属视亲王例。以殿中监、嗣滕王湛<br>然为咸安公主婚礼使，关播检校右仆射、送咸安公主及册回纥可汗使。贞元五年<br>十二月，回纥汨咄禄长寿天亲毗伽可汗薨，废朝三日，文武三品已上就鸿胪寺吊<br>其来使。<br>贞元六年六月，回纥使移职伽达干归蕃，赐马价绢三十万匹。以鸿胪卿郭锋<br>兼御史大夫，充册回纥忠贞可汗使。是岁四月，忠贞可汗为其弟所杀而篡立。时<br>回纥大将颉干迦斯西击吐蕃未回，其次相率国人纵杀纂者而立忠贞之子为可汗，<br>年方十六七。及六月，颉干迦斯西讨回，将至牙帐，次相等惧其后有废立，不欲<br>汉使知之，留锋数月而回。颉干迦斯之至也，可汗等出迎郊野，陈郭锋所送国信<br>器币，可汗与次将相等皆俯伏自说废立之由，且请命曰：“惟大相生死之。”悉<br>以所陈器币赠颉干迦斯以悦之。可汗又拜泣曰：“儿愚幼无知，今幸得立，惟仰<br>食于阿爹。”可汗以子事之，颉干迦斯以卑逊兴感，乃相持号哭，遂执臣子之礼<br>焉。尽以所陈器币颁赐左右诸从行将士，己无所取，自是其国稍安，乃遣达比特<br>勤梅录将军告忠贞可汗之哀于我，且请册新君。使至，废朝三日，仍令三品已上<br>官就鸿胪寺吊其使。是岁，吐蕃陷北庭都护府。<br>初，北庭、安西既假道于回纥以朝奏，因附庸焉。回纥征求无厌，北庭差近，<br>凡生事之资，必强取之。又有沙陀部落六千余帐，与北庭相依，亦属于回纥，肆<br>行抄夺，尤所厌苦。其先葛禄部落及白服突厥素与回纥通和，亦憾其侵掠。因吐<br>蕃厚赂见诱，遂附之。于是吐蕃率葛禄、白服之众去冬寇北庭，回纥大相颉干迦<br>斯率众援之，频败。吐蕃急攻之，北庭之人既苦回纥，乃举城降焉，沙陀部落亦<br>降。节度使、检校工部尚书杨袭古将麾下二千余众出奔西州，颉干利亦还。十年<br>秋，悉其国丁壮五万人，召袭古，将复焉。俄为所败，死者大半。颉干利收合余<br>烬，晨夜奔还。袭古余众仅百六十，将复入西州，颉干迦斯绐之曰：“第与我同<br>至牙帐，当送君归本朝。”既及牙帐，留而不遣，竟杀之。自是安西阻绝，莫知<br>存亡，唯西州之人，犹固守焉。颉士迦斯败，葛禄乘胜取回纥之浮图川，回纥震<br>恐，悉迁西北部落羊马于牙帐之南以避之。<br>贞元七年五月庚申朔，以鸿胪少卿庾铤兼御史大夫，册回纥可汗及吊祭使。<br>是月，回纥遣使律支达干等来朝，告小宁国公主薨，废朝三日。故，肃宗以宁国<br>公主降回纥，又以荣王女媵之；及宁国来归，荣王女为可敦，回纥号为小宁国公<br>主，历配英武、英义二可汗。及天亲可汗立，出居于外，生英武二子，为天亲可<br>汗所杀。无几薨。七年八月，回纥遣使献败吐蕃、葛禄于北庭所捷及其俘畜。先<br>是，吐蕃入灵州，为回纥所败，夜以火攻，骇而退。十二月，回纥遣杀支将军献<br>吐蕃俘大首领结心，德宗御延喜门观之。八年七月，以回纥药罗葛灵检校右仆射。<br>灵本唐人，姓吕氏，因入回纥，为可汗养子，遂以可汗姓为药罗葛灵，在国用事。<br>因来朝，宠赉甚厚，仍给市马绢七万匹。九年九月，遣使来朝贡。<br>贞元十一年六月庚寅，册拜回纥腾里逻羽录没密施合禄胡毗迦怀信可汗。元<br>和四年，蔼德曷里禄没弭施合密毗迦可汗遣使改为回鹘，义取回旋轻捷如鹘也。<br>八年四月，回鹘请和亲，使伊难珠还蕃，宴于三殿，赐以银器缯帛。是岁，回鹘<br>数千骑至鹈泉，边军戒严。十二月二日，宴归国回鹘摩尼八人，令至中书见宰<br>臣。先是，回鹘请和亲，宪宗使有司计之。礼费约五百万贯，方内有诛讨，未任<br>其亲，以摩尼为回鹘信奉，故使宰臣言其不可。乃诏宗正少卿李孝诚使于回鹘，<br>太常博士殷侑副之，谕其来请之意。<br>长庆元年，毗迦保义可汗薨，辍朝三日，仍令诸司三品已上官就鸿胪寺吊其<br>使者。四月，正衙册回鹘君长为登罗羽录密施句主录毗伽可汗，以少府监裴通为<br>检校左散骑常侍、兼御史大夫，持节册立、兼吊祭使。五月，回鹘宰相、都督、<br>公主、摩尼等五百七十三人入朝迎公主，于鸿胪寺安置。敕：“太和公主出降回<br>鹘为可敦，宜令中书舍人王起赴鸿胪寺宣示；以左金吾卫大将军胡证检校户部尚<br>书，持节充送公主入回鹘及册可汗使；光禄卿李宪加兼御史中丞，充副使；太常<br>博士殷侑改殿中侍御史，充判官。”吐蕃犯青塞堡，以回纥和亲故也。盐州刺史<br>李文悦发兵击退之。回鹘奏：“以一万骑出北庭，一万骑出安西，拓吐蕃以迎太<br>和公主归国。”其月敕：“太和公主出降回纥，宜持置府，其官属宜视亲王例。”<br>回纥自咸安公主殁后，屡归款请继前好，久未之许。至元和末，其请弥切，<br>宪宗以北虏有勋劳于王室，又西戎比岁为边患，遂许以妻之。既许而宪宗崩。穆<br>宗即位，逾年乃封第十妹为太和公主，将出降，回纥登逻骨没密施合毗伽可汗遣<br>使伊难珠、句录都督思结并外宰相、驸马、梅录司马，兼公主一人、叶护公主一<br>人，及达干并驼马千余来迎。太和公主发赴回纥国，穆宗御通化门左个临送，使<br>百僚章敬寺前立班，仪卫甚盛，士女倾城观焉。十一月，振武节度张惟清奏：<br>“准诏发兵三千赴蔚州，数内已发一千人讫，余二千人，待太和公主出界即发遣。”<br>又奏：“天德转牒云：回鹘七百六十人将驼马及车，相次至黄芦泉迎候公主。”<br>丰州刺史李祐奏：“迎太和公主回鹘三千于柳泉下营拓吐蕃。”<br>二年二月，赐回纥马价绢五万匹。三月，又赐马价绢七万匹。是月，裴度招<br>讨幽、镇之乱，回鹘请以兵从度讨伐。朝议以宝应初回纥收复两京，恃功骄恣难<br>制，咸以为不可，遂命中使止回纥令归。会其已上丰州北界，不从止。诏发缯帛<br>七万匹赐之，方还。五月，命使册立登啰骨没密施合毗伽昭礼可汗，遣品官田务<br>丰领国信十二车使回鹘，赐可汗及太和公主。<br>长庆二年闰十月，金吾大将军胡证、副使光禄卿李宪、婚礼使卫尉卿李锐、<br>副使宗正少卿李子鸿、判官虞部郎中张敏、太常博士殷侑送太和公主至自回纥，<br>皆云：初，公主去回纥牙帐尚可信宿，可汗遣数百骑来请与公主先从他道去。胡<br>证曰：“不可。”虏使曰：“前咸安公主来时，去花门数百里即先去，今何独拒<br>我？”证曰：“我天子诏送公主以投可汗，今未见可汗，岂宜先往！”虏使乃止。<br>既至虏庭，乃择吉日，册公主为回鹘可敦。可汗先升楼东向坐，设毡幄于楼下以<br>居公主，使群胡主教公主以胡法。公主始解唐服而衣胡服，以一妪侍，出楼前西<br>向拜。可汗坐而视，公主再俯拜讫，复入毡幄中，解前所服而披可敦服，通裾大<br>襦，皆茜色，金饰冠如角前指，后出楼俯拜可汗如初礼。虏先设大舆曲扆，前<br>设小座，相者引公主升舆，回纥九姓相分负其舆，随日右转于庭者九，公主乃降<br>舆升楼，与可汗俱东向坐。自此臣下朝谒，并拜可敦。可敦自有牙帐，命二相出<br>入帐中。证等将归，可敦宴之帐中，留连号啼者竟日，可汗因赠汉使以厚贶。<br>大和元年，命中使以绢二十万匹付鸿胪寺宣赐回鹘充马价。三年正月，中使<br>以绢二十三万匹赐回纥充马价。七年三月，回纥李义节等将驼马到，且报可汗三<br>月二十七日薨，已册亲弟萨特勤。废朝三日，仍令诸司文武三品、尚书省四品以<br>上官就鸿胪寺吊其使者。以左骁卫将军、皇城留守唐弘实为金吾将军兼御史大夫，<br>持节充入回鹘吊祭册立使。九年六月，入朝回鹘进太和公主所献马射女子七人，<br>沙陀小儿二人。开成初，其相有安允合者，与特勤柴草欲篡萨特勤可汗，萨特勤<br>可汗觉，杀柴草及安允合。又有回鹘相掘罗勿者，拥兵在外，怨诛柴草、安允合，<br>又杀萨特勤可汗，以馺特勤为可汗。有将军句录末贺恨掘罗勿，走引黠戛斯<br>领十万骑破回鹘城，杀馺，斩掘罗勿，烧荡殆尽，回鹘散奔诸蕃。有回鹘相<br>馺职者，拥外甥庞特勤及男鹿并遏粉等兄弟五人、一十五部西奔葛逻禄，一支<br>投吐蕃，一支投安西，又有近可汗牙十三部，以特勤乌介为可汗，南来附汉。<br>初，黠戛斯破回鹘，得太和公主。黠戛斯自称李陵之后，与国同姓，遂令达<br>干十人送公主至塞上。乌介途遇黠戛斯使，达干等并被杀。太和公主却归乌介可<br>汗，乃质公主同行，南渡大碛。至天德界，奏请天德城与太和公主居。有回鹘相<br>赤心者，与连位相姓仆固者，与特勤那颉啜拥部众，不宾乌介。赤心欲犯塞，乌<br>介遣其属霡没斯先布诚于天德军使田牟，然后诱赤心宰相同谒乌介可汗，戮赤心<br>于可汗帐下并仆固二人。那颉战胜，全占赤心下七千帐，东瞰振武、大同，据室<br>韦、黑沙、榆林，东南入幽州雄武军西北界。幽州节度使张仲武遣弟仲至率兵大<br>破那颉之众，全收七千帐，杀戮收擒老小近九万人。那颉中箭，透驼群潜脱，乌<br>介获而杀之。<br>乌介诸部犹称十万众，驻牙大同军北闾门山，时会昌二年秋，频劫东陕已北，<br>天德、振武、云朔，比罹俘戮。诏诸道兵悉至防捍，以河东节度使刘沔充南面招<br>控回鹘使；以幽州节度使张仲武充东面招控回鹘使。<br>二年冬、三年春，回鹘特勤庞俱遮、阿敦宁二部，回鹘公主密羯可敦一部，<br>外相诸洛固阿跌一部，及牙帐大将曹磨你等七部，共三万众，相次降于幽州，诏<br>配诸道。有特勤嗢没斯、阿历支、习勿啜三部，回鹘相爱耶勿弘顺、回鹘尚书吕<br>衡等诸部降振武，三部首领皆赐姓李氏，及名思忠、思贞、思惠、思恩，充归义<br>使。有特勤叶被沽兄李二部南奔吐蕃，有特勤可质力二部东北奔大室韦，有特勤<br>荷勿啜东讨契丹，战死。<br>会昌三年，回鹘尚书仆固绎到幽州，约以太和公主归幽州，乌介去幽州界八<br>十里下营。其亲信骨肉及摩尼志净等四人已先入振武军。是夜，河东刘沔率兵奄<br>至乌介营，乌介惊走东北约四百里外，依和解室韦下营，不及将太和公主同走。<br>丰州刺史石雄兵遇太和公主帐，因迎归国。乌介部众至大中元年诣幽州降，留者<br>漂流饿冻，众十万，所存止三千已下。乌介嫁妹与室韦，托附之。为回鹘相美权<br>者逸隐啜逼诸回鹘杀乌介于金山，以其弟特勒遏捻为可汗，复有众五千以上，其<br>食用粮羊皆取给于奚王硕舍朗。<br>大中元年春，张仲武大破奚众，其回鹘无所取给，日有耗散。至二年春，唯<br>存名王贵臣五百人已下，依室韦。张钟武因贺正室韦经过幽州，仲武却令还蕃，<br>遣送遏捻等来向幽州，遏捻等惧，是夜与妻葛禄、子特勤毒斯等九骑西走，余众<br>奔之不及，回鹘诸相达官老幼大哭。室韦分回鹘余众为七分，七姓室韦各占一分。<br>经三宿，黠戛斯相阿播领诸蕃兵称七万，从西南天德北界来取遏捻及诸回鹘，大<br>败室韦。回鹘在室韦者，阿播皆收归碛北。在外犹数帐，散藏诸山深林，盗劫诸<br>蕃，皆西向倾心望安西庞勒之到。庞勒已自称可汗，有碛西诸城。其后嗣君弱臣<br>强，居甘州，无复昔时之盛。到今时遣使入朝，进玉马二物及本土所产，交易而<br>返。<br>史臣曰：自三代以前，两汉之后，西羌、北狄，互兴部族，其名不同，为患<br>一也。蔡邕云：“边陲之患，为手足之疥；中国之困，为胸背之疽。”突厥为炀<br>帝之患深矣，隋竟灭，中国之困，其理昭然。自太宗平突厥，破延陀，而回纥兴<br>焉。太宗幸灵武以降之，置州府以安之，以名爵玉帛以恩之。其义何哉？盖以狄<br>不可尽，而以威惠羁縻之。开元中，三纲正，百姓足，四夷八蛮，翕然向化，要<br>荒之外，畏威怀惠，不其盛矣！天宝末，奸臣弄权于内，逆臣跋扈于外，内外结<br>衅而车驾遽迁，华夷生心而神器将坠。肃宗诱回纥以复京畿。代宗诱回纥以平河<br>朔。戡难中兴之功，大即大矣！然生灵之膏血已干，不能供其求取；朝廷之法令<br>并弛，无以抑其凭陵。忍耻和亲，姑息不暇。仆固怀恩为叛，尤甚阽危；郭子仪<br>之能军，终免侵轶。比昔诸戎，于国之功最大，为民之害亦深。及势利日隆，盛<br>衰时变，冰消瓦解，如存若亡，竟为手足之疥焉。僖、昭之世，黄、朱迭兴，竟<br>为胸背之疽焉。手疥背疽，诚为确论。<br>赞曰：土德初隆，比屋可封。朝纲中否，边鄙兴戎。安、史乱国，回纥恃功。<br>恃功伊何？咸议姑息。民不聊生，国殚其力。华夷有截，盛衰如织。彼既长恶，<br>我乃修德，疽疥之义，百代可则。<br><hr>
