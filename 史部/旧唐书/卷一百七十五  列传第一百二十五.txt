<h4>《史部·旧唐书·卷一百七十五  列传第一百二十五》<b class="x">作者：刘昫等</b></h4>
<br>○宪宗二十子穆宗五子敬宗五子文宗二子武宗五子宣宗十一子<br>懿宗八子僖宗二子昭宗十子（嗣襄王掞朱玫王行瑜附）<br>宪宗二十子：穆宗皇帝、宣宗皇帝、惠昭太子宁、澧王惲、深王悰、洋王<br>忻、绛王悟、建王恪、鄜王憬、琼王悦、沔王恂、婺王怿、茂王愔、淄王协、衡<br>王憺、澶王忄充、棣王惴、彭王惕、信王憻、荣王忄责。<br>惠昭太子宁，宪宗长子也。母曰纪美人。贞元二十一年四月，封平原郡王。<br>元和元年八月，进封邓王。四年闰三月，立为皇太子，改名宙，寻复今名。其年<br>有司将行册礼，以孟夏、孟秋再卜日，临事皆以雨罢，至十月方行册礼。元和六<br>年十二月薨，年十九，废朝十三日。时敕国子司业裴茝摄太常博士，西内勾当。<br>茝通习古今礼仪，尝为太常博士。及官至郎中，每兼其职，至改司业，方罢兼领。<br>国典无皇太子薨礼，故又命茝领之。废朝十三日，盖用期服以日易月之制也。谥<br>曰惠昭。<br>澧王惲，宪宗第二子也，本名宽。贞元二十一年，封同安郡王。元和元年，<br>进封澧王。七年，改今名。时吐突承璀恩宠特异，惠昭太子薨，议立储副，承璀<br>独排群议，属澧王，欲以威权自树，赖宪宗明断不惑。上将册拜太子，诏翰林学<br>士崔群代澧王作让表一章。群奏曰：“凡事己合当之而不为，则有退让焉。”上<br>深纳之。及宪宗晏驾，承璀死，王亦薨于其夕。以元和十五年四月丁丑发丧，废<br>朝三日。长子汉，东阳郡王。次子源，安陆郡王。第三子演，临安郡王。<br>深王悰，本名察，宪宗第四子也。贞元二十一年，封彭城郡王。元和元年，<br>进封深王，改今名。长子潭，河内郡王。次子淑，吴兴郡王。<br>洋王忻，本名寰，宪宗第五子也。贞元二十一年，封为高密郡王。元和元年，<br>进封洋王。七年，改今名。太和二年薨。长子沛，太和八年，封颍川郡王。<br>绛王悟，本名寮，宪宗第六子也。贞元二十一年，封文安郡王。元和元年，<br>进封绛王。七年，改今名。宝历二年冬遇害。长子洙，太和八年，封新安郡王。<br>第二子滂，封高平郡王。<br>建王恪，本名审，宪宗第十子也。元和元年八月，淄青节度李师古卒，其弟<br>师道擅领军务，以邀符节。朝廷方兴讨罚之师，不欲分兵两地，乃封审为建王。<br>间一日，授开府仪同三司、郓州大都督，充平卢军淄青等州节度营田观察处置、<br>陆运海运、押新罗渤海两蕃等使，而以师道为节度留后。不出阁。七年，改今名。<br>长庆元年薨。<br>鄜王憬，长庆元年封，开成四年七月薨。长子溥，平阳郡王。<br>琼王悦，长庆元年封。第二子津，河间郡王。<br>沔王恂，长庆元年封。长子瀛，晋陵郡王。<br>婺王怿，长庆元年封。长子清，新平郡王。<br>茂王愔，长庆元年封。长子潓，武功郡王。<br>淄王协，宪宗第十四子也。长庆元年封，开成元年薨。长子浣，太和八年八<br>月封许昌郡王。第三子涣，冯翊郡王。<br>衡王憺，长庆元年封。长子涉，晋平郡王。<br>澶王忄充，长庆元年封。长子泞，雁门郡王。<br>棣王惴，大中六年封，咸通三年薨。<br>彭王惕，大中三年封。<br>信王憻，大中十四年封，咸通八年薨。<br>荣王忄责，咸通三年封，广明元年八月十九日，授开府仪同三司，守司空，<br>其年十月九日薨。其子令平嗣王。<br>穆宗五子：敬宗皇帝、文宗皇帝、武宗皇帝、怀懿太子凑、安王溶。<br>怀懿太子凑，穆宗第六子。少宽和温雅，齐庄有度。长庆初，封漳王。文宗<br>以王守澄恃权，深怒阉官，欲尽诛之，密令宰相宋申锡与外臣谋画其计。守澄门<br>人郑注伺知其事，欲先事诛申锡。以漳王贤而有望，乃令神策虞候豆卢著告变言：<br>“十六宅宫市典宴敬则、朱训与申锡亲吏王师文同谋不轨，朱训与王师文言圣上<br>多病，太子年小，若立兄弟，次是漳王，要先结托，乃于师文处得银五铤、绢八<br>百匹；又晏敬则于十六宅将出漳王吴绫汗衫一领、熟线绫一匹，以答申锡。”其<br>事皆郑注凭虚结构，而擒朱训等于黄门狱，锻炼伪成其款。居三四日，朝臣方悟<br>其诬构。谏官崔玄亮等阁中极谏，叩头出血，请出申锡狱付外勘鞫。郑注辈恐其<br>伪迹败露，乃请行贬黜。制曰：“王者教先入爱，义不遗亲。岂于同气之中，可<br>致异词之间。如或慎修不至，诖误有闻，构为厉阶，犯我邦纪，未加殛窜，尚屈<br>彝章。漳王凑手足之亲，盘石是固，居崇宠秩，列在戚藩。顷多克顺之心，亦有<br>尚贤之志。而满盈生患，败覆是图，奸凶会同，谋议联及。污我皇化，彰于外朝，<br>初骇予衷，再惊群听。尚以未具狱词，犹资审慎，建侯之命，姑务从宽。可降封<br>巢县公。”制下，上令中使赍巢县官告，就十宅赐凑。言国法须此，尔宜宽勉。<br>八年薨，赠封齐王。<br>郑注伏诛。帝思凑被陷而心伤之，开成三年正月制曰：<br>褒善饰终，王者常典。况我友于之爱，手足之亲，永言痛悼之怀，用锡元良<br>之命。故齐王凑孕灵天宇，擢秀本枝，孝敬知于孩提，惠和洽于亲爱。将固磐石，<br>遂分茅社。学探蚁术之精，智有象舟之妙。好书乐善，造次不失其清规；置醴尊<br>师，风雨不忘其至敬。方期台耇，以保怡怡，天胡不仁，歼我同气。念周宣好爱<br>之分，长恸莫追；览魏文荣乐之言，轸怀无已。由是稽诸前典，式殿追荣，特峻<br>彝章，表恩泉坏。虽礼命之仪则尔，而天伦之恨何摅？遐想幽魂，宜膺宠数。可<br>赠怀懿太子，有司择日册命。<br>安王溶，穆宗第八子。母杨贤妃，长庆元年封。太和八年，授开府仪同三司、<br>检校吏部尚书。开成初，敕安王、颍王，并以百官例，逐月给料钱。武宗即位，<br>李德裕秉政，或告文宗崩时，杨嗣复以与贤妃宗家，欲立安王为嗣，故王受祸，<br>嗣复贬官。<br>敬宗五子：悼怀太子普、梁王休复、襄王执中、纪王言扬、陈王成美。<br>悼怀太子普，敬宗长子也。母曰郭妃。实历元年，封晋王。太和二年薨，年<br>五岁。上抚念之甚厚，册赠悼怀太子。<br>梁王休复。开成二年八月诏曰：“王者胙土画疆，封建子弟，所以承卫帝室，<br>蕃茂本枝，祖宗成式，朕曷敢废？况天付正性，夙奉至训，尊贤好善，体仁由礼，<br>是可举建侯之命，膺分社之荣。亲亲贤贤，于是乎在。敬宗皇帝第二子休复、第<br>三子执中、第四子言扬、第六子成美，皆气蕴中和，行推敬慎，游泳《坟》、<br>《索》，佩服师言。宜开土宇之封，用申睦族之典。休复可封梁王，执中可封襄<br>王，言扬可封纪王，成美可封陈王。宜令有司择日备礼册命。”<br>襄王执中，与梁王同时受封。第三男采，乐平郡王。<br>纪王，与襄王同时受封。<br>陈王成美，与纪王言扬同时受封。开成四年十月，诏曰：“古先哲王之有天<br>下也，何尝不正国本而承天序，建储贰而主重离？朕以寡昧，祗荷丕图。虔恭寅<br>畏，思固鸿业，慎择全懿，旷于旬时。而卿士献谋，龟筮告吉，以为少阳虚位，<br>愿举盛仪。列圣垂休，俾合予志，选贤而立，式表无私。敬宗皇帝第六男陈王成<br>美，天假忠孝，日新道德；温文合雅，谦敬保和。裕端明之体度，尚《诗》、<br>《书》之辞训，言皆中礼，行不违仁。是可以训考旧章，钦若成命，授之匕鬯，<br>以奉粢盛。宜回朱邸之荣，俾践青宫之重，可立为皇太子。宜令所司择日备礼册<br>命。”自庄恪太子薨，将相大臣洎职言者，拜章面陈凡累月，上遂命立陈王。未<br>行册礼，复降仍旧，其年殂于藩邸。第十九男俨，宣城郡王。<br>文宗二子：庄恪太子永、蒋王宗俭。<br>庄恪太子永，文宗长子也。母曰王德妃。太和四年正月，封鲁王。六年，上<br>以王年幼，思得贤傅辅导之。时王傅和元亮，因待制召问。元亮出于卒吏，不知<br>书，一不能对。后宰相延英奏事，上从容曰：“鲁王质性可教，宜择贤士大夫为<br>官属，不可复用和元亮之辈。”因以户部侍郎庾敬休守本官，兼鲁王傅；太常卿<br>郑肃守本官，兼王府长史；户部郎中李践方守本官，兼王府司马。其年十月，降<br>诏册为皇太子。<br>上自即位，承敬宗盘游荒怠之后，恭俭惕慎，以安天下。以晋王谨愿，且欲<br>建为储贰。未几，晋王薨，上哀悼甚，不复言东宫事久之。今有是命，中外庆悦。<br>后以王起、陈夷行为侍读。<br>开成三年，上以皇太子宴游败度，不可教导，将议废黜。特开延英，召宰臣<br>及两省御史台五品已上、南班四品已上官对。宰臣及众官以为储后年小，可俟改<br>过，国本至重，愿宽宥。御史中丞狄兼谟上前雪涕以谏，词理恳切。翌日，翰林<br>学士六人洎神策六军军使十六人又进表陈论，上意稍解。<br>其日一更，太子归少阳院，以中人张克己、柏常心充少阳院使；如京使王少<br>华、判官袁载和及品官、白身、内园小儿、官人等数十人，连坐至死及剥色、流<br>窜。寻诏侍读窦宗直、周敬慎依前隔日入少阳院。<br>其年薨，敕兵部尚书王起撰哀册文曰：<br>维大唐开成三年，岁次戊午，十月乙酉朔，十六日庚子，皇太子薨于少阳院。<br>十七日辛丑，迁座于大吉殿。十一月乙卯朔，二十四日戊寅，命册使太子太师兼<br>右仆射、门下侍郎、国子祭酒、平章事郑覃，副使中书侍郎、平章事杨嗣复，持<br>节册谥曰庄恪。十二月乙酉朔，十二日丙申，葬于骊山之北原庄恪陵，礼也。玉<br>琯岁穷，金壶漏尽，祖奠告彻，哀笳将引。庭灭燎而月寒，路摇旍而风紧。皇帝<br>念主鬯之缺位，悼佩觿之夭年。铜楼已闭，银牒徒悬。方追思于对日，遽冥寞而<br>宾天。典册具举，文物咸备。爰诏侍臣，显扬上嗣，其词曰：<br>皇矣帝绪，肇基绵古；种德尊道，宗文祖武。上圣开成，天下和平；储祉发<br>祥，是生元良。覃訏之初，岐嶷用彰；蕴才游艺，玉裕金相。既免孩提，是加封<br>殖；俾维城于东鲁，锡介珪于上国。辞荣朱邸，正位青宫；尊师重傅，养德含聪。<br>畏驰道而不绝，问寝门而益恭。招贤警戒，齿胄谦冲；冀日跻于三善，奉天慈于<br>九重。汉庄好学，既显于外；魏丕能文，方循于内。美不二于颜过，嘉得三于鲤<br>退。焜耀甲观，铿锵瑜珮。方积善于为山，何反真而游岱。呜呼哀哉！<br>忧兢损寿，沉疴始遘；群望并走，百灵宜祐。吴客之问徒为，越人之方靡救。<br>占前星之掩曜，知东朝之降咎；天垂象而则然，人由己而何有？呜呼哀哉！税驾<br>乘华兮即宫夜台，凤笙长绝兮蜃辂徐来。启青宫而右出，历玄灞而左回；度凋林<br>兮魂断，入旷野兮心摧。水助挽而幽咽，云带翣而徘徊；悲佳城之已掩，见新庙<br>之方开。呜呼哀哉！授经兮曷期，执绋兮增欷；九原作兮何嗟及，七日还兮安可<br>希。有少海之波逝，无西园之盖飞；商山之羽翼已散，望苑之宾客咸归。瑟彼玉<br>简，閟于泉扉；用传信于文字，愿不昧于音徽。呜呼哀哉！<br>初，上以太子稍长，不循法度，昵近小人，欲加废黜。迫于公卿之请，乃止。<br>太子终不悛改，至是暴薨。时传云：太子德妃之出也，晚年宠衰。贤妃杨氏，恩<br>渥方深。惧太子他日不利于己，故日加诬谮，太子终不能自辨明也。太子既薨，<br>上意追悔。四年，因会宁殿宴。小儿缘橦，有一夫在下，忧其堕地，有若狂者。<br>止问之，乃其父也。上因感泣，谓左右曰：“朕富有天下，不能全一子。”遂召<br>乐官刘楚材、宫人张十十等责之，曰：“陷吾太子，皆尔曹也。今已有太子，更<br>欲踵前耶？”立命杀之。<br>蒋王宗俭，文宗第二子，开成二年封。<br>武宗五子：杞王峻，开成五年封；益王岘、兖王岐、德王峄、昌王嵯，皆会<br>昌二年封。<br>宣宗十一子：懿宗皇帝，余并封王。<br>靖怀太子汉，会昌六年封雍王，大中六年薨，册赠靖怀太子。<br>雅王泾，宣宗第二子。大中元年封。<br>卫王灌，大中十一年封，十四年薨。<br>夔王滋，宣宗第三子也。会昌六年封，咸通四年薨。<br>庆王沂，第四子也。会昌六年封，大中四十年薨。<br>濮王泽，第五子也。大中二年封。<br>鄂王润，第六子也。大中五年封，乾符三年薨。<br>怀王洽，第七子也。大中八年封。<br>昭王汭，第八子也。大中八年封，乾符三年薨。<br>康王汶，大中八年封。<br>广王澭，大中十一年封。<br>懿宗八子：僖宗皇帝、昭宗皇帝，余并封王。<br>魏王佾，咸通三年封。<br>凉王健，咸通三年封，乾符六年薨。<br>蜀王佶，咸通三年封。<br>咸王侃，咸通六年封郢王，十年改封今王。<br>吉王保，咸通十三年封，文德元年八月九日授开府仪同三司、检校太傅，仍<br>加食邑三百户。<br>睦王倚，咸通十三年封。<br>僖宗二子：<br>建王震，中和元年九月十六日封。<br>益王升，光启三年十一月十四日封。<br>昭宗十子：哀帝，余并封王。<br>德王裕，昭宗长子也。大顺二年六月二十八日封，乾宁四年二月十四日册为<br>皇太子。时驾在华州，韩建畏诸王主兵，诱防城卒张行思、花重武相次告通王以<br>下欲杀建。建他日又造讹言云：诸王欲劫迁车驾，别幸藩镇。诸王惧，诣建自陈。<br>建乃延入卧内，密遣人奏云：“今日睦王、济王、韶王、通王、彭王、韩王、仪<br>王、陈王等八人到臣理所，不测事由。臣窃量事体，不合与诸王相见，兼恐久在<br>臣所，于事非宜。忽然及门，意不可测。”又上疏抗请归十六宅。如是者数四，<br>帝不允。建惧为诸王所图，乃以精甲数千围行宫，请诛定州护驾军都将李筠。帝<br>惧甚，诏斩筠于大云桥。其三都军士，寻放还本道。殿后都，亦与三都元绕行宫<br>扈跸。至昌，并急诏散之。罢诸王兵柄。建虑上不悦，乃上表请立德王为皇太子。<br>其年八月，嗣延王戒丕自太原还，诏与通王已下八王并赐死于石堤谷。<br>光化末，枢密使刘季述、王仲先等幽昭宗于东门，册裕为帝。及天复初诛季<br>述、仲先，与寺人藏于右军。群臣请杀之，昭宗曰：“太子冲幼，为贼辈所立。”<br>依旧令归少阳院。及朱全忠自凤翔迎驾还京，以德王眉目疏秀，春秋渐盛，常恶<br>之。谓崔胤曰：“德王曾窃居宝位，天下知之。大义灭亲，何得久留？是教后代<br>以不孝也。请公密启。”胤然之，昭宗不纳。他日言于全忠，全忠曰：“此国家<br>大事，臣安敢窃议？乃崔胤卖臣也。”寻以哀帝为天下兵马元帅。<br>后昭宗至洛下，一日幸福先寺，谓枢密使蒋玄晖曰：“德王，朕之爱子，全<br>忠何故须令废之，又欲杀之？”言讫泪下，因啮其中指血流。玄晖具报全忠，由<br>是转恚。昭宗遇弑之日，蒋玄晖于西内置社筵；酒酣，德王已下六王皆为玄晖所<br>杀，投尸九曲池。<br>棣王祤。乾宁元年十月八日封。<br>虔王禊、沂王禋、遂王祎，并与棣王同时封册。<br>景王秘，乾宁四年十月二十二日封。<br>祁王祺与景王同时封册。<br>雅王禛、琼王祥，并光化元年十一月九日封。<br>嗣襄王襜，性柔善，无他能。光启二年春，车驾在宝鸡，西军逼请幸岐陇；<br>帝以数十骑自大散关幸兴元。时襜有疾，不能从，因为朱玫所挟至凤翔。有台省<br>官从行未及者仅百人。四月，玫乃与宰相萧遘、裴澈率群僚册襜为监国。襜以郑<br>昌图判度支，而盐铁、户部各置副使，三司之事，一以委焉，目曰“废置相公”。<br>五月，襜遣伪户部侍郎柳陟等十余人，分谕关东、河北诸道，纳伪命者甚众。十<br>月，朱玫率萧遘等册襜为帝，改元曰永贞，遥尊僖宗为太上元皇圣帝。<br>初，河中王重荣表率东诸侯进贡，唯蔡贼与太原不顺。秦宗权自僣号，太原<br>不协于朱玫故也。及王行瑜杀朱玫，襜奔至渭上，王重荣使人迎之，襜与伪百官<br>泣别，谓曰：“朕见重荣，当令与卿等各备所服以接卿。”杀朱玫之翌日，襜为<br>鄜州乱军所杀，行瑜遂函首送行在。襜四月监国，至十二月死，凡在伪位九月矣。<br>朱玫者，邠州人也。少从边，以功历郡守。乾符末，领邠宁节制。中和中，<br>收复京师，与太原李克用、东方达同制加使相。光启元年冬，受诏招讨河中，军<br>败。以军容使田令孜失策，时诸军皆怒，乃徇人情，表请诛令孜。令孜与杨复恭<br>挟帝西幸，玫又失策。乃虏嗣襄王襜，与萧遘等同立为帝，大行封拜，以啖诸侯；<br>而天下之人，归者十五六焉。与李昌符始谋册立，及后，玫自称大丞相，吐握在<br>己。昌符怒之。乃以表送款行在，复密结枢密使杨复恭，人心乃离。<br>时行在出令，有能斩朱玫首者，则授以邠帅。贼将王行瑜以大唐峰不利，退<br>保凤州。终虑得罪，与腹心密谋，径入京师。时玫有第在和善里，行瑜率兵仗入<br>见。玫犹责以擅还，行瑜曰：“我要代尔领邠州节制，何复多言？”遂斩之。<br>王行瑜者，邠州人也。少隶本军，事朱玫为偏将，平巢寇有功。光启二年，<br>玫册嗣襄王襜为伪帝，授天平军节度使。领兵守大散关，攻大唐峰，为李铤所败，<br>乃送款行在。以部下反攻朱玫于阙下，斩之，因授邠州节度使。后平杨守亮于山<br>南，以功累加至中书令。景福中，逼朝廷加尚书令。宰臣韦昭度密奏不可。会韩<br>建、李茂贞称兵入觐，欲行废立。不果，乃请杀昭度与李磎。是岁，又遣弟行<br>约攻河中；河中引太原军至，由是大败。行约、行实劫驾不获，遂归邠州。行瑜<br>率兵屯梨园，王师围急。行实、行约先败，次保龙泉。行瑜又遁至邠州，不能守。<br>乾宁二年十一月，挈族至庆州，为部下所杀。<br>史臣曰：自天宝已降，内官握禁旋，中闱纂继，皆出其心。故手才揽于万机，<br>目己睨于六宅；防闲禁锢，不近人情。文守好古睦亲，至敦友悌。悔前非于齐凑，<br>褒以储闱；付后事于陈王，归其胄席。或降舆朱邸，对食琼筵，怡怡申肺腑之情，<br>穆穆尽棣华之义；近朝盛美，可洽风谣。昭肃惑谗，毒流安邸。虽览大臣之议，<br>欲使磐维；竟无出阁之仪，终身幽枉。《谷风》之怨，可为伤心。大中、咸通已<br>来，宝图世及。犬牙麟趾，虽不迨于姬周；平什布谣，未甚悲于宗籍。于姬不足，<br>比魏有余。<br>赞曰：周封子弟，运祚绵长。管、蔡剿绝，鲁、魏克昌。诛叛赏顺，王者大<br>纲。法不私亲，棣萼其芳。<br><hr>
