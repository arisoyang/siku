<h4>《史部·旧唐书·卷一百八十七上  列传第一百三十七》<b class="x">作者：刘昫等</b></h4>
<br>◎忠义上<br>○夏侯端刘感常达罗士信吕子臧张道源（族子楚金附）李公<br>逸张善相李玄通敬君弘冯立谢叔方王义方成三郎尹元贞高睿<br>（子仲舒崔琳附）王同皎（周憬附）苏安恒俞文俊王求礼燕钦融<br>（郎岌附）安金藏<br>《语》曰：“无求生以害仁，有杀身以成仁。”孟轲曰：“生亦我所欲，义<br>亦我所欲，舍生而取义可也。”古之德行君子，动必由礼，守之以仁，造次颠沛，<br>不愆于素。有若仲由之结缨，鉏麑之触树，纪信之蹈火，豫让之斩衣，此所谓杀<br>身成仁，临难不苟者也！然受刑一代，顾瞻七族。不犯难者，有终身之利；随市<br>道者，获当世之荣。苟非气义不群，贞刚绝俗，安能碎所重之支体，徇他人之义<br>哉！则由、麑、信、让之徒，君人者常宜血祀，况自有其臣乎！即如安金藏剖腹<br>以明皇嗣，段秀实挺笏而击元凶，张巡、姚摐之守城，杲卿、真卿之骂贼，又愈<br>于金藏。秀实等各见本传。今采夏侯端、李忄妻已下，附于此篇。<br>夏侯端，寿州寿春人，梁尚书左仆射详之孙也。仕隋为大理司直，高祖龙潜<br>时，与其结交。大业中，高祖帅师于河东讨捕，乃请端为副。时炀帝幸江都，盗<br>贼日滋。端颇知玄象，善相人，说高祖曰：“金玉床摇动，此帝座不安。参墟得<br>岁，必有真人起于实沉之次。天下方乱，能安之者，其在明公。但主上晓察，情<br>多猜忍，切忌诸李，强者先诛，全才既死，明公岂非其次？若早为计，则应天福；<br>不然者，则诛矣！”高祖深然其言。及义师起，端在河东，为吏所捕，送于长安，<br>囚之。高祖入京城，释之。引入卧内，与语极欢，授秘书监。<br>属李密为王世充所破，以众来降，关东之地，未有所属。端固请往招谕之，<br>乃加大将军，持节为河南道招慰使。至黎阳，李勣发兵送之，自澶水济河，传檄<br>郡县，东至于海，南至于淮，二十余州，并遣使送款。行次谯州，会亳州刺史丁<br>叔则及汴州刺史王要汉并以所部降于世充，路遂隔绝。<br>端素得众心，所从二千人，虽粮尽，不忍委去。端知事必不济，乃坐泽中，<br>尽杀私马，以会军士。因歔欷曰：“今王师已败，诸处并没，卿等土壤，悉皆从<br>伪，特以共事之情，未能见委。然我奉王命，不可从。卿有妻子，无宜效我。可<br>斩吾首，持归于贼，必获富贵。”众皆流涕。端又曰：“卿不忍见杀，吾当自刎。”<br>众士抱持之，皆曰：“公于唐家，非有亲属，但以忠义之故，不辞于死。诸人与<br>公共事，经涉艰危，岂有害公而取富贵！”复与同进。潜行五日，馁死者十三四；<br>又为贼所击，奔溃相失者大半。端唯与三十余人东走，采生莹豆而食之。犹持节<br>与之俱卧起，谓众人曰：“平生不知死地乃在此中。我受国恩，所以然耳，今卿<br>等何乃相伴死乎！可散投贼，犹全性命。吾当抱此一节，与之俱殒。”众又不去。<br>属李公逸为唐守杞州，闻而勒兵迎馆之。于时河南之地，皆入世充，唯公逸<br>感端之义，独坚守不下。世充遣使召端，解衣遗之。礼甚厚，仍送除书，以端为<br>淮南郡公、吏部尚书。端对其使者曰：“夏侯端天子大使，岂受王世充之官！自<br>非斩我头将往见汝，何容身苟活而屈于贼乎！”遂焚其书，拔刀斩其所遗衣服。<br>因发路西归，解节旄怀之，取竿加刃，从间道得至宜阳。<br>初，山中险峻，先无蹊径，但冒履榛梗，昼夜兼行，从者三十二人，或坠崖<br>溺水、遇猛兽而死又半，其余至者，皆鬓发秃落，形貌枯瘠。端驰驿奉见，但谢<br>无功，殊不自言艰苦。高祖悯之，复以为秘书监。俄出为梓州刺史。所得料钱，<br>皆散施孤寡。贞观元年病卒。<br>刘感，岐州凤泉人，后魏司徒高昌王丰生之孙也。武德初，以骠骑将军镇泾<br>州。薛仁杲率众围之。感婴城拒守，城中粮尽，遂杀所乘马以分将士，感一无所<br>啖，唯煮马骨取汁，和木屑食之。城垂陷者数矣。长平王叔良援兵至，仁杲解围<br>而去。感与叔良出战，为贼所擒。仁杲复围泾州，令感语城中云：“援军已败，<br>徒守孤城，何益也！宜早出降，以全家室。”感许之。及至城下，大呼曰：“逆<br>贼饥饿，亡在朝夕！秦王率数十万众，四面俱集，城中勿忧，各宜自勉，以全忠<br>节！”仁杲大怒，执感于城边，埋脚至膝，驰骑射杀之，至死声色逾厉。<br>贼平，高祖购得其尸，祭以少牢，赠瀛州刺史，封平原郡公，谥曰忠壮。令<br>其子袭官爵，并赐田宅。<br>常达，陕人也。初仕隋为鹰扬郎将，数从高祖征伐，甚蒙亲待。及义兵起，<br>达在霍邑，从宋老生来拒战。老生败，达惧，自匿不出。高祖谓达已死，令人阅<br>尸求之。及达奉见，高祖大悦，以为统军。武德初，拜陇州刺史。时薛举屡攻之，<br>不能克，乃遣其将仵士政以数百人伪降达。达不之测，厚加抚接。士政伺隙以其<br>徒劫达，拥城中二千人而叛，牵达以见于举。达词色抗厉，不为之屈。举指其妻<br>谓达曰：“识皇后否？”达曰：“正是癭老妪，何足可识！”竟释之。有贼帅张<br>贵谓达曰：“汝识我否？”答曰：“汝逃死奴。”瞋目视之，贵怒，拔刀将斫<br>达。人救之，获免。<br>及仁杲平，高祖见达，谓曰：“卿之忠节，便可求之古人。”命起居舍人令<br>狐德棻曰：“刘感、常达，须载之史策也。”执仵士政，扑杀之。赐达布帛三百<br>段，复拜陇州刺史，卒。<br>罗士信，齐州历城人也。大业中，长白山贼王簿、左才相、孟让来寇齐郡，<br>通守张须陀率兵讨击。士信年始十四，固请自效。须陀谓曰：“汝形容未胜衣甲，<br>何可入阵！”士信怒，重著二甲，左右双鞬而上马，须陀壮而从之。击贼潍水之<br>上。阵才列，士信驰至贼所，刺倒数人，斩一人首，掷于空中，用枪承之，戴以<br>略阵。贼众愕然，无敢逼者；须陀因而奋击，贼众大溃。士信逐北，每杀一人，<br>辄劓其鼻而怀之；及还，则验鼻以表杀贼之多少也。须陀甚加叹赏，以所乘马遗<br>之，引置左右。每战，须陀先登，士信为副。炀帝遣使慰喻之，又令画工写须陀、<br>士信战阵之图，上于内史。<br>及须陀为李密所杀，士信随裴仁基率众归于密，署为总管。使统所部，随密<br>击王世充。败，士信跃马突进，身中数矢，乃陷于世充军。世充知其骁勇，厚礼<br>之，与同寝食。后世充破李密，得密将邴元真等，尽拜为将军，不复专重之。士<br>信耻与为伍，率所部千余人奔于谷州。高祖以为陕州道行军总管，使图世充。及<br>大军至洛阳，士信以兵围世充千金堡。中有大骂之者，士信怒，夜遣百余人将婴<br>儿数十至于堡下，诈言“从东都来投罗总管”。因令婴儿啼噪，既而佯惊曰：<br>“此千金堡，吾辈错矣！”忽然而去。堡中谓是东都逃人，遽出兵追之。士信伏<br>兵于路，俟其开门，奋击大破之，杀无遗类。世充平，擢授绛州总管，封剡国公。<br>寻从太宗击刘黑闼于河北，有洺水人以城来降，遣士信入城据守。贼悉众攻<br>之甚急，遇雨雪，大军不得救，经数日，城陷，为贼所擒。黑闼闻其勇，意欲活<br>之；士信词色不屈，遂遇害，年二十。太宗闻而伤惜，购得其尸，葬之，谥曰勇。<br>士信初为裴仁基所礼，尝感其知己之恩，及东都平，遂以家财收敛，葬于北邙。<br>又云：“我死后，当葬此墓侧。”及卒，果就仁基左而托葬焉。<br>吕子臧，蒲州河东人也。大业末，为南阳郡丞。高祖克京师，遣马元规抚慰<br>山南，子臧坚守不下，元规遣使讽谕之，前后数辈，皆为子臧所杀。及炀帝被杀，<br>高祖又遣其婿薛君倩赍手诏谕旨，子臧乃为炀帝发丧成礼。而后归国，拜邓州刺<br>史，封南阳郡公。<br>时朱粲新败，子臧率所部数千人，与元规并力将击之。谓元规曰：“朱粲新<br>破之后，上下危惧，一战可擒。若更迁延，部众稍集，力强食尽，必死战于我，<br>为患不细也。”元规不纳，子臧请以本兵独战，又不许。俄而粲众大至，元规惧，<br>退保南阳。子臧谓元规曰：“言不见纳，以至于此，老夫今坐公死矣！”粲果率<br>兵围之，遇霖雨，城壁皆坏，所亲者知城必陷，固劝其降。子臧曰：“安有天子<br>方伯降贼者乎！”于是率其麾下，赴敌而死。俄而城陷，元规亦遇害。<br>张道源，并州祁人也。年十五，父死，居丧以孝行称，县令郭湛改其所居为<br>复礼乡至孝里。道源尝与友人客游，友人病，中宵而卒，道源恐惊扰主人，遂共<br>尸卧，达曙方哭，亲步营送，至其本乡里。高祖举义，召授大将军府户曹参军。<br>及平京城，遣道源抚慰山东，燕、赵之地争来款附。高祖下书褒美，累封范阳郡<br>公，后拜大理卿。时何稠、士澄有罪，家口籍没，仍以赐之。道源叹曰：“人有<br>否泰，盖亦是常。安可因己之泰，利人之否，取其子女以为仆妾，岂近仁者之心<br>乎＃”皆舍之，一无所取。寻转太仆卿，后历相州都督。武德七年卒官，赠工部<br>尚书，谥曰节。道源虽历职九卿，身死日，唯有粟石两，高祖深异之，赐其家帛<br>三百段。<br>族子楚金。<br>楚金，少有志行，事亲以孝闻。初，与兄越石同预乡贡进士，州司将罢越石<br>而荐楚金，辞曰：“以顺则越石长，以才则楚金不如。”固请俱退。时李勣为都<br>督，叹曰：“贡士本求才行，相推如此，何嫌双居也。”乃俱荐擢第。楚金，高<br>宗时累迁刑部侍郎。仪凤年，有妖星见，楚金上疏，极言得失。高宗优纳，赐帛<br>二百段。则天临朝，历位吏部侍郎、秋官尚书，赐爵南阳侯。为酷吏周兴所陷，<br>配流岭表，竟卒于徙所。著《翰苑》三十卷、《绅诫》三卷，并传于时。<br>李公逸，汴梁雍丘人也。隋末，与族弟善行以义勇为人所附。初归王世充，<br>知其必败，遣间使请降。高祖因以雍丘置杞州，拜为总管，封阳夏郡公。又以善<br>行为杞州刺史。世充遣其从弟辨率众攻之，公逸遣使请援。高祖以其悬隔贼境，<br>未即出兵。公逸乃留善行居守，自入朝请援，行至襄城，为世充伊州刺史张殷所<br>获，送于洛阳。世充谓曰：“卿越郑臣唐，其说安在？”公逸答曰：“我于天下，<br>唯闻有唐。”世充怒，斩之。善行竟没于贼。高祖闻而悼惜，封其子为襄邑县公。<br>张善相，许州襄城人也。大业末，为里长，每督县兵，逐小盗，为众所附，<br>遂据本郡，归于李密。密败，以城归国，高祖授伊州总管。王世充数攻之，善相<br>频遣使请救。兵既不赴，城中粮尽，自知必败，谓僚属曰：“死当斩吾头以归世<br>充。”众皆泣曰：“宁与公同死，终不独生！”后城陷被擒，送于世充，辞色不<br>挠，骂世充极口，寻被害。高祖叹曰：“吾负善相，善相不负吾。”封其子为襄<br>城郡公。<br>李玄通，雍州蓝田人。仕隋鹰扬郎将。义兵入关，率所部归国，累除定州总<br>管。刘黑闼反叛，攻之，城陷被擒。黑闼重其才，欲以为大将，玄通叹息曰：<br>“吾荷朝恩，作藩东夏，孤城无援，遂陷虏庭。当守臣节，以忠报国，岂能降志，<br>辄受贼官。”拒而不受。故吏有以酒食馈之者，玄通曰：“诸君哀吾困辱，故以<br>酒食来相宽慰，吾当为诸君一醉。”遂与乐饮。谓守者曰：“吾能舞剑，可借吾<br>刀。”守者与之。及曲终，太息而言：“大丈夫受国厚恩，镇抚方面，不能保全<br>所守，亦何面目视息世间哉！”因溃腹而死。高祖闻而为之流涕，拜其子伏护为<br>大将。<br>敬君弘，绛州太平人，齐右仆射显隽曾孙也。武德中，为骠骑将军，封黔昌<br>县侯，掌屯营兵于玄武门，加授云麾将军。隐太子建成之诛也，其余党冯立、谢<br>叔方率兵犯玄武门，君弘挺身出战。其所亲止之曰：“事未可知，当且观变，待<br>兵集，成列而战，未晚也。”君弘不从，乃与中郎将吕世衡大呼而进，并遇害。<br>太宗甚嗟赏之，赠君弘左屯卫大将军，世衡右骁卫将军。<br>冯立，同州冯翊人也。有武艺，略涉书记，隐太子建成引为翊卫车骑将军，<br>托以心膂。建成被诛，其左右多逃散，立叹曰：“岂有生受其恩而死逃其难！”<br>于是率兵犯玄武门，苦战久之，杀屯营将军敬君弘。谓其徒曰：“微以报太子矣！”<br>遂解兵遁于野。俄而来请罪。太宗数之曰：“汝在东宫，潜为间构，阻我骨肉，<br>汝罪一也。昨日复出兵来战，杀伤我将士，汝罪二也。何以逃死！”对曰：“出<br>身事主，期之效命，当职之日，无所顾惮。”因伏地歔欷，悲不自胜。太宗慰勉<br>之。立归，谓所亲曰：“逢莫大之恩，幸而获济，终当以死奉答。”<br>未几，突厥至便桥。立率数百骑与虏战于咸阳，杀获甚众。太宗闻而嘉叹，<br>拜广州都督。前后作牧者，多以黩货为蛮夷所患，由是数怨叛。立到，不营产业，<br>衣食取给而已。尝至贪泉，叹曰：“此吴隐之所酌泉也。饮一杯水，何足道哉！<br>吾当汲而为食，岂止一杯耶，安能易吾性乎！”遂毕饮而去。在职数年，甚有惠<br>政，卒于官。<br>谢叔方，雍州万年人也。初从巢剌王元吉征讨，数有战功，元吉奏授屈咥直<br>府左军骑。太宗诛隐太子及元吉于玄武门，叔方率府兵与冯立合军，拒战于北阙<br>下，杀敬君弘、吕世衡。太宗兵不振，秦府护军尉迟敬德传元吉首以示之，叔方<br>下马号哭而遁。明日出首，太宗曰：“义士也！”命释之。历迁西、伊二州刺史，<br>善绥边镇，胡戎爱而敬之，如事严父。贞观末，累加银青光禄大夫，历洪、广二<br>州都督。永徽中卒。<br>王义方，泗州涟水人也。少孤贫，事母甚谨，博通《五经》，而謇傲独行。<br>初举明经，因诣京师，中路逢徒步者，自云父为颍上令，闻病笃，倍道将往焉，<br>徒步不前，计无所出。义方解所乘马与之，不告姓名而去。俄授晋王府参军，直<br>弘文馆。特进魏征甚礼之，将以侄女妻之。义方竟娶征之侄女，告人曰：“昔不<br>附宰相之势，今感知己之言故也。”转太子校书。<br>无何，坐与刑部尚书张亮交通，贬为儋州吉安丞。行至海南，舟人将以酒脯<br>致祭。义方曰：“黍稷非馨，义在明德。”乃酌水而祭，为文曰：“思帝乡而北<br>顾，望海浦而南浮。必也行愆诸己，义负前修。长鲸击水，天吴覆舟。因忠获戾，<br>以孝见尤。四维雾廓，千里安流。灵应如响，无作神羞。”时当盛夏，风涛蒸毒，<br>既而开霁，南渡吉安。蛮俗荒梗，义方召诸首领，集生徒，亲为讲经，行释奠之<br>礼；清歌吹籥，登降有序，蛮酋大喜。<br>贞观二十三年，改授洹水丞。时张亮兄子皎，配流在崖州，来依义方而卒。<br>临终托以妻子及致尸还乡。义方与皎妻自誓于海神，使奴负柩，令皎妻抱其赤子，<br>乘义方之马，身独步从而还。先之原武葬皎，告祭张亮，送皎妻子归其家而往洹<br>水。转云阳丞，擢为著作佐郎。<br>显庆元年，迁侍御史。时中书侍郎李义府执权用事，妇人淳于氏有美色，坐<br>事系大理，义府悦之，托大理丞毕正义枉法出之。高宗又敕给事中刘仁轨、侍御<br>史张伦重按其事。正义自缢。高宗特原义府之罪。义方以义府奸蠹害政，将加弹<br>奏，以问其母。母曰：“昔王陵母伏剑成子之义，汝能尽忠立名，吾之愿也，虽<br>死不恨！”义方乃先奏曰：<br>臣闻春莺鸣于献岁，蟋蟀吟于始秋，物有微而应时，人有贱而言忠。臣去岁<br>冬初，云阳下县丞耳。今春及夏，陛下擢臣著作佐郎，极文学之清选。未几，又<br>拜臣侍御史，滥朝廷之雄职。顾视生涯，陨首非报，唯欲有犯无隐，以广天听。<br>伏以李义府枉杀寺丞，陛下已赦之，臣不应更有鞫问。然天子置三公、九卿、<br>二十七大夫、八十一元士，本欲水火相济，盐梅相成，然后庶绩咸熙，风雨交泰。<br>亦不可独是独非，皆由圣旨。昔唐尧失之于四凶，汉祖失之于陈豨，光武失之于<br>逢萌，魏武失之于张邈。此四帝者，英杰之主，然失之于前，得之于后。今陛下<br>继圣，抚育万邦，蛮陬夷落，犹惧疏网。况辇毂咫尺，奸臣肆虐，足使忠臣抗愤，<br>义士扼腕。纵令正义自缢，弥不可容，便是畏义府之权势，能杀身以灭口。此则<br>生杀之威，上非王出；赏罚之柄，下移佞宠。臣恐履霜坚冰，积小成大，请重鞫<br>正义死由，雪冤气于幽泉，诛奸臣于白日。<br>及廷劾义府，曰：<br>臣闻附下罔上，圣主之所宜诛；心狠貌恭，明时之所必罚。是以隐贼掩义，<br>不容唐帝之朝；窃幸乘权，终齿汉皇之剑。中书侍郎李义府，因缘际会，遂阶通<br>显。不能尽忠竭节，对扬王休，策蹇励驽，祗奉皇眷，而反凭附城社，蔽亏日月，<br>请托公行，交游群小。贪冶容之美，原有罪之淳于；恐漏泄其谋，殒无辜之正义。<br>虽挟山超海之力，望此犹轻；回天转日之威，方斯更劣。此而可恕，孰不可容！<br>金风届节，玉露启涂，霜简与秋典共清，忠臣将鹰鹯并击。请除君侧，少答鸿私，<br>碎首玉阶，庶明臣节。<br>高宗以义方毁辱大臣，言词不逊，左迁莱州司户参军。秩满，家于昌乐，聚<br>徒教授。母卒，遂不复仕进。总章二年卒，年五十五。撰《笔海》十卷、文集十<br>卷。门人何彦光、员半千为义方制师服，三年丧毕而去。<br>半千者，齐州全节人也。事义方经十余年，博涉经史，知名河朔。则天时官<br>至天官侍郎。撰《三国春秋》二十卷，行于代。自有传。<br>成三郎，幽州渔阳人也。光宅年，为左豹韬卫长上果毅。李孝逸之讨徐敬业，<br>以为前锋，与贼战于高邮。军国败绩，被擒，送于江都。贼党唐之奇绐其众曰：<br>“此李孝逸也！”将斩之。三郎大呼曰：“我，是果毅成三郎，不是将军李孝逸。<br>官军已围尔数重，破尔在于朝夕。我死，妻子受荣；尔死，家口配没，终不及我！”<br>之奇怒，斩之。敬业平，赠左监门将军，谥曰勇。时曲阿令尹元贞，亦死敬业之<br>难。<br>尹元贞者，瀛州河间人也。在曲阿，闻敬业攻陷润州，率兵赴援。及战败，<br>被擒。敬业临以白刃，胁令附己，将加任用。元贞词色慷慨，竟不之屈，寻遇害。<br>敬业平，赠润州刺史，谥曰壮。<br>高睿，雍州万年人，隋尚书左仆射崿孙也。父表仁，谷州刺史。睿少以明经<br>累除桂州都督，寻加银青光禄大夫，转赵州刺史，封平昌县子。圣历初，突厥默<br>啜来寇，睿又婴城固守。长史唐波若见城围甚急，遂潜谋应贼。睿觉之，将自杀，<br>不死，俄而城陷被擒，更令招喻诸县未降者。睿竟不从，遂为所杀。<br>初，贼将至州境。或谓睿曰：“突厥所向无前，百姓丧胆；明公力不能御，<br>不若降之。”睿曰：“吾为天子刺史，不战而降，其罪大矣。”则天闻而深叹息<br>之，赠冬官尚书，谥曰节。及贼退，唐波若伏诛，家口籍没。因下制曰：“故赵<br>州刺史高睿，狂贼既至，死节不降；长史唐波若，不能固城，相率归贼。高睿已<br>加褒柱，波若等身死破家。赏罚既行，须敦惩劝，宜颁示天下，咸使知闻。”<br>子仲舒，博通经史，尤明《三礼》及诂训之书。神龙中，为相王府文学，王<br>甚敬重之。开元中，累授中书舍人，侍中宋璟、中书侍郎苏颋每询访故事焉。<br>时又有中书舍人崔琳，深达政理，璟等亦礼焉。尝谓人曰：“古事问高仲舒，<br>今事问崔琳，则又何所疑矣！”仲舒累迁太子右庶子卒。<br>王同皎，相州安阳人，陈侍中、驸马都尉宽之曾孙。其先自琅邪仕江左，陈<br>亡，徙家河北。同皎，长安中尚皇太子女定安郡主。授朝散大夫，行太子典膳郎。<br>敬晖等讨张易之兄弟也。遣同皎与右羽林将军李多祚迎太子于东宫，请太子至玄<br>武门指麾将士。太子初拒而不许，同皎讽谕切至，太子乃就驾。以功授右千牛将<br>军，封琅邪郡公，赐实封五百户。及郡主进封为公主，拜同皎为驸马都尉。寻加<br>银青光禄大夫，迁光禄卿。<br>神龙二年，同皎以武三思专权任势，谋为逆乱，乃招集壮士，期以则天灵驾<br>发引，劫杀三思。同谋人抚州司仓冉祖雍，具以其计密告三思。三思乃遣校书郎<br>李悛上言：“同皎潜谋杀三思后，将拥兵诣阙，废黜皇后。”帝然之，遂斩同皎<br>于都亭驿前，籍没其家。临刑神色不变，天下莫不冤之。睿宗即位，令复其官爵。<br>执冉祖雍、李悛，并诛之。<br>初与同皎叶谋，有武当丞周憬者，寿州寿春人也。事既泄，遁于比干庙中，<br>自刎而死。临终，谓左右曰：“比干，古之忠臣也。倘神道聪明，应知周憬忠而<br>死也。韦后乱朝，宠树邪佞，武三思干上犯顺，虐害忠良，吾知其灭亡不久也！<br>可悬吾头于国门，观其身首异门而出。”其后皆如其言。<br>苏安恒，冀州武邑人也。博学，尤明《周礼》及《春秋左氏传》。大足元年，<br>投匦上疏曰：<br>陛下钦圣皇之顾托，受嗣子之推让，应天顺人，二十年矣。岂不思虞舜褰裳，<br>周公复辟，良以大禹至圣，成王既长，推位让国，其道备焉！故舜之于禹，是其<br>族亲；旦举成王，不离叔父。且族亲何如子之爱？叔父何如母之恩？今太子孝敬<br>是崇，春秋既壮，若使统临宸极，何异陛下之隧！陛下年德既尊，宝位将倦，机<br>务殷重，浩荡心神，何不禅位东宫，自怡圣体！<br>臣闻自昔明王之孝理天下者，不见二姓而俱王也。当今梁、定、河内、建昌<br>诸王等，承陛下之荫覆，并得封王，臣恐千秋万岁之后，于事非便，臣请黜为公<br>侯，任以闲简。<br>臣又闻陛下有二十余孙，今无尺土之封，此非长久之计也。臣请四面都督府<br>及要冲州郡，分土而王之。纵今年尚幼小，未娴养人之术，请择立师傅，成其孝<br>敬之道，将以夹辅周室，藩屏皇家，使累叶重光，飨祀不辍，斯为美矣，岂不大<br>哉！<br>疏奏，则天召见，赐食慰谕而遣之。长安二年，又上疏曰：<br>忠臣不顺时而取宠，烈士不惜死而偷生。故君道不明者，忠臣之过欤！臣道<br>不轨者，烈士之过欤！昔者先皇晏驾，留其顾托，将以万机殷广，令陛下兼知其<br>事。虽唐尧、虞舜居其位，而共工、驩兜在其间，陛下骨肉之恩阻，陛下子母之<br>爱忘。臣谓圣情以运祚将丧，极斯大节；天下谓陛下微弱李氏，贪天之功。何以<br>年在耄倦，而不能复子明辟，使忠言莫进，奸佞成朋，夷狄纷扰，屠害黎庶！陛<br>下虽纳隍轸念，亦罔能救此生灵。<br>臣闻天下者，神尧、文武之天下也。昔有隋失驭，小人道长，群雄骇鹿，四<br>海瞻乌。皇唐亲事戎旃，凤翔参野，削平宇县，龙践宸极。歃血为盟，指河为誓，<br>非李氏不王，非功臣不封。陛下虽居正统，实唐氏旧基。故《诗》曰：“惟鹊有<br>巢，唯鸠居之。”此言虽小，可以喻大。陛下自坤生德，乘乾作主，岂不以上符<br>天意，下顺人心！东宫昔在谅阴，相王又非长子，陛下恐宗祀中绝，所以应其讴<br>歌。当今太子追回，年德俱盛，陛下贪其宝位而忘母子深恩。臣闻京邑翼翼，四<br>方取则。陛下蔽太子之元良，枉太子之神器，何以教天下母慈子孝！焉能使天下<br>移风易俗焉？惟陛下思之，将何圣颜以见唐家宗庙？将何诰命以谒大帝坟陵？陛<br>下何故日夜积忧，不知钟鸣漏尽？臣愚以天意人事，还归李家。陛下虽安天位，<br>殊不知物极则反，器满则倾。故语曰：“当断不断，反受其乱。”此之谓也。陛<br>下不如高揖机务，自恬圣躬，命史臣以书之，令乐府以歌之，斯亦太平之盛事也！<br>臣闻见过不谏，非忠臣也；畏死不言，非勇士也。臣何惜一朝之命，而不安<br>万乘之国哉！故曰：苟利国家，虽死可矣！愿陛下稍辍万机，详臣愚见。陛下若<br>以臣为忠，则从谏如流，择是而用；若以臣为不忠，则斩取臣头，以令天下。<br>疏奏不纳。明年，御史大夫魏元忠为张易之兄弟所构，安恒又抗疏申理之曰：<br>臣闻明王有含天下之量，有济天下之心，能进天下之善，除天下之恶。若为<br>君王而不行此四者，则当神冤鬼怒，阴错阳乱，欲使国家荣泰，其可得乎！陛下<br>革命之初，勤于庶政，亲总万机，博采谋猷，傍求俊乂，故海内以陛下为纳谏之<br>主矣！暮年已来，怠于政教，谗邪结党，水火成灾，百姓不亲，五品不逊，故四<br>海之内，以陛下为受佞之主矣！当今邪正莫辩，诉讼含冤，岂陛下昔是而今非，<br>盖居安忘危之失也！<br>臣窃见御史大夫、检校太子右庶子、同凤阁鸾台平章事魏元忠，廉直有闻，<br>位居宰辅。履忠正之基者，用元忠为龟镜；践邪佞之路者，嫉元忠若仇雠。麟台<br>监张易之兄弟，在身无德，于国无功，不逾数年，遂极隆贵。自当饮冰怀惧，酌<br>水思清，夙夜兢兢，以答恩造。不谓溪壑其志，豺狼其心，欲指鹿而献马，先害<br>忠而损善；将斯乱代之法，污我明君之朝。自元忠下狱，臣见长安城内，街谈巷<br>议，皆以陛下委任奸宄，斥逐贤良，以元忠必无不顺之言，以易之必有交乱之意，<br>相逢偶语，人心不安。虽有忠臣烈士，空抚髀于私室。而钳口不敢言者，皆惧易<br>之等威权，恐无辜而受戮，亦徒虚死耳！<br>今贼虏强盛，征敛烦重，以臣言之，万姓不胜其弊。况又闻陛下纵逸谗慝，<br>禁锢良善，赏刑失中，则遐迩生变。臣恐四夷因之，则窥觇得失，以为边郡之患；<br>百姓因之，即结聚义兵，以除君侧之恶。复恐逐鹿之党，叩关而至；乱阶之徒，<br>从中相应；争锋于朱雀门内，问鼎于大明殿前，陛下将何事以谢之？复何方以御<br>之？臣今为陛下计，安百姓之心者，莫若收雷电之威，解元忠之网，复其爵位，<br>君臣如初，则天下幸甚！陛下好生恶杀，纵不能斩佞臣头以塞人望，臣请夺其荣<br>宠，翦其羽翼，无使权柄在手，骄横日滋。专国倍于穰侯，回天过于左悺，则社<br>稷危矣，惟陛下图之！<br>臣本微贱，不识元忠、易之，岂此可亲而彼可疏？但恐谗邪长而忠臣绝！伏<br>愿陛下暂垂天鉴，察臣此心，即微臣朝志得行，夕死无恨！<br>疏奏，易之等大怒，欲遣刺客杀之。赖正谏大夫朱敬则、凤阁舍人桓彦范、<br>著作郎魏知古等保护以免。<br>安恒，神龙初为集艺馆内教。节愍太子之杀武三思也，或言安恒预其谋，遂<br>下狱死。睿宗即位，知其冤，下制曰：“故苏安恒，文学基身，鲠直成操，往年<br>抗疏，忠谠可嘉。属回邪擅构，奄从非命，兴言轸悼，用恻于怀。宜赠宠章，式<br>旌徽烈，可赠谏议大夫。”时又有俞文俊、王求礼，亦以直言见称。<br>俞文俊者，荆州江陵人。则天载初年，新丰因风雷山移，乃改县名为庆山，<br>四方毕贺。文俊诣阙上书曰：“臣闻天气不和而寒暑并，人气不知而疣赘生，地<br>气不和而塠阜出。今陛下以女主处阳位，反易刚柔，故地气隔塞而山变为灾。<br>陛下谓之庆山，臣以为非庆也。臣愚以为宜侧身修德，以答天谴。不然，恐殃祸<br>至矣！”则天大怒，流于岭外。后为六道使所杀。<br>王求礼者，许州长社人。则天时，为左拾遗。时武懿宗统兵讨契丹，畏忄耎<br>不敢进。及贼平，懿宗奏沧、瀛等数百家从贼，请诛之。求礼廷折之曰：“此等<br>素无武备，城池不完，遇贼畏惧，苟从之以求生，岂素有背叛之心也！懿宗拥强<br>兵数十万，闻贼辄退，使其滋蔓。又欲移罪于草泽诖误之人，岂为臣之道！臣请<br>先斩懿宗，以谢河北。”懿宗不能答。则天遂宽胁从者之罪。后都城三月雨雪，<br>凤阁侍郎苏味道以为瑞雪，率群官表贺。求礼曰：“公为宰相，不能燮理阴阳，<br>非时降雪，又将灾而为瑞，诬罔视听。若以三月雪为瑞雪，即腊月雷亦为瑞雷耶？”<br>味道不从。求礼累迁左台殿中侍御史。神龙初，为卫王掾，病卒。<br>燕钦融，洛州偃师人也。景龙末，为许州司户参军。时韦庶人干预国政，盛<br>封拜群从子弟。又与悖逆庶人及驸马都尉武延秀、中书令宗楚客等将图危宗社。<br>钦融连上奏其事，庶人大怒，劝中宗召钦融廷见，扑杀之。宗楚客又私令执法者<br>加刃，钦融因而致死。睿宗即位，下制曰：“故许州司户参军燕钦融，先陈忠谠，<br>颇列章奏，虽干非其位，而进不顾身。永言奄亡，诚所伤悼，方开谏路，宜慰窀<br>穸。可赠谏议大夫，仍令备礼改葬，特授一子官。”<br>先是，定州人郎岌，亦备陈韦庶人及宗楚客将为逆乱之状，中宗不纳，而韦<br>庶人劝杖杀之。睿宗即位，追赠谏议大夫。<br>安金藏，京兆长安人，初为太常工人。载初年，则天称制，睿宗号为皇嗣。<br>少府监裴匪躬、内侍范云仙并以私谒皇嗣腰斩。自此公卿已下，并不得见之，唯<br>金藏等工人得在左右。或有诬告皇嗣潜有异谋者，则天令来俊臣穷鞫其状。左右<br>不胜楚毒，皆欲自诬，唯金藏确然无辞，大呼谓俊臣曰：“公不信金藏之言，请<br>剖心以明皇嗣不反。”即引佩刀自剖其胸，五藏并出，流血被地，因气绝而仆。<br>则天闻之，令舆入宫中，遣医人却内五藏，以桑白皮为线缝合，傅之药。经宿，<br>金藏始甦。则天亲临视之，叹曰：“吾子不能自明，不如尔之忠也！”即令俊臣<br>停推，睿宗由是免难。<br>金藏，神龙初丧母，寓葬于都南阙口之北，庐于墓侧，躬造石坟石塔，昼夜<br>不息。原上旧无水，忽有涌泉自出。又有李树盛冬开花，犬鹿相狎。本道使卢怀<br>慎上闻，敕旌表其门。景云中，累迁右武卫中郎将。玄宗即位，追思金藏忠节，<br>下制褒美，擢拜右骁卫将军，乃令史官编次其事。开元二十年，又特封代国公，<br>仍于东岳等诸碑镌勒其名。竟以寿终，赠兵部尚书。<br><hr>
