<h4>《史部·旧唐书·卷一百八十三  列传第一百三十三》<b class="x">作者：刘昫等</b></h4>
<br>◎外戚<br>○独孤怀恩窦德明（侄怀贞族弟孝谌孝谌子希瑊希球希瓘希<br>瓘从父弟维鍌长孙敞从父弟操赵持满附）武承嗣（子延秀从父弟<br>三思三思子崇训从祖弟懿宗攸暨攸暨妻太平公主从父弟攸绪薛怀义<br>附）韦温王仁皎（子守一）吴溆（弟凑）窦觎柳晟王子颜<br>自古后族，能以德礼进退、全宗保名者，鲜矣。盖恃宫掖之宠，接宴私之欢，<br>高爵厚禄骄其内，声色服玩惑于外；莫知师友之训，不达危亡之道。故以中才处<br>之，罕不覆败；亦由重植之木，自然颠披也。明哲之君，知骄侈之易满，荣宠之<br>难保；授任各当其才，禄位不过其量；告之以天命不易，诫之以大义灭亲；使居<br>无过之地，永享不赀之福，与国终始，不失其所以亲也。《易》曰：“震来虩虩，<br>恐致福也。”又曰：“妇子嘻嘻，失家节也。”与其爱而失节，曷若惧而致福？<br>魏氏惩汉人之败，著矫枉之法：幼主嗣位，母后不得临朝；外氏无功，时主不得<br>封爵。虽曰刻薄，而卞、甄之族，竟无大过。皇唐受命，长孙、窦氏以勋贤任职，<br>而武氏、韦氏以盈满致覆。夫废兴者，岂天命哉，盖人事也！窦威、长孙无忌各<br>自有传，其余载其得失，为《外戚传》，以存鉴诫焉。<br>###独孤怀恩，元贞皇后弟之子也。父整，隋涿郡太守。怀恩幼时，以献皇后<br>之侄，养于宫中。后仕为鄠县令。高祖平京城，授长安令。在职严明，甚得时誉。<br>及高祖受禅，擢拜工部尚书。时虞州刺史韦义节击尧君素于蒲州，而义节文吏怯<br>懦，频战不利。高祖遣怀恩代总其众。怀恩督兵城下，为贼所拒，频战不利。高<br>祖切让之，因是怨望。高祖尝戏之曰：“弟姑子悉为天子，次当舅子乎？”怀恩<br>遂自以为符命，每扼腕曰：“我家岂女独富贵耶？”由是阴图异计。<br>时虞乡南山多群盗。刘武周将宋金刚寇陷澮州，高祖悉发关中卒以隶太宗，<br>屯于柏壁。怀恩遂与解县令荣静、前五原县主簿元君宝谋引王行本兵及武周连和，<br>与山贼劫永丰仓而断柏壁粮道，割河东地以啗武周。事临发，会夏县人吕崇茂杀<br>县令，据县起兵，应武周。高祖遣怀恩与永安王孝基、陕州总管于筠、内史侍郎<br>唐俭攻崇茂。宋金刚潜兵来袭，诸将尽没。君宝与开府刘让亦同陷于贼中，遂泄<br>怀恩之谋。既而怀恩逃归，高祖复令率师攻蒲州。唐俭在贼中，说贼将尉迟敬德，<br>请使让还，连和罢兵，遂使发其事。会尧君素为其下所杀，小帅王行本以蒲州降，<br>怀恩勒兵入据其城。高祖将济河，已御舟矣，会让至，乃使召怀恩，怀恩不知事<br>已泄，轻舟来赴。及中流而执之，收其党按验，遂诛之，时年三十六，籍没基家。<br>窦德明，太穆顺圣皇后兄之孙也。祖照，尚后魏文帝女义阳公主，封钜鹿公。<br>父彦，袭父封，仕隋为西平郡守。德明少师事陈留王孝逸，颇涉文史。会汉王谅<br>作乱，遣其将綦良攻黎州。德明时年十八，募得五千人，倍道而进，号令严整，<br>一战破之。以功累拜齐王府属，坐事免。及义师围长安，永安王孝基、襄邑王神<br>符、江夏王道宗及高祖之婿窦诞、赵慈景并系狱，隋将卫文升、阴世师欲杀之。<br>德明谓文升曰：“罪不在此辈，杀之无伤于彼，适足招怨。”文升乃止。及谒见<br>高祖，竟不自言，时人称其长者。武德初，拜考功郎中。从太宗击王世充，频有<br>战功，封显武男。贞观初，历常、爱二州刺史。寻卒。<br>弟德玄，高宗时为左相。德玄子怀贞。<br>怀贞，少有名誉，时兄弟宗族，并以舆马为事，怀贞独折节自修，衣服俭素。<br>圣历中为清河令，治有能名。俄历越州都督、扬州大都督府长史，所在皆以清干<br>著称。<br>神龙二年，累迁御史大夫，兼检校雍州长史。时韦庶人及安乐公主等干预朝<br>政。怀贞每谄顺委曲取容，改名从一，以避后父之讳，自是名称日损。庶人微时<br>乳母王氏，本蛮婢也，特封莒国夫人，嫁为怀贞妻。俗谓乳母之婿为阿沄，怀贞<br>每因谒见之次及进表疏，列在官位，必曰“皇后阿沄”，时人或以“国沄”呼之，<br>初无惭色。宦官用权，怀贞尤所畏敬，每视事听讼，见无须者，误以接之。监察<br>御史魏传弓尝以内常侍辅信义尤纵暴，将奏劾之。怀贞曰：“辅常侍深为安乐公<br>主所信任，权势甚高，言成祸福，何得辄有弹纠？”传弓曰：“今王纲渐坏，君<br>子道消，正由此辈擅权耳！若得今日杀之，明日受诛，无所恨。”怀贞无以答，<br>但固止之。<br>韦庶人败，左迁濠州司马。寻擢授益州大都督府长史。以附会太平公主，累<br>拜侍中、兼御史大夫，代韦安石为尚书左仆射，监修国史，赐爵魏国公。<br>睿宗为金仙、玉真二公主创立两观，料功甚多，时议皆以为不可。唯怀贞赞<br>成其事，躬自监役。怀贞族弟詹事司直维鍌谓怀贞曰：“兄位极台衮，当思<br>献可替否，以辅明主。奈何校量瓦木，厕迹工匠之间，欲令海内何所瞻仰也？”<br>怀贞不能对，而监作如故。时人为之语曰：“窦仆射前为韦氏国沄，后作公主邑<br>丞。”言怀贞伏事公主，同于邑官也。<br>先天二年，太平公主逆谋事泄，怀贞惧罪，投水而死。追戮其尸，改姓毒氏。<br>德明族弟孝谌。<br>孝谌，刑部尚书诞之子，昭成顺圣皇后父也。则天时，历太常少卿、润州刺<br>史。长寿二年，后母庞氏被酷吏所陷，诬与后咒诅不道，孝谌左迁罗州司马而卒。<br>子希瑊、希球、希瓘，并流岭南。神龙初，随例雪免。景云年，追赠李谌太<br>尉、邠国公，希瑊袭爵。玄宗即位，加赠孝谌太保，希瑊等以舅氏，甚见优宠。<br>希瑊累迁太子少傅、豳国公，寻卒。<br>希球官至太子宾客，封冀国公，开元二十七年卒。及卒，谥曰靖。<br>希瓘初赐爵毕国公，后改名<王曳>。初为左散骑常侍，及希球卒，因授开府仪<br>同三司。玄宗以早失太后，尤重外家，<王曳>兄弟三人皆国公，食实封。<br><王曳>子锷，又尚玄宗女永昌长公主，恩宠赐赉，实为厚矣。而兄弟皆贪鄙，<br>过自封植，<王曳>又甚之。<br>天宝七年，有窦勉潜交巫祝，勉犯法，<王曳>坐信其诡说，被停官，放归田园。<br>寻以尊老，又授开府仪同三司，依旧朝会。十三载十二月卒，玄宗哭于行在，赠<br>司徒。财货钜万。<br>瑨<王曳>从父弟维鍌，好学，以撰著为业。时宗族咸以外戚，崇饰舆马，<br>维鍌独清俭自守。中书令张说、黄门侍郎卢藏用、给事中裴子余皆与之亲善。<br>官至水部郎中卒。撰《吉凶礼要》二十卷，行于代。<br>长孙敞，文德顺圣皇后之叔父也。仕隋为左卫郎将。炀帝幸江都，留敞守京<br>城禁苑。及义旗入关，率子弟迎谒于新丰，从平京城，以功除将作少监。出为杞<br>州刺史。贞观初，坐赃免。太宗以后亲，常令内给绢以供私费。寻拜宗正少卿致<br>仕，加金紫光禄大夫，累封平原郡公。卒，赠幽州都督，谥曰良，陪葬昭陵。<br>敞从父弟操，周大司徒、薛国公览之子也。武德中，为陕东道行台金部郎中，<br>出为陕州刺史。自州东引水入城，以代井汲，百姓于今利之。贞观中，历洺州刺<br>史、益扬二州都督府长史，并有善政。二十三年，以子诠尚太宗女新城公主，拜<br>岐州刺史。永徽初，加金紫光禄大夫，赐爵乐寿男。寻卒，赠吏部尚书、并州都<br>督，谥曰安。<br>诠官至尚书奉御。诠即侍中韩瑗妻弟也。及瑗得罪，事连于诠，减死配流巂<br>州。诠至流所，县令希旨杖杀之。<br>诠之甥有赵持满者，工书善射，力搏猛兽，捷及奔马；而亲仁爱众，多所交<br>结，京师无贵贱皆爱慕之。初为凉州长史，尝逐野马，自后射之，无不洞于胸腋，<br>边人深伏之。许敬宗惧其作难，诬与诠及无忌同反。及拷讯，终无异词，且曰：<br>“身可杀，辞不可夺。”吏竟代为款以杀之。<br>武承嗣，荆州都督士矱之孙，则天顺圣皇后兄子也。初，士矱娶相里氏，生<br>元庆、元爽。又娶杨氏，生三女：长适越王府功曹贺兰越石，次则天，次适郭氏。<br>士矱卒后，兄子惟良、怀运及元爽等遇杨氏失礼。及则天立为皇后，追赠士矱为<br>司徒、周忠孝王，封杨氏代国夫人。贺兰越石早卒，封其妻为韩国夫人。寻又加<br>赠士矱为太尉，杨氏改封为荣国夫人。时元庆仕为宗正少卿，元爽为少府少监，<br>惟良为卫尉少卿。荣国夫人恨其畴日薄己，讽皇后抗疏请出元庆等为外职，佯为<br>退让，其实恶之也。于是元庆为龙州刺史，元爽为濠州刺史，惟良为始州刺史。<br>元庆至州病卒，元爽自濠州又配流振州而死。<br>乾封年，惟良与弟淄州刺史怀运，以岳牧例集于泰山之下。时韩国夫人女贺<br>兰氏在宫中，颇承恩宠。则天意欲除之，讽高宗幸其母宅，因惟良等献食，则天<br>密令人以毒药贮贺兰氏食中，贺兰氏食之，暴卒，归罪于惟良、怀运，乃诛之。<br>仍讽百僚抗表请改其姓为蝮氏，绝其属籍。元爽等缘坐配流岭外而死，乃以韩国<br>夫人之子敏之为士矱嗣，改姓武氏，累拜左侍极、兰台太史，袭爵周国公。仍令<br>鸠集学士李嗣真、吴兢之徒，于兰台刊正经史，并著撰传记。<br>敏之既年少色美，烝于荣国夫人，恃宠多愆犯，则天颇不悦之。咸亨二年，<br>荣国夫人卒，则天出内大瑞锦，令敏之造佛像追福，敏之自隐用之。又司卫少卿<br>杨思俭女有殊色，高宗及则天自选以为太子妃，成有定日矣，敏之又逼而淫焉。<br>及在荣国服内，私释衰绖，著吉服，奏妓乐。时太平公主尚幼，往来荣国之家，<br>宫人侍行，又尝为敏之所逼。俄而奸污事发，配流雷州，行至韶州，以马缰自缢<br>而死。<br>承嗣，元爽子也。敏之死后，自岭南召还，拜尚衣奉御，袭祖爵周国公。俄<br>迁秘书监。则天临朝，追尊士矱为忠孝太皇，置崇先府官属，五代祖已下，皆为<br>王。嗣圣元年，以承嗣为礼部尚书。寻除太常卿、同中书门下三品。垂拱中，转<br>春官尚书，依旧知政事。载初元年，代苏良嗣为文昌左相、同凤阁鸾台三品，兼<br>知内史事。<br>天授元年，于东都创置武氏七庙，追尊周文王为始祖文皇帝，王子武为睿祖<br>康皇帝，云武氏之先也。后五代祖赠太原靖王居常为严祖成皇帝，高祖赠赵肃恭<br>王克己为肃祖章敬皇帝，曾祖赠魏康王俭为烈祖昭安皇帝，祖赠周安成王华为显<br>祖文穆皇帝，考忠孝太皇为太祖孝明高皇帝，妣皆随帝号曰皇后。元庆为梁宪王，<br>元爽为魏德王。又追封伯父及兄弟俱为王，诸姑姊为长公主。于是封承嗣为魏王，<br>元庆子夏官尚书三思为梁王，后从父兄子纳言攸宁为建昌王，太子通事舍人攸归<br>为九江王，司礼卿重规为高平王，左卫亲府中郎将载德为颍川王，右卫将军攸暨<br>为千乘王，司农卿懿宗为河内王，左千牛中郎将嗣宗为临川王，右卫勋二府中郎<br>将攸宜为建安王，尚乘直长攸望为会稽王，太子通事舍人攸绪为安平王，攸止为<br>恒安王。又封承嗣男延基为南阳王，延秀为淮阳王，三思男崇训为高阳王，崇烈<br>为新安王，后兄子赠陈王承业男延晖为嗣陈王，延祚为咸安王。<br>承嗣尝讽则天革命，尽诛皇室诸王及公卿中不附己者，承嗣从父弟三思又盛<br>赞其计，天下于今冤之。俄又赐承嗣实封千户，仍监修国史。承嗣自为次当为皇<br>储，令凤阁舍人张嘉福讽谕百姓抗表陈请，则天竟不许。如意元年，授特进。寻<br>拜太子太保，罢知政事。承嗣以不得立为皇太子，怏怏而卒，赠太尉、并州牧，<br>谥曰宣。<br>子延基袭爵，则天避其父名，封为继魏王。寻与其妻永泰郡主及懿德太子等，<br>话及张易之兄弟出入宫中，恐有不利，后忿争不协，泄之，则天闻而大怒，咸令<br>自杀。复以承嗣次子延义为继魏王。<br>中宗即位，侍中敬晖等以唐室中兴，武氏诸王宜削其王爵，乃率群官上表曰：<br>臣闻神器者，天下之至公，必归乎有德；皇极者，域中之大宝，必顺乎天命。<br>历考前古，祥观帝业，皆不并兴，莫有二主。故三皇氏没而五帝氏兴，夏、商氏<br>衰而周、汉氏作。何则？帝王之历数，心应乎五行，水盛则火衰，木衰则金盛。<br>天地之运也，合乎四时，春往则夏来，暑退则寒集。则知五行之数也，帝王不可<br>违，违之则宗社不安，生人不理。四时之序，天地不能变，变之则霜露不均，水<br>旱交错。<br>自有隋失御，海内崩离，天历之重，归于唐室。万方乐业，荷拨乱之功；三<br>圣重光，布生成之德。可谓有功于四海，有德于蒸人。自弘道遏密，生灵降祸，<br>百辟哀号，如丧考妣。<br>则天皇后临御帝图，明目达聪，躬亲庶绩。则有谗邪凶孽，诬惑睿德，构害<br>宗枝，诛夷殆尽。英藩贤戚，百不一存，余类在者，投窜荒裔。冤酷人神，感伤<br>天地，忠臣义士，实所痛心。自天授之际，时称改革，武家子侄，咸树封建，十<br>余年间，实亦荣极。于时唐室藩屏，岂得并封，故知事有升降，时使然也。<br>今则天皇帝厌倦万机，神器大宝，重归陛下。百姓讴歌，欣复唐业，上至卿<br>士，下及苍生，黄发之伦，童儿之辈，莫不欢欣舞忭，如见父母。岂不以唐家恩<br>德，感幽祇之心；陛下仁明，顺天下之望？今皇业重构，圣祚中兴，神祇之道，<br>有助于先德矣！黎人之诚，无负于陛下矣！臣又闻之，业不两盛，事不两大，故<br>天无二日，土无二王，前圣之格言，先哲之明诫。自皇明反正，天命惟新，武家<br>诸王，封建依旧，生者既加茅土，死者仍追赋邑，万姓失望，卿士寒心，何则？<br>开辟以来，罕有斯理，帝王之道，实无此法。陛下纵欲开恩，以行私惠，岂可违<br>五行之历数乎？乖四时之寒暑乎？<br>又海内众情，朝廷窃议，为武氏诸王身计，亦适将有损。何则？处之未得其<br>所，居之实恐不安，陛下虽欲宠之，翻乃陷之，不遵古典故也。且唐历有归，周<br>命已去；爵重则难保，禄薄则易全。又则天皇帝亲政之时，武氏诸王，亦分外职。<br>今居京辇，不降旧封，天下之心，窃将不可。陛下纵欲敦崇外戚，曲流恩贷，奈<br>宗庙社稷之计何？奈卿士黎庶之议何？<br>伏愿陛下为社稷之远图，割私情之小爱，内崇经邦之要，外顺遐迩之心，岂<br>不固宗社之基，允人灵之愿？则陛下巍巍之业，贯三光而洞九泉。亲亲之义，上<br>有伦而下有序。臣特承荣宠，思竭丹赤，既为唐臣，实为唐计，伏乞圣慈，俯垂<br>矜纳。<br>中书舍人岑义之词也。上答曰：<br>朕尝因暇景，博览前修，帝籍皇图，略稽其迹。至若二灵肇判，三才聿兴，<br>骊连粟陆之辰，尊卢大庭之日，时犹朴略，未著图书。洎乎出震应期，画八卦而<br>成象；炎皇御历，播百谷以兴农。车服创于轩辕之朝，历象建于唐尧之代，封建<br>之事，阙尔无闻。自周汉已来，方崇蕃屏。至于三微更王，五运迭兴，以古揆今，<br>事迹有爽。<br>比者别宗抚历，异姓兴邦，伏以则天大圣皇帝，内辅外临，将五十载，在朕<br>躬则为慈母，于士庶即是明君。往者垂拱之中，嗣皇临政，当此之际，鲁卫并存。<br>及乎全节兴妖，琅邪构逆，灾连七国，衅结三监，既行大义之怀，遂有泣诛之事。<br>周唐革命，盖为从权，子侄封王，国之常典。卿等表云“天授之际，武家封建，<br>唐家藩屏，岂得并封”者，至如千里一房，不预逆谋，还依姓李，无改旧惠，岂<br>非善恶区分，申明逆顺矣？今以圣上乖豫，高枕怡神，委政朕躬，纂承丕绪。昨<br>者二月之首，攸暨等屡请削封，朕独断襟怀，不依来请。昔汉祖以布衣取天下，<br>犹封异姓为王，况朕以累圣开基，岂可削封外族？群公等以“天无二日，土无二<br>王”，抗表紫庭，用申丹恳者。然以赏罚之典，经国大纲，攸暨、三思，皆悉预<br>告凶竖，虽不亲冒白刃，而亦早献丹诚，今若却除旧封，便虑有功难劝。<br>于是降封梁王三思为德静郡王，量减实封二百户，定王、驸马都尉攸暨为乐<br>寿郡王，河内郡王懿宗为耿国公，建昌郡王攸宁为江国公，会稽郡王攸望为邺国<br>公，临川郡王嗣宗为管国公，建安郡王攸宜为息国公，高平郡王重规为郐国公，<br>继魏王延义为魏国公，安平郡王攸绪为巢国公，高阳郡王、驸马都尉崇训为酆国<br>公，淮阳郡王延秀为桓国公，咸安郡王延祚为咸安郡公。<br>中宗时，嗣宗至曹州刺史，攸宜工部尚书，重规岐州刺史，相次病卒。攸望<br>至太常卿，左迁春州司马而死。延秀伏诛后，武氏宗属缘坐诛死及配流，殆将尽<br>矣。先天二年，制削士彟帝号，依旧追赠太原王，妻杨氏亦削后号，依旧为太原<br>王妃。<br>延秀，承嗣第二子也。则天时，突厥默啜上言有女请和亲，制延秀与阎知微<br>俱往突厥，将亲迎默啜女为妻。既而默啜执知微，入冠赵、定等州，故延秀久不<br>得还。神龙初，默啜更请通和，先令延秀送款，始得归，封桓国公，又授左卫中<br>郎将。时武崇训为安乐公主婿，即延秀从父兄，数引至主第。延秀久在蕃中，解<br>突厥语，常于主第，延秀唱突厥歌，作胡旋舞，有姿媚，主甚喜之。及崇训死，<br>延秀得幸，遂尚公主。<br>主，韦后所生男女中最小。初，中宗迁于房州，欲达州境，生于路次。性惠<br>敏，容质秀绝。中宗、韦后爱庞日深，恣其所欲，奏请无不允许。恃宠横纵，权<br>倾天下，自王侯宰相已下，除拜多出其门。所营第宅并造安乐佛寺，拟于宫掖，<br>巧妙过之。令杨务廉于城西造定昆池于其庄，延袤数里。出降之时，以皇后仗发<br>于宫中，中宗与韦后御安福门观之，灯烛供拟，彻明如昼。延秀拜度日，授太常<br>卿，兼右卫将军、驸马都尉，改封恒国公，实封五百户。废休祥宅，于金城坊造<br>宅，穷极壮丽，帑藏为之空竭。崇训子数岁，因加金紫光禄大夫、太常卿同正员、<br>左卫将军，封镐国公，赐实封五百户，以嗣其父。公主产男满月，中宗、韦后幸<br>其第，就第放赦，遣宰臣李峤、文士宋之问、沈佺期、张说、阎朝隐等数百人赋<br>诗美之。<br>延秀既恃恩，放纵无所忌惮。又公主府仓曹符凤知延秀有不臣之心，遂说曰：<br>“今天下苍生，犹以武氏为念，大周必可再兴。按谶书云‘黑衣神孙披天裳’，<br>驸马即神皇之孙也。”每劝令著皂袄子以应之。及韦庶人败，延秀与公主在内宅，<br>格战良久。皆斩之。后追贬为悖逆庶人。<br>三思，元庆子也。少以后族累转右卫将军。则天临朝，擢拜夏官尚书。及革<br>命，封梁王，赐实封一千户。寻拜天官尚书。证圣元年，转春官尚书，监修国史。<br>圣历元年，检校内史。二年，进拜特进、太子宾客，仍并依旧监修国史。<br>三思略涉文史，性倾巧便僻，善事人，由是特蒙信任。则天数幸其第，赏赐<br>甚厚。时薛怀义、张易之、昌宗皆承恩顾。三思与承嗣每折节事之。怀义欲乘马，<br>承嗣、三思必为之执辔。又赠昌宗诗，盛称昌宗才貌是王子晋后身，仍令朝士递<br>相属和。三思又以则天厌居深宫，又欲与张易之、昌宗等扈从驰骋，以弄其权。<br>乃请创造三阳宫于嵩高山，兴泰宫于万寿山，请则天每岁临幸，前后工役甚众，<br>百姓怨之。<br>神龙初，进拜司空、同中书门下三品，加实封五百户，固辞不受。未几，随<br>例降封为德静郡王，量减实封二百户。寻拜左散骑常侍，则天遗制令复其所减实<br>封。<br>初，敬晖等立功后，掌知国政，三思虑其更为己患，而令其子崇训因安乐公<br>主构诬敬晖等，并流于岭表而死。自是三思威权日盛，军国政事，多所参综。敬<br>晖等所斥黜者，皆能引复旧职，令百官复修则天之法。时人皆言其阴怀篡逆，以<br>比曹孟德、司马仲达。<br>雍州人韦月将、高轸等并上疏言三思父子必为逆乱。三思知而求索其罪。有<br>司希旨，奏：“月将坐当弃市，轸配流岭外”。黄门侍郎宋璟执奏云：“月将所<br>犯，不合至死。”三思怒，竟斥宋璟为外职。三思既猜嫉正士，尝言“不知何等<br>名作好人，唯有向我好者，是好人耳。”又与其所亲兵部尚书宗楚客、将作大匠<br>宗晋卿、太府卿纪处讷、鸿胪卿甘元柬递相引致，干黩时政。侍御史周利用、冉<br>祖雍，太仆丞李悛，光禄丞宋之逊，监察御史姚绍之等五人，常为其耳目，时人<br>呼为“三思五狗”。<br>中宗寻又制：武氏崇恩庙，一依天授时旧礼享祭，其吴陵、顺陵，并置官员，<br>皆三思意也。<br>三思既与韦庶人及上官昭容私通，尝忌节愍太子，又因安乐公主密谋废黜之。<br>三年七月，太子率羽林大将军李多祚等，发左右羽林兵，杀三思及其子崇训于其<br>第，并杀其亲党十余人。俄而事变，太子既死，中宗为三思举哀，废朝五日，赠<br>太尉，追封梁王，谥曰宣。安乐公主又以节愍太子首致祭于三思及崇训灵柩前。<br>睿宗践祚，以三思父子俱有逆节，制令斫棺暴尸，平其坟墓。<br>崇训，三思第二子也。则天时，封为高阳郡王。长安中，尚安乐郡主。时三<br>思用事于朝，欲宠其礼。中宗为太子在东宫，三思宅在天津桥南，自重光门内行<br>亲迎礼，归于其宅。三思又令宰臣李峤、苏味道，词人沈佺期、宋之问、徐彦伯、<br>张说、阎朝隐、崔融、崔湜、郑愔等赋《花烛行》以美之。其时张易之、昌宗、<br>宗楚客兄弟贵盛，时假词于人，皆有新句。崇训授左卫中郎将。神龙元年，拜驸<br>马都尉，迁太常卿，兼左卫将军。降封酆国公，仍赐实封五百户，寻徙封镐国公。<br>二年，兼太子宾客，摄左卫将军。及为节愍太子所杀，优制赠开府仪同三司，追<br>赠鲁王，谥曰忠。<br>懿宗，则天伯父士逸之孙也。父元忠，高宗时仕至仓部郎中。天授年，封士<br>逸为蜀王，懿宗封为河内郡王，历迁洛州长史、左金吾卫大将军。万岁通天年中，<br>契丹贼帅孙万荣寇河北，命懿宗为大总管讨之。军次赵州，用闻贼将至冀州，懿<br>宗惧，便欲弃军而遁。人或谓曰：“贼众极多，然其军无辎重，以抄掠为资，若<br>按兵以守，势必离散，因而击之。可有大功也。”懿宗不听，遂退据相州，时人<br>嗤其怯懦。由是贼众进屠赵州而去。寻又令懿宗安抚河北诸州。<br>先是，百姓有胁从贼众，后得归来者。懿宗以为同反，总杀之。仍生刳取其<br>胆，后行刑，流血盈前，言笑自若。初。孙万荣别帅何阿小攻陷冀州，亦多屠害<br>士女。至是，时人号懿宗与阿小为两何，为之语曰：“唯此两何，杀人最多。”<br>懿宗又自天授已来，尝受中旨，推鞫制狱，王公大臣，多被陷成其罪，时人以为<br>周兴、来俊臣之亚焉。神龙初，随例降爵，封耿国公，累转怀州刺史，寻卒。<br>攸暨，则天伯父士让孙也。天授中，封士让为楚王，攸暨封千乘郡王。赐爵<br>实封三百户。兄攸宁为建昌郡王，实封四百户。攸宁历迁凤阁侍郎、纳言、冬官<br>尚书，病卒。<br>攸暨初为右卫中郎将，尚太平公主，授驸马都尉。累迁右卫将军，进封定王，<br>又加实封三百户。俄又改安定郡王，历迁司礼卿、左散骑常侍，加特进。神龙中，<br>拜司徒，复封定王，实封满一千户，固辞不拜。寻而随例降封乐寿郡王，拜右散<br>骑常侍，加开府仪同三司。延秀等诛后，又降封楚国公。延和元年卒，赠太尉、<br>并州大都督，追封定王。寻以公主谋逆，令平毁其墓。<br>太平公主者，高宗少女也。以则天所生，特承恩宠。初，永隆年降驸马薛绍。<br>绍，垂拱中被诬告与诸王连谋伏诛，则天私杀攸暨之妻以配主焉。公主丰硕，方<br>额广颐，多权略，则天以为类己，每预谋议，宫禁严峻，事不令泄。公主亦畏惧<br>自检，但崇饰邸第。二十余年，天下独有太平一公主，父为帝，母为后，夫为亲<br>王，子为郡王，贵盛无比。永淳已前朝制，亲王食实封八百户，有至一千户；公<br>主出降三百户，公主加五十户。太平食汤沐之邑一千二百户，圣历初加至三千户。<br>神龙元年，预诛张易之谋有功，进号镇国太平公主，相王加号安国相王，并<br>食实封通前五千户，赏赐不可胜纪。公主孽氏二男二女，武氏二男一女，并食实<br>封。又相王、卫王重俊、成王千里宅，遣卫士宿卫，环其所居，十步置一仗舍，<br>持兵巡徼，同于宫禁。太平、长宁、安乐三公主，置铺一如亲王。二年正月，置<br>公主府。景龙二年，公主男崇简、崇敏、崇行，同授三品，与渔阳王兄弟四人同<br>制。时中宗仁善，韦后、上官昭容用事禁中，皆以为智谋不及公主，甚惮之。公<br>主日益豪横，进达朝士，多至大官，词人后进造其门者，或有贫窘，则遗之金帛，<br>士亦翕然称之。<br>及唐隆元年六月，韦后作逆称制，伪尊温王。玄宗居临淄邸，愤之，将清内<br>难。公主又预其谋，令男崇简从之。及立温王，数日，天下之心归于相府，难为<br>其议。公主入启幼主，以王室多故，资于长君，乃提下幼主，因与玄宗、大臣尊<br>立睿宗。公主频著大勋，益尊重，乃加实封五千户，通前满一万户。公主子崇行、<br>崇敏、崇简三人，封异姓王；崇行国子祭酒，四人九卿三品。每入奏事，坐语移<br>时，所言皆听。荐人或骤历清职，或至南北衙将相，权移人主。军国大政，事必<br>参决，如不朝谒，则宰臣就第议其可否。<br>公主由是滋骄，田园遍于近甸膏腴，而市易造作器物，吴、蜀、岭南供送，<br>相属于路。绮疏宝帐，音乐舆乘，同于宫掖。侍儿披罗绮，常数百人，苍头监妪，<br>必盈千数。外州供狗马玩好滋味，不可纪极。有胡僧惠范，家富于财宝，善事权<br>贵，公主与之私，奏为圣善寺主，加三品，封公，殖货流于江剑。公主惧玄宗英<br>武，乃连结将相，专谋异计。其时宰相七人，五出公主门，常元楷、李慈掌禁兵，<br>常私谒公主。<br>先天二年七月，玄宗在武德殿，事渐危逼，乃勒兵诛其党窦怀贞、萧至忠、<br>岑羲等，公主遽入山寺，数日方出，赐死于家。公主诸子及党与死者数十人。籍<br>其家，财货山积，珍奇宝物，侔于御府，马牧羊牧田园质库，数年征敛不尽。惠<br>范家产亦数十万贯。<br>攸绪，惟良子也。少有志行。天授中封安平郡王，历迁殿中监，出为扬州大<br>都督府长史。圣历中，弃官隐于嵩山，以琴书药饵为务。中宗即位，以车安备礼<br>征之，降书曰：<br>朕闻大隐忘情，不去朝市，至人无迹，何所凝滞。王高标峻尚，雅操孤贞；<br>有咸一之用，弘体二之德；学究深远，理实精微。草芥貂蝉，锱铢缨绂；荫松山<br>而辞竹苑，去朱邸而卧清溪；逍遥林壑，傲睨箕颍，有年岁矣。<br>朕虔膺圣历，重阐皇基；保乂邦家，宁辑区宇；求贤采彦，俯谷窥山。王之<br>所居，接近嵩岳，长望高烈，思满风烟。驻驆乔岩，追寻大隗；鸣銮峒岫，询<br>访广成；机务殷繁，有怀莫遂。今遣国子司业杜慎盈以礼命征辟，扫夔、龙之弟，<br>虚稷、契之筵，神化丹青，朕之志也。岂以黄屋之贵，倾彼白云之心？通变之宜，<br>希从降志；延贮阊阖，若在汾阳。<br>攸绪应召至都，授太子宾客。寻请归嵩山，制从之，令京官五品已上饯送于<br>定鼎门外。<br>及三思、延秀等构逆，诸武多坐诛戮，唯攸绪以隐居不预其祸，时论美之。<br>睿宗即位，又降敕曰：“顷以贼臣结党，后族擅权，扇动宫闱，肆行鸩毒。灵祇<br>所感，奸恶伏诛；今得宗社乂安，天地交泰。卿久厌簪绂，早慕林泉，守道不回，<br>见几而作，兴言高尚，有足嘉称。但怒用不迁，罪无相及，为善有验，卿之谓与！<br>或虑惊疑，故令慰谢。”其见重如此。寻征为太子宾客，不就。开元二年，攸绪<br>又请就庐山居止，制不许。仍令州县数加存问，不令外人侵扰。十一年卒，年六<br>十九。<br>薛怀义者，京兆鄠县人，本姓冯，名小宝。以鬻台货为业，伟形神，有膂力，<br>为市于洛阳，得幸于千金公主侍儿。公主知之，入宫言曰：“小宝有非常材用，<br>可以近侍。”因得召见，恩遇日深。则天欲隐其迹，便于出入禁中，乃度为僧。<br>又以怀义非士族，乃改姓薛，令与太平公主婿薛绍合族，令绍以季父事之。自是<br>与洛阳大德僧法明、处一、惠俨、棱行、感德、感知、静轨、宣政等在内道场<br>念诵。怀义出入乘厩马，中官侍从，诸武朝贵，匍匐礼谒，人间呼为薛师。<br>垂拱初，说则天于故洛阳城西修故白马寺，怀义自护作。寺成，自为寺主。<br>颇恃恩狂蹶，其下犯法，人不敢言。右台御史冯思勖屡以法劾之；怀义遇勖于途，<br>令从者殴之，几死。又于建春门内敬爱寺别造殿宇，改名佛授记寺。<br>垂拱四年，拆乾元殿，于其地造明堂，怀义充使督作。凡役数万人，曳一大<br>木千人，置号头，头一，千人齐和。明堂大屋凡三层，计高二百尺。又于明堂<br>北起天堂，广袤亚于明堂。怀义以功拜左威卫大将军，封梁国公。<br>永昌中，突厥默啜犯边，以怀义为清平道大总管，率军击之，至单于台，刻<br>石纪功而还。加辅国大将军，进右卫大将军，改封鄂国公、柱国，赐帛二千段。<br>怀义与法明等造《大云经》，陈符命，言则天是弥勒下生，作阎浮提主，唐<br>氏合微。故则天革命称周，怀义与法明等九人并封县公，赐物有差，皆赐紫袈娑、<br>银龟袋。其伪《大云经》颁于天下寺，各藏一本，令升高座讲说。则天将革命，<br>诛杀宗属诸王，唯千金公主以巧媚善进奉独存；抗疏请以则天为母，因得曲加恩<br>宠，改邑号为延安大长公主，加实封，赐姓武氏。以子克乂娶魏王武承嗣女，内<br>门参问，不限早晚，见则尽欢。<br>长寿二年，默啜复犯塞，又以怀义为代北道行军大总管，以李多祚、苏宏晖<br>为将。未行，改朔方道行军大总管，以内史李昭德为行军长史，凤阁侍郎、平章<br>事苏味道为行军司马，契苾明、曹仁师、沙吒忠义等十八将军以讨之。未行虏退，<br>乃止。<br>怀义后厌入宫中，多居白马寺，刺血画大像，选有膂力白丁度为僧，数满千<br>人。侍御史周矩疑其奸，奏请劾之，不许。固请之，则天曰：“卿且退，朕即令<br>去。”矩至台，薛师亦至，乘马蹋阶而下，便坦腹于床。矩召台吏，将按之，遽<br>乘马而去。矩具以闻，则天曰：“此道人风病，不可苦问。所度僧任卿勘当。”<br>矩按之，穷其状以闻，诸僧悉配远州。迁矩天官员外郎，竟为薛师所构，下狱，<br>免官。<br>后有御医沈南璆得幸，薛师恩渐衰，恨怒颇甚。证圣中，乃焚明堂、天堂，<br>并为灰烬，则天愧而隐之，又令怀义充使督作。乃于明堂下置九州鼎，铸铜为十<br>二属形象，置于本辰位，皆高一丈，怀义率人作号头安置之。<br>其后益骄倨，则天恶之，令太平公主择膂力妇人数十，密防虑之。人有发其<br>阴谋者，太平公主乳母张夫人令壮士缚而缢杀之，以辇车载尸送白马寺。其侍者<br>僧徒，皆流窜远恶处。<br>韦温，中宗韦庶人从父兄也。父玄俨，高宗末官至许州刺史。玄俨弟玄贞，<br>初为普州参军，以女为皇太子妃，擢拜豫州刺史。中宗嗣位，妃为后。及帝降为<br>庐陵王，玄贞配流钦州而死。后母崔氏，为钦州首领宁承兄弟所杀。<br>玄贞有四子：洵、浩、洞、泚，亦死于容州。后二妹，逃窜获免，间行归长<br>安。<br>及中宗复位，韦氏复为皇后。其日，追赠玄贞为上洛郡王。左拾遗贾虚己上<br>疏谏曰：“孔子曰：‘惟名与器，不可以假人。’且非李氏而王，自古盟书所弃。<br>今陛下创制谋始，垂范将来，为皇王令图，子孙明镜。匡复未几，后族有私，臣<br>虽庸愚，尚知未可；史官执简，必是直书。今万姓颙然，闻一善令，莫不途歌里<br>颂，延颈向风，欣然慕化，日恐不及。陛下奈何行私惠，使樵夫议之。即先朝赠<br>太原王，殷鉴不远。同云生于肤寸，寻木起于蘖栽，诚可惜也。涣汗既行，难改<br>成命，臣望请皇后抗表固辞，使天下知弘让之风，彤管著冲谦之德，是则巍巍圣<br>鉴，无得而称。”疏奏不省。<br>寻又追赠玄贞为太师、雍州牧、益州大都督；玄俨为特进、并州大都督、鲁<br>国公。遣使迎玄贞及崔氏丧柩归京师。又遣广州都督周仁轨率兵讨斩宁承兄弟，<br>以其首祭于崔氏。擢拜仁轨左羽林大将军，赐爵汝南郡公，食实封五百户。及玄<br>贞等柩将至，上与后登长乐宫，望丧而泣。加赠玄贞为酆王，谥曰文献，仍号其<br>庙曰褒德，陵曰荣先。各置官员，并给户一百人守卫洒扫。又赠玄贞子洵为吏部<br>尚书、汝南郡王，浩太常卿、武陵郡王，洞卫尉卿、淮南郡王，泚太仆卿、上蔡<br>郡王，亦遣使迎其丧柩于京师。<br>温，神龙中累迁礼部尚书，封鲁国公。弟湑，左羽林将军，封曹国公。后<br>妹夫陆颂为国子祭酒，冯太和为太常少卿，太和寻卒，又适嗣虢王邕。湑子捷，<br>尚成安公主，温从祖弟濯，尚定安公主，皆拜驸马都尉。<br>景龙三年，温迁太子少保、同中书门下三品，仍遥授扬州大都督。温等既居<br>荣要，燻灼朝野，时人比之武氏。湑及陆颂相次病卒，赙赠甚厚。及中宗崩，<br>后令温总知内外兵马，守援宫掖。又引从子播、族弟璇、弟捷、濯等，分掌屯营<br>及左右羽林军。临淄王讨韦氏，温等皆坐斩，宗族无少长皆死，语在《韦庶人传》。<br>睿宗即位，仍令削平玄贞及洵等坟墓。<br>王仁皎，玄宗王庶人父也。景龙中，官至长上果毅。玄宗即位，以后父，历<br>将作大匠、太仆卿，迁开府仪同三司，封祁国公。仁皎不预朝政，但厚自奉养，<br>积子女财货而已。开元七年卒，赠太尉，官供葬事。柩车既发，上于望春亭遥望<br>之，令张说为其碑文，玄宗亲书石焉。子守一。<br>守一与后双生。守一与玄宗有旧，及上登极，以清阳公主妻之。从讨萧至忠、<br>岑羲等有功，自尚乘奉御迁殿中少监，特封晋国公，累转太子少保。父卒，袭爵<br>祁国公。十一年，坐与庶人潜通左道，左迁柳州司马，行至蓝田驿，赐死。守一<br>性贪鄙，积财巨万，及籍没其家，财帛不可胜计。<br>吴溆，章敬皇后之弟也，濮州濮阳人。祖神泉，位终县令。父令珪，益州郫<br>县丞。宝历二年，代宗始封拜外族，赠神泉司徒，令珪太尉，令珪母弟前宣城令<br>令瑶为开府仪同三司、太子家令，封濮阳郡公；中郎将令瑜为开府仪同三司、太<br>子谕德、济阳郡公。溆时为盛王府录事参军，拜开府仪同三司、太子詹事、濮阳<br>郡公。以元舅迁鸿胪少卿、金吾将军。建中初，迁大将军。溆虽居戚属，恭逊谦<br>和，人皆重之。<br>泾师之乱，从幸奉天，卢杞、白志贞谓德宗曰：“臣细观朱泚心迹，必不至<br>为戎首，伫当效顺。宜择大臣一人，入京师慰谕，以观其心。”上召从幸群臣言<br>之，皆惮其行。溆起奏曰：“不以臣才望无堪，臣愿北行。”德宗甚悦。溆退而<br>谓人曰：“人臣食君之禄，死君之难，临危自计，非忠也。吾忝戚属，今日委身<br>于贼，诚知必死，不欲圣情慊于无人犯难也。”即日赍诏见泚，深陈上待属之意。<br>时泚逆谋已定，貌虽从命，而心已异，乃留溆于客省，竟被害。上闻之，悲悼不<br>已，赠太子太傅，赐其家实封二百户，一子五品正员官，敕收城日葬事官给。弟<br>凑。<br>凑，宝历中与兄溆同日开府，授太子詹事，俱封濮阳郡公。凑以兄弟三品，<br>固辞太过，乞授卑官。乃以凑检校太子宾客，兼太子家令，充十宅王使。累转左<br>金吾卫大将军。<br>凑小心谨慎，智识周敏，特承顾问，偏见委信。大历中，滑帅令狐彰、汴帅<br>田神功相次殁于理所，时藩方兵骄，乘戎帅丧亡，人情多梗。代宗命凑衔命抚慰，<br>至必委曲说谕，随所欲为之奏请，皆得军民和协，帝深重之。<br>宰臣元载弄权，招致贿赂，丑迹日彰。帝恶之，将加之法，恐左右泄漏，无<br>与言者，唯与凑密计图之。及收载于内侍省，同列王缙，其党杨炎、王昂、韩洄、<br>包佶、韩会等，皆当从坐籍没。凑谏救百端，言“法宜从宽，缙等从坐，理不至<br>死。若不降以等差，一例极刑，恐亏损圣德。”由是缙等得减死，流贬之。<br>大历末，丁继母丧免。建中初，起为右卫将军，兼通州刺史。贞元初，入为<br>太子宾客，出为福州刺史、御史中丞、福建观察使。为政勤俭清苦，美誉日闻。<br>宰相窦参以私怨恶之，数加谮毁，又言凑风病，不任趋驰。德宗召凑至京师，对<br>于别殿，上令殿上行走，以验其病否，由是悟参之诬，因是恶参。寻以凑为陕州<br>大都督府长史、陕虢观察使，以代参之党李翼。会刘玄佐卒，以凑检校兵部尚书、<br>汴州刺史、御史大夫、宣武军节度使。<br>时汴州军乱，杀牙将曹金岸、县令李迈，谋立玄佐子士宁。上将遣兵送凑赴<br>镇，召宰臣议。窦参深沮其行，恐军中拒命，乃召凑回，授右金吾卫大将军，而<br>以梁宋节钺授士宁。<br>贞元十四年春夏旱，谷贵，人多流亡。京兆尹韩皋以政事不理黜官。上召凑，<br>面授京兆尹，即日令视事，经宿方下制。凑孜孜为理，以勤俭为务，人乐其政。<br>时宫中选内官买物于市，倚势强买物，不充价，人畏而避之，呼为“宫市”。掌<br>赋者多与中贵人交结假借，不言其弊。凑为京尹，便殿从容论之，曰：“物议以<br>中人买物于市，稍不便于人，此事甚细，虚掇流议。凡宫中所须，责臣可办，不<br>必更差中使。若以臣府县外吏，不合预闻宫中所须，则乞选内官年高谨重者，充<br>宫市令，庶息人间论议。”又奏：“掌闲彍骑、飞龙内园、芙蓉及禁军诸司等<br>使，杂供手力资课太多，量宜减省。”上多从之。<br>初，府掾吏以凑起自戚藩，不谙簿领，凡有疑狱难决之事，多候凑将出时方<br>呈，冀免指擿瑕病。凑虽仓卒阅视，必指其奸幸之处，下笔决断，无毫厘之差。<br>掾吏非大过，不行笞责；而召面按问，诘责而释之。吏尤惕厉，庶务咸举。<br>文敬太子、义章公主相继薨殁，上深追念，葬送之仪颇厚。召集工役，载土<br>筑坟，妨民农务。凑候上顾问，极言之。宗属门吏以凑论谏太繁，恐上厌苦，每<br>以简约规之。凑曰：“圣上明哲，忧劳四海，必不以公主、太子之钟念而忽疲民。<br>但人多顺旨不言，若再三启谏，必动宸情，则生民受赐。长吏不言，是为阿旨。<br>如穷民上诉，罪在何人？”议者重之。以能政，兼兵部尚书。官街树缺，所司植<br>榆以补之，凑曰：“榆非九衢之玩。”亟命易之以槐。及槐阴成而凑卒，人指树<br>而怀之。<br>凑于德宗为老舅，汉魏故事，多退居散地，才免罪戾而已。凑自贞元已来，<br>特承恩顾，历中外显贵，虽圣奖隆深，亦由凑小心办事，奉职有方故也。<br>凑既疾，不召巫医，药不入口，家人泣而勉之。对曰：“吾以凡才，滥因外<br>戚进用，起家便授三品，历显位四十年，寿登七十，为人足矣，更欲何求？古之<br>以亲戚进用者，罕有善终，吾得归全以侍先人，幸也。”德宗知之，令御医进药，<br>不获已，服之。贞元十六年四月卒，时年七十一，赠尚书左仆射，罢朝一日。<br>窦觎，昭成皇后族侄。父光，华原尉。觎以亲荫，释褐右卫率府兵曹参军。<br>鄜坊节度臧希让奏为判官，累授监察殿中侍御史、检校工部员外郎、坊州刺史。<br>兴元元年，讨李怀光于河中，诏觎以坊州兵七百人屯邰阳。贼平，以功兼御史中<br>丞。迁同州刺史，入朝为户部侍郎。<br>觎无他才伎，为吏有计数，又以韩滉子婿，故藩府辟召，遂历牧守。宰相窦<br>参，觎再从侄。参少依觎，及参秉政，力荐于朝，故有贰卿之拜。数月，为扬州<br>大都督府长史、御史大夫、充淮南节度副大使、知节度事，既非德举，人咸薄之。<br>赴镇旬日，暴卒，诏赠礼部尚书。<br>柳晟者，肃宗皇后之甥。母和政公主。父潭，官至太仆卿、驸马都尉。晟少<br>无检操，代宗于诸甥之中，特加抚鞠，俾与太子、诸王同学，授诗书，恩宠罕比。<br>累试太常卿。<br>德宗即位，以与晟幼同砚席，尤亲之。泾师之乱，从幸奉天，晟密启曰：<br>“愿受诏入京城，游说群贼，冀其携贰。”德宗壮而许之。晟与贼帅多有旧，出<br>入其门说诱之。事泄，为朱泚所擒，械之于狱。晟有力，乃于狱中穿垣破械而遁，<br>落发为僧，间道归行在。迁将作少监。元和初，检校工部尚书、兴元尹、山南西<br>道节度使。罢镇入朝，以违诏进奉，为御史元稹所劾，诏宥之。俄充入回鹘册立<br>使，复命，迁左金吾卫大将军。元和十三年卒，赠太子少保。<br>王子颜，琅邪临沂人，庄宪皇后之父也。祖思敬，少从军，累试太子宾客。<br>父难得，有勇决，善骑射，天宝初为河源军使。吐蕃赞普王子郎支都有勇，乘谙<br>真马，宝钿装鞍，出阵求斗，无敢与校者。难得挟枪奋马突前，刺杀郎支都，斩<br>其首，传于京师。军还，玄宗召见之，令于殿前乘马挟枪作刺郎支都之状。赐以<br>锦袍金带，累拜金吾将军同正员。<br>天宝七载，从哥舒翰击吐蕃于积石，虏吐谷浑王子悉弄参及子婿悉颊藏而还，<br>累拜左武卫将军、关西游奕使。九载，击吐蕃，收五桥，拔树敦城，补白水军使。<br>十三载，从收九曲，加特进。<br>禄山之叛，从哥舒翰战于潼关；关门不守，从肃宗幸灵武。时行在阙军赏，<br>难得进绢三千疋及金银器等。至德初，试卫尉卿、兴平军使，兼凤翔都知兵马使。<br>进收京城，与贼军战。其下靳元曜战酣堕马，难得驰救之，贼射之中眉，皮穿披<br>下鄣目。难得自拔去箭，并皮掣洛，驰马复战，血流被面，而抗贼不已。肃宗深<br>嘉之。从郭子仪攻安庆绪于相州，累封琅邪郡公，英武军使。宝应二年卒，赠潞<br>州大都督。<br>子颜少从父征役，累官金紫光禄大夫、检校卫尉卿，生后而卒。顺宗内禅，<br>以后生宪宗皇帝，褒赠先代：思敬司徒，难得太傅，子颜太师。<br>颜子重荣，官至福王傅；用，官至太子宾客、金吾将军。<br>赞曰：戚里之贤，避宠畏权。不恤祸患，鲜能保全。福盈者败，势压者颠。<br>武之惟良，明于自然。<br><hr>
