<h4>《史部·旧唐书·卷一百七十三  列传第一百二十三》<b class="x">作者：刘昫等</b></h4>
<br>○郑覃（弟朗）陈夷行李绅（吴汝纳）李回李珏李固言<br>郑覃，故相珣瑜之子。以父荫补弘文校理，历拾遗、补阙、考功员外郎、刑<br>部郎中。元和十四年二月，迁谏议大夫。宪宗用内官五人为京西北和籴使，覃上<br>疏论罢。穆宗不恤政事，喜游宴；即位之始，吐蕃寇边，覃与同职崔玄亮等廷奏<br>曰：“陛下即位已来，宴乐过多，畋游无度。今蕃寇在境，缓急奏报，不知乘舆<br>所在。臣等忝备谏官，不胜忧惕，伏愿稍减游纵，留心政道。伏闻陛下晨夜昵狎<br>倡优；近习之徒，赏赐太厚。凡金银货币，皆出自生灵膏血，不可使无功之人，滥<br>沾赐与。纵内藏有余，亦乞用之有节，如边上警急，即支用无阙。免令有司重<br>敛百姓，实天下幸甚。”帝初不悦其言，顾宰相萧俛曰：“此辈何人？”俛<br>对曰：“谏官也。”帝意稍解，乃曰：“朕之过失，臣下尽规，忠也。”乃谓覃<br>曰：“阁中奏事，殊不从容。今后有事面陈，朕与卿延英相见。”时久无阁中奏<br>事，覃等抗论，人皆相贺。<br>镇冀节度使王承宗死，其弟承元听朝旨，移授郑滑节度。镇之三军留承元，<br>以难不能赴镇；承元乞重臣宣谕，乃以覃为宣谕使，起居舍人王璠副之。<br>初，镇卒辞语不逊，覃至宣诏，谕以大义，军人释然听命。长庆元年十一月，<br>转给事中。四年，迁御史中丞，十一月，权知工部侍郎。宝历元年，拜京兆尹。<br>文宗即位，改左散骑常侍。三年，以本官充翰林侍讲学士。四年四月，拜工部侍<br>郎。<br>覃长于经学，稽古守正，帝尤重之。覃从容奏曰：“经籍讹谬，博士相沿，<br>难为改正。请召宿儒奥学，校定六籍；准后汉故事，勒石于太学，永代作则，以<br>正其阙。”从之。<br>五年，李宗闵、牛僧孺辅政。宗闵以覃与李德裕相善，薄之。时德裕自浙西<br>入朝，复为闵、孺所排，出镇蜀川。宗闵恶覃禁中言事，奏为工部尚书，罢侍讲<br>学士。文宗好经义，心颇思之。六年二月，复召为侍讲学士。七年春，德裕作相。<br>五月，以覃为御史大夫。文宗尝于延英谓宰相曰：“殷侑通经学，为人颇似郑覃。”<br>宗闵曰：“覃、侑诚有经学，于议论不足听览。”李德裕对曰：“殷、郑之言，<br>他人不欲闻，唯陛下切欲闻之。”覃尝嫉人朋党，为宗闵所薄故也。八年，迁户<br>部尚书。其年，德裕罢相，宗闵复知政，与李训、郑注同排斥李德裕、李绅。二<br>人贬黜，覃亦左授秘书监。九年六月，杨虞卿、李宗闵得罪长流，复以覃为刑部<br>尚书。十月，迁尚书右仆射，兼判国子祭酒。训、注伏诛，召覃入禁中草制敕，<br>明日以本官同平章事，封荥阳郡公，食邑二千户。<br>覃虽精经义，不能为文。嫉进士浮华。开成初，奏礼部贡院宜罢进士科。初，<br>紫宸对，上语及选士，覃曰：“南北朝多用文华，所以不治。士以才堪即用，何<br>必文辞？”帝曰：“进士及第人已曾为州县官者，方镇奏署即可之，余即否。”<br>覃曰：“此科率多轻薄，不必尽用。”帝曰：“轻薄敦厚，色色有之，未必独在<br>进士。此科置已二百年，亦不可遽改。”覃曰：“亦不可过有崇树。”帝尝谓宰<br>臣曰：“百司弛慢，要重条举。”因指香炉曰：“此炉始亦华好，用之既久，乃<br>无光彩。若不加饰，何由复初？”覃对曰：“丕变风俗，当考实效。自三十年已<br>来，多不务实，取于颜情。如嵇、阮之流，不摄职事。”李石云：“此本因治平，<br>人人无事，安逸所致。今之人俗亦慕王夷甫，耻不能及之。”上曰：“卿等辅朕，<br>在振举法度而已。”<br>时太学勒石经，覃奏起居郎周墀、水部员外郎崔球、监察御史张次宗、礼部<br>员外郎温业等，校定《九经》文字，旋令上石。加门下侍郎、弘文馆大学士、监<br>修国史。上尝于延英论古今诗句工拙，覃曰：“孔子所删，三百篇是也。降此五<br>言七言，辞非雅正，不足帝王赏咏。夫《诗》之《雅》、《颂》，皆下刺上所为，<br>非上化下而作。王者采诗，以考风俗得失。仲尼删定，以为世规。近代陈后主、<br>隋炀帝皆能章句，不知王者大端，终有季年之失。章句小道，愿陛下不取也。”<br>覃以宰相兼判国子祭酒，奏太学置五经博士各一人，缘无职田，请依王府官例，<br>赐禄粟。从之。又进《石壁九经》一百六十卷。<br>其年，李固言复为宰相。固言与李宗闵、杨嗣复善，覃憎之。因起居郎阙，<br>固言奏曰：“周敬复、崔球、张次宗等三人，皆堪此任。”覃曰：“崔球游宗闵<br>之门，且赤墀下秉笔，为千古法，不可朋党。如裴中孺、李让夷，臣不敢有纤芥<br>异论。”乃止。三年，杨嗣复自西川入拜平章事，与覃尤相矛盾；加之以固言、<br>李珏，入对之际，是非蜂起。二月，覃进位太子太师。<br>文宗以旱放系囚，出宫人刘好奴等五百余人，送两街寺观，任归亲戚。紫宸<br>对，李珏曰：“陛下放宫女数多，德迈千古。汉制，八月选人，晋武平吴，亦多<br>采择。仲尼所谓‘未见好德如好色’。今陛下以为无益放之，微臣敢贺。”覃曰：<br>“晋武帝以采择之失，中原化为左衽；陛下以为殷鉴，放去攸宜。”其年十二月，<br>三上章求罢，诏落太子太师，余如故。仍三五日一入中书，商量政事。四年五月，<br>罢相，守左仆射。<br>武宗即位，李德裕用事，欲援为宰相。固以足疾不任朝谒。会昌二年，守司<br>徒致仕，卒。<br>子裔绰，以荫授渭南尉，直弘文馆。<br>覃少清苦贞退，不造次与人款狎。位至相国，所居未尝增饰，才庇风雨。家<br>无媵妾，人皆仰其素风。然嫉恶太过，多所不容，众惮而恶之。<br>覃弟朗、潜。<br>朗，字有融。长庆元年，登进士甲科，再迁右拾遗。开成中，为起居郎。初，<br>太和末风俗稍奢，文宗恭勤节俭，冀革其风。宰臣等言曰：“陛下节俭省用，风<br>俗已移，长裾大袂，渐以减损。若更令戚属绝其侈靡，不虑下不从教。”帝曰：<br>“此事亦难户晓，但去其泰甚，自以俭德化之。朕闻前时内库唯二锦袍，饰以金<br>鸟，一袍玄宗幸温汤御之，一即与贵妃。当时贵重如此，如今奢靡，岂复贵之？<br>料今富家往往皆有。左卫副使张元昌便用金唾壶，昨因李训，已诛之矣。”时朗<br>执笔螭头下，宰臣退，上谓朗曰：“适所议论，卿记录未？吾试观之。”朗对曰：<br>“臣执笔所记，便名为史。伏准故事，帝王不可取观。昔太宗欲览国史，谏议大<br>夫朱子奢云：‘史官所述，不隐善恶。或主非上智，饰非护失，见之则致怨，所<br>以义不可观。’又褚遂良曰：‘今之起居郎，古之左右史也；记人君言行，善恶<br>必书，庶几不为非法，不闻帝王躬自观史。’”帝曰：“适来所记，无可否臧，<br>见亦何爽？”乃宣谓宰臣曰：“郑朗引故事，不欲脱见起居注。夫人君之言，善<br>恶必书。朕恐平常闲话，不关理体，垂诸将来，窃以为耻。异日临朝，庶几稍改，<br>何妨一见，以诫丑言。”朗遂进之。朗转考功郎中。四年，迁谏议大夫。<br>会昌初，为给事中。出为华州刺史，入为御史中丞、户部侍郎，判本司事。<br>大中朝，出为定州刺史、义武军节度、易定观察、北平军等使。寻迁检校户部尚<br>书、汴州刺史、宣武军节度、宋亳汴颍观察等使。入为工部尚书，判度支。迁御<br>史大夫，改礼部尚书。以本官同平章事，加中书侍郎、集贤殿大学士，修国史。<br>大中十年，以疾辞位。进加检校右仆射、守太子少师。十一年十月卒。诏曰：<br>故通议大夫、检校尚书右仆射、兼太子少师、上柱国、赐紫金鱼袋郑朗，植<br>操端方，禀气庄重；蔼若瑞玉，淡如澄川。智略合乎蓍龟，诚信服于僚友。自膺<br>宠寄，颇负全才，竭匪躬于谏垣，彰尽瘁于琐闼。载践方岳，亟登师坛。观风推<br>惠爱之心，训士得抚循之术。政溢闻听，念兹征还，位冠冬卿，职重邦计。经费<br>有节，财用不亏。繄彼休功，明我推择。爰嘉峭峻，俾总纪纲。公望益隆，典彝<br>具举；式谐注意，且沃深衷。俄参化源，以提政柄。三事仰清廉之节，百度见损<br>益之能。近煦和风，远浃膏雨。方俟坐镇雅俗，表率庶官，颐养或乖，腠理生疾，<br>屡陈章疏，乞遂退闲。既坚乃诚，式允其请。每图懿绩，唯冀有瘳。何竟至于弥<br>留，而遽闻于捐代。阅奏兴悼，临轩载怀。将辍视朝之仪，兼列上公之秩。慰兹<br>幽坏，期尔有知，可赠司空。<br>潜，字无闷，亦登进士第。<br>陈夷行，字周道，颍川人。祖忠，父邑。夷行，元和七年登进士第，累辟使<br>府。宝历末，由侍御史改虞部员外郎，皆分务东都。太和三年，入为起居郎、史<br>馆修撰，预修《宪宗实录》。四年献上，转司封员外郎。五年，迁吏部郎中。四<br>月，召充翰林学士。八年，兼充皇太子侍读，诏五日一度入长生院侍太子讲经。<br>上召对，面赐绯衣牙笏，迁谏议大夫、知制诰，余职如故。九年八月，改太常少<br>卿，知制诰、学士侍讲如故。<br>开成二年四月，以本官同平章事。三年，杨嗣复、李珏继入辅政。夷行介特，<br>素恶其所为，每上前议政，语侵嗣复，遂至往复。性不能堪，上表称足疾辞位；<br>不许，诏中使就第宣劳。七月，以王彦威为忠武节度使，史孝章为邠宁节度使，<br>皆嗣复拟议。因延英对，上问夷行曰：“昨除二镇，当否？”夷行对曰：“但出<br>自圣心即当。”杨嗣复曰：“若出自圣心当，即人情皆惬。如事或过当，臣下安<br>得无言？”帝曰：“诚如此，朕固无私也。”夷行曰：“自三数年来，奸臣窃权，<br>陛下不可倒持太阿，授人钅尊柄。”嗣复曰：“齐桓用管仲于雠虏，岂有太阿之<br>虑乎？”上不悦。<br>仙韶院乐官尉迟璋授王府率，右拾遗窦洵直当衙论曰：“伶人自有本色官，<br>不合授之清秩。”郑覃曰：“此小事，何足当衙论列！王府率是六品杂官，谓之<br>清秩，与洵直得否？此近名也。”嗣复曰：“尝闻洵直幽，今当衙论一乐官，幽<br>则有之，亦不足怪。”夷行曰：“谏官当衙，只合论宰相得失，不合论乐官。然<br>业已陈论，须与处置。今后乐人每七八年与转一官，不然，则加手力课三数人。”<br>帝曰：“别与一官。”乃授光州长史，赐洵直绢百疋。夷行寻转门下侍郎。<br>上紫宸议政，因曰：“天宝中政事，实不甚佳。当时姚、宋在否？”李珏曰：<br>“姚亡而宋罢。”珏因言：“人君明哲，终始尤难。玄宗尝云：‘自即位已来，<br>未尝杀一不辜。’而任林甫陷害破人家族，不亦惑乎？”夷行曰：“陛下不可移<br>权与人。”嗣复曰：“夷行之言容易，且太宗用房玄龄十六年、魏徵十五年，何<br>尝失道？臣以为用房、魏多时不为不理，用邪佞一日便足。”夷行之言，皆指嗣<br>复专权。<br>文宗用郭薳为坊州刺史，右拾遗，宋邧论列，以为不可。既而薳坐赃。帝<br>谓宰相曰：“宋邧论事可嘉，邧授官来几时？”嗣复曰：“去年。”因曰：<br>“谏官论事，陛下但记其姓名，稍加优奖。如不当，亦须令知。”夷行曰：“谏<br>官论事，是其本职。若论一事即加一官，则官何由得，不免有情。”帝曰：“情<br>固不免，理平之时，亦不可免。”上竟以夷行议论太过，恩礼渐薄。寻罢知政事，<br>守吏部尚书。<br>四年九月，检校礼部尚书，出为华州刺史。五年，武宗即位，李德裕秉政。<br>七月自华召入，复为中书侍郎、平章事。<br>会昌三年十一月，检校司空、平章事、河中尹、河中晋绛节度使。卒，赠司<br>徒。<br>弟玄锡、夷实，皆进士擢第。玄赐又制策登科。<br>李绅，字公垂，润州无锡人。本山东著姓。高祖敬玄，则天朝中书令，封赵<br>国文宪公，自有传。祖守一，成都郫县令。父晤，历金坛、乌程、晋陵三县令，<br>因家无锡。<br>绅六岁而孤，母卢氏教以经义。绅形状眇小而精悍，能为歌诗。乡赋之年，<br>讽诵多在人口。元和初，登进士第，释褐国子助教，非其好也。东归金陵，观察<br>使李锜爱其才，辟为从事。绅以锜所为专恣，不受其书币；锜怒，将杀绅，遁而<br>获免。锜诛，朝廷嘉之，召拜右拾遗。<br>岁余，穆宗召为翰林学士，与李德裕、元稹同在禁署，时称“三俊”，情意<br>相善。寻转右补阙。长庆元年三月，改司勋员外郎、知制诰。二年二月，超拜中<br>书舍人，内职如故。<br>俄而稹作相，寻为李逢吉教人告稹阴事；稹罢相，出为同州刺史。时德裕与<br>牛僧孺俱有相望，德裕恩顾稍深。逢吉欲用僧孺，惧绅与德裕沮于禁中。二年九<br>月，出德裕为浙西观察使，乃用僧孺为平章事，以绅为御史中丞，冀离内职，易<br>掎摭而逐之。乃以吏部侍郎韩愈为京兆尹，兼御史大夫，放台参。知绅刚褊，必<br>与韩愈忿争。制出，绅果移牒往来，论台府事体。而愈复性讦，言辞不逊，大喧<br>物议，由是两罢之。愈改兵部侍郎，绅为江西观察使。天子待绅素厚，不悟逢吉<br>之嫁祸，为其心希外任，乃令中使就第宣劳，赐之玉带。绅对中使泣诉其事，言<br>为逢吉所排，恋阙之情无已。及中谢日，面自陈诉，帝方省悟，乃改授户部侍郎。<br>中尉王守澄用事，逢吉令门生故吏结托守澄为援以倾绅，昼夜计画。会绅族<br>子虞，文学知名，隐居华阳，自言不乐仕进，时来京师省绅。虞与从伯耆、进士<br>程昔范，皆依绅。及耆拜左拾遗，虞在华阳寓书与耆求荐，书误达于绅。绅以其<br>进退二三，以书诮之。虞大怨望。及来京师，尽以绅尝所密话言逢吉奸邪附会之<br>语告逢吉。逢吉大怒，问计于门人张又新、李续之，咸曰：“搢绅皆自惜毛羽，<br>孰肯为相公搏击！须得非常奇士出死力者。有前邓州司仓刘栖楚者，尝为吏。镇<br>州王承宗以事绳之。栖楚以首触地固争，而承宗竟不能夺，其果锐如此。若相公<br>取之为谏官，令伺绅之失，一旦于上前暴扬其过，恩宠必替。事苟不行，过在栖<br>楚，亦不足惜也。”逢吉乃用李虞、程昔范、刘栖楚，皆擢为拾遗，以伺绅隙。<br>俄而穆宗晏驾。敬宗初即位，逢吉快绅失势，虑嗣君复用之。张又新等谋逐<br>绅。会荆州刺史苏遇入朝，遇能决阴事，众问计于遇。遇曰：“上听政后，当开<br>延英，必有次对，官欲拔本塞源，先以次对为虑，余不足恃。”群党深然之。逢<br>吉乃以遇为左常侍。王守澄每从容谓敬宗曰：“陛下登九五，逢吉之助也。先朝<br>初定储贰，唯臣备知。时翰林学士杜元颖、李绅劝立深王，而逢吉固请立陛下，<br>而李续之、李虞继献章疏。”帝虽冲年，亦疑其事。会逢吉进拟，进李绅在内署<br>时，尝不利于陛下，请行贬逐。帝初即位，方倚大臣，不能自执，乃贬绅端州司<br>马。贬制既行，百僚中书贺宰相，唯右拾遗吴思不贺。逢吉怒，改为殿中侍御史，<br>充入吐蕃告哀使。<br>绅之贬也，正人腹诽，无敢有言。唯翰林学士韦处厚上疏，极言逢吉奸邪，<br>诬摭绅罪，语在《处厚传》。天子亦稍开悟。会禁中检寻旧书，得穆宗时封书一<br>箧。发之，得裴度、杜元颖与绅三人所献疏，请立敬宗为太子。帝感悟兴叹，悉<br>命焚逢吉党所上谤书，由是谗言稍息，绅党得保全。<br>及宝历改元大赦，逢吉定赦书节文，不欲绅量移，但云左降官已经量移者与<br>量移，不言左降官与量移。韦处厚复上疏论之，语在《处厚传》。帝特追赦书，<br>添节文云“左降官与量移”，绅方移为江州长史。再迁太子宾客，分司东都。<br>太和七年，李德裕作相。七月，检校左常侍、越州刺史、浙东观察使。九年，<br>李训用事，李宗闵复相，与李训、郑注连衡排摈德裕罢相，绅与德裕俱以太子宾<br>客分司。<br>开成元年，郑覃辅政，起德裕为浙西观察使，绅为河南尹。六月，检校户部<br>尚书、汴州刺史、宣武节度、宋亳汴颍观察等使。二年，夏秋旱，大蝗，独不入<br>汴、宋之境，诏书褒美。又于州置利润楼店。四年，就加检校兵部尚书。<br>武宗即位，加检校尚书右仆射、扬州大都督府长史，知淮南节度大使事。会<br>昌元年，入为兵部侍郎、同平章事，改中书侍郎，累迁守右仆射、门下侍郎、监<br>修国史、上柱国、赵国公，食邑二千户。四年，暴中风恙，足缓不任朝谒，拜章<br>求罢。十一月，守仆射、平章事，出为淮南节度使。六年，卒。<br>绅始以文艺节操进用，受顾禁中。后为朋党所挤，滨于祸患。赖正人匡救，<br>得以功名始终。殁后，宣宗即位，李德裕失势罢相，归洛阳；而宗闵、嗣复之党<br>崔铉、白敏中、令狐綯欲置德裕深罪。大中初，教人发绅镇扬州时旧事，以倾德<br>裕。<br>初，会昌五年，扬州江都县尉吴湘坐赃下狱，准法当死，具事上闻。谏官疑<br>其冤，论之。遣御史崔元藻覆推，与扬州所奏多同，湘竟伏法。及德裕罢相，群<br>怨方构，湘兄进士汝纳，诣阙诉冤，言绅在淮南恃德裕之势，枉杀臣弟。德裕既<br>贬，绅亦追削三任官告。<br>吴汝纳者，澧州人，故韶州刺史武陵兄之子。武陵进士登第，有史学，与刘<br>轲并以史才直史馆。武陵撰《十三代史驳议》二十卷。自尚书员外郎出为忠州刺<br>史，改韶州。坐赃贬潘州司户卒。<br>汝纳亦进士擢第，以季父赃罪，久之不调。会昌中，为河南府永宁县尉。初，<br>武陵坐赃时，李德裕作相，贬之。故汝纳以不调挟怨，而附宗闵、嗣复之党，同<br>作谤言。会汝纳弟湘为江都尉，为部人所讼赃罪，兼娶百姓颜悦女为妻，有逾格<br>律。李绅令观察判官魏鉶鞫之，赃状明白，伏法。湘妻颜，颜继母焦，皆笞而释<br>之。仍令江都令张弘思以船监送湘妻颜及儿女送澧州。<br>及扬州上具狱，物议以德裕素憎吴氏，疑李绅织成其罪。谏官论之，乃差御<br>史崔元藻为制使，覆吴湘狱，据款伏妄破程粮钱，计赃准法。其恃官娶百姓颜<br>悦女为妻，则称悦是前青州衙推。悦先娶王氏，是衣冠女，非继室焦所生，与扬<br>州案小有不同。德裕以元藻无定夺，奏贬崖州司户。及汝纳进状，追元藻覆问。<br>元藻既恨德裕，阴为崔铉、白敏中、令狐綯所利诱，即言湘虽坐赃，罪不至死。<br>又云，颜悦实非百姓，此狱是郑亚首唱，元寿协李恪锻成，李回便奏。遂下三司<br>详鞫。故德裕再贬，李回、郑亚等皆窜逐。吴汝纳、崔元藻为崔、白、令狐所奖，<br>数年并至显官。<br>李回，字昭度，宗室郇王祎之后。父如仙。回本名躔，以避武宗庙讳。长庆<br>初，进士擢第，又登贤良方正制科。释褐滑台从事，扬州掌书记，得监察御史。<br>入为京兆府户曹，转司录参军。合朝为正补阙、起居郎，尤为宰相李德裕所知。<br>回强干有吏才，遇事通敏，官曹无不理。授职方员外郎，判户部案，历吏部员外<br>郎，判南曹。以刑部员外郎知台杂，赐绯。开成初，以库部郎中知制诰，拜中书<br>舍人，赐金紫服。武宗即位，拜工部侍郎，转户部侍郎，判本司事。三年，兼御<br>史中丞。<br>会昌三年，刘稹据潞州，邀求旄钺，朝议不允，加兵问罪。武宗惧稹阴附河<br>朔三镇，以沮王师，乃命回奉使河朔。魏博何弘敬、镇冀王元逵皆具櫜鞬郊迎。<br>回喻以朝旨，言泽潞密迩王畿，不同河北，自艰难已来，唯魏、镇两藩，列圣皆<br>许袭，而稹无功，欲效河朔故事，理即太悖。圣上但以山东三郡，境连魏、镇，<br>用军便近，王师不欲轻出山东，请魏、镇两藩只收山东三郡。弘敬、元逵俯偻从<br>命。幽州张仲武与太原刘沔攻回鹘。时两人不协，朝廷方用兵，不欲藩帅不和。<br>回至幽州，喻以和协之旨，仲武欣然释憾。乃移刘沔镇滑台，命仲武领太原军攻<br>潞。贼平，以本官同平章事，累加中书侍郎，转门下，历户、吏二尚书。<br>武宗崩，回充山陵使，祔庙竟，出为成都尹、剑南西川节度。大中元年冬，<br>坐与李德裕亲善，改潭州刺史、湖南观察使，再贬抚州刺史。白敏中、令狐綯罢<br>相，入朝为兵部尚书，复出为成都尹、剑南西川节度使。卒，赠司徒，谥曰文懿。<br>李珏，字待价，赵郡人。父仲朝。珏进士擢弟，又登书判拔萃科，累官至右<br>拾遗。穆宗荒于酒色，才终易月之制，即与勋臣饮宴。珏与同列上疏论之曰：<br>臣闻人臣之节，本于忠尽，苟有所见，即宜上陈。况为陛下谏官，食陛下厚<br>禄，岂敢腹诽巷议，辜负恩荣？臣等闻诸道路，不知信否，皆云有诏追李光颜、<br>李酝，欲于重阳节日，合宴群臣。倘诚有之，乃陛下念群臣，敷惠泽之慈旨也。<br>然元朔未改，园陵尚新。虽陛下执易月之期，俯从人欲；而礼经著三年之制，犹<br>服心丧。今遵同轨之会，适去于中邦；告远夷之使，未复其来命。遏密弛禁，盖<br>为齐人，合宴内廷，事将未可。夫明王之举动，为天下法；王言既降，其出如纶。<br>苟玷皇猷，徒章直谏，臣等是以昧死上闻。且光颜、李愬，久立忠劳，今方盛秋，<br>务拓边境。如或召见，诏以谋猷，褒其宿勋，付以疆事，则与歌钟合宴，酒食邀<br>欢，不得同年而语也。陛下自缵嗣以来，发号施令，无非孝理因心，形于诏敕，<br>固以感动于人伦。更在敬慎威仪，保持圣德而已。<br>上虽不用其言，慰劳遣之。<br>长庆元年，盐铁使王播增茶税，初税一百，增之五十，珏上疏论之曰：<br>榷率救弊，起自干戈，天下无事，即宜蠲省。况税茶之事，尤出近年，在贞<br>元元年中，不得不尔。今四海镜清，八方砥平，厚敛于人，殊伤国体。其不可一<br>也。<br>茶为食物，无异米盐，于人所资，远近同俗。既袪竭乏，难舍斯须，田闾之<br>间，嗜好尤切。今增税既重，时估必增，流弊于民，先及贫弱。其不可二也。<br>且山泽之饶，出无定数，量斤论税，所冀售多。价高则市者稀，价贱则市者<br>广，岁终上计，其利几何？未见阜财，徒闻敛怨。其不可三也。<br>臣不敢远征故事，直以目前所见陈之。伏望暂留聪明，稍垂念虑，特追成命，<br>更赐商量。陛下即位之初，已惩聚敛，外官押贯，旋有诏停，洋洋德音，千古不<br>朽。今若榷茶加税，颇失人情。臣忝谏司，不敢缄默。<br>时禁中造百尺楼，国计不充。王播希恩增税，奉帝嗜欲，疏奏不省。迁吏部<br>员外郎，转司勋员外郎、知制诰。<br>太和五年，李宗闵、牛僧孺在相，与珏亲厚，改度支郎中、知制诰，遂入翰<br>林充学士。七年三月，正拜中书舍人。九年五月，转户部侍郎充职。七月，宗闵<br>得罪，珏坐累，出为江州刺史。开成元年四月，以太子宾客分司东都，迁河南尹。<br>二年五月，李固言入相，召珏复为户部侍郎，判本司事。三年，杨嗣复辅政，荐<br>珏以本官同平章事。珏与固言、嗣复相善，自固言得位，相继援引；居大政，以<br>倾郑覃、陈夷行、李德裕三人。凡有奏议，必以朋党为谋，屡为覃所廷折之。珏<br>自朝议郎进阶正议大夫，其年十二月，上疏求罢，不许。<br>四年三月，文宗谓宰臣曰：“朕在位十四年，属天下无事，虽未至理，亦少<br>有如今日之无事也。”珏对曰：“邦国安危，亦知人之身。当四体和平之时，长<br>宜调适，以顺寒暄之节。如恃安自忽，则疾患旋生。朝廷当无事之时，思省阙失<br>而补之，则祸难不作矣。”<br>文宗以杜悰领度支称职，欲加户部尚书，因紫宸言之。陈夷行曰：“一切恩<br>权，合归君上。陛下自看可否？”珏对曰：“太宗用宰臣，天下事皆先平章，谓<br>之平章事。代天理物，上下无疑，所以致太平者也。若拜一官，命一职，事事皆<br>决于君上，即焉用彼相？昔隋文帝一切自劳心力，臣下发论则疑，凡臣下用之则<br>宰相，不用是常僚，岂可自保？陛下常语臣云：‘窦易直劝我，宰相进拟，但五<br>人留三人、两人，勾一人。渠即合劝我择宰相，不合劝我疑宰相。’”帝曰：<br>“易直此言甚鄙。”又曰：“韦处厚作相，三日荐六度师，亦大可怪。”珏曰：<br>“处厚淫于奉佛，不悟其是非也。”<br>其年五月，上谓宰臣曰：“贞元政事，初年至好。”珏曰：“德宗中年好货，<br>方镇进奉，即加恩泽。租赋出自百姓，更令贪吏剥削，聚货以希恩，理道故不可<br>也。”上曰：“人君聚敛，犹自不可。但轻赋节用可也。”珏又曰：“贞观中，<br>房、杜、王、魏启告文皇，意只在此，请不易初心。自古好事，克终实难。”上<br>曰：“朕心终不改也。”寻封赞皇男，食邑三百户。<br>武宗即位之年九月，与杨嗣复俱罢相，出为桂州刺史、桂管观察使。三年，<br>长流驩州。大中二年，崔铉、白敏中逐李德裕，征入朝为户部尚书。出为河阳节<br>度使。入为吏部尚书，累迁金紫光禄大夫、检校尚书右仆射、扬州大都督府长史、<br>淮南节度使、上柱国、赞皇郡开国公、食邑一千五百户。大中七年卒，赠司空。<br>李固言，赵郡人。祖并，父现。固言，元和七年登进士甲科。太和初，累官<br>至贺部郎中、知台杂。四年，李宗闵作相，用为给事中。五年，宋申锡为王守澄<br>诬陷，固言与同列伏阁论之。将作监王堪修奉太庙弛慢，罚俸，仍改官为太子宾<br>客。制出，固言封还曰：“东宫调护之地，不可令弛慢被罚之人处之。”改为均<br>王傅。六年，迁工部侍郎。七年四月，转尚书左丞，奉诏定左右仆射上事仪注。<br>八年，李德裕辅政，出为华州刺史。<br>其年十月，宗闵复入，召拜吏部侍郎。九年五月，迁御史大夫。六月，宗闵<br>得罪，固言代为门下侍郎、平章事，寻加崇文馆大学士。时李训、郑注用事，自<br>欲窃辅相之权。宗闵既逐，外示公体，爰立固言，其实恶与宗闵朋党。九月，以<br>兵部尚书出为兴元节度使。李训自代固言为平章事。训、注诛，文宗思其谠正，<br>开成元年四月，复召为平章事，判户部事。<br>二年，君臣上徽号，上紫宸言曰：“中外上章，请加徽号。朕思理道犹郁，<br>实愧岳牧之请。如闻州郡甚有无政处？”固言曰：“人言邓州王堪衰老，隋州郑<br>襄无政。”帝曰：“堪是贞元时御史，只有此一人。”郑覃曰：“臣以王堪旧人，<br>举为刺史。郑襄比来守官，亦无败事。若言外郡不理，何止二人？”帝曰：“济<br>济多士，文王以宁。德宗时，班行多闲员，岂时乏才耶？”李石对曰：“十室之<br>邑，必有忠信。安有大国无人？盖贞元中仕进路塞，所以有才之人或托迹他所，<br>此乃不叙进人才之过也。”固言曰：“求才之道，有人保任，便宜奖用。随其称<br>职与否升黜之。”上曰：“宰相荐人，莫计亲疏。窦易直作相，未尝论用亲情。<br>若己非相才，自宜引退。若是公举，亲亦何嫌？人鲜全才，但用其所长尔。”<br>寻进阶金紫，判户部事。其年十月，以门下侍郎平章事出为成都尹、剑南西<br>川节度使，代杨嗣复。上表让门下侍郎，乃检校左仆射。会昌初入朝，历兵、户<br>二部尚书。宣宗即位，累授检校司徒、东都留守、东畿汝都防御使。大中末，以<br>太常卿孙简代之，拜太子太傅，分司东都，卒。<br>史臣曰：陈、郑诸公，章疏议论，绰有端士之风。天子待以贤能，付之以鼎<br>职。延英献纳，罕闻康济之谟；文陛敷扬，莫副具瞻之望。加以互生倾夺，竞起<br>爱憎。惟回奉使命而喻藩臣，救危邦而除宿憾。况昭献文章可以为世范，德行可<br>以为人师，有启、诵之上才，非桓、灵之失道，讵可不思己过，只务面欺。辅弼<br>之宜，安可垂训？若俾韩非之言进矣，子辈安可逃乎？土运之衰，斯为魍魉，悲<br>夫！<br>赞曰：爱而知恶，憎不忘善。平心救非，可居鼎铉。吠声济恶，结党专朝。<br>谋身坏国。何名燮调？<br><hr>
