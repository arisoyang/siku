<h4>《史部·旧唐书·卷一百八十四  列传第一百三十四》<b class="x">作者：刘昫等</b></h4>
<br>◎宦官<br>○杨思勖高力士李辅国程元振鱼朝恩刘希暹贾明观窦文场<br>霍仙鸣俱文珍吐突承璀王守澄田令孜杨复光杨复恭<br>唐制有内侍省，其官员：内侍四人；内常侍六人；内谒者监六人；内给事八<br>人；谒者十二人；典引十八人；寺伯二人；寺人六人。别有五局：掖廷局掌宫人<br>簿籍；宫闱局掌宫内门禁，其属有掌扇、给使等员；奚官局掌宫人疾病死丧；内<br>仆局掌宫中供帐灯烛；内府局主中藏给纳。五局有令丞，皆内官为之。<br>贞观中，太宗定制，内侍省不置三品官，内侍是长官，阶四品。至永淳末，<br>向七十年，权未假于内官，但在阁门守御，黄衣廪食而已。则天称制，二十年间，<br>差增员位。中宗性慈，务崇恩贷，神龙中，宦官三千余人，超授七品以上员外官<br>者千余人，然衣朱紫者尚寡。<br>玄宗在位既久，崇重宫禁，中官稍称旨者，即授三品、左右监门将军，得门<br>施棨戟。开元、天宝中，长安大内、大明、兴庆三宫，皇子十宅院，皇孙百孙院。<br>东都大内、上阳两宫，大率宫女四万人，品官黄衣已上三千人，衣朱紫者千余人。<br>后李辅国从幸灵武，程元振翼卫代宗，怙宠邀君，乃至守三公，封王爵，干预国<br>政，亦未全握兵权。代宗时，子仪北伐，亲王东讨，遂特立观军容宣慰使，命鱼<br>朝恩为之，然自有统帅，亦监领而已。<br>德宗避泾师之难，幸山南，内官窦文场、霍仙鸣拥从。贼平之后，不欲武臣<br>典重兵，其左右神策、天威等军，欲委宦者主之。乃置护军中尉两员、中护军两<br>员，分掌禁兵，以文场、仙鸣为两中尉，自是神策亲军之权，全归于宦者矣。自<br>贞元之后，威权日炽，兰锜将臣，率皆子蓄；藩方戎帅，必以贿成；万机之与夺<br>任情，九重之废立由己。元和之季，毒被乘舆。长庆缵隆，徒郁枕干之愤；临轩<br>暇逸，旋忘涂地之冤。而易月未除，滔天尽怒。甲第名园之赐，莫匪伶官；朱袍<br>紫绶之荣，无非巷伯。是时高品白身之数，四千六百一十八人，内则参秉戎权，<br>外则临监藩岳。文宗包祖宗之耻，痛肘腋之仇，思翦厉阶，去其太甚。宋申锡言<br>未出口，寻以破家；李仲言谋之不臧，几乎败国。何、窦之徒转蹙，让、珪之势<br>尤狂，五十余年，祸胎逾煽，昭宗之季，所不忍闻。<br>臣遍览前书，考兹覆辙，试言大较，庶竭其源。何者？自书契已来，不无阍<br>寺，况垂之天象，备见职官。即如秦皇、汉武，宫闱之内，宦官以侍宴游。但英<br>睿之君，措置斯得；及荒僻之主，奢荡是求。委番、棸、蹶、楀之徒，饰<br>姬姜狗马之玩，外言不入，惟欲是从。虽并列五侯，犹为赏薄；遍封万户，尚嫌<br>恩疏。苟思捧日之勤，遂据回天之势。及三纲错乱，四海崩离。袁本初之入北宫，<br>无须殆尽；石冉闵之攻邺下，内竖咸诛。旋至殄瘁邦家，不独感伤和气，淫刑斯<br>逞，可为伤心。向使不假威权，但趋帷扆，何止四星终吉，抑亦万乘延洪！昔贤<br>为社鼠之喻，不其然乎？<br>今录杨思勖已下所行事，以为鉴诫云。<br>杨思勖，本姓苏，罗州，石城人。为内官杨氏所养，以阉，从事内侍省。预<br>讨李多祚功，超拜银青光禄大夫，行内常侍。思勖有膂力，残忍好杀。从临淄王<br>诛韦氏，遂从王为爪士，累迁右监门卫将军。<br>开元初，安南首领梅玄成叛，自称“黑帝”。与林邑、真腊国通谋，陷安南<br>府。诏思勖将兵讨之。思勖至岭表，鸠募首领子弟兵马十余万，取伏波故道以进，<br>出其不意。玄成遽闻兵至，惶惑计无所出，竟为官军所擒，临阵斩之，尽诛其党<br>与，积尸为京观而还。<br>十二年，五溪首领覃行璋作乱，思勖复受诏率兵讨之，生擒行璋，斩其党三<br>万余级。以军功累加辅国大将军。后从东封，又加骠骑大将军，封虢国公。<br>十四年，邕州贼帅梁大海拥宾、横等数州反叛。思勖又统兵讨之，生擒梁大<br>海等三千余人，斩余党二万余级，复积尸为京观。<br>十六年，泷州首领陈行范、何游鲁、冯璘等聚徒作乱，陷四十余城。行范自<br>称帝，游鲁称定国大将军，璘称南越王，割据岭表。诏思勖率永、连、道等兵及<br>淮南弩手十万人进讨。兵至泷州，临阵擒游鲁、冯璘，斩之。行范潜窜深州，投<br>云际、盘辽二洞。思勖悉众攻之，生擒行范，斩之。斩其党六万级，获口马金玉<br>巨万计。思勖性刚决，所得俘囚，多生剥其面，或剺发际，掣去头皮；将士已下，<br>望风慑惮，莫敢仰视，故所至立功。内给事牛仙童使幽州，受张守珪厚赂。玄宗<br>怒，命思勖杀之。思勖缚架之数日，乃探取其心，截去手足，割肉而啖之，其残<br>酷如此。二十八年卒，时年八十余。<br>高力士，潘州人，本姓冯。少阉，与同类金刚二人，圣历元年岭南讨击使李<br>千里进入宫。则天嘉其黠惠，总角修整，令给事左右。后因小过，挞而逐之。内<br>官高延福收为假子。延福出自武三思家，力士遂往来三思第。岁余，则天复召入<br>禁中，隶司宫台，廪食之。长六尺五寸，性谨密，能传诏敕，授宫闱丞。<br>景龙中，玄宗在藩，力士倾心奉之，接以恩顾。及唐隆平内难，升储位，奏<br>力士属内坊，日侍左右，擢授朝散大夫、内给事。先天中，预诛萧、岑等功，超<br>拜银青光禄大夫，行内侍同正员。开元初，加右监门卫将军，知内侍省事。<br>玄宗尊重宫闱，中官稍称旨，即授三品将军，门施棨戟，故杨思勖、黎敬仁、<br>林招隐、尹凤祥等，贵宠与力士等。杨则持节讨伐，黎、林则奉使宣传，尹则主<br>书院。其余孙六、韩庄、杨八、牛仙童、刘奉廷、王承恩、张道斌、李大宜、朱<br>光辉、郭全、边令诚等，殿头供奉、监军、入蕃、教坊、功德主当，皆为委任之<br>务。监军则权过节度，出使则列郡辟易。其郡县丰赡，中官一至军，则所冀千万<br>计，修功德，市鸟兽，诣一处，则不啻千贯，皆在力士可否。故帝城中甲第，畿<br>甸上田、果园池沼，中官参半于其间矣。<br>每四方进奏文表，必先呈力士，然后进御，小事便决之。玄宗常曰：“力士<br>当上，我寝则稳。”故常止于宫中，稀出外宅。若附会者，想望风彩，以冀吹嘘，<br>竭肝胆者多矣。宇文融、李林甫、李适之、盖嘉运、韦坚、杨慎矜、王鉷、杨<br>国忠、安禄山、安思顺、高仙芝因之而取将相高位，其余职不可胜纪。肃宗在春<br>宫，呼为二兄，诸王公主皆呼“阿翁”，驸马辈呼为“爷”。力士于寝殿侧帘帷<br>中休息，殿侧亦有一院，中有修功德处，雕莹璀璨，穷极精妙。力士谨慎无大过，<br>然自宇文融已下，用权相噬，以紊朝纲，皆力士之由。又与时消息，观其势候，<br>虽至亲爱，临覆败皆不之救。<br>力士义父高延福夫妻，正授供奉。岭南节度使于潘州求其本母麦氏送长安，<br>令两媪在堂，备于甘脆。金吾大将军程伯献与力士结为兄弟，麦氏亡，伯献于灵<br>筵散发，具縗绖，受宾吊答。十七年，赠力士父广州大都督，麦氏越国夫人。<br>开元初，瀛州吕玄晤作吏京师，女有姿色，力士娶之为妇，擢玄晤为少卿、<br>刺史，子弟皆为王傅。吕夫人卒，葬城东，葬礼甚盛。中外争致祭赠，充溢衢路；<br>自第至墓，车马不绝。<br>天宝初，加力士冠军大将军、右监门卫大将军，进封渤海郡公。七载，加骠<br>骑大将军。力士资产殷厚，非王侯能拟。于来庭坊造宝寿佛寺、兴宁坊造华封道<br>士观，宝殿珍台，侔于国力。于京城西北截澧水作碾，并转五轮，日破麦三百斛。<br>初，宝寿寺钟成，力士斋庆之，举朝毕至。凡击钟者，一击百千；有规其意者，<br>击至二十杵，少尚十杵。<br>其后又有华州袁思艺，特承恩顾。然力士巧密，人悦之；思艺骄倨，人士疏<br>惧之。十四载，置内侍省内侍监两员，秩正三品，以力士、思艺对任之。玄宗幸<br>蜀，思艺走投禄山，力士从幸成都，进封齐国公。从上皇还京，加开府仪同三司，<br>赐实封五百户。<br>上元元年八月，上皇移居西内甘露殿，力士与内官王承恩、魏悦等，因侍上<br>皇登长庆楼，为李辅国所构，配流黔中道。力士至巫州，地多荠而不食，因感伤<br>而咏之曰：“两京作芹卖，五溪无人采。夷夏虽不同，气味终不改。”<br>宝应元年三月，会赦归，至朗州，遇流人言京国事，始知上皇厌代。力士北<br>望号恸，呕血而卒。代宗以其耆宿，保护先朝，赠扬州大都督，陪葬泰陵。<br>李辅国，本名静忠，闲厩马家小儿。少为阉，貌陋，粗知书计。为仆，事高<br>力士，年且四十余，令掌厩中簿籍。天宝中，闲厩使五鉷嘉其畜牧之能，荐入<br>东宫。禄山之乱，玄宗幸蜀；辅国侍太子扈从，至马嵬，诛杨国忠。辅国献计太<br>子，请分玄宗麾下兵，北趋朔方，以图兴复。辅国从至灵武，劝太子即帝位，以<br>系人心。肃宗即位，擢为太子家令，判元帅府行军司马事，以心腹委之。仍赐名<br>护国，四方奏事，御前符印军号，一以委之。辅国不茹荤血，常为僧行，视事之<br>隙，手持念珠，人皆信以为善。从幸凤翔，授太子詹事，改名辅国。<br>肃宗还京，拜殿中监，闲厩、五坊、宫苑、营田、栽接、总监等使。又兼陇<br>右群牧、京畿铸钱、长春宫等使，勾当少府、殿中二监都使。至德二年十二月，<br>加开府仪同三司，进封郕国公，食实封五百户。<br>宰臣百司，不时奏事，皆因辅国上决。常在银台门受事，置察事厅子数十人，<br>官吏有小过，无不伺知，即加推讯。府县按鞫，三司制狱，必诣辅国取决，随意<br>区分，皆称制敕，无敢异议者。每出则甲士数百人卫从。中贵人不敢呼其官，但<br>呼五郎。宰相李揆，山东甲族，位居台辅，见辅国执子弟之礼，谓之五父。肃宗<br>又为辅国娶故吏部侍郎元希声侄擢女为妻。擢弟挹，时并引入台省，擢为梁州长<br>史。辅国判元帅行军司马，专掌禁兵，赐内宅居止。<br>上皇自蜀还京，居兴庆宫，肃宗自夹城中起居。上皇时召伶官奏乐，持盈公<br>主往来宫中，辅国常阴候其隙而间之。上元元年，上皇尝登长庆楼，与公主语。<br>剑南奏事官过朝谒，上皇令公主及如仙媛作主人。<br>辅国起微贱，贵达日近，不为上皇左右所礼，虑恩顾或衰，乃潜画奇谋以自<br>固。因持盈待客，乃奏云：“南内有异谋。”矫诏移上皇居西内，送持盈于玉真<br>观，高力士等皆坐流窜。<br>二年八月，拜兵部尚书，余官如故。诏群臣于尚书省送上，赐御府酒馔、太<br>常乐，武士戎服夹道，朝列毕会。辅国骄恣日甚，求为宰臣，肃宗曰：“以公勋<br>力，何官不可，但未允朝望，如何？”辅国讽仆射裴冕联章荐己。肃宗密谓宰臣<br>萧华曰：“辅国欲带平章事，卿等欲有章荐，信乎？”华不对。问裴冕，曰：<br>“初无此事，吾臂可截，宰相不可得也。”华复入奏，上喜曰：“冕固堪大用。”<br>辅国衔之。宝应元年四月，肃宗寝疾，宰臣等不可谒见，辅国诬奏华专权，请黜<br>之。上不许，辅国固请不已。乃罢华知政事，守礼部尚书。及帝崩，华竟被斥逐。<br>代宗即位，辅国与程元振有定策功，愈恣横。私奏曰：“大家但内里坐，外<br>事听老奴处置。”代宗怒其不逊，以方握禁军，不欲遽责。乃尊为尚父，政无巨<br>细，皆委参决。五月，加司空、中书令，食实封八百户。程元振欲夺其权，请上<br>渐加禁制，乘其有间，乃罢辅国判元帅行军事，其闲厩已下使名，并分授诸贵，<br>仍移居外。辅国始惧，茫然失据。诏进封博陆王，罢中书令，许朝朔望。辅国欲<br>入中书修谢表，阍吏止之曰：“尚父罢相，不合复入此门。”乃气愤而言曰：<br>“老奴死罪，事朗君不了，请于地下事先帝。”上犹优诏答之。十月十八日夜，<br>盗入辅国第，杀辅国，携首臂而去。诏刻木首葬之，仍赠太傅。<br>程元振，以宦者直内侍省，累迁至内射生使。宝应末，肃宗晏驾，张皇后与<br>太子有怨，恐不附己，引越王系入宫，欲令监国。元振知其谋，密告李辅国，乃<br>挟太子，诛越王并其党与。代宗即位，以功拜飞龙副使、右监门将军、上柱国，<br>知内侍省事。寻代辅国判元帅行军司马，专制禁兵，加镇军大将军、右监门卫大<br>将军，封保定县侯，充宝应军使。九月，加骠骑大将军，封邠国公，赠其父元贞<br>司空。母郄氏，赵国夫人。是时元振之权，甚于辅国，军中呼为“十郎”。<br>元振常请托于襄阳节度使来瑱，瑱不从。及元振握权，征瑱入朝。瑱迁延不<br>至。广德元年，破裴茙，遂入朝，拜兵部尚书。元振欲报私憾，诬瑱之罪，竟坐<br>诛。宰臣裴冕为肃宗山陵使，有事与元振相违，乃发小吏赃私，贬冕施州刺史。<br>来瑱名将，裴冕元勋，二人既被诬陷，天下方镇皆解体。元振犹以骄豪自处，不<br>顾物议。<br>九月，吐蕃、党项入犯京畿，下诏征兵，诸道卒无至者。十月，蕃军至便桥，<br>代宗苍黄出幸陕州；贼陷京师，府库荡尽。及至行在，太常博士柳伉上疏切谏诛<br>元振以谢天下，代宗顾人情归咎，乃罢元振官，放归田里，家在三原。<br>十二月，车驾还京。元振服縗麻于车中，入京城，以规任用。与御史大夫王<br>昇饮酒，为御史所弹。诏曰：<br>族谈错立，法尚不容；同恶阴谋，议当从重。有一于此，情实难原。程元振<br>性惟凶愎，质本庸愚，蕞尔之身，合当万死。顷已宽其严典，念其微劳，屈法伸<br>恩，放归田里。仍乖克己，尚未知非；既忘含煦之仁，别贮觊觎之望。敢为啸聚，<br>仍欲动摇，不令之臣，共为睥睨；妄谈休咎，仍怀怨望。束兵裹甲，变服潜行，<br>无顾君亲，将图不轨。按验皆是，无所逃刑，首足异门，未云塞责。朕犹不忘薄<br>效，再舍罪人；特宽斧钺之诛，俾正投荒之典。宜长流榛州百姓，委京兆府差纲<br>递送；路次州县，差人防援，至彼捉拘，勿许东西。纵有非常之赦，不在会恩之<br>限。凡百僚庶，宜体朕怀。<br>鱼朝恩，天宝末以宦者入内侍省，初为品官，给事黄门。性黠惠，善宣答，<br>通书计。至德中，常令监军事。九节度讨安庆绪于相州，不立统帅，以朝恩为观<br>军容宣慰处置使。观军容使名，自朝恩始也。以功累加左监门卫大将军。时郭子<br>仪频立大功，当代无出其右；朝恩妒其功高，屡行间谍；子仪悉心奉上，殊不介<br>意。肃宗英悟，特察其心，故朝恩之间不行。自相州之败，史思明再陷河洛，朝<br>恩常统禁军镇陕，以殿东夏。广德元年，西蕃入犯京畿，代宗幸陕。时禁军不集，<br>征召离散，比至华阴，朝恩大军遽至迎奉，六师方振。由是深加宠异，改为天下<br>观军容宣慰处置使。时四方未宁，万务事殷，上方注意勋臣，朝恩专典神策军，<br>出入禁中，赏赐无算。<br>朝恩性本凡劣，恃勋自伐，靡所忌惮。时引腐儒及轻薄文士于门下，讲授经<br>籍，作为文章，粗能把笔释义，乃大言于朝士之中，自谓有文武才干，以邀恩宠。<br>上优遇之，加判国子监事，光禄、鸿胪、礼宾、内飞龙、闲厩等使。赴国子监视<br>事，特诏宰臣、百僚、六军将军送上，京兆府造食，教坊赐乐。大臣群官二百余<br>人，皆以本官备章服充附学生，列于监之廊下，侍诏给钱万贯充食本，以供学生<br>厨料。朝恩恣横，求取无厌，凡有奏请，以先允为度，幸臣未有其比。<br>大历二年，朝恩献通化门外赐庄为寺，以资章敬太后冥福；仍请以章敬为名，<br>复加兴造，穷极壮丽。以城中材木不足充费，乃奏坏曲江亭馆、华清宫观楼及百<br>司行廨、将相没官宅给其用，土木之役，仅逾万亿。三年，让判国子监事，加韩<br>国公。<br>章敬太后忌日，百僚于兴唐寺行香，朝恩置斋馔于寺外之车坊，延宰臣百僚<br>就食。朝恩恣口谈时政，公卿惕息。户部郎中相里造、殿中侍御史李衎以正言折<br>之。朝恩不悦，乃罢会。<br>后尝释奠于国子监。宰臣百僚皆会，朝恩讲《易》，征《鼎卦》“覆餗”<br>之义，以讥元载。载心衔之，阴图除去之。上以朝恩太横，亦恶之。载欲伺其便，<br>巧中伤之；乃用腹心崔昭为京兆尹，伺朝恩出处。昭不吝财赂，潜与朝恩党陕州<br>观察使皇甫温相结，温与昭协。自是朝恩动静，载皆知之，巨细悉以闻。上益怒，<br>朝恩未之察，日以骄横。载奏加朝恩实封，又加皇甫温权位，以肆其欲。<br>五年，朝恩所昵武将刘希暹微有过忤，上讽之。诏罢朝恩观军容使，加实封<br>通前一千户。朝恩始疑，然每朝谒，恩顾如常，亦不以载为意。会寒食宴近臣，<br>朝恩入谒。先是，每宴罢，必出还营，是日有诏留之。朝恩始惧，言颇悖慢，上<br>亦以旧恩不之责。是日朝恩还第，自经而卒。刘希暹亦下狱赐死。<br>希暹，出自戎伍，有膂力，形貌光伟，以骑射闻。朝恩用之为神策都虞候，<br>封交河郡王。善候朝恩意旨，深被委信。累迁至太仆卿，与兵马使王驾鹤同掌禁<br>兵，所为不法。讽朝恩于北军置狱，召坊市凶恶少年，罗织城内富人，诬以违法，<br>捕置狱中，忍酷考讯，录其家产，并没于军。或有举选之士，财货稍殷，客于旅<br>舍，遇横死者非一。坊市苦之，谓之“入地牢”。捕贼吏有贾明观者，尤凶蠹，<br>以屡置大狱，家产巨万。希暹党之，地在禁密，人无敢言者。朝恩死，上宽宥之。<br>以素志非顺，虑不见容，常自疑惧。与王驾鹤联职，希暹辞多不逊。驾鹤纯谨，<br>上信任之，至是以希暹语上闻，乃诛之。<br>贾明观者，本万年县捕贼吏。事希暹，恣为凶恶，毒甚豺狼。朝恩、希暹既<br>死，元载复受明观奸谋，潜容之，特奏令江西效力。明观将出城，百姓数万人怀<br>砖石候之，载令市吏止约。明观在洪州二年，观察使魏少游容之。及路嗣恭代少<br>游，至郡之日，召明观笞杀之。识者减魏之名，多路之正。<br>朝恩素待礼部尚书裴士淹，户部侍郎、判度支第五琦，二人亦坐贬官。<br>窦文场、霍仙鸣者，始在东宫事德宗。初鱼朝恩诛后，内官不复典兵，德宗<br>以亲军委白志贞。志贞多纳豪民赂，补为军士，取其佣直，身无在军者，但以名<br>籍请给而已。泾师之乱，帝召禁军御贼，志贞召集无素，是时并无至者，唯文场、<br>仙鸣率诸宦者及亲王左右从行。志贞贬官，左右禁旅，悉委文场主之。从幸山南，<br>两军渐集。<br>德宗还京，颇忌宿将，凡握兵多者，悉罢之。禁旅文场、仙鸣分统焉。贞元<br>十二年六月，特立护军中尉两员、中护军两员，以帅禁军。乃以文场为左神策护<br>军中尉，仙鸣为右神策护军中尉，右神威军使张尚进为右神策中护军，内谒者监<br>焦希望为左神策中护军，自文场等始也。<br>时窦、霍之权，振于天下，藩镇节将，多出禁军，台省清要，时出其门。文<br>场累加骠骑大将军。是岁仙鸣病，帝赐马十匹，令于诸寺为僧斋以祈福。久病不<br>愈，十四年，仓卒而卒。上疑左右小使正将食中加毒，配流者数十人。仙鸣死后，<br>以开府内常侍第五守亮为右军中尉。文场连表请致仕，许之。<br>十五年已后，杨志廉、孙荣义为左右军中尉，亦踵窦、霍之事，怙宠骄恣。<br>贪利冒宠之徒，利其纳贿，多附丽之。至于贞元末，宦官复盛。顺宗即位，王叔<br>文用事，与韦执谊谋夺神策军权，乃用宿将范希朝为京西北禁军都将。事未行，<br>为内官俱文珍等所排，叔文贬而止。<br>俱文珍，贞元末宦官，后从义父姓，曰刘贞亮。性忠正，刚而蹈义。顺宗即<br>位，风疾不能视朝政，而宦官李忠言与牛美人侍病。美人受旨于帝，复宣之于忠<br>言；忠言授之王叔文。叔文与朝士柳宗元、刘禹锡、韩日华图议，然后下中书，<br>俾韦执谊施行，故王之权振天下。叔文欲夺宦者兵权，每忠言宣命，内臣无敢言<br>者，唯贞亮建议与之争。知其朋徒炽，虑隳朝政，乃与中官刘光琦、薛文珍、尚<br>衍、解玉等谋，奏请立广陵王为皇太子，勾当军国大事。顺宗可之。贞亮遂召学<br>士卫次公、郑絪、李程、王涯入金銮殿，草立储君诏。及太子受内禅，尽逐叔文<br>之党，政事悉委旧臣，时议嘉贞亮之忠荩。累迁至右卫大将军，知内侍省事。元<br>和八年卒，宪宗思其翊戴之功，赠开府仪同三司。<br>吐突承璀，幼以小黄门直东宫，性敏慧，有才干。宪宗即位，授内常侍，知<br>内省事，左监门将军。俄授左军中尉、功德使。四年，王承宗叛，诏以承璀为河<br>中、河南、浙西、宣歙等道赴镇州行营兵马招讨等使，内侍省常侍宋惟澄为河南、<br>陕州、河阳已来馆驿使，内官曹淮玉、刘国珍、马江朝等分为河北行营粮料馆驿<br>等使。谏官、御史上疏相属，皆言自古无中贵人为兵马统帅者，补阙独孤郁、段<br>平仲尤激切。宪宗不获已，改为充镇州已来招抚处置等使。及承璀率禁军上路，<br>帝御通化门楼，慰谕遣之。出师经年无功，乃遣密人告王承宗，令上疏待罪，许<br>以罢兵为解。仍奏昭义节度使卢从史素与贼通，许为承宗求节钺。乃诱潞州牙将<br>乌重胤谋执从史送京师。及承宗表至，朝廷议罢兵，承璀班师，仍为禁军中尉。<br>段平仲抗疏极论承璀轻谋弊赋，请斩之以谢天下，宪宗不获已，降为军器使。俄<br>复为左卫上将军，知内侍省事。<br>时弓箭库使刘希先取羽林大将军孙璹钱二十万，以求方镇，事发赐死，辞相<br>告讦，事连承璀，乃出为淮南节度监军使。<br>太子通事舍人李涉，性狂险，投匦上书，论希先、承璀无罪，不宜贬戮。谏<br>议大夫、知匦事孔戣，见涉疏之副本，不受其章。涉持疏于光顺门欲进之，戣上<br>疏论其纤邪，贬涉硖州司仓。上待承璀之意未已，而宰相李绛在翰林，时数论承<br>璀之过，故出之。八年，欲召承璀还，乃罢绛相位。承璀还，复为神策中尉。惠<br>昭太子薨，承璀建议请立澧王宽为太子，宪宗不纳，立遂王宥。穆宗即位，衔承<br>璀不佑己，诛之。敬宗时，中尉马存亮论承璀之冤，诏雪之，仍令假子士晔以礼<br>收葬。<br>王守澄，元和末宦者。宪宗疾大渐，内官陈弘庆等弑逆。宪宗英武，威德在<br>人，内官秘之，不敢除讨，但云药发暴崩。时守澄与中尉马进潭、梁守谦、刘承<br>偕、韦元素等定册立穆宗皇帝。长庆中，守澄知枢密事。<br>初，元和中，守澄为徐州监军，遇翼城医人郑注，出入节度使李酝家。注敏<br>悟过人，博通典艺，棋奕医卜，尤臻于妙，人见之者，无不欢然。注尝为李酝煮<br>黄金，服一刀圭，可愈痿弱重膇之疾，复能反老成童。酝与守澄服之，颇效。<br>守澄知枢密，荐引入禁中，穆宗待之亦厚。注多奇诡，每与守澄言必通夕。<br>文宗即位，守澄为骠骑大将军，充右军中尉。注复得幸于文宗，后依倚守澄，<br>大为奸弊。文宗以元和逆党尚在，其党大盛，心常愤惋，端居不怡。翰林学士宋<br>申锡尝独对探知，上略言其意，申锡请渐除其逼。帝亦以申锡沉厚有方略，为其<br>事可成，乃用为宰相。申锡谋未果，为注所察，守澄乃令军吏豆卢著诬告申锡与<br>漳王谋逆，申锡坐贬。<br>宰相李逢吉从子训，与注交通，训亦机诡万端，二人情义相得，俱为守澄所<br>重。复引训入禁中，为上讲《周易》。既得幸，又探知帝旨，复以除宦官谋中帝<br>意。帝以训才辩纵横，以为其事必捷，待以殊宠，自流人中用为学官，充侍进学<br>士。时仇士良有翌上之功，为守澄所抑，位未通显。训奏用士良分守澄之权，乃<br>以士良为左军中尉；守澄不悦，两相矛盾。训因其恶。<br>太和九年，帝令内养李好古齑鸩赐守澄，秘而不发，守澄死，仍赠扬州大都<br>督。其弟守涓为徐州监军，召还，至中牟，诛之。守澄豢养训、注，反罹其祸，<br>人皆快其受佞，而恶训、注之阴狡。<br>李训既杀守澄，复恶郑注，乃奏用注为凤翔节度使。训欲尽诛宦官，乃与金<br>吾将军韩约、新除太原节度使王璠、新除邠宁节度使郭行余、权御史中丞李孝本、<br>权京兆尹罗立言谋。其年十一月二十一日，上御宣政殿，百僚班定，韩约不奏平<br>安，乃奏曰：“臣当仗廨内石榴树，夜来降甘露，请陛下幸仗舍观之。”帝乘辇<br>趋金吾仗。中尉仇士良与诸官先往石榴树观之，伺知其诈；又闻幕下兵仗声，苍<br>黄而还，奏曰：“南衙有变。”遂扶帝辇入阁门。李训从辇大呼曰：“邠宁、太<br>原之兵，何不赴难？卫乘舆者，人赏百千！”于是谁何之卒，及御史台从人，持<br>兵入宣政殿院，宦官死者甚众。辇既入阁门，内官呼万岁。俄而士良等率禁兵五<br>百余人，露刃出东上阁逢人即杀，王涯、贾餗、舒元舆、李训等四人宰相及王<br>璠、郭行余等十一人，尸横阙下。自是权归士良与鱼弘志。至宣宗即位，复诛其<br>太甚者，而阍寺之势，仍握军权之重焉。<br>田令孜，本姓陈。咸通中，从义父入内侍省为宦者。颇知书，有谋略，自诸<br>司小使监诸镇用兵，累迁神策中尉、左监门卫大将军。乾符中，盗起关东。诸军<br>诛盗，以令孜为观军容、制置左右神策、护驾十军等使。京师不守，从僖宗幸蜀。<br>鸾舆返正，令孜颇有匡佐之功，时令孜威权振天下。<br>时关中寇乱初平，国用虚竭，诸军不给。令孜请以安邑、解县两池榷盐课利，<br>全隶神策军。诏下，河中王重荣抗章论列，言使名久例隶当道，省赋自有常规。<br>令孜怒，用王处存为河中节度使，重荣不奉诏。令孜率禁兵讨之。重荣引太原军<br>为援，战于沙苑，禁军大败。京师复乱，僖宗出幸宝鸡，又移幸山南，方镇皆憾<br>令孜生事。令孜惧，引前枢密杨复恭代己，从幸梁州，求为西川监军。西川节度<br>使陈敬瑄，即令孜之弟也。<br>昭宗即位，三川大乱。诏宰相韦昭度镇西川，陈敬瑄不受代。令孜引阆州刺<br>史王建为援，建素以父事令孜。时建方乱东川，闻其召也，以西蜀可图，欣然赴<br>之。建以所领千余兵至汉州，陈敬瑄以建雄豪难制，辞而遣之。建曰：“十军阿<br>父召予，及门而拒，邻藩闻之，孰肯相容？为予报令公，建至此，无所归也。”<br>遂遣使上表，请讨陈敬瑄以自效。朝廷嘉之，即命昭度为招讨，入蜀加兵，经年<br>无功，昭度还京。建遂绝栈道，不通诏使。岁中急击成都，陈敬瑄计窘，遣令孜<br>出城，与建通和。建竟自为蜀帅，令孜以义父之故，依倚仍旧监军事。既而陈敬<br>瑄遇鸩，令孜亦为建所杀。<br>杨复光，内常侍杨玄价之养子也。幼以宦者入内侍省，慷慨负节义，有筹略，<br>为小黄门，监镇兵征讨。乾符中，贼渠黄巢之犯江西，复光为排阵使，遣判官吴<br>彦弘入城喻朝旨，巢即令其将尚君长奉表归国。招讨使宋威害其功，并兵击贼，<br>巢怒，复作剽。朝廷诛尚君长，怨怒愈深。宋威战败，复光总其兵权，进攻洪州，<br>擒贼将徐唐莒。诏以荆南节度使王铎为招讨，代宋威。复光监忠武军，屯于邓州，<br>以遏贼冲。<br>京师陷贼，节度使周岌受伪命，贼使往来旁午。岌尝夜宴，急召复光。左右<br>曰：“周公归贼，必谋害内侍，不如勿往。”复光曰：“事势如此，义不图全。”<br>即赴之。酒酣，岌言本朝事，复光因泣下。良久曰：“丈夫所感者恩义，而规利<br>害，非丈夫也。公自匹夫享公侯之贵，岂舍十八叶天子而北面臣贼，何恩义利害<br>之可言乎！”声泪俱发，岌亦为之流涕。岌曰：“吾不能独力拒贼，貌奉而心图<br>之，故召公。”沥酒为盟。是夜，复光遣其养子守亮杀贼使于传舍。<br>时秦宗权叛岌，据蔡州。复光得忠武之师三千入蔡州，说宗权，俾同义举。<br>宗权遣将王淑率众万人从复光收荆襄。次邓州，王淑逗留不进，复光斩之，并其<br>军，分为八都。鹿晏弘、晋晖、李师泰、王建、韩建等，皆八都之大将也。进攻<br>南阳，贼将朱温、何勤来逆战。复光败之，进收邓州，献捷行在，中和元年五月<br>也。复光乘胜追贼，至蓝桥，丁母忧还。寻起复，受诏充天下兵马都监，押诸军<br>入定关辅。王重荣为东面招讨使，复光以兵会之。<br>二年七月，至河中。贼将朱温守同州，复光遣使谕之。九月，温以所部来降。<br>时贼将李翔守华州，巢寇益盛，王重荣忧之。谓复光曰：“臣贼则负国，拒战则<br>兵微，今日成败，未可知也，公其图之。”复光曰：“雁门李仆射以雄武振北陲，<br>其家尊与吾先世同患难。李雁门奋不顾身，自播迁已来，征兵未至者，盖太原阻<br>路也。如以朝旨谕郑公，诏到，其军必至。”重荣曰：“善！”王铎遣使奉墨诏<br>之太原，太原以兵从之。及收京城，三败巢贼，复光与其子守亮、守宗等身先犯<br>难，功烈居多。其年六月，卒于河中，时年四十二。<br>复光虽黄门近幸，然慷慨有大志，善抚士卒；及死之日，军中恸哭累日。身<br>后平贼立功者，多是复光部下门人故将也。<br>诸假子：守亮，兴元节度使；守宗，忠武节度使：守信，商州防御使；守忠，<br>洋州节度使；其余以守为名者数十人，皆为牧守将帅。<br>杨复恭，贞元末中尉杨志廉之后。志廉子钦义，大中朝为神策中尉。钦义子<br>三人：玄翼、玄价、玄寔。<br>玄翼，咸通中掌枢密；玄寔乾符中为右军中尉；玄价，河阳监军。<br>复恭，即玄翼子也。以父，幼为宦者，入内侍省。知书，有学术，每监诸镇<br>兵。庞勋之乱，监阵有功，自河阳监军入为宣徽使。咸通十年，玄翼卒，起复为<br>枢密使。时黄巢犯阙，左军中尉田令孜为天下观军容制置使，专制中外。复恭每<br>事力争得失，令孜怒，左授复恭飞龙使，乃称疾退于蓝田。<br>僖宗自蜀还京，田令孜出师失律，车驾再幸山南，复用复恭为枢密使，寻代<br>令孜为右军中尉。时行在制置，内外经略，皆出于复恭。车驾还京，授观军容使，<br>封魏国公。<br>僖宗晏驾，迎寿王践祚。文德元年，加开府、金吾上将军，专典禁兵，既军<br>权在手，颇擅朝政。昭宗恶之，政事多访于宰臣。故韦昭度、张浚、杜让能每有<br>陈奏，即举大中故事，稍抑宦者之权。上性明察，由是偏听之衅生焉。国舅王瑰，<br>颇居中任事，复恭恶之，奏授黔南节度。至吉柏江，覆舟而没，物议归咎于复恭，<br>上每切齿道复恭。复恭假子天威军使守立，权勇冠于六军，人皆避之。上欲罪复<br>恭，惧守立为乱，乃谓复恭曰：“吾要卿家守立在左右，可进来。”乃赐姓李，<br>名顺节，恩宠特异，势侔枢要。乃与复恭争权，每中伤其阴事，授顺节镇海军节<br>度使、同平章事。<br>大顺二年九月，诏复恭致仕，赐杖履。复恭既失势，欲退止商山别居，第在<br>昭化里，近玉山营。假子守信为玉山军使，守信时候复恭于其第，或诬告云玉山<br>军使与复恭谋乱，诏李顺节率禁军攻之。昭宗御延喜楼。守信以兵拒之，顺节屡<br>败。际晚，守信、复恭挈其族出通化门，趋兴元。守信令部将张绾殿其后，绾战<br>败，被擒。复恭至兴元，节度使杨守亮乃纠合诸守义兄弟举兵，以讨顺节为名。<br>天子诏李茂贞、王行瑜讨之。<br>明年，守亮兵败，复恭与守亮挈其族，将奔太原，入商山。至乾元县，为华<br>州兵所获，执送京师，皆枭首于市。李茂贞收兴元，进复恭前后与守亮私书六十<br>纸，内诉致仕之由云：“承天是隋家旧业，大侄但积粟训兵，不要进奉。吾于荆<br>榛中援立寿王，有如此负心，门生天子，既得尊位，乃废定策国老。”其不逊如<br>是。后复恭假子彦博奔太原，收复恭骸骨，葬于介休县之抱腹山。<br>复恭之后，宦者西门重遂为右军中尉。李茂贞初并山南，兵众强盛，干预朝<br>政，宰相杜让能与重遂等谋诛之。师兴，为茂贞所败，重遂被诛，乃以内官骆全<br>瓘、刘景宣为左右军中尉。<br>乾宁二年春，李茂贞、王行瑜以兵入朝，杀宰相韦昭度、李溪。河东节度使<br>李克用率师渡河，讨邠、岐二帅，军于渭北。骆全瓘与茂贞宿卫将阎圭，胁天子<br>幸岐州，昭宗苍黄幸莎城。茂贞以太原问罪，乃诛全瓘、阎圭以自解。昭宗幸华<br>州，宦官稍微。<br>及光化还宫，内官景务修、宋道弼复专国政，宰相崔胤深恶之，中外不睦。<br>宰相徐彦若、王搏有度量，见其阴险相倾，惧危时事，尝奏曰：“人君当务大体，<br>平心御物，无有偏私。偏任偏听，古人所患。今中官怙宠，道路目之，皆知此弊，<br>然未能卒改。俟多难渐平，以道消息之。陛下勿泄圣谟，启其奸诈。”崔胤知搏<br>所奏，颇衔之，他日见上，曰：“王搏奸邪，已为敕使外应，不可在相位。”二<br>年六月，贬搏官，赐死于蓝田。道弼、务修亦赐死。以枢密使刘季述、王奉先为<br>两军中尉，出徐彦若镇南海。<br>崔胤秉政而排摈宦官，季述等外结藩侯，以为党援。十一月六日，季述矫诏<br>以皇太子监国，遂废昭宗。居东内，夺传国宝授太子。昭宗以何皇后宫。数人随<br>行，幽于东宫。季述手持银禋，于上前以禋画地数上罪状，云：“某时某事，你<br>不从我言，其罪一也。”其悖逆如此。乃令李师虔以兵围之。镕锡锢其扃镕鐍。<br>时方凝冽，嫔御无被，哭声闻于外。穴墙通食者两月。十二月晦，崔胤等谋反正，<br>诛季述、奉先，复迎昭宗即位，改元天复元年。<br>其岁十一月，朱全忠寇河中华州，陷之；京师震恐。中尉韩全诲请上且幸凤<br>翔。全忠追逼乘舆，兵围凤翔者累年。三年正月，茂贞杀两军中尉韩全诲、张弘<br>彦、枢密使袁易简、周敬容等二十二人，皆斩首，以布囊贮之，令学士薛贻矩送<br>于全忠求和。是月，全忠迎驾还长安，诏以崔胤为宰相，兼判六军诸卫。<br>胤奏曰：“高祖、太宗承平时，无内官典军旅。自天宝以后，宦官浸盛。贞<br>元、元和，分羽林卫为左、右神策军，使卫从，令宦官主之，唯以二千人为定制。<br>自是参掌枢密。由是内务百司，皆归宦者，上下弥缝，共为不法：大则倾覆朝政，<br>小则构扇藩方。车驾频致播迁，朝廷渐加微弱，原其祸作，始自中人。自先帝临<br>御已来，陛下纂承之后，朋侪日炽，交乱朝纲，此不翦其本根，终为国之蟊贼。<br>内诸司使务宦官主者，望一切罢之，诸道监军使，并追赴阙廷，即国家万世之便<br>也。”诏曰：<br>宦官之兴，肇于秦、汉。赵高、阎乐，竟灭嬴宗；张让、段珪，遂倾刘祚。<br>肆其志则国必受祸，悟其事则运可延长。朕所以断在不疑，祈天永命者也。<br>先皇帝嗣位之始，年在幼冲，群竖相推，奄专大政。于是毒流宇内，兵起山<br>东，迁幸三川，几沦神器。回銮之始，率土思安，而田令孜妒能忌功，迁摇近镇，<br>陈仓播越，患难相仍。洎朕纂承，益相侮慢，复恭、重遂逞其祸，道弼、季述继<br>其凶；幽辱朕躬，凌胁孺子。天复返正，罪己求安，两军内枢，一切假借。韩全<br>诲等每怀愤惋，曾务报仇；视将相若血仇，轻君上如木偶。未周星岁，竟致播迁；<br>及在岐阳，过于羁绁。上忧宗社倾坠，下痛民庶流离，茫然孤居，无所控告。<br>全忠位兼二柄，深识朕心，驻兵近及于三年，独断方诛于元恶。今谢罪郊<br>庙，即宅宫闱，正刑当在于事初，除恶宜绝其根本。先朝及朕，五致播迁，王畿<br>之氓，减耗大半；父不能庇子，夫不能室妻。言念于兹，痛深骨髓，其谁之罪？<br>尔辈之由！<br>帝王之为治也，内有宰辅卿士，外有藩翰大臣，岂可令刑余之人，参预大政？<br>况此辈皆朕之家臣也，比于人臣之家，则奴隶之流。恣横如此，罪恶贯盈，天命<br>诛之，罪岂能舍？横尸伏法，固不足矜，含容久之，亦所多愧。其第五可范已下，<br>并宜赐死。其在畿甸同华、河中，并尽底处置讫。诸道监军使已下，及管内经过<br>并居停内使，敕到并仰随处诛夷讫闻奏。已令准国朝故事，量留三十人，各赐黄<br>绢衫一领，以备宫内指使，仍不得辄有养男。其左右神策军，并令停废。<br>是日，诸司宦官百余人，及随驾凤翔群小又二百余人，一时斩首于内侍省，<br>血流涂地。及宫人宋柔等十一人，两街僧道与内官相善者二十余人，并笞死于京<br>兆府。内诸司一切罢之，皆归省寺。自是京城并无宦宫，天子每宣传诏命，即令<br>宫人出入。崔胤虽复仇快志，国祚旋亦覆亡，悲夫！<br>赞曰：崇墉大厦，壮其楹磶。殿邦御侮，亦俟明德。宵人意褊，动不量力。<br>投鼠败器，良堪太息。<br><hr>
