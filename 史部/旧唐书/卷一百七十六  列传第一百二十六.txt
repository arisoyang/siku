<h4>《史部·旧唐书·卷一百七十六  列传第一百二十六》<b class="x">作者：刘昫等</b></h4>
<br>○李宗闵杨嗣复（子授损技拭捴）杨虞卿（弟汉公从兄汝士）<br>马植李让夷魏周墀崔龟从郑肃卢商<br>李宗闵，字损之，宗室郑王元懿之后。祖自仙，楚州别驾。父<曾羽>，宗正<br>卿，出为华州刺史、镇国军潼关防御等使。<曾羽>兄夷简，元和中宰相。宗闵，<br>贞元二十一年进士擢第，元和四年，复登制举贤良方正科。<br>初，宗闵与牛僧孺同年登进士第，又与僧孺同年登制科。应制之岁，李吉甫<br>为宰相当国，宗闵、僧孺对策，指切时政之失，言甚鲠直，无所回避。考策官杨<br>于陵、韦贯之、李益等又第其策为中等，又为不中第者注解牛、李策语，同为唱<br>诽。又言翰林学士王涯甥皇甫湜中选，考核之际，不先上言。裴垍时为学士，居<br>中覆视，无所异同。吉甫泣诉于上前，宪宗不获已，罢王涯、裴垍学士。垍守户<br>部侍郎，涯守都官员外郎，吏部尚书杨于陵出为岭南节度使，吏部员外郎韦贯之<br>出为果州刺史。王涯再贬虢州司马，贯之再贬巴州刺史；僧孺、宗闵亦久之不调，<br>随牒诸侯府。七年，吉甫卒，方入朝为监察御史，累迁礼部员外郎。<br>元和十二年，宰相裴度出征吴元济，奏宗闵为彰义军观察判官。贼平，迁驾<br>部郎中，又以本官知制诰。穆宗即位，拜中书舍人。时<曾羽>自宗正卿出刺华州，<br>父子同时承恩制，人士荣之。长庆元年，子婿苏巢于钱徽下进士及第，其年，巢<br>覆落。宗闵涉请托，贬剑州刺史。时李吉甫子德裕为翰林学士，钱徽榜出，德裕<br>与同职李绅、元稹连衡言于上前，云徽受请托，所试不公，故致重覆。比相嫌恶，<br>因是列为朋党，皆挟邪取权，两相倾轧。自是纷纭排陷，垂四十年。<br>复入为中书舍人。三年冬，权知礼部侍郎。四年，贡举事毕，权知兵部侍郎。<br>宝历元年，正拜兵部侍郎，父忧免。太和二年，起为吏部侍郎，赐金紫之服。三<br>年八月，以本官同平章事。<br>时裴度荐李德裕，将大用。德裕自浙西入朝，为中人助宗闵者所沮，复出镇。<br>寻引牛僧孺同知政事，二人唱和，凡德裕之党皆逐之。累转中书侍郎、集贤大学<br>士。七年，德裕作相。六月，罢宗闵知政事，检校礼部尚书、同平章事、兴元尹、<br>山南西道节度使。<br>宗闵为吏部侍郎时，因驸马都尉沈结托女学士宋若宪及知枢密杨承和，二<br>人数称之于上前，故获征用。及德裕秉政，群邪不悦，而郑注、李训深恶之。文<br>宗乃复召宗闵于兴元，为中书侍郎、平章事，命德裕代宗闵为兴元尹。既再得权<br>位，辅之以训、注，尤恣所欲，进封襄武侯，食邑千户。<br>九年六月，京兆尹杨虞卿得罪，宗闵极言救解，文宗怒叱之曰：“尔尝谓郑<br>覃是妖气，今作妖，覃耶、尔耶？”翌日，贬明州刺史，寻再贬处州长史。七月，<br>郑注发沈、宋若宪事，内官杨承和、韦元素、沈及若宪姻党坐贬者十余人，<br>又贬宗闵潮州司户。时训、注窃弄威权，凡不附己者，目为宗闵、德裕之党，贬<br>逐无虚日，中外震骇，连月阴晦，人情不安。九月诏曰：<br>朕承天缵历，烛理不明，劳虚襟以求贤，励宽德以容众。顷者，或台辅乖弼<br>违之道，而具僚扇朋附之风；翕然相从，实篸彝宪。致使薰莸共器，贤不肖并驰；<br>退迹者成后时之夫，登门者有迎吠之客。缪戾之气，堙郁和平，而望阴阳顺时，<br>疵疠不作；朝廷清肃，班列和安，自古及今，未尝有也。今既再申朝典，一变浇<br>风，扫清朋比之徒，匡饬贞廉之俗。凡百卿士，惟新令猷。如闻周行之中，尚蓄<br>疑惧，或有妄相指目，令不自安，今斯旷然，明喻朕意。应与宗闵、德裕或亲或<br>故及门生旧吏等，除今日已前黜远之外，一切不问。各安职业，勿复为嫌。<br>文宗以二李朋党，绳之不能去，尝谓侍臣曰：“去河北贼非难，去此朋党实<br>难。”宗闵虽骤放黜，竟免李训之祸。<br>开成元年，量移衢州司马。三年，杨嗣复辅政，与宗闵厚善，欲拔用之，而<br>畏郑覃沮议，乃托中人密讽于上。上以嗣复故，因紫宸对，谓宰相曰：“宗闵在<br>外四五年，宜别授一官。”郑覃曰：“陛下怜其地远，宜移近内地三五百里，不<br>可再用奸邪。陛下若欲用宗闵，臣请先退。”陈夷行曰：“比者，宗闵得罪，以<br>朋党之故，恕死为幸。宝历初，李续之、张又新、苏景胤等，朋比奸险，几倾朝<br>廷，时号‘八关十六子’。”李珏曰：“主此事者，罪在逢吉。李续之居丧服阕，<br>不可不与一官，臣恐中外衣冠，交兴议论，非为续之辈也。”夷行曰：“昔舜逐<br>四凶天下治。朝廷求理，何惜此十数纤人？”嗣复曰：“事贵得中，不可但徇憎<br>爱。”上曰：“与一郡可也。”郑覃曰：“与郡太优，止可洪州司马耳。”夷行<br>曰：“宗闵养成郑注之恶，几覆邦家，国之巨蠹也。”嗣复曰：“比者，陛下欲<br>加郑注官，宗闵不肯，陛下亦当记忆。”覃曰：“嗣复党庇宗闵。臣观宗闵之恶，<br>甚于李林甫。”嗣复曰：“覃语大过。昔玄宗季年，委用林甫，妒贤害能，破人<br>家族。宗闵在位，固无此事。况太和末，宗闵、德裕同时得罪。二年之间，德裕<br>再领重镇，而宗闵未离贬所。陛下惩恶劝善，进退之理宜均，非臣独敢党庇。昨<br>殷侑与韩益奏官及章服，臣以益前年犯赃，未可其奏；郑覃托臣云‘幸且勿论。’<br>孰为党庇？”翌日，以宗闵为杭州刺史。四年冬，迁太子宾客，分司东都。时郑<br>覃、陈夷行罢相，嗣复方再拔用宗闵知政事，俄而文宗崩。<br>会昌初，李德裕秉政，嗣复、李珏皆窜岭表。三年，刘稹据泽潞叛。德裕以<br>宗闵素与刘从谏厚，上党近东都，宗闵分司非便，出为封州刺史。又发其旧事，<br>贬郴州司马，卒于贬所。<br>子琨、瓒，大中朝皆进士擢第。令狐綯作相，特加奖拔。瓒自员外郎知制诰，<br>历中书舍人、翰林学士。綯罢相，出为桂管观察使。御军无政，为卒所逐，贬死。<br>自天宝艰难之后，宗室子弟，贤而立功者，唯郑王、曹王子孙耳。夷简再从<br>季父汧国公勉，德宗朝宰相。夷简诸弟夷亮、夷则、夷范，皆登进士第。宗闵弟<br>宗冉。宗冉子深、汤。汤累官至给事中，咸通中践更台阁，知名于时。<br>杨嗣复，字继之，仆射于陵子也。初，于陵十九登进十第，二十再登博学宏<br>词科，谓补润州句容尉。浙西观察使韩滉有知人之鉴，见之甚悦。滉有爱女，方<br>择佳婿，谓其妻柳氏曰：“吾阅人多矣，无如杨生贵而有寿，生子必为宰相。”<br>于陵秩满，寓居扬州而生嗣复。后滉见之，抚其首曰：“名位果逾于父，杨门之<br>庆也。”因字曰庆门。<br>嗣复七八岁时已能秉笔为文。年二十，进士擢第。二十一，又登博学宏词科，<br>释褐秘书省校书郎。迁右拾遗，直史馆。以嗣复深于礼学，改太常博士。元和十<br>年，累迁至刑部员外郎。郑余庆为详定礼仪使，奏为判官，改礼部员外郎。时父<br>于陵为户部侍郎，嗣复上言与父同省非便，请换他官。诏曰：“应同司官有大功<br>以下亲者，但非连判及勾检之官并官长，则不在回避之限。如官署同，职司异，<br>虽父子兄弟无所避嫌。”再迁兵部郎中。长庆元年十月，以库部郎中知制诰，正<br>拜中书舍人。<br>嗣复与牛僧孺、李宗闵皆权德舆贡举门生，情义相得，进退取舍，多与之同。<br>四年，僧孺作相，欲荐拔大用，又以于陵为东都留守。未历相位，乃令嗣复权知<br>礼部侍郎。宝历年元二月，选贡士六十八人，后多至达官。文宗即位，拜户部侍<br>郎。以父于陵太子少傅致仕，年高多疾，恳辞侍养，不之许。太和四年，丁父忧<br>免。七年三月，起为尚书左丞。其年宗闵罢相，德裕辅政。七月，以嗣复检校礼<br>部尚书、梓州刺史、剑南东川节度观察等使。九年，宗闵复知政事。三月，以嗣<br>复检校户部尚书、成都尹、剑南西川节度副大使知节度事、观察处置等使。<br>开成二年十月，入为户部侍郎，领诸道盐铁转运使。三年正月，与同列李珏<br>并以本官同平章事，领使如故，进阶金紫，弘农伯，食邑七百户。上以币轻钱重，<br>问盐铁使何以去其太甚？嗣复曰：“此事累朝制置未得，但且禁铜，未可变法。<br>法变扰人，终亦未罢去弊。”李珏曰：“禁铜之令，朝廷常典，但行之不严，不<br>如无令。今江淮已南，铜器成肆，市井逐利者，销钱一缗，可为数器，售利三四<br>倍。远民不知法令，率以为常。纵国家加炉铸钱，何以供销铸之弊？所以禁铜之<br>令，不得不严。”<br>八月，紫宸奏事，曰：“圣人在上，野无遗贤。陆洿上疏论兵，虽不中时事，<br>意亦可奖。闲居苏州累年，宜与一官。”李珏曰：“士子趋竞者多，若奖陆洿，<br>贪夫知劝矣。昨窦洵直论事，陛下赏之以币帛，况与陆洿官耶？”帝曰：“洵直<br>奖其直心，不言事之当否。”郑覃曰：“若苞藏则不可知。”嗣复曰：“臣深知<br>洵直无邪恶，所奏陆洿官，尚未奉圣旨。”郑覃曰：“陛下须防朋党。”嗣复曰：<br>“郑覃疑臣朋党，乞陛下放臣归去。”因拜乞罢免。李珏曰：“比来朋党，近亦<br>稍弭。”覃曰：“近有小朋党生。”帝曰：“此辈凋丧向尽。”覃曰：“杨汉公、<br>张又新、李续之即今尚在。”珏曰：“今有边事论奏。”覃曰：“论边事安危，<br>臣不如珏；嫉恶则珏不如臣。”嗣复曰：“臣闻左右佩剑，彼此相笑。臣今不知<br>郑覃指谁为朋党。”因当香案前奏曰：“臣待罪宰相，不能申夔、龙之道，唯以<br>朋党见讥，必乞陛下罢臣鼎职。”上慰勉之。文宗方以政事委嗣复，恶覃言切。<br>帝延英谓宰臣曰：“人传符谶之语，自何而来？”嗣复对曰：“汉光武好以<br>谶书决事，近代隋文帝亦信此言，自是，此说日滋，只如班彪《王命论》所引，<br>盖矫意以止贼乱，非所重也。”李珏曰：“丧乱之时，佐命者务神符命；理平之<br>代，只合推诸人事。”上曰：“卿言是也。”帝又曰：“天后用人，有自布衣至<br>宰相者，当时还得力否？”嗣复曰：“天后重行刑辟，轻用官爵，皆自图之计耳。<br>凡用人之道，历试方见其能否。当艰难之时，或须拔擢，无事之日，不如且循资<br>级。古人拔卒为将，非治平之时，盖不获已而用之也。”上又问新修《开元政要》，<br>叙致何如。嗣复曰：“臣等未见。陛下若欲遗之子孙，则请宣付臣等，参详可否。<br>玄宗或好游畋，或好声色，与贞观之政不同，故取舍须当，方堪流传。”<br>四年五月，上问延英政事，逐日何人记录监修？李珏曰：“是臣职司。”陈<br>夷行曰：“宰相所录，必当自伐，圣德即将掩之。臣所以频言，不欲威权在下。”<br>珏曰：“夷行此言，是疑宰相中有卖威权、货刑赏者。不然，何自为宰相而出此<br>言？臣累奏求退，若得王傅，臣之幸也。”郑覃曰：“陛下开成元年、二年政事<br>至好，三年、四年渐不如前。”嗣复曰：“元年、二年是郑覃、夷行用事，三年、<br>四年臣与李珏同之。臣蒙圣慈擢处相位，不能悉心奉职。郑覃云‘三年之后，一<br>年不如一年’，臣之罪也。陛下纵不诛夷，臣合自求泯灭。”因叩头曰：“臣今<br>日便辞玉阶，不敢更入中书。”即趋去。上令中使召还，劳之曰：“郑覃失言，<br>卿何及此？”覃起谢曰：“臣性愚拙，言无顾虑。近日事亦渐好，未免些些不公，<br>亦无甚处。臣亦不独斥嗣复，遽何至此。所为若是，乃嗣复不容臣耳。”嗣复曰：<br>“陛下不以臣微才，用为中书侍郎。时政善否，其责在臣。陛下月费俸钱数十万，<br>时新珍异，必先赐与，盖欲辅佐圣明，臻于至理。既一年不如一年，非惟臣合得<br>罪，亦上累圣德。伏请别命贤能，许臣休退。”上曰：“郑覃之言偶然耳，奚执<br>咎耶？”嗣复数日不入，上表请罢。帝方委用，乃罢郑覃、夷行知政事。自是，<br>政归嗣复，进加门下侍郎。明年正月，文宗崩。<br>先是，以敬宗子陈王为皇太子。中尉仇士良违遗令立武宗。武宗之立，既非<br>宰相本意，甚薄执政之臣。其年秋，李德裕自淮南入辅政。九月，出嗣复为湖南<br>观察使。明年，诛枢密薛季棱、刘弘逸。中人言：“二人顷附嗣复、李珏，不<br>利于陛下。”武宗性急，立命中使往湖南、桂管，杀嗣复与珏。宰相崔郸、崔珙<br>等亟请开延英，因极言国朝故事，大臣非恶逆显著，未有诛戮者，愿陛下复思其<br>宜。帝良久改容曰：“朕缵嗣之际，宰相何尝比数。李珏、季棱志在扶册陈王，<br>嗣复、弘逸志在树立安王。立陈王犹是文宗遗旨，嗣复欲立安王，全是希杨妃意<br>旨。嗣复尝与妃书云：‘姑姑何不敩则天临朝？’”珙等曰：“此事暧昧，真<br>虚难辨。”帝曰：“杨妃曾卧疾，妃弟玄思，文宗令入内侍疾月余，此时通导意<br>旨。朕细问内人，情状皎然，我不欲宣出于外。向使安王得志，我岂有今日？然<br>为卿等恕之。”乃追潭、桂二中使，再贬嗣复潮州刺史。<br>宣宗即位，征拜吏部尚书。大中二年，自潮阳还，至岳州病，一日而卒，时<br>年六十六。赠左仆射，谥曰孝穆。<br>子损、授、技、拭、捴，而授最贤。<br>授，字得符，大中九年进士擢第，释褐从事诸侯府，入为鄠县尉、集贤校理。<br>历监察御史、殿中，分务东台。再迁司勋员外郎、洛阳令、兵部员外郎。李福为<br>东都留守，奏充判官，改兵部郎中，由吏部拜左谏议大夫、给事中，出为河南尹。<br>卢携作相，召拜工部侍郎。黄巢犯京师，僖宗幸蜀，征拜户部侍郎。以母病，求<br>散秩，改秘书监分司。车驾还，拜兵部侍郎。宰相有报怨者，改左散骑常侍、国<br>子祭酒，又转太子宾客。从昭宗在华下，改刑部尚书、太子少保。卒，赠左仆射。<br>子煚，字公隐，进士及第，再迁左拾遗。昭宗初即位，喜游宴，不恤时事，<br>煚上疏极谏，帝面赐绯袍象笏。崔安潜出镇青州，辟为支使。不至镇，改太常博<br>士。历主客、户部二员外郎。关中乱，崔胤引朱全忠入京师，乃挈家避地湖南，<br>官终谏议大夫。<br>损，字子默，以荫受官，为蓝田尉。三迁京兆府司录参军，入为殿中侍御史。<br>家在新昌里，与宰相路岩第相接。岩以地狭，欲易损马厩广之，遣人致意。时损<br>伯叔昆仲在朝者十余人，相与议曰：“家门损益恃时相，何可拒之？”损曰：<br>“非也。凡尺寸地，非吾等所有。先人旧业，安可以奉权臣？穷达，命也。”岩<br>不悦。会差制使鞫狱黔中，乃遣损使焉。逾年而还，改户部员外郎、洛阳县令。<br>入为吏部员外，出为绛州刺史。路岩罢相，征拜给事中，迁京兆尹。卢携作相，<br>有宿憾，复拜给事中，出为陕虢观察使。时军乱，逐前使崔荛。损至，尽诛其乱<br>首。逾年，改青州刺史、御史大夫、淄青节度使。又检校刑部尚书、郓州刺史、<br>天平军节度使。未赴郓，复留青州，卒于镇。<br>技进士及第，位至中书舍人。<br>拭官终考功员外郎。捴终兵部郎中。拭、捴并进士擢第。<br>杨虞卿，字师皋，虢州弘农人。祖燕客。父宁，贞元中为长安尉。少有栖遁<br>之志，以处士征入朝。有口辩，优游公卿间。窦参尤重之，会参贬，仕进不达而<br>卒。<br>虞卿，元和五年进士擢第，又应博学宏辞科。元和末，累官至监察御史。穆<br>宗初即位，不修政道，盘游无节，虞卿上疏谏曰：<br>臣闻鸢乌遭害则仁鸟逝，诽谤不诛则良言进。况诏旨勉谕，许陈愚诚，故臣<br>不敢避诛，以献狂瞽。<br>窃闻尧、舜受命，以天下为忧，不闻以位为乐。况北虏犹梗，西戎未宾，两<br>河之疮磐未平，五岭之妖氛未解。生人之疾苦尽在，朝廷之制度莫修，边储屡空，<br>国用犹屈。固未可以高枕无虞也。<br>陛下初临万宇，有忧天下之志。宜日延辅臣公卿百执事，凝旒而问，造膝以<br>求，使四方内外，有所观焉。自听政已来，六十日矣，八开延英，独三数大臣仰<br>龙颜，承圣问。其余侍从诏诰之臣，偕入而齐出，何足以闻政事哉！谏臣盈廷，<br>忠言未闻于圣听，臣实羞之。盖由主恩尚疏，而众正之路未启也。<br>夫公卿大臣，宜朝夕接见论道，赐与从容，则君臣之情相接，而理道备闻矣。<br>今自宰相已下四五人，时得顷刻侍坐，天威不远，鞠躬陨越，随旨上下，无能往<br>来。此由君太尊、臣太卑故也。自公卿已下，虽历践清地，曾未祗奉天睠，以<br>承下问，郁塞正路，偷安幸门。况陛下神圣如五帝，臣下莫能望清光。所宜周遍<br>顾问，惠其气色，使支体相辅，君臣喻明。陛下求理于公卿，公卿求理于臣辈，<br>自然上下孜孜相问，使进忠若趋利，论政若诉冤。如此而不闻过失、不致升平者，<br>未之有也。<br>自古帝王，居危思安之心不相殊，而居安虑危之心不相及，故不得皆为圣帝<br>明王。<br>小臣疏贱，岂宜及此，独不忍冒荣偷禄，以负圣朝。惟陛下图之。<br>帝深奖其言。寻令奉使西北边，犒赏戍卒，迁侍御史，再转礼部员外郎、史<br>馆修撰。长庆四年八月，改吏部员外郎。<br>太和二年，南曹令史李幹等六人，伪出告身签符，卖凿空伪官，令赴任者六<br>十五人，取受钱一万六千七百三十贯。虞卿按得伪状，捕幹等移御史台鞫劾。幹<br>称六人共率钱二千贯，与虞卿厅典温亮，求不发举伪滥事迹。乃诏给事中严休复、<br>中书舍人高钺、左丞韦景休充三司推案，而温亮逃窜。幹等既伏诛，虞卿以检下<br>无术，停见任。<br>及李宗闵、牛僧孺辅政，起为左司郎中。五年六月，拜谏议大夫，充弘文馆<br>学士，判院事。六年，转给事中。七年，宗闵罢相，李德裕知政事，出为常州刺<br>史。<br>虞卿性柔佞，能阿附权幸以为奸利。每岁铨曹贡部，为举选人驰走取科第，<br>占员阙，无不得其所欲；升沉取舍，出其唇吻。而李宗闵待之如骨肉，以能朋比<br>唱和，故时号党魁。八年，宗闵复入相，寻召为工部侍郎。九年四月，拜京兆尹。<br>其年六月，京师讹言郑注为上合金丹，须小儿心肝，密旨捕小儿无算。民间相告<br>语，扃锁小儿甚密，街肆汹汹。上闻之不悦，郑注颇不自安。御史大夫李固言素<br>嫉虞卿朋党，乃奏曰：“臣昨穷问其由，此语出于京兆尹从人，因此扇于都下。”<br>上怒，即令收虞卿下狱。虞卿弟汉公并男知进等八人自系，挝鼓诉冤，诏虞卿归<br>私第。翌日，贬虔州司马，再贬虔州司户，卒于贬所。<br>子知进、知退、堪，弟汉公，皆登进士第。知退历都官、户部二郎中；堪库<br>部、吏部二员外郎。<br>汉公，太和八年擢进士第，又书判拔萃，释褐为李绛兴元从事。绛遇害，汉<br>公遁而获免。累迁户部郎中、史馆修撰。太和七年，迁司封郎中。<br>汉公子范、筹，皆登进士第，累辟使府。<br>虞卿从兄汝士。汝士，字慕巢，元和四年进士擢第，又登博学宏词科，累辟<br>使府。长庆元年为右补阙。坐弟殷士贡举覆落，贬开江令。入为户部员外，再迁<br>职方郎中。太和三年七月，以本官知制诰。时李宗闵、牛僧孺辅政，待汝士厚。<br>寻正拜中书舍人，改工部侍郎。八年，出为同州刺史。九年九月，入为户部侍郎。<br>开成元年七月，转兵部侍郎。其年十二月，检校礼部尚书、梓州刺史、剑南东川<br>节度使。时宗人嗣复镇西川，兄弟对居节制，时人荣之。四年九月，入为吏部侍<br>郎，位至尚书，卒。<br>子知温、知远、知权，皆登进士第。<br>知温累官至礼部郎中、知制诰，入为翰林学士、户部侍郎，转左丞。出为河<br>南尹、陕虢观察使。迁检校兵部尚书、襄州刺史、山南东道节度使。<br>知温弟知至，累官至比部郎中、知制诰。坐故府刘瞻罢相，贬官。知至亦贬<br>琼州司马。入为谏议大夫，累迁京兆尹、工部侍郎。知温、知至皆位至列曹尚书。<br>汝士弟鲁士。鲁士，字宗尹，本名殷士。长庆元年，进士擢第，其年诏翰林<br>覆试。殷士与郑朗等覆落，因改名鲁士。复登制科，位不达而卒。<br>初汝士中第，有时名，遂历清贯。其年诸子皆至正卿，郁为昌族。所居静恭<br>里，知温兄弟，并列门戟。咸通中，昆仲子孙，在朝行方镇者十余人。<br>马植，扶风人。父曛。植，元和十四年进士擢第，又登制策科，释褐寿州团<br>练副使。得秘书省校书郎，三迁饶州刺史。开成初，迁安南都护、御史中丞、安<br>南招讨使。<br>植文雅之余，长于吏术。三年，奏：“当管羁縻州首领，或居巢穴自固，或<br>为南蛮所诱，不可招谕，事有可虞。臣自到镇，约之以信诚，晓之以逆顺。今诸<br>首领，总发忠言，愿纳赋税。其武陆县请升为州，以首领为刺史。”从之。又奏<br>陆州界废珠池复生珠。以能政，就加检校左散骑常侍，加中散大夫，转黔中观察<br>使。会昌中，入为大理卿。<br>植以文学政事为时所知。久在边远，及还朝，不获显官，必微有望，李德裕<br>素不重之。宣宗即位，宰相白敏中与德裕有隙，凡德裕所薄者，必不次拔擢之。<br>乃加植金紫光禄大夫，行刑部侍郎，充诸道盐铁转运使。转户部侍郎，领使如故。<br>俄以本官同平章事，迁中书侍郎，兼礼部尚书。敏中罢相，植亦罢为太子宾客，<br>分司东都。数年，出为许州刺史、检校刑部尚书、忠武军节度观察等使。大中末，<br>迁汴州刺史、宣武军节度观察等使。卒于镇。<br>李让夷，字达心，陇西人。祖悦，父应规。让夷，元和十四年擢进士第，释<br>褐诸侯府。太和初入朝，为右拾遗，召充翰林学士，转左补阙。三年，迁职方员<br>外郎、左司郎中，充职。九年，拜谏议大夫。<br>开成元年，以本官兼知起居舍人事。时起居舍人李褒有痼疾，请罢官。宰臣<br>李石奏阙官，上曰：“褚遂良为谏议大夫，尝兼此官，卿可尽言今谏议大夫姓名。”<br>石遂奏李让夷、冯定、孙简、萧俶。帝曰：“让夷可也。”李固言欲用崔球、张<br>次宗。郑覃曰：“崔球游宗闵之门，赤墀下秉笔记注，为千古法，不可用朋党。<br>如裴中孺、李让夷，臣不敢有纤芥异论。”其为人主大臣知重如此。二年，拜中<br>书舍人。以郑覃此言，深为李珏、杨嗣复所恶，终文宗世，官不达。<br>及德裕秉政，骤加拔擢，历工、户二侍郎，转左丞。累迁检校尚书右仆射，<br>俄拜中书侍郎，同平章事。宣宗即位罢相，以太子宾客分司卒。<br>魏抃，字申之，钜鹿人。五代祖文贞公征，贞观朝名相。曾祖殷，汝阳令。<br>祖明，亦为县令。父冯，献陵台令。抃，太和七年登进士第。杨汝士牧同州，辟<br>为防御判官，得秘书省校书郎。汝士入朝，荐为右拾遗。文宗以抃魏徵之裔，颇<br>奇待之。<br>前邕管经略使董昌龄枉杀录事参军衡方厚，坐贬溆州司户。至是量移硖州刺<br>史，抃上疏论之曰：“王者施涣汗之恩以赦有罪，唯故意杀人无赦。昌龄比者录<br>以微效，授之方隅，不能祗慎宠光，恣其狂暴，无辜专杀，事迹显彰。妻孥衔冤，<br>万里披诉。及按鞫伏罪，贷以微生，中外议论，以为屈法。今若授之牧守，以理<br>疲人，则杀人者拔擢，而冤苦者何伸？交紊宪章，有乘至理。”疏奏，乃改为洪<br>州别驾。<br>御史中丞李孝本，皇族也，坐李训诛，有女没人掖廷。抃谏曰：<br>臣闻治国家者，先资于德义；德义不修，家邦必坏。故王者以德服人，以义<br>使人。服使之术，要在修身；修身之道，在于孜孜。夫一失百亏之戒，存乎久要<br>之源。前志曰：“勿以小恶而为之，勿以小善而不为。”斯则惧於渐也！臣又闻，<br>君如日焉，显晦之微，人皆瞻仰；照临之大，何以掩藏？前代设敢谏之鼓，立诽<br>谤之木，贵闻其过也。陛下即位以来，诞敷文德，不悦声色，出后宫之怨妇，配<br>在外之鳏夫。洎今十年，未尝采择。自数月已来，天睠稍回，留神妓乐，教坊<br>百人、二百人，选试未已；庄宅司收市，亹癖有闻。昨又宣取李孝本之女入内。<br>宗姓不异，宠幸何名？此事深累慎修，有亏一篑。陛下九重之内，不得闻知。凡<br>此之流，大生物议，实伤理道之本，未免尘秽之嫌。夫欲人不知，莫若勿为。谚<br>曰：“止寒莫若重裘，止谤莫若自修。”伏希陛下照鉴不惑；崇千载之盛德，去<br>一旦之玩好。教坊停息，宗女遣还，则大正人伦之风，深弘王者之体。<br>疏奏，帝即日出孝本女，迁抃右补阙。诏曰：“昔乃先祖贞观中谏书十上，<br>指事直言，无所避讳。每览国史，未尝不沉吟伸卷，嘉尚久之。尔为拾遗，其风<br>不坠，屡献章疏，必道其所以。至于备洒扫于诸王，非自广其声妓也；恤髫龀之<br>宗女，固无嫌于征取也。虽然，疑似之间，不可家至而户晓。尔能词旨深切，是<br>博我之意多也。噫！人能匪躬謇谔，似其先祖；吾岂不能虚怀延纳，仰希贞观之<br>理欤？而抃居官日浅，未当叙进，吾岂限以常典，以待直臣！可右补阙。”帝谓<br>宰臣曰：“昔太宗皇帝得魏徵，裨补阙失，弼成圣政。我得魏抃，于疑似之间，<br>必能极谏。不敢希贞观之政，庶几处无过之地矣。”<br>教坊副使云朝霞善吹笛，新声变律，深惬上旨。自左骁卫将军宣授兼扬府司<br>马。宰臣奏曰：“扬府司马品高，郎官刺史迭处，不可授伶官。”上意欲授之，<br>因宰臣对，亟称朝霞之善。抃闻之，累疏陈论，乃改授润州司马。荆南监军使吕<br>令琮从人，擅入江陵县，毁骂县令韩忠，观察使韦长申状与枢密使诉之。抃上疏<br>曰：“伏以州县侵屈，只合上闻。中外关连，须存旧制。韦长任膺廉使，体合精<br>详，公事都不奏闻，私情擅为逾越。况事无巨细，不可将迎。县令官业有乖，便<br>宜理罪；监军职司侵越，即合闻天。或以虑烦圣听，何不但申门下？今则首紊常<br>典，理合纠绳。伏望圣慈，速加惩戒！”疏奏不出，时论惜之。<br>三年，转起居舍人。紫宸中谢，帝谓之曰：“以卿论事忠切，有文贞之风，<br>故不循月限，授卿此官。”又谓之曰：“卿家有何旧书诏？”对曰：“比多失坠，<br>惟簪笏见存。”上令进来。郑覃曰：“在人不在笏。”上曰：“郑覃不会我意，<br>此即《甘棠》之义，非在笏而已。”抃将退，又召诫之曰：“事有不当，即须奏<br>论。”抃曰：“臣顷为谏官，合伸规讽。今居史职，职在记言，臣不敢辄逾职分。”<br>帝曰：“凡两省官并合论事，勿拘此言。”寻以本官直弘文馆。<br>四年，拜谏议大夫，仍兼起居舍人，判弘文馆事。紫宸入阁，遣中使取抃起<br>居注，欲视之。抃执奏曰：“自古置史官，书事以明鉴诫。陛下但为善事，勿畏<br>臣不书。如陛下所行错忤，臣纵不书，天下之人书之。臣以陛下为文皇帝，陛下<br>比臣如褚遂良。”帝又曰：“我尝取观之。”抃曰：“由史官不守职分，臣岂敢<br>陷陛下为非法？陛下一览之后，自此书事须有回避。如此，善恶不直，非史也。<br>遗后代，何以取信？”乃止。<br>初立朝，为李固言、李珏、杨嗣复所引，数年之内，至谏议大夫。武宗即位，<br>李德裕用事，抃坐杨、李之党，出为汾州刺史。杨、李贬官，抃亦贬信州长史。<br>宣宗即位，白敏中当国，量移郢州刺史，寻换商州。二年，内征为给事中，迁御<br>史中丞。谢日，面赐金紫之服。弹驸马都尉杜中立赃罪，贵戚惮之。兼户部侍郎，<br>判本司事。抃奏曰：“御史台纪纲之地，不宜与泉货吏杂处，乞罢中司，专综户<br>部公事。”从之。<br>寻以本官同平章事，判使如故。谢日，奏曰：“臣无夔、契之才，骤叨夔、<br>契之任，将何以仰报鸿私？今边戍粗安，海内宁息，臣愚所切者，陛下未立东宫，<br>俾正人传导，以存副贰之重。”因泣下。上感而听之。<br>先是，累朝人君不欲人言立储贰，若非人主己欲，臣下不敢献言。宣宗春秋<br>高，嫡嗣未辨，抃作相之日，率先启奏，人士重之。寻兼集贤大学士。詹毗国献<br>象，抃以其性不安中土，请还其使，从之。太原节度使李业杀降虏，北边大扰。<br>业有所恃，人不敢非。抃即奏其事，乃移业滑州。加中书侍郎。大理卿马曙从人<br>王庆告曙家藏兵甲。曙坐贬官，而庆无罪。抃引法律论之，竟杖杀庆。<br>进阶银青光禄大夫，兼礼部尚书、监修国史。修成《文宗实录》四十卷，上<br>之。其修史官给事中卢耽、太常少卿蒋偕、司勋员外郎王讽、右补阙卢告、膳部<br>员外郎牛丛，皆颁赐锦彩、银器，序迁职秩。抃转门下侍郎，兼户部尚书。大中<br>十年，以本官平章事、成都尹、剑南西川节度副大使知节度事。十一年，以疾求<br>代，征拜吏部尚书。以疾未痊，乞授散秩，改检校右仆射，守太子少保。十二年<br>十二月卒，时年六十六，赠司徒。<br>抃仪容魁伟，言论切直，与同列上前言事，他宰相必委曲规讽，唯抃谠言无<br>所畏避。宣宗每曰：“魏谟绰有祖风，名公子孙，我心重之。”然竟以语辞太刚，<br>为令狐綯所忌，罢之。<br>抃尝钞撮子书要言，以类相从，二十卷，号曰《魏氏手略》。有文集十卷。<br>子潜、滂。潜登进士第。潜子敖，韦琮甥。后琮为相，潜历显官。<br>周墀，字德升，汝南人。祖颋，父霈。墀，长庆二年擢进士第，太和末，累<br>迁至起居郎。墀能为古文，有史才。文宗重之，补集贤学士，转考功员外郎，仍<br>兼起居舍人事。开成二年冬，以本官知制诰，寻召充翰林学士。三年，迁职方郎<br>中。四年十月，正拜中书舍人，内职如故。武宗即位，出为华州刺史、镇国军潼<br>关防御等使，改鄂州刺史、御史中丞、鄂岳观察使。会昌六年十一月，迁洪州刺<br>史、江南西道观察使。大中初，检校礼部尚书、滑州刺史、义成军节度、郑滑观<br>察等使、上柱国、汝南男，食邑三百户。入朝为兵部侍郎、判度支。寻以本官同<br>平章事，累迁银青光禄大夫、中书侍郎、监修国史，兼刑部尚书。罢相，检校刑<br>部尚书、梓州刺史、御史大夫、剑南东川节度使。未行，追制改检校右仆射，加<br>食邑五百户。历方镇卒。<br>崔龟从，字玄告，清河人。祖璜，父诚，官微。龟从，元和十二年擢进士第，<br>又登贤良方正制科，及书判拔萃二科，释褐拜右拾遗。太和二年，改太常博士。<br>龟从长于礼学，精历代沿革，问无不通。时飨宗庙于敬宗室，祝板称皇帝孝<br>弟。龟从议曰：“臣审祥孝字，载考礼文，义本主於子孙，理难施於兄弟。按<br>《礼记》卜虞之文，子孙曰哀，兄弟曰某。然则虞之称哀，与祭之称孝，其义一<br>也。于祖祢则理宜称孝，於伯仲则止可称名。又东晋温峤议宗庙祝辞，於孝字非<br>子者则不称，傍亲直言敢告。当时朝议，咸以为宜。今臣上考礼经，无兄弟称孝<br>之义；下征晋史，有不称傍亲之文。臣谓飨敬宗庙，宜去孝弟两字。”<br>又以祀九宫坛，旧是大祠。龟从议曰：“九宫贵神，经典不载。天宝中，术<br>士奏请，遂立祠坛。事出一时，礼同郊祀。臣详其图法，皆主星名，纵司水旱兵<br>荒，品秩不过列宿。今者，五星悉是从祀，日月犹在中祠，岂容九宫独越常礼，<br>备列王事，诫誓百官？尊卑乖仪，莫甚于此。若以尝在祀典，不可废除，臣请降<br>为中祠。”制从之。<br>龟从又以大臣薨谢，不于闻哀日辍朝，奏议曰：“伏以废朝轸悼，义重君臣，<br>所贵及哀，尤宜示信。自顷已来，辍朝非奏报之时，备礼於数日外。虽遵常制，<br>似不本情。臣不敢远征古书，请引国朝故事：贞观中任瑰卒，有司对仗奏阙闻，<br>太宗责其乖礼；岑文本既殁，其夕为罢警严；张公谨之亡，哭之不避辰日。是知<br>闵悼之意，不宜过时。臣谓大臣薨，礼合辍朝。纵有机务急速，便殿须召宰臣，<br>不临正朝，无爽事体。如此，则由衷之信，载感于幽明；称情之文，无亏于典礼。”<br>又奏：“文武三品官薨卒辍朝。有未经亲重之官，今任又是散列者，为之变礼，<br>诚恐非宜。自今后，文武三品以上官，非曾任将相，及曾在密近，宜加恩礼者，<br>余请不在辍朝之限。”从之。<br>累转考功郎中、史馆修撰。九年，转司勋郎中、知制诰。十二月，正拜中书<br>舍人。开成初，出为华州刺史。三年三月，人为户部侍郎，判本司事。四年，权<br>判吏部尚书铨事。大中四年，为中书侍郎、同平章事，兼吏部尚书。五年七月，<br>撰成《续唐历》三十卷，上之。六年，罢相，检校吏部尚书，汴州刺史、宣武军<br>节度观察等使，累历方镇卒。<br>郑肃，荥阳人。祖烈，父阅，世儒家。肃苦心力学。元和三年，擢进士第，<br>又以书判拔萃，历佐使府。太和初，入朝为尚书郎。六年，转太常少卿。肃能为<br>古文，长于经学，左丘明、《三礼》、仪注疑议，博士以下必就肃决之。<br>时鲁王永有宠，文宗择名儒为其府属，用户部侍郎庾敬休兼王傅，户部郎中<br>李践方兼司马，以肃本官兼长史，由是知名。明年，鲁王为太子，肃加给事中。<br>九年，改刑部侍郎，寻改尚书右丞，权判吏部西铨事。开成初，出为陕虢都防御<br>观察使、兼御史大夫。二年九月，召拜吏部侍郎。帝以肃尝侍太子，言论典正，<br>复令兼太子宾客，为东宫授经。既而太子失宠，上不悦，有废斥意。肃因召见，<br>深陈邦国大本、君臣父子之义。上改容嘉之。而太子竟以杨妃故得罪。乃以肃检<br>校礼部尚书，兼河中尹、河中节度、晋绛观察等使。会昌初，武宗思太子永之无<br>罪，尽诛陷永之党。朝议称肃忠正，有大臣之节。召拜太常卿，累迁户部、兵部<br>尚书。<br>五年，以本官同平章事，加中书、门下二侍郎，监修国史，兼尚书右仆射。<br>素与李德裕亲厚。宣宗即位，德裕罢知政事，肃亦罢相，复为河中节度使。以疾<br>辞，拜太子太保，卒。<br>子洎，咸通中累官尚书郎，出为刺史。洎子仁规、仁表，俱有俊才，文翰高<br>逸。<br>仁规累迁拾遣、补阙、尚书郎、湖州刺史、尚书郎知制诰，正拜中书舍人，<br>卒。<br>仁表擢第后，从杜审权、赵骘为华州、河中掌书记，入为起居郎。仁表文章<br>尤称俊拔，然恃才傲物，人士薄之。自谓门地、人物、文章具美，尝曰：“天瑞<br>有五色云，人瑞有郑仁表。”刘邺少时，投文於洎，仁表兄弟嗤鄙之。咸通末，<br>邺为宰相，仁表竟贬死南荒。<br>卢商，字为臣，范阳人。祖昂，沣州刺史。父广，河南县尉。商，元和四年<br>擢进士第，又书判拔萃登科。少孤贫力学，释褐秘书省校书郎。范傅式廉察宣歙，<br>辟为从事。王播、段文昌相继镇西蜀，商皆佐职为记室，累改礼部员外郎。入朝<br>为工部员外郎、河南县令，历工部、度支、司封三郎中。太和九年，改京兆少尹，<br>权大理卿事。<br>开成初，出为苏州刺史。中谢日，赐金紫之服。<br>初，郡人苦盐法太烦，奸吏侵渔。商至，籍见户，量所要自售，无定额。苏<br>人便之，岁课增倍。宰相领盐铁，以其绩上，迁润州刺史、浙西团练观察使。入<br>为刑部侍郎，转京兆尹。三年，朝廷用兵上党，飞挽越太行者，环地六七镇，以<br>商为户部侍郎，判度支，兼供军使，军用无阙。逆稹荡平，加检校礼部尚书、梓<br>州刺史、剑南东川节度使。<br>宣宗即位，入为兵部侍郎。寻以本官同平章事、范阳郡开国公，食邑二千户，<br>加兼工部尚书。数年，检校工部尚书，出为鄂岳观察使，就加检校兵部尚书。大<br>中十三年，以疾求代，征拜户部尚书。其年八月，卒于汉阴驿，时年七十一。<br>子知远、知微、知宗、僧朗、荛。<br>史臣曰：宗闵、嗣复，承宗室世家之地胄，有文学政事之美名，徊翔清华，<br>出入隆显。苟能义以为上，群而不党，议太平于稷、契之列，致人主于勋、华之<br>盛，遭时得位，谁曰不然？而舍披鸿猷，狎兹鼠辈，养虞卿而射利，抗德裕以报<br>仇。矛盾相攻，几倾王室，没身蛮瘴，其利伊何？古者，廉、蔺解仇，冀全国体，<br>而邀欢释憾，实乱大伦。世道销刓，一至于此！崔、魏二丞相，嘉言启奏，无<br>忝正人。墀、让史才，肃之礼学，商之长者，或登三事，或践六卿，以道始终，<br>夫何不韪。<br>赞曰：汉诛钩党，魏破疽囊。何邓之后，二李三杨。偷权报怨，任国存亡。<br>书兹覆辙，敢告岩廊！<br><hr>
