<h4>《史部·旧唐书·卷一百八十  列传第一百三十》<b class="x">作者：刘昫等</b></h4>
<br>○朱克融李载义杨志诚张仲武（子直方）张允伸张公素李可举<br>李全忠（子匡威匡筹）<br>朱克融，贼泚之从孙也。祖滔，父洄。克融少为幽州军校，事节度使刘总。<br>总将归朝，虑其有变，籍军中素有异志者，荐之阙下，时克融亦在籍中。宰相崔<br>植、杜元颖不知兵，且无远略，谓两河无虞，遂奏勒归镇。长庆初，幽州军乱，<br>囚其帅张弘靖。时洄废疾于家，军中素伏其谋略，至是众欲立之。洄自以老且病，<br>推克融统军务焉。朝廷寻加检校左散骑常侍，授以符节。<br>宝历二年，遣使送方镇及三军时服，克融怒所赐疏弱，执中使以闻。上特优<br>容，别命中使宣谕，仍改赐衣物，流其使杨文端等。先是，克融执中使，奏称：<br>“窃闻陛下欲幸东都，请将兵马并丁匠五千人，修理宫阙，迎候车驾。”又上言<br>无衣，拟于朝廷请三十万端疋，以备一岁所费，不然则三军不安。天子怒其悖慢，<br>取宰臣裴度谋，优容之，语见别卷。克融官至检校司空、吴兴郡王。<br>其年五月，本州军乱，杀之，子延龄亦遇害。次子延嗣窃立，寻为大将李载<br>义所杀。<br>李载义，字方谷，常山愍王之后。代以武力称，继为幽州属郡守。载义少孤，<br>与乡曲之不令者游。有勇力，善挽强角。刘济为幽州节度使，见而伟之，致于<br>亲军，从征伐。以功迁衙前都知兵马使，检校光禄大夫、兼监察御史。宝历中，<br>幽师杀朱克融。其子延嗣窃袭父位，不遵朝旨，虐用其人；载义遂杀之，数其罪<br>以闻。敬宗嘉之，拜检校户部尚书、兼御史大夫，封武威郡王，充幽州卢龙等军<br>节度副大使，知节度事。<br>未几，李同捷据沧景以邀袭父爵。载义上表，请讨同捷以自效。上嘉其诚恳，<br>特加检校右仆射。累破贼军，以功加司空，进阶金紫。太和三年，平沧景，策勋<br>加平章事，仍赐实封三百户。四年，契丹寇边，以兵击走之，仍虏其名王，就加<br>太保。五年春，为其部下杨志诚所逐，因入觐。上以载义有平沧景之功，又能恭<br>顺朝旨，再拜太保、同平章事。其年，改山南西道节度、观察等使，兼兴元尹。<br>七年，迁北都留守，兼太原尹，充河东节度观察处置等使。寻加开府仪同三司。<br>丁母忧，起复骠骑大将军，余如故。<br>回鹘每遣使入朝，所至强暴。边城长吏多务苟安，不敢制之以法。但严兵防<br>守，虏益骄悍，或突入市肆，暴横无所惮。至是，有回鹘将军李畅者，晓习中国<br>事，知不能以法制驭，益骄恣。鞭捶驿吏，贪求无已。载义因召李畅与语曰：<br>“可汗使将军朝贡，以固舅甥之好，不当使将军暴践中华。今朝廷饔饩至厚，所<br>以礼蕃客也。苟有不至，吏当坐死。若将军之部伍不戢，凌侮上国，剽掠庐舍，<br>载义必杀为盗者。将军勿以法令可轻而不戒励之！”遂罢防守之兵，而使两卒司<br>其门。虏知其心为下，无敢犯令。九年，加侍中。开成二年卒，年五十，赠太尉。<br>载义晚年骄恣，惨暴一方。以杨志诚复为部下所逐，过太原，载义躬身殴击，<br>遂欲杀之，赖从事救解以免。然而擅杀志诚之妻孥及将卒。朝廷录其功，屈法不<br>问。<br>杨志诚，太和五年为幽州后院副兵马使，事李载义。时朝廷赐载义德政碑文。<br>载义延中使击鞠，志诚亦与焉，遂于鞠场叫呼谋乱。载义奔于易州，志诚乃为本<br>道马步都知兵马使。<br>文宗闻之惊，急召宰臣。时牛僧孺先至，上谓曰：“幽州今日之事可奈何？”<br>僧孺曰：“此不足烦圣虑，臣被召疾趋气促，容臣稍缓息以对。”上良久曰：<br>“卿以为不足忧，何也？”僧孺对曰：“陛下以范阳得失系国家休戚耶？且自安、<br>史之后，范阳非国家所有。前时刘总向化，以土地归阙，朝廷约用钱八十万贯，<br>而未尝得范阳尺布斗粟上供天府；则今日志诚之得，犹前日载义之得也。陛下但<br>因而抚之，亦事之宜也。且范阳，国家所赖者，以其北捍突厥，不令南寇。今若<br>假志诚节钺，惜其土地，必自为力。则爪牙之用，固不计于逆顺。臣固曰不足烦<br>圣虑。”上大喜曰：“如卿之言，吾洗然矣。”寻以嘉王运遥领节度，以志诚为<br>节度观察留后，检校左散骑常侍，兼幽州左司马。寻改检校工部尚书、节度副大<br>使，知节度事。<br>七年，转检校吏部尚书。诏下，进奏官徐迪诣中书白宰相曰：“军中不识朝<br>廷体位，只知自尚书改仆射为迁，何知工部转吏部为美？且军士盛饰以待新恩，<br>一旦复为尚书，军中必惭。今中使往彼，其势恐不得出。”及使至，其傔奔还，<br>奏曰：“杨志诚怒不得仆射，三军亦有怨言。春衣使魏宝义、兼他使焦奉鸾，尹<br>士恭，并为志诚絷留矣。”志诚遣将王文颖谢恩，并让官，复赐官告批答，文颖<br>不受而归。朝廷纳裴度言，务以含垢，下诏谕之，因再遣使加尚书右仆射。<br>八年，为三军所逐，则立史元忠。元忠进志诚所造衮龙衣二副及被服鞍鞯，<br>皆绣饰鸾凤日月之形，或为王字。因付御史台按问，流岭南。行至商州，杀之。<br>初，元忠既逐志诚，诏以通王淳遥领节度，授元忠左散骑常侍、幽州大都督<br>府左司马、知府事，充节度留后。明年，转检校工部尚书、节度副大使，知节度<br>事。后为偏将陈行泰所杀。<br>张仲武，范阳人也。仲武少业《左氏春秋》，掷笔为蓟北雄武军使。会昌初，<br>陈行泰杀节度使史元忠，权主留后。俄而，行泰又为次将张绛所杀，令三军上表，<br>请降符节。时仲武遣军吏吴仲舒表请以本军伐叛。上遣宰臣询其事，仲舒曰：<br>“绛与行泰，皆是游客，主军人心不附。仲武是军中旧将张光朝之子，年五十余，<br>兼晓儒书，老于戎事，性抱忠义，愿归心阙廷。”李德裕因奏：“陈行泰、张绛<br>皆令大将上奏，邀求节旄，所以必不可与。今仲武上表布诚，先陈密款，因而拔<br>用，即似有名。”许之，乃授兵马留后，诏抚王纮遥领节度。寻改仲武节度副大<br>使、知节度事，检校工部尚书、幽州大都督府长史、兼御史大夫、兰陵郡王。俄<br>而回鹘扰边。<br>时回鹘有将勒那颉啜拥赤心宰相一族七千帐，东逼渔阳。仲武遣其弟仲至与<br>裨将游奉寰、王如清等，率锐兵三万人大破之。前后收其侯王贵族千余人，降三<br>万人，获牛马、橐驼、旗纛、罽幕不可胜计。遣从事李周瞳、牙门将国从玘，相<br>次献捷。诏加检校兵部尚书，兼东面招抚回鹘使。先是，奚、契丹皆有回鹘监护<br>使，督以岁贡，且为汉谍。至是，遣裨将石公绪等谕意两部，凡戮八百余人。又<br>回鹘初遣宣门将军等四十七人，诡词结欢，潜伺边隙。仲武使密赂其下，尽得阴<br>谋。且欲驰入五原，驱掠杂虏。遂逗遛其使，缓彼师期。人马病死，竟不遣之。<br>回鹘乌介可汗既败，不敢近边，乃依康居求活，尽徙余种，寄托黑车子部。<br>仲武由是威加北狄，表请于蓟北立《纪圣功铭》，敕李德裕为之文，其铭曰：<br>太和之初，赤气宵兴；开成之末，彤云暮凝。异鸟南来，胡灭之征。北夷飚<br>扫，厥国土崩。逼迫迁徙，震我边鄙；长蛇去穴，奔鲸失水。上都蓟门，兵连千<br>里；曾不畏天，犹为骄子。丐我边谷，邀我王师，假我一城，建彼幡旗。归计强<br>汉，郅支嫚辞；狼顾朔野，伏莽见羸。雁门之北，羌戎杂处，濈々群羊，茫茫<br>大卤。纵其枭骑，惊我牧圉；暴若豺狼，疾如风雨。皇赫斯怒，羽檄征兵；谋而<br>泉默，断乃霆声。沉机变化，动合神明，沙漠之外，虏无隐情。渔阳突骑，燕歌<br>壮气，赳赳元戎，眈眈虎视。金鼓誓众，干旄蔽地，爰命其弟，属之大事。翩翩<br>飞将，董我三军；禀兄之制，代帅之勤。威略火烈，胡马星分，戈回白日，剑薄<br>浮云。天街之北，旄头已落；绝辔之野，蚩尤未缚。俾我元侯，恢弘远略；终取<br>单于，系之徽索。阴山寝锋，亭徼弢弓，万里昆夷，九译而通。蛮夷既同，天子<br>之功；儒臣篆美，刊石垂鸿。<br>仲武历官至司徒、中书门下平章事。大中年卒，谥曰庄。<br>子直方，以幽州节度副使袭父位。动多不法，虑为将卒所图。三年冬，托以<br>游猎，奔赴阙庭，寻授金吾将军。直方性率暴，行豪夺之事，以罪累贬柳州司马。<br>十一年，迁右骁卫将军，分司东都。咸通中，位至羽林统军。中和岁，贼巢犯阙，<br>公卿恃其豪，多隐藏于第。直方纳招亡命，谋欲劫巢。或有告者，由是以兵围而<br>害之。<br>张允伸，字逢昌，范阳人也。曾祖秀，檀州刺史。祖岩，纳降军使。父朝掖，<br>赠太尉。允申世仕幽州军门，累职至押衙，兼马步都知兵马使。大中四年，戎帅<br>周綝寝疾，表允伸为留后，朝廷可其奏，加右散骑常侍。其年冬，诏赐旌节，迁<br>检校工部尚书。咸通九年，累加至光禄大夫、检校司徒、兼太傅、同中书门下平<br>章事、燕国公。<br>十年，徐人作乱，请以弟允皋领兵伐叛，懿宗不允。进助军米五十万石，盐<br>二万石。诏嘉之，赐以锦彩、玉带、金银器等。冬，又加特进，兼侍中。十二年，<br>以风恙拜章请就医药，诏许之。以子简会检校工部尚书，充节度副大使。十三年，<br>允伸再上表进纳所赐旌节。朝命未至，其年正月二十五日卒，年八十八。再赠太<br>尉，谥曰忠烈。<br>允伸领镇凡二十三年，克勤克俭，比岁丰登。边鄙无虞，军民用乂。至今谈<br>者美之。有子十四人。<br>简真，幽府左司马，先允伸卒。简寿，右领军卫大将军。余或升朝籍，或为<br>刺史、郡佐。<br>张公素，范阳人。咸通中，为幽州军校。事张允伸，累迁至平州刺史。允伸<br>卒，子简会权主留后事，公素领本郡兵赴焉。三军素畏公素威望，简会知力不能<br>制，即时出奔，遂立为帅。朝廷寻授旌节，累加至中书门下平章事。无几，李茂<br>勋夺其位，公素归阙，贬复州司户参军。<br>李可举，本回鹘阿布思之族也。张仲武破回鹘，可举父茂勋与本部侯王降焉。<br>茂勋善骑射，性沉毅，仲武器之。常遣拓边，以功封郡王，赐姓名。<br>咸通末，纳降军使陈贡言者，幽之宿将，人所信服。茂勋密谋劫而杀之，声<br>云贡言举兵。张公素以兵逆击不利，公素走，茂勋入城，军民方知其非贡言也。<br>既有其众，遂推而立之，朝廷即降符节。无几，以疾告老，授右仆射致仕，表可<br>举自节度副使、幽州左司马加右散骑常侍，为节度留后。中和中，累官至检校太<br>尉。<br>中和末，以太原李克用兵势方盛，与定州王处存密相缔结。可举虑其窥伺山<br>东，终为己患，遂遣使构云中赫连铎乘其背，则与镇州合谋举兵，兼言易、定是<br>燕、赵之余，云得其地则正其疆理而分之。时可举遣将李全忠攻易州。有次将刘<br>仁恭者，多权数；攻之弥月不下，乃穴地道以入。其城既下，易州士卒稍骄。王<br>处存引轻军三千，以羊皮蒙之，夜伏于城外，仍别于间道以骑士伺之。燕军望见，<br>谓之群羊，争趋焉。处存乘其无部伍，一击大败之，寻复其城。全忠遁归，惧可<br>举罪之，收其余众，反攻幽州。可举危急，收集其族，登楼自燔而死。<br>李全忠，范阳人。广明中，为棣州司马。有芦生于室，一尺三节，心恶之。<br>谓别驾张建曰：“吾室生芦，无乃怪欤？”建曰：“芦，茅类，得泽而滋，公家<br>有茅土之庆，殆天意乎！其生三节，必传节钺者三人。公勉树功名，无忘斯言。”<br>全忠秩满还乡里，事节度使李可举为牙将。时可举兵锋方盛，欲与镇人分易、定，<br>遣全忠将兵攻之，为定州军大败于易水。全忠惧，率其余众掩攻幽州。可举死。<br>三军推全忠为留后，朝廷因以节钺授之，光启元年春也。<br>全忠卒，子匡威自袭父位，称留后。匡威素称豪爽，属遇乱离，缮甲燕蓟，<br>有吞四海之志。赫连铎据云中，屡引匡威与河东争云、代，并兵积年。景福初，<br>镇州王镕诱河东将李存孝。克用怒，加兵讨之。时镕童幼，求援于燕；匡威亲率<br>军应之。二年春，河东复出师井陉，再乞师，匡威来援。<br>匡威弟匡筹，妻张氏有国色。师将发，家人会别，匡威酒酣，留张氏报之。<br>匡筹私怀忿怒，匡威军至博野，匡筹乃据城自为节度。匡威部下闻之，亡归者半。<br>匡威退无归路，将入觐京师。时匡威留于深州，遣判官李抱贞奉章以闻。属京师<br>大乱之后，闻匡威来朝，市人震恐，咸曰“金头王来谋社稷”，士庶有亡窜山谷<br>者。匡威其实不行，欲图镇州，示无留意。熔以匡威再来援己，致其失师，遣使<br>迎归府第，父事之。匡威为镕城郛缮甲，指陈方略，视镕如子。每阴谋骤施，以<br>悦人心。镇之三军，素忠于王氏，恶其所为。会镕过匡威第慰忌辰，匡威缟衣裹<br>甲，伏兵劫镕入牙城。镕兵逆战，燔东偏门，军士呼噪登屋，矢下如雨。镕仆墨<br>君和乱中扶镕登屋免难，而斩匡威以徇。<br>是岁，匡筹出师攻镇之乐寿、武强以报耻。匡威部曲刘仁恭归于河东。乾宁<br>元年冬，河东听仁恭之谋，出师进讨。二月，败燕军于居庸，匡筹挈其族遁去，<br>将赴京师。至景城，为沧州节度使卢彦威所杀，掠其辎车、妓妾。匡筹妻张氏产<br>于路，不能进，刘仁恭获之，献于李克用，后立为夫人，嬖宠专房。李氏父子三<br>叶，十年而亡。<br>史臣曰：大都偶国，乱之本也。故古先哲王建国，公侯之封，不过千乘，所<br>以强干弱枝，防其悖慢。彼幽州者，列九围之一，地方千里而遥，其民刚强，厥<br>田沃壤。远则慕田光、荆卿之义，近则染禄山、思明之风。二百余年，自相崇树，<br>虽朝廷有时命帅，而土人多务逐君。习苦忘非，尾大不掉，非一朝一夕之故也。<br>若李载义、张仲武、张允伸因利乘便，获领旌旗，以仁守之，恭顺朝旨，亦足多<br>也。如朱克融、杨志诚、史元忠、张公素、李可举、李全忠，以不仁得之，靡更<br>曩志。或寻为篡夺，或仅传子孙，咸非令终，盖其宜也。<br>赞曰：蝎石之野，气劲人豪。二百余载，自相尊高。载义、仲武，亦多忠劳。<br>余因篡得，不仁何逃？<br><hr>
