<h4>《史部·旧唐书·卷一百九十四上  列传第一百四十四上》<b class="x">作者：刘昫等</b></h4>
<br>◎突厥上<br>○突厥之始，启民之前，《隋书》载之备矣，只以入国之事而述之。<br>始毕可汗咄吉者，启民可汗子也。隋大业中嗣位，值天下大乱，中国人奔之<br>者众。其族强盛，东自契丹、室韦，西尽吐谷浑、高昌诸国，皆臣属焉。控弦百<br>余万，北狄之盛，未之有也。高视阴山，有轻中夏之志。<br>可汗者，犹古之单于；妻号可贺敦，犹古之阏氏也。其子弟谓之特勤，别部<br>领兵者皆谓之设。其大官屈律啜，次阿波，次颉利发，次吐屯，次俟斤，并代居<br>其官而无员数，父兄死则子弟承袭。<br>高祖起义太原，遣大将军府司马刘文静聘于始毕，引以为援。始毕遣其特勤<br>康稍利等献马千匹，会于绛郡。又遣二千骑助军，从平京城。及高祖即位，前后<br>赏赐，不可胜纪。始毕自恃其功，益骄踞；每遣使者至长安，颇多横恣。高祖以<br>中原未定，每优容之。<br>武德元年，始毕使骨咄禄特勤来朝，宴于太极殿，奏《九部乐》，赉锦彩布<br>绢各有差。二年二月，始毕帅兵渡河，至夏州，贼帅梁师都出兵会之，谋入抄掠。<br>授马邑贼帅刘武周兵五百余骑，遣入句注，又追兵大集，欲侵太原。是月，始毕<br>卒，其子什钵苾以年幼不堪嗣位，立为泥步设，使居东偏，直幽州之北。立其弟<br>俟利弗设，是为处罗可汗。<br>处罗可汗嗣位，又以隋义成公主为妻，遣使入朝告丧。高祖为之举哀，废朝<br>三日，诏百官就馆吊其使者，又遣内史舍人郑德挺往吊处罗，赙物三万段。处罗<br>此后频遣使朝贡。先是，隋炀帝萧后及齐王暕之子政道，陷于窦建德。三年二<br>月，处罗迎之，至于牙所，立政道为隋王。隋末中国人在虏庭者，悉隶于政道，<br>行隋正朔，置百官，居于定襄城，有徒一万。时太宗在藩，受诏讨刘武周，师次<br>太原，处罗遣其弟步利设率二千骑与官军会。六月，处罗至并州，总管李仲文出<br>迎劳之。留三日，城中美妇人多为所掠，仲文不能制。俄而，处罗卒，义成公主<br>以其子奥射设丑弱，废不立之，遂立处罗之弟咄苾，是为颉利可汗。<br>颉利可汗者，启民可汗第三子也。初为莫贺咄设，牙直五原之北。高祖入长<br>安，薛举犹据陇右，遣其将宗罗睺攻陷平凉郡，北与颉利连结。高祖患之，遣光<br>禄卿宇文歆赍金帛以赂颉利。歆说之，令绝交于薛举。初，隋五原太守张长逊，<br>因乱以其所部五原城隶于突厥。歆又说颉利遣长逊入朝，以五原地归于我。颉利<br>并从之，因发突厥兵及长逊之众，并会于太宗军所。武德三年，颉利又纳义城公<br>主为妻，以始毕之子什钵苾为突利可汗，遣使入朝，告处罗死。高祖为之罢朝一<br>日，诏百官就馆吊其使。<br>颉利初嗣立，承父兄之资，兵马强盛，有凭陵中国之志。高祖以中原初定，<br>不遑外略，每优容之，赐与不可胜计。颉利言辞悖傲，求请无厌。四年四月，颉<br>利自率万余骑，与马邑贼苑君璋将兵六千人共攻雁门。定襄王李大恩击走之。先<br>是汉阳公苏瑰、太常卿郑元璹、左骁卫大将军长孙顺德等各使于突厥，颉利并拘<br>之。我亦留其使前后数辈。至是为大恩所挫，于是乃惧，仍放顺德还，更请和<br>好。献鱼胶数十斤，欲令二国同于此胶。高祖嘉之，放其使者特勤热寒、阿史德<br>等还蕃，赐以金帛。<br>五年春，李大恩奏言突厥饥荒，马邑可图。诏大恩与殿内少监独孤晟帅师讨<br>苑君璋，期以二月会于马邑。晟后期不至，大恩不能独进，顿兵新城以待之。颉<br>利遣数万骑与刘黑闼合军，进围大恩。王师败绩，大恩殁于阵，死者数千人。六<br>月，刘黑闼又引突厥万余骑入抄河北。颉利复自率五万骑南侵，至于汾州。又遣<br>数千骑西入灵、原等州，诏隐太子出豳州道，太宗出蒲州道以讨之。时颉利攻围<br>并州，又分兵入汾、潞等州，掠男女五千余口，闻太宗兵至蒲州，乃引兵出塞。<br>七年八月，颉利、突利二可汗举国入寇，道自原州，连营南上。太宗受诏北<br>讨，齐王元吉隶焉。初，关中霖雨，粮运阻绝，太宗颇患之，诸将忧见于色，顿<br>兵于豳州。颉利、突利率万余骑奄至城西，乘高而阵，将士大骇。太宗乃亲率百<br>骑驰诣虏阵，告之曰：“国家与可汗誓不相负，何为背约深入吾地？我秦王也，<br>故来一决。可汗若自来，我当与可汗两人独战；若欲兵马总来，我唯百骑相御耳。”<br>颉利弗之测，笑而不对。太宗又前，令骑告突利曰：“尔往与我盟，急难相救；<br>尔今将兵来，何无香火之情也？亦宜早出，一决胜负。”突利亦不对。太宗前，<br>将渡沟水，颉利见太宗轻出，又闻香火之言，乃阴猜突利。因遣使曰：“王不须<br>渡，我无恶意，更欲共王自断当耳。”于是稍引却，各敛军而退。太过因纵反间<br>于突利，突利悦而归心焉，遂不欲战。其叔侄内离，颉利欲战不可，因遣突利及<br>夹毕特勤阿史那思摩奉见请和，许之。突利因自托于太宗，愿结为兄弟。思摩初<br>奉见，高祖引升御榻，顿颡固辞。高祖谓曰：“颉利诚心遣特勤朝拜，今见特勤，<br>如见颉利。”固引之，乃就坐，寻封思摩为和顺王。<br>八年七月，颉利集兵十余万，大掠朔州，又袭将军张瑾于太原。瑾全军并没，<br>脱身奔于李靖。出师拒战，颉利不得进，屯于并州。太宗帅师讨之，次蒲州；颉<br>利引兵而去，太宗旋师。<br>九年七月，颉利自率十余万骑进寇武功，京师戒严。己卯，进寇高陵，行军<br>总管左武候大将军尉迟敬德与之战于泾阳，大破之，获俟斤阿史德乌没啜，斩首<br>千余级。癸未，颉利遣其腹心执失思力入朝为觇，自张形势云：“二可汗总兵百<br>万，今已至矣。”太宗谓之曰：“我与突厥面自和亲，汝则背之，我实无愧。又<br>义军入京之初，尔父子并亲从我，赐汝玉帛，前后极多，何故辄将兵入我畿县？<br>尔虽突厥，亦须颇有人心，何故全忘大恩，自夸强盛？我当先戮尔矣！”思力惧<br>而请命，太宗不许，絷之于门下省。<br>太宗与侍中高士廉、中书令房玄龄、将军周范驰六骑幸渭水之上，与颉利隔<br>津而语，责以负约。其酋帅大惊，皆下马罗拜。俄而，众军继至，颉利见军容大<br>盛，又知思力就拘，由是大惧。太宗独与颉利临水交言，麾诸军却而阵焉。萧瑀<br>以轻敌固谏于马前，上曰：“吾已筹之，非卿所知也。突厥所以扫其境内，直入<br>渭滨，应是闻我国家初有内难，朕又新登九五，将谓不敢拒之。朕若闭门，虏必<br>大掠，强弱之势，在今一举。朕故独出，以示轻之；又耀军容，使知必战。事出<br>不意，乖其本图，虏入既深，理当自惧。与战则必克，与和则必固，制服匈奴，<br>自兹始矣！”是日，颉利请和，诏许焉。车驾即日还宫。乙酉，又幸城西，刑白<br>马与颉利同盟于便桥之上，颉利引兵而退。萧瑀进曰：“初，颉利之未和也，谋<br>臣猛将多请战，而陛下不纳，臣以为疑。既而虏自退，其策安在？”上曰：“我<br>观突厥之兵，虽众而不整，君臣之计，唯财利是视。可汗独在水西，酋帅皆来谒<br>我，我因而袭击其众，势同拉朽。然我已令无忌、李靖设伏于幽州以待之，虏若<br>奔还，伏兵邀其前，大军蹑其后，覆之如反掌矣！我所以不战者，即位日浅，为<br>国之道，安静为务，一与虏战，必有死伤；又匈虏一败，或当惧而修德，结怨于<br>我，为患不细。我今卷甲韬戈，陷以玉帛，顽虏骄恣，必自此始，破亡之渐，其<br>在兹乎！将欲取之，必固与之，此之谓也！”九月，颉利献马三千匹，羊万口，<br>上不受；诏颉利所掠中国户口者悉令归之。<br>贞观元年，阴山已北薛延陀、回纥、拔也古等部皆相率背叛，击走其欲谷设。<br>颉利遣突利讨之，师又败绩，轻骑奔还。颉利怒，拘之十余日；突利由是怨望，<br>内欲背之。其国大雪，平地数尺，羊马皆死，人大饥，乃惧我师出乘其弊。引兵<br>入朔州，扬言会猎，实设备焉。侍臣咸曰：“夷狄无信，先自猜疑，盟后将兵，<br>忽践疆境。可乘其便，数以背约，因而讨之。”太宗曰：“匹夫一言，尚须存信，<br>何况天下主乎！岂有亲与之和，利其灾祸而乘危迫险以灭之耶？诸公为可，朕不<br>为也。纵突厥部落叛尽，六畜皆死，朕终示以信，不妄讨之；待其无礼，方擒取<br>耳。”<br>二年，突利遣使奏言与颉利有隙，奏请击之，诏秦武通以并州兵马随便应接。<br>三年，薛延陀自称可汗于漠北，遣使来贡方物。颉利始称臣，尚公主，请修婿礼。<br>颉利每委任诸胡，疏远族类，胡人贪冒，性多翻覆，以故法令滋彰，兵革岁动，<br>国人患之，诸部携贰。频年大雪，六畜多死，国中大馁，颉利用度不给，复重敛<br>诸部，由是下不堪命，内外多叛之。上以其请和，后复援梁师都，诏兵部尚书李<br>靖、代州都督张公谨出定襄道，并州都督李勣、右武卫将军丘行恭出通汉道，左<br>武卫大将军柴绍出金河道，卫孝节出恒安道，薛万彻出畅武道，并受靖节度以讨<br>之。十二月，突利可汗及郁射设、荫奈特勤等，并帅所部来奔。<br>四年正月，李靖进屯恶阳岭，夜袭定襄，颉利惊扰，因徙牙于碛口，胡酋康<br>苏密等遂以隋萧后及杨政道来降。二月，颉利计窘，窜于铁山，兵尚数万，使执<br>失思力入朝谢罪，请举国内附。太宗遣鸿胪卿唐俭、将军安修仁持节安抚之，颉<br>利稍自安。靖乘间袭击，大破之，遂灭其国。颉利乘千里马，独骑奔于从侄沙钵<br>罗部落。三月，行军副总管张宝相率众奄至沙钵罗营，生擒颉利送于京师。太宗<br>谓曰：“凡有功于我者，必不能忘，有恶于我者，终亦不记。论尔之罪状，诚为<br>不小，但自渭水曾面为盟，从此以来，未有深犯，所以录此，不相责耳！”仍诏<br>还其家口，馆于太仆，禀食之。颉利郁郁不得志，与其家人或相对悲歌而泣。帝<br>见羸惫，授虢州刺史，以彼土多獐鹿，纵其畋猎，庶不失物性。颉利辞不愿往，<br>遂授右卫大将军，赐以田宅。<br>五年，太宗谓侍臣曰：“天道福善祸淫，事犹影响。昔启民亡国奔隋，文帝<br>不吝粟帛，大兴士众，营卫安置，乃得存立。既而强盛，当须子子孙孙思念报德。<br>才至始毕，即起兵围炀帝于雁门，及隋国将乱，又恃强深入，遂使昔安立其家国<br>者，身及子孙，并为颉利兄弟之所屠戮。今颉利破亡，岂非背恩忘义所致也！”<br>八年卒，诏其国人葬之，从其俗礼，焚尸于灞水之东，赠归义王，谥曰荒。<br>其旧臣胡禄达官吐谷浑邪自刎以殉。<br>浑邪者，颉利之母婆施氏之媵臣也，颉利初诞，以付浑邪，至是哀恸而死。<br>太宗闻而异之，赠中郎将，仍葬于颉利墓侧，树碑以纪之。<br>突利可汗什钵苾者，始毕可法之嫡子，颉利之侄也。隋大业中，突利年数岁，<br>始毕遣领其东牙之兵，号为泥步设。隋淮南公主之北也，遂妻之。颉利嗣位，以<br>为突利可汗，牙直幽州之北。突利在东偏，管奚、霫等数十部，征税无度，诸部<br>多怨之。贞观初，奚、霫等并来归附，颉利怒其失众，遣北征延陀，又丧师，遂<br>囚而挞焉。<br>突利初自武德时，深自结于太宗，太宗亦以恩义抚之，结为兄弟，与盟而去。<br>后颉利政乱，骤征兵于突利，拒之不与，由是有隙。贞观三年，表请入朝。上谓<br>侍臣曰：“朕观前代为国者，劳心以忧万姓，世祚乃长；役人以奉其身，社稷必<br>灭。今北蕃百姓丧亡。诚由其君不君之故也。至使突利情愿入朝，若非困迫，何<br>能至此？夷狄弱则边境无虞，亦甚为慰。然见其颠狈，又不能不惧，所以然者，<br>虑己有不逮，恐祸变亦尔。朕今视不能远见，听不能远闻，唯藉公等尽忠匡弼，<br>无得惰于谏诤也。”突利寻为颉利所攻，遣使来乞师。太宗谓近臣曰：“朕与突<br>利结为兄弟，不可以不救。”杜如晦进曰：“夷狄无信，其来自久，国家虽为守<br>约，彼必背之。不若因其乱而取之，所谓取乱侮亡之道。”太宗然之。因令将军<br>周范屯太原，以图进取。突利乃率其众来奔，太宗礼之甚厚，频赐以御膳。<br>四年，授右卫大将军，封北平郡王，食邑封七百户，以其下兵众置顺祐等州，<br>帅部落还蕃。太宗谓曰：“昔尔祖启民亡失兵马，一身投隋，隋家竖立，遂至强<br>盛，荷隋之恩，未尝报德。至尔父始毕乃为隋家之患，自尔已后，无岁不侵扰<br>中国。天实祸淫，大降灾变，尔众散乱，死亡略尽。既事穷后，乃来投我，我所<br>以不立尔为可汗者，正为启民前事故也。改变前法，欲中国久安，尔宗族永固，<br>是以授尔都督。当须依我国法，整齐所部，不得妄相侵掠，如有所违，当获重罪。”<br>五年，征入朝，至并州，道病卒，年二十九。太宗为之举哀，诏中书侍郎岑<br>文本为其碑文。子贺逻鹘嗣。<br>突利弟结社率，贞观初入朝，历位中郎将。十三年，从幸九成宫，阴结部落<br>得四十余人，并拥贺逻鹘，相与夜犯御营，逾第四重幕，引弓乱发，杀卫士数十<br>人。折冲孙武开率兵奋击，乃退。北走渡渭水，欲奔其部落。寻皆捕而斩之，诏<br>原贺逻鹘，流于岭外。<br>颉利之败也，其部落或走薛延陀，或走西域，而来降者甚众。诏议安边之术。<br>朝士多言突厥恃强，扰乱中国，为日久矣。今天实丧之，穷来归我，本非慕义之<br>心。因其归命，分其种落，俘之河南兖、豫之地，散居州县，各使耕织，百万胡<br>虏可得化为百姓，则中国有加户之利，塞北可常空矣。唯中书令温彦博议请准汉<br>建武时置降匈奴于五原塞下。全其部落，得为捍蔽，又不离其土俗，因而抚之，<br>一则实空虚之地，二则示无猜心。若遣向河南兖、豫，则乖物性，故非含育之道。<br>太宗将从之。秘书监魏征奏言：“突厥自古至今，未有如斯之破败者也，此是上<br>天剿绝，宗庙神武。且其世寇中国，百姓冤仇，陛下以其降伏，不能诛灭，即宜<br>遣还河北，居其故土。匈奴人面兽心，非我族类，强必寇盗，弱则卑服，不顾恩<br>义，其天性也。秦、汉患其若是，故发猛将以击之，收取河南，以为郡县，陛下<br>奈何以内地居之！且今降者几至十万，数年之间，孳息百倍，居我肘腋，密迩王<br>畿，心腹之疾，将为后患，尤不可河南处也。”温彦博奏曰：“天子之于物也，<br>天覆地载，有归我者，则必养之。今突厥破灭之余，归心降附，陛下不加怜愍，<br>弃而不纳，非天地之道，阻四夷之意，臣愚甚谓不可。遣居河南，所谓死而生之，<br>亡而存之，怀我德惠，终无叛逆。”魏征又曰：“晋代有魏时胡落，分居近郡，<br>平吴已后，郭钦、江统劝武帝逐出塞外；不用钦等言，数年之后，遂倾瀍、洛。<br>前代覆车，殷鉴不远，陛下必用彦博之言，遣居河南，所谓养兽自遗患也！”彦<br>博又曰：“闻圣人之道，无所不通，古先哲王，有教无类。突厥余魂，以命归我，<br>我援护之，收居内地，禀我指麾，教以礼法，数年之后，尽为农民。选其酋首，<br>遣居宿卫，畏威怀德，何患之有？光武居南单于内郡，为汉藩翰，终乎一代，不<br>有叛逆。”彦博既口给，引类百端，太宗遂用其计，于朔方之地，自幽州至灵州<br>置顺、祐、化、长四州都督府，又分颉利之地六州，左置定襄都督府，右置云中<br>都督府，以统其部众。其酋首至者，皆拜为将军、中郎将等官，布列朝廷，五品<br>以上百余人，因而入居长安者数千家。自结社率之反也，太宗始患之。又上书者<br>多云处突厥于中国，殊谓非便，乃徙于河北，立右武候大将军、化州都督、怀化<br>郡王思摩为乙弥泥孰侯利苾可汗，赐姓李氏，率所部建牙于河北。<br>思摩者，颉利族人也。始毕、处罗以其貌似胡人，不类突厥，疑非阿史那族<br>类，故历处罗、颉利世，常为夹毕特勤，终不得典兵为设。武德初，数来朝贡，<br>高祖封为和顺郡王。及其国乱，诸部多归中国，唯思摩随逐颉利，竟与同擒。太<br>宗嘉其忠，除右武候大将军、化州都督，令统颉利旧部落于河南之地，寻改封怀<br>化郡王。<br>及将徙于白道之北，思摩等咸惮薛延陀，不肯出塞。太宗遣司农卿郭嗣本赐<br>延陀玺书曰：<br>突厥颉利可汗未破已前，自恃强盛，抄掠中国，百姓被其杀者不可胜纪。<br>我发兵击破之，诸部落悉归化。我略其旧过，嘉其从善，并授官爵，同我百僚，<br>所有部落，爱之如子，与我百姓不异。但中国礼义，不灭尔国，前破突厥，止为<br>颉利一人为百姓之害，所以废而黜之，实不贪其土地，利其人马也。自黜废颉利<br>以后，恒欲更立可汗，是以所降部落等并置河南，任其放牧，今户口羊马日向滋<br>多。元许册立，不可失信，即欲遣突厥渡河，复其国土。我策尔延陀日月在前，<br>今突厥居后，后者为小，前者为大。尔在碛北，突厥居碛南，各守土境，镇抚部<br>落。若其逾越，故相抄掠，我即将兵各问其罪。此约既定，非但有便尔身，贻厥<br>子孙，长守富贵也。”<br>于是命礼部尚书赵郡王孝恭赍书就思摩部落，筑坛于河上以拜之，并赐之鼓<br>纛。突厥及胡在诸州安置者，并令渡河北，还其旧部。又以左屯卫将军阿史那忠<br>为左贤王，左武卫将军阿史那泥孰为右贤王以贰之。<br>薛延陀闻太宗遣思摩渡河北，虑其部落翻附碛北，预蓄轻骑，伺至而击之。<br>太宗遣敕之曰：“擅相侵者，国有常刑。”延陀曰：“至尊遣莫相侵掠，敢不奉<br>诏。然突厥翻覆难信，其未破前，连年杀中国人，动以千万计。至尊破突厥，须<br>收为奴婢，将与百姓，而反养之如子，结社率竟反，此辈兽心，不可信也。臣荷<br>恩甚深，请为至尊诛之。”时思摩下部众渡河者凡十万，胜兵四万人，思摩不能<br>抚其众，皆不惬服。至十七年，相率叛之，南渡河，请分处于胜、夏二州之间，<br>诏许之。思摩遂轻骑入朝，寻授右武卫将军，从征辽东，为流矢所中；太宗亲为<br>吮血，其见顾遇如此。未几，卒于京师。赠兵部尚书、夏州都督，陪葬昭陵，立<br>坟以象白道山，诏为立碑于化州。<br>先是，贞观中，突厥别部有车鼻者，亦阿史那之族也，代为小可汗，牙于金<br>山之北。颉利可汗之败，北荒诸部将推为大可汗，遇薛延陀为可汗，车鼻不敢当，<br>遂率所部归于延陀。为人勇烈，有谋略，颇为众附。延陀恶而将诛之，车鼻密知<br>其谋，窜归于旧所，其地去京师万里，胜兵三万人，自称乙注车鼻可汗。西有歌<br>罗禄，北有结骨，皆附隶之。自延陀破后，遣其子沙钵罗特勤来朝，贡方物，又<br>请身自入朝。太宗遣将军郭广敬征之，竟不至，太宗大怒。贞观二十三年，遣右<br>骁卫郎将高侃潜引回纥、仆骨等兵众袭击之。其酋长歌逻禄泥孰阙俟利发及拔塞<br>匐处木昆莫贺咄俟斤等率部落背车鼻，相继来降。永徽元年，侃军次阿息山。车<br>鼻闻王师至，召所部兵，皆不赴，遂携其妻子从数百骑而遁，其众尽降。侃率精<br>骑追车鼻，获之，送于京师。仍献于社庙，又献于昭陵。高宗数其罪而赦之，拜<br>左武卫将军，赐宅于长安，处其余众于郁督军山，置狼山都督以统之。车鼻长子<br>羯漫陀，先统拔悉密部。车鼻未败前，遣其子庵铄入朝，太宗嘉之，拜左屯卫将<br>军，更置新黎州以统其众。<br>车鼻既破之后，突厥尽为封疆之臣，于是分置单于、瀚海二都护府。单于都<br>护领狼山、云中、桑乾三都督，苏农等一十四州，瀚海都护领瀚海、金微、新黎<br>等七都督、仙萼、贺兰等八州，各以其首领为都督、刺史。高宗东封泰山，狼山<br>都督葛逻禄社利等首领三十余人，并扈从至岳下，勒名于封禅之碑。自永徽已后，<br>殆三十年，北鄙无事。<br>调露元年，单于管内突厥首领阿史德温傅、奉职二部落，始相率反叛，立泥<br>孰匐为可汗，二十四州并叛应之。高宗遣鸿胪卿萧嗣业、右千牛将军李景嘉率众<br>讨之，反为温傅所败，兵士死者万余人。又诏礼部尚书裴行俭为定襄道行军大总<br>管，率太仆少卿李思文、营州都督周道务等统众三十余万，讨击温傅，大破之。<br>泥孰匐为其下所杀，并擒奉职而还。<br>永隆元年，突厥又迎颉利从兄之子阿史那伏念于夏州，将渡河立为可汗，诸<br>部落复响应从之。又诏裴行俭率将军曹继叔、程务挺、李崇直、李文暕等讨之。<br>伏念窘急，诣行俭降。行俭遂虏伏念诣京师，斩于东市。永淳二年，突厥阿史那<br>骨咄禄复反叛。<br>骨咄禄者，颉利之疏属，亦姓阿史那氏。其祖父本是单于右云中都督舍利元<br>英下首领，世袭吐屯啜。伏念既破，骨咄禄鸠集亡散，入总材山，聚为群盗，<br>有众五千余人。又抄掠九姓，得羊马甚多，渐至强盛，乃自立为可汗，以其弟默<br>啜为杀，咄悉匐为叶护。时有阿史德元珍，在单于检校降户部落，尝坐事为单于<br>长史王本立所拘絷，会骨咄禄入寇，元珍请依旧检校部落，本立许之，因而便投<br>骨咄禄。骨咄禄得之，甚喜，立为阿波达干，令专统兵马事。<br>永淳二年，进寇蔚州。丰州都督崔智辩击之，反为贼所杀。文明元年，又寇<br>朔州，杀掠人吏，则天诏左武威卫大将军程务挺为单于道安抚大使以备之。垂拱<br>二年，骨咄禄又寇朔、代等州，左玉钤卫中郎将淳于处平为阳曲道总管，与副将<br>中郎将蒲英节率兵赴援，行至忻州，与贼战，大败，死者五千余人。三年，骨咄<br>禄及元珍又寇昌平，诏左鹰扬卫大将军黑齿常之击却之。其年八月，又寇朔州，<br>复以常之为燕然道大总管，击贼于黄花堆，大破之。追奔四十余里，贼众遂散走<br>碛北。右监门卫中郎将爨宝璧又率精兵一万三千人出塞穷追，反为骨咄禄所败，<br>全军尽没，宝璧轻骑遁归。初，宝璧见常之破贼，遽表请穷其余党，则天诏常之<br>与宝璧计议，遥为声援。宝璧以为破贼在朝夕，贪功先行。又令人出塞二千余里<br>觇候，见元珍等部落皆不设备，遂率众掩袭之。既至，又遣人报贼，令得设备出<br>战，遂为贼所覆，宝璧坐此伏诛。则天大怒，因改骨咄禄为不卒禄。元珍后率兵<br>讨突骑施，临阵战死。骨咄禄，天授中病卒。<br>默啜者，骨咄禄之弟也。骨咄禄死时，其子尚幼，默啜遂篡其位，自立为可<br>汗。长寿二年，率众寇灵州，杀掠人吏。则天遣白马寺僧薛怀义为代北道行军大<br>总管，领十大将军以讨之，既不遇贼，寻班师焉。默啜俄遣使来朝，则天大悦，<br>册授左卫大将军，封归国公，赐物五千段。明年，复遣使请和，又加授迁善可汗。<br>万岁通天元年，契丹首领李尽忠、孙万荣反叛，攻陷营府。默啜遣使上言：<br>“请还河西降户，即率部落兵马为国家讨击契丹。”制许之。默啜遂攻讨契丹，<br>部众大溃，尽获其家口，默啜自此兵众渐盛。则天寻遣使册立默啜为特进、颉跌<br>利施大单于、立功报国可汗。圣历元年，默啜表请与则天为子，并言有女，请和<br>亲。初，咸亨中，突厥诸部落来降附者，多处之丰、胜、灵、夏、朔、代等六州，<br>谓之降户。默啜至是，又索此降户及单于都护府之地，兼请农器、种子。则天初<br>不许，默啜大怨怒，言辞甚慢，拘我使人司宾卿田归道，将害之。时朝廷惧其兵<br>势，纳言姚璹、鸾台侍郎杨再思建议请许其和亲，遂尽驱六州降户数千帐，并种<br>子四万余硕、农器三千事以与之，默啜浸强由此也。<br>其年，则天令魏王武承嗣、男淮阳王延秀就纳其女为妃，遣右豹韬卫大将军<br>阎知微摄春官尚书，右武威卫郎将杨齐庄摄司宾卿，大赍金帛，送赴虏庭。行至<br>黑沙南庭，默啜谓知微等曰：“我女拟嫁与李家天子儿，你今将武家儿来，此是<br>天子儿否？我突厥积代已来，降附李家，今闻李家天子种末总尽，唯有两儿在，<br>我今将兵助立。”遂收延秀等，拘之别所。伪号知微为可汗，与之率众十余万，<br>袭我静难及平狄、清夷等军。静难军使左玉钤卫将军慕容玄皦以兵五千人降之。<br>俄进寇妫、檀等州，则天令司属卿武重规为天兵中道大总管，右武威卫将军沙吒<br>忠义为天兵西道前军总管，幽州都督张仁亶为天兵东道总管，率兵三十万击之。<br>右羽林卫大将军阎敬容为天兵西道后军总管，统兵十五万以为后援。默啜又出自<br>恒岳道，寇蔚州，陷飞狐县。俄进攻定州，杀刺史孙彦高，焚烧百姓庐舍，虏掠<br>男女，无少长皆杀之。则天大怒，购斩默啜者，封王，改默啜号为斩啜。寻又围<br>逼赵州，长史唐波若翻城应之，刺史高睿抗节不从，遂遇害。则天乃立庐陵王为<br>皇太子，令充河北道行军大元帅。军未发而默啜尽抄掠赵、定等州男女八九万人，<br>从五回道而去，所过残杀，不可胜纪。沙吒忠义及后军总管李多祚等皆持重兵，<br>与贼相望，不敢战。河北道元帅纳言狄仁杰总兵十万追之，无所及。<br>二年，默啜立其弟咄悉匐为左厢察，骨咄禄子默矩为右厢察，各主兵马二万<br>余人。又立其子匐俱为小可汗，位在两察之上，仍主处木昆等十姓兵马四万余人。<br>又号为拓西可汗，自是连岁寇边。久视元年，掠陇右诸监马万余匹而去。制右肃<br>政御史大夫魏元忠为灵武道行军大总管，以备之，又命安北大都督相王旦为天兵<br>道元帅，统诸军讨击，竟未行而贼退。<br>长安三年，默啜遣使莫贺达干，请以女妻皇太子之子，则天令太子男平恩王<br>重俊、义兴王重明廷立见之。默啜遣大巨移力贪汗入朝，献马千匹及方物以谢<br>许亲之意。则天宴之于宿羽亭，太子、相王及朝集使三品以上并预会，重赐以遣<br>之。<br>中宗即位，默啜又寇灵州鸣沙县。灵武军大总管沙吒忠义拒战久之，官军败<br>绩，死者六千余人。贼遂进寇原、会等州，掠陇右群牧马万余匹而去，忠义坐免。<br>中宗下制绝其请婚，仍购募能斩获默啜者封国王，授诸卫大将军，赏物二千段。<br>又命内外官各进破突厥诸策。右补阙卢俌上疏曰：<br>臣闻有虞咸熙，苗人逆命，殷宗大化，鬼方不宾，则戎狄交侵，其来远矣。<br>汉高帝纳娄敬之议，与匈奴和亲，妻以宗女，赂以钜万，冒顿益骄，边寇不止。<br>则远荒之地，凶悍之俗，难以德绥，可以威制，而降自三代，无闻上策。今匈奴<br>不臣，扰我亭障，皇赫斯怒，将整元戎。臣闻方叔帅师，功歌周《雅》，去病耀<br>武，勋勒燕山，则万里折冲，在于择将。《春秋》谋元帅，取其说《礼》、《乐》、<br>敦《诗》、《书》。晋臣杜预射不穿札，而建平吴之勋，是知中权制谋，不在一<br>夫之勇。其蕃将沙吒忠义等身虽骁悍，志无远图，此乃骑将之材，本不可当大<br>任。且师出以律，将军死绥。秦克长平，赵括受戮；胡去马邑，王恢坐诛，则弃<br>军有刑，古之常典。近者鸣沙之役，主将先逃，轻挫国威，须正邦宪。又其中军<br>既败，陈乱矢穷，义勇之士，犹能死战，功合纪录，以劝戎行，赏罚既明，将士<br>尽节，此擒敌之术也。<br>臣闻以蛮夷攻蛮夷，中国之长算。故陈汤统西域而郅支灭，常惠用乌孙而匈<br>奴败。请购辩勇之士，班、傅之俦，旁结诸蕃，与图攻取，此又掎角之势也。<br>臣闻昔置新秦以实塞下，宜因古法，募人徙边，选其胜兵，免其行役，次庐<br>伍，明教令，则狃习戎事，究识夷险，其所虏获，因而赏之。近战则守家，远战<br>则利货，趋赴锋镝，不劳训誓，朝赋“杨柳”，夕歌《杕杜》，十年之后，可<br>以久安。<br>臣闻汉拜郅都，匈奴避境；赵命李牧，林胡远窜。则朔方之安危，边城之胜<br>负，地方千里，制在一贤。其边州刺史不可不慎择，得其人而任之。蒐乘训兵，屯<br>田积粟，谨设烽燧，精饰戈矛，来则惩而御之，去则备而守之，此又古之善经<br>也。去岁亢阳，天下不稔，利在保境，不可穷兵。使内郡黔黎，各安其业，择共<br>宰牧，轻其赋徭，事无过举，爵不以私。爱人之财，节其徭役；惜人之力，不广<br>台榭。察地利天时以趋耕获，命秋狝冬狩以教战阵。则数年之后，有勇知方，帑<br>藏山积，金革犀利。然后整六军，绝大漠，雷击万里，风扫二庭，斩蹛林之酋，<br>悬藁街之邸，使百蛮震怖，五兵载戢，则上合天时，下顺人事。理内以及外，绥<br>近以来远，以惠中国，以静四方。臣少慕文儒，不习军旅，奇正之术，多愧前良，<br>献替是司，轻陈瞽议。<br>上览而善之。默啜于是杀我行人假鸿胪卿臧思言。思言对贼不屈节，特赠鸿<br>胪卿，仍命左屯卫大将军张仁亶摄右御史台大夫，充朔方道大总管以御之。仁亶<br>始于河外筑三受降城，绝其南寇之路。<br>睿宗践祚，默啜又遣使请和亲。制以宋王成器女为金山公主许嫁之。默啜乃<br>遣其男杨我支特勤来朝，授右骁卫员外大将军。俄而睿宗传位，亲竟不成。<br>初，默啜景云中率兵西击娑葛，破灭之。契丹及奚自神功之后，常受其征<br>役，其地东西万余里，控弦四十万，自颉利之后最为强盛。自恃兵威，虐用其众。<br>默啜既老，部落渐多逃散。开元二年，遣其子移可汗及同俄特勤、妹婿火拔颉<br>利发石阿失毕率精骑围逼北庭。右骁卫将军郭虔瓘婴城固守，俄而出兵擒同俄特<br>勤于城下，斩之。虏因退缩，火拔惧不敢归，携其妻来奔，制授左卫大将军，封<br>燕北郡王，封其妻为金山公主，赐宅一区，奴婢十人，马十匹，物千段。明年，<br>十姓部落左厢五咄六啜、右厢五弩失毕五俟斤及子婿高丽莫离支高文简、睟跌都<br>督崿跌思泰等各率其众，相继来降，前后总万余帐。制令居河南之旧地。授高文<br>简左卫员外大将军，封辽西郡王；睟跌思泰为特进、右卫员外大将军兼睟跌都督，<br>封楼烦郡公。自余首领，封拜赐物各有差。默啜女婿阿史德胡禄俄又归朝，授<br>以特进。其秋，默啜与九姓首领阿布思等战于碛北。九姓大溃，人畜多死，阿布<br>思率众来降。<br>四年，默啜又北讨九姓拔曳固，战于独乐河，拔曳固大败。默啜负胜轻归，<br>而不设备。遇拔曳固迸卒颉质略于柳林中，突出击默啜，斩之，便与入蕃使郝灵<br>荃传默啜首至京师。骨咄禄之子阙特勤鸠合旧部，杀默啜子小可汗及诸弟并亲信<br>略尽，立其兄左贤王默棘连，是为毗伽可汗。<br>毗伽可汗以开元四年即位，本蕃号为小杀。性仁友，自以得国是阙特勤之功，<br>固让之。阙特勤不受，遂以为左贤王，专掌兵马。是时奚、契丹相率款塞，突骑<br>施苏禄自立为可汗，突厥部落颇多携贰，乃召默啜时衙官暾欲谷为谋主。初，默<br>啜下衙官尽为阙特勤所杀，暾欲谷以女为小杀可敦，遂免死。废归部落，乃复用，<br>年已七十余，蕃人甚敬伏之。<br>俄而降户阿悉烂、睟跌思泰等复自河曲叛归。初，降户南至单于，左卫大将<br>军单于副都护张知运，尽收其器仗，令渡河而南，蕃人怨怒。御史中丞姜晦为巡<br>边使，蕃人诉无弓矢，不得射猎，晦悉给还之。故有抗敌之具。张知运既不设备，<br>与降户战于青刚岭，为降户所败，临阵生擒知运，拟送与突厥。朔方总管薛纳率<br>兵追讨之。贼至大斌县，又为将军郭知运所击。贼众大溃散，投黑山呼延谷，释<br>张知运而去。上以张知运丧师，斩之以徇。小杀既得降户，谋欲南入为寇。暾欲<br>谷曰：“唐主英武，人和年丰，未有间隙，不可动也。我众新集，犹尚疲羸，须<br>且息养三数年，始可观变而举。”小杀又欲修筑城壁，造立寺观。暾欲谷曰：<br>“不可。突厥人户寡少，不敌唐家百分之一，所以常能抗拒者，正以随逐水草，<br>居处无常，射猎为业，又皆习武。强则进兵抄掠，弱则窜伏山林，唐兵虽多，无<br>所施用。若筑城而居，改变旧俗，一朝失利，必将为唐所并。且寺观之法，教人<br>仁弱，本非用武争强之道，不可置也。”小杀等深然其策。<br>八年冬，御史大夫王晙俊为朔方大总管，奏请西征拔悉密，东发奚、契丹两<br>蕃，期以明年秋初，引朔方兵数道俱入，掩突厥衙帐于稽落河上。小杀闻之，大<br>恐。暾欲谷曰：“拔悉密今在北庭，与两蕃东、西相去极远，势必不合。王晙兵<br>马，计亦无能至此。必若能来，候其临到，即移衙帐向北三日，唐兵粮尽，自然<br>去矣。且拔悉密轻而好利，闻命必是先来，王晙与张嘉贞不协，奏请有所不惬，<br>必不敢动。若王晙兵马不来，拔悉密独至，即须击取之，势易为也！”<br>九年秋，拔悉密果临突厥衙帐，而王晙兵及两蕃不至。拔悉密惧而引退。突<br>厥欲击之，暾欲谷曰：“此众去家千里，必将死战，未可击也，不如以兵蹑之。”<br>去北庭二百里，暾欲谷分兵间道先掩北庭，因纵卒击拔悉密之还众。遂散走投北<br>庭，而城陷不得入，尽为突厥所擒，并虏其男女而还。暾欲谷回兵，因而出赤亭<br>以掠凉州羊马。时杨敬述为凉州都督，遣副将卢公利、判官元澄，出兵邀击之。<br>暾欲谷曰：“敬述若守城自固，即与连和；若出兵相当，即须决战。我今乘胜，<br>必有功矣！”公利等兵至删丹，遇贼，元澄令兵士揎臂持满，仍急结其袖，会风<br>雪冻烈，尽坠弓矢。由是官军大败，元澄脱身而走。敬述坐削除官爵，白衣检校<br>凉州事。小杀由是大振，尽有默啜之众。俄又遣使请和，乞与玄宗为子，上许之。<br>仍请尚公主，上但厚赐而遣之。<br>十三年，玄宗将东巡，中书令张说谋欲加兵以备突厥。兵部郎中裴光庭曰：<br>“封禅者，告成之事，忽此征发，岂非名实相乖？”说曰：“突厥比虽请和，兽<br>心难测。且小杀者仁而爱人，众为之用；阙特勤骁武善战，所向无前；暾欲谷深<br>沉有谋，老而益智，李靖、徐勣之流也。三虏协心，动无遗策，知我举国东巡，<br>万一窥边，何以御之？”光庭请遣使征其大臣扈从，则突厥不敢不从，又亦难为<br>举动。说然其言，乃遣中书直省袁振摄鸿胪卿，往突厥以告其意。小杀与其妻及<br>阙特勤、暾欲谷等环坐帐中设宴，谓振曰：“吐蕃狗种，唐国与之为婚；奚及契<br>丹，旧是突厥之奴，亦尚唐家公主；突厥前后请结和亲，独不蒙许，何也？”袁<br>振曰：“可汗既与皇帝为子，父子岂合为婚姻？”小杀等曰：“两蕃亦蒙赐姓，<br>犹得尚主，但依此例，有何不可？且闻入蕃公主，皆非天子之女，今之所求，岂<br>问真假，频请不得，实亦羞见诸蕃。”振许为奏请。小杀乃遣其大臣阿史德颉利<br>发入朝贡献，因扈从东巡。<br>玄宗发都，至嘉会顿，引颉利发及诸蕃酋长入仗，仍与之弓箭。时有兔起于<br>御马之前，上引弓傍射，一发获之。颉利发便下嘛捧兔蹈舞曰：“圣人神武超绝，<br>若天上则不知，人间无也。”上因令问饥否。对曰：“仰观圣武如此．十日不食，<br>犹为饱也！”自是常令突厥入仗驰射。起居舍人吕向上疏曰：<br>臣闻鸱枭不鸣，未为瑞鸟，猛虎虽伏，岂齐仁兽，是由丑性毒行，久务常积<br>故也。今夫突厥者，正与此类，安忍残贼，莫顾君亲！陛下持武义临之，修文德<br>来之，既慑威灵，又沐声教；以力以势，不得不庭。故稽颡称臣，奔命遣使。陛<br>下乃能收其倾效，杂以从官，赴封禅之礼，参玉帛之会，此德业自盛，固不可名<br>焉。因复诏许侍游，召入禁仗。仰英姿之四照，送神艺之百发，恩意俱极，诚无<br>得逾焉。乃更赐以驰逐，使操弓矢，竞飞镞于前，同获兽之乐，是屑略太过，未<br>敢取也。虽圣胸豁达，与物无猜，而愚心徘徊，与时加栗。傥此等各怀犬吠，交<br>肆盗憎，荆卿诡动，何罗窃至，暂逼严跸，稍冒清尘，纵即殪玄方，墟幽土，单<br>于为醢，穹庐为污，何塞过责？特愿陛下勿复亲近，使知分限。待不失常，归于<br>得所，以谓回两曜之鉴，祛九宇之忧，孰不幸甚！<br>上纳其言，遂令诸蕃先发。东封回，上为颉利发设宴，厚赐而遣之，竟不许<br>其和亲。<br>十五年，小杀使其大臣梅录啜来朝，献名马三十匹。时吐蕃与小杀书，将计<br>议同时入寇，小杀并献其书。上嘉其诚，引梅录啜宴于紫宸殿，厚加赏赉，仍许<br>于朔方军西受降城为互市之所，每年赍缣帛数十万匹就边以遗之。<br>二十年，阙特勤死，诏金吾将军张去逸、都官郎中吕向，赍玺书入蕃吊祭，<br>并为立碑。上自为碑文，仍立祠庙，刻石为像，四壁画其战阵之状。<br>二十年，小杀为其大臣梅录啜所毒，药发未死，先讨斩梅录啜，尽灭其党。<br>既卒，国人立其子为伊然可汗。诏宗正卿李佺往申吊祭，并册立伊然，为立碑庙。<br>仍令史官起居舍人李融为其碑文。无几，伊然病卒，又立其弟为登利可汗。<br>登利者，犹华言果报也。登利年幼，其母即暾欲谷之女，与其小臣饮斯达干<br>奸通，干预国政，不为蕃人所伏。登利从叔父二人分掌兵马，在东者号为左杀，<br>在西者号为右杀，其精锐皆分在两杀之下。二十八年，上遣右金吾将军李质赍玺<br>书，又册立登利为可汗。俄而登利与其母诱斩西杀，尽并其众。而左杀惧祸及己，<br>勒兵攻登利，杀之。自立，号乌苏米施可汗。左杀又不为国人所附，拔悉密部落<br>起兵击之。左杀大败，脱身遁走，国中大乱。西杀妻子及默啜之孙勃德支特勤、<br>毗伽可汗女大洛公主、伊然可汗小妻余塞匐、登利可汗女余烛公主及阿布思颉利<br>发等，并率其部众相次来降。天宝元年八月，降虏至京师，上令先谒太庙，仍于<br>殿庭引见，御华萼楼以宴之，上赋诗以纪其事。<br><hr>
