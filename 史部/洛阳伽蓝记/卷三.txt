<h4>《史部·洛阳伽蓝记·卷三》<b class="x">作者：杨衒之</b></h4>
<br>◎城南<br>景明寺，宣武皇帝所立也。景明年中立，因以为名。在宣阳门外一里御道东。<br>其寺东西南北，方五百步。前望嵩山、少室，却负帝城，青林垂影，绿水为文。<br>形胜之地，爽垲独美。山悬堂观，光盛一千馀间。复殿重房，交疏对霤，青台紫<br>阁，浮道相通，虽外有四时，而内无寒暑。房檐之外，皆是山池，竹松兰芷，垂<br>列堦墀，含风团露，流香吐馥。至正光年中，太后始造七层浮图一所，去地百<br>仞，是以邢子才碑文云“俯闻激电，旁属奔星”是也。庄饰华丽，侔於永宁。金<br>盘宝铎，焕烂霞表。<br>寺有三池，萑蒲菱藕，水物生焉。或黄甲紫鳞，出没於繁藻，或青凫白雁，<br>浮沈於绿水。<石辇>硙舂簸，皆用水功。<br>伽蓝之妙，最得称首。时世好崇福，四月七日，京师诸像皆来此寺。尚书祠<br>曹录像凡有一千馀躯。至八日，以次入宣阳门，向阊阖宫前受皇帝散花。于时金<br>花映日，宝盖浮云，幡幢若林，香烟似雾。梵乐法音，聒动天地。百戏腾骧，所<br>在骈比。名僧德众，负锡为群；信徒法侣，持花成薮。车骑填咽，繁衍相倾。时<br>有西域胡沙门见此，唱言佛国。至永熙年中，始诏国子祭酒邢子才为寺碑文。<br>子才河间人也。志性通敏，风情雅润，下帷覃思，温故知新，文宗学府，跨<br>班、马而孤上；英规胜范，凌许、郭而独高。是以衣冠之士，辐凑其门；怀道之<br>宾，去来满室。昇其堂者，若登孔氏之门；沾其赏者，犹听东吴之句。籍甚当时，<br>声驰遐迩。正光中，解褐为世宗挽郎、奉朝请，寻进中书侍郎黄门。子才洽闻博<br>见，无所不通，军国制度，罔不访及。自王室不靖，虎门业废，后迁国子祭酒，<br>谟训上庠。子才罚惰赏勤，专心劝诱，青领之生，竟怀雅术。洙、泗之风，兹焉<br>复盛。永熙年末，以母老辞，帝不许之。子才恪请恳至，辞泪俱下，帝乃许之，<br>诏以光禄大夫归养私庭，所在之处，给事力五人，岁一朝以备顾问。王侯祖道，<br>若汉朝之送二疏。暨皇居徙邺，民讼殷繁，前格后诏，自相与夺，法吏疑狱，簿<br>领成山。乃敕子才与散骑常侍温子昇撰《麟趾新制》十五篇，省府以之决疑，州<br>郡用为治本。武定中，除骠骑大将军西兖州刺史，为政清静，吏民安之。后徵为<br>中书令。时戎马在郊，朝廷多事，国礼朝仪，咸自子才出。所制诗赋诏策章表碑<br>颂赞记五百篇，皆传於世。邻国钦其模楷，朝野以为美谈也。<br>大统寺在景明寺西，即所谓利民里。寺南有三公令史高显洛宅。每夜见赤光<br>行於堂前，如此者非一。向光明所掘地丈馀得黄金百斤，铭云：“苏秦家金，得<br>者为吾造功德。”显洛遂造招福寺。人谓此地是苏秦旧宅，当时元义秉政，闻其<br>得金，就洛索之，以二十斤与之。衒之按：苏秦时未有佛法，功德者不必是寺，<br>应是碑铭之类，颂其声迹也。东有秦太上公二寺，在景明南一里。西寺，太后所<br>立；东寺，皇姨所建，并为父追福，因以名之。时人号为双女寺。并门邻洛水，<br>林木扶疏，布叶垂阴。各有五层浮图一所，高五十丈，素采布工，比於景明。至<br>於六斋，常有中黄门一人，监护僧舍，衬施供具，诸寺莫及焉。<br>寺东有灵台一所，基址虽颓，犹高五丈馀，即是汉光武帝所立者。灵台东辟<br>雍，是魏武所立者。至我正光中，造明堂於辟雍之西南，上圆下方，八窗四闼。<br>汝南王复造砖浮图於灵台之上。孝昌初，妖贼四侵，州郡失据。朝廷设募征格於<br>堂之北，从戎者拜旷掖将军、偏将军、裨将军。当时甲胄之士，号明堂队。时虎<br>贲骆子渊者，自云洛阳人。昔孝昌年，戍在彭城。其同营人樊元宝得假还京，子<br>渊附书一封，令达其家，云：“宅在灵台南，近洛河，卿但是至彼，家人自出相<br>看。”元宝如其言，至灵台南，了无人家可问，徙倚欲去。忽见一老翁来问：<br>“从何而来，徬徨於此？”元宝具向道之。老翁云：“是吾儿也。”取书，引元<br>宝入。遂见馆阁崇宽，屋宇佳丽。坐，命婢取酒。须臾，见婢抱一死小儿而过，<br>元宝初甚怪之。俄而酒至，色甚红，香美异常。兼设珍羞，海陆具备。饮讫辞还，<br>老翁送元宝出，云：“后会难期。”以为凄恨，别甚殷勤。老翁还入，元宝不复<br>见其门巷。但见高岸对水，渌波东倾。唯见一童子可年十五，新溺死，鼻中出血。<br>方知所饮酒，是其血也。及还彭城，子渊已失矣。元宝与子渊同戍三年，不知是<br>洛水之神也。<br>报德寺，高祖孝文皇帝所立也，为冯太后追福，在开阳门外三里。<br>开阳门御道东有汉国子学堂。堂前有《三种字石经》二十五碑，表里刻之。<br>写《春秋》、《尚书》二部，作篆、科斗、隶三种字，汉右中郎将蔡邕笔之遗<br>迹也。犹有十八碑，馀皆残毁。复有石碑四十八枚，亦表里隶书，写《周易》、<br>《尚书》、《公羊》、《礼记》四部。又《赞学》碑一所，并在堂前。魏文帝作<br>《典论》六碑，至太和十七年，犹有四存，高祖题为劝学里。里有文觉、三宝、<br>宁远三寺。武定四年，大将军迁《石经》於邺。周回有园，珍果出焉。有大谷含<br>消梨，重十斤，从树着地，尽化为水。世人云：“报德之梨，承光之柰。”承光<br>寺亦多果木，柰味甚美，冠於京师。<br>劝学里东有延贤里，里内有正觉寺，尚书令王肃所立也。肃字公懿，琅琊人<br>也。伪齐雍州刺史奂之子也。赡学多通，才辞美茂，为齐秘书丞。太和十八年，<br>背逆归顺。时高祖新营洛邑，多所造制，肃博识旧事，大有裨益。高祖甚重之，<br>常呼王生。延贤之名，因肃立之。肃在江南之日，聘谢氏女为妻。及至京师，复<br>尚公主。其后谢氏入道为尼，亦来奔肃。见肃尚主，谢作五言诗以赠之。其诗曰：<br>“本为箔上蚕，今作机上丝。得路逐胜去，颇忆缠绵时。”公主代肃答谢云：<br>“针是贯线物，目中恒任丝。得帛缝新去，何能衲故时。”肃甚有愧谢之色，遂<br>造正觉寺以憩之。肃忆父非理受祸，常有子胥报楚之意。卑身素服，不听乐，时<br>人以此称之。肃初入国，不食羊肉及酪浆等物，常饭鲫鱼羹，渴饮茗汁。京师士<br>子，道肃一饮一斗，号为“漏卮”。经数年已后，肃与高祖殿会，食羊肉酪粥甚<br>多。高祖怪之，谓肃曰：“卿中国之味也。羊肉何如鱼羹？茗饮何如酪浆？”肃<br>对曰：“羊者是陆产之最，鱼者乃水族之长。所好不同，并各称珍。以味言之，<br>甚是优劣。羊比齐、鲁大邦，鱼比邾、莒小国。唯茗不中，与酪作奴。”高祖大<br>笑，因举酒曰：“三三横，两两纵，谁能辨之赐金锺。”御史中尉李彪曰：“沽<br>酒老妪瓮注瓨，屠儿割肉与秤同。”尚书右丞甄琛曰：“吴人浮水自云工，妓儿<br>掷绳在虚空。”彭城王勰曰：“臣始解此字是习字。”高祖即以金锺赐彪。朝廷<br>服彪聪明有智，甄琛和之亦速。彭城王谓肃曰：“卿不重齐鲁大邦，而爱邾莒小<br>国。”肃对曰：“乡曲所美，不得不好。”彭城王重谓曰：“卿明日顾我，为卿<br>设邾莒之食，亦有酪奴。”因此复号茗饮为酪奴。时给事中刘缟慕肃之风，专习<br>茗饮，彭城王谓缟曰：“卿不慕王侯八珍，好苍头水厄。海上有逐臭之夫，里内<br>有学颦之妇，以卿言之，即是也。”其彭城王家有吴奴，以此言戏之。自是朝贵<br>宴会，虽设茗饮，皆耻不复食，唯江表残民远来降者好之。后萧衍子西丰侯萧正<br>德归降时，元义欲为之设茗，先问：“卿於水厄多少？”正德不晓义意，答曰：<br>“下官生於水乡，而立身以来，未遭阳侯之难。“元义与举坐之客皆笑焉。<br>龙华寺，广陵王所立也；追圣寺，北海王所立也。并在报德寺之东。法事僧<br>房，比秦太上公。京师寺皆种杂果，而此三寺，园林茂盛，莫之与争。<br>宣阳门外四里至洛水上作浮桥，所谓永桥也。神龟中，常景为《汭颂》。其<br>辞曰：“浩浩大川，泱泱清洛，导源熊耳，控流巨壑。纳穀吐伊，贯周淹亳，近<br>达河宗，远朝海若。兆维洛食，实曰土中。上应张、柳，下据河、嵩，寒暑攸叶，<br>日月载融。帝世光宅，函夏同风。前临少室，却负太行，制岩东邑，峭峘西<br>疆。四险之地，六达之庄，恃德则固，失道则亡。详观古昔，考见邱、坟，乃禅<br>乃革，或质或文。周馀九列，汉季三分，魏风衰晚，晋景雕曛。天地发挥，图书<br>受命，皇建有极，神功无竞。魏箓仰天，玄符握镜，玺运会昌，龙图受命。乃<br>睠书轨，永怀宝定。敷兹景迹，流美洪谟。袭我冠冕，正我神枢。水陆兼会，<br>周、郑交衢。爰勒洛汭，敢告中区。”南北两岸有华表，举高二十丈。华表上作<br>凤凰，似欲冲天势。永桥以南，圜丘以北，伊、洛之间，夹御道有四夷馆。道东<br>有四馆。一名金陵，二名燕然，三名扶桑，四名崦嵫。道西有四里：一曰归正，<br>二曰归德，三曰慕化，四曰慕义。吴人投国者处金陵馆，三年已后，赐宅归正里。<br>景明初，伪齐建安王萧宝寅来降，封会稽公，为筑宅於归正里。后进爵为齐王，<br>尚南阳长公主。宝寅耻与夷人同列令公主启世宗，求入城内。世宗从之，赐宅<br>於永安里。正光四年中，萧衍子西丰侯萧正德来降，处金陵馆，为筑宅归正里，<br>正德舍宅为归正寺。北夷来附者处燕然馆，三年已后，赐宅归德里。正光元年，<br>蠕蠕主郁久闾阿郍<舟厷>来朝，执事者莫知所处。中书舍人常景议云：“咸宁<br>中，单于来朝，晋世处之王公特进之下，可班郍<舟厷>蕃王、仪同之间。”朝<br>廷从其议，又处之燕然馆，赐宅归德里。北夷酋长遣子入侍者，常秋来春去，避<br>中国之热，时人谓之雁臣。东夷来附者处扶桑馆，赐宅慕化里。西夷来附者处崦<br>嵫馆，赐宅慕义里。自葱岭已西，至於大秦，百国千城，莫不欢附，商胡贩客，<br>日奔塞下，所谓尽天地之区已。乐中国土风，因而宅者，不可胜数。是以附化之<br>民，万有馀家。门巷修整，阊阖填列，青槐荫陌，绿树垂庭，天下难得之货，咸<br>悉在焉。别立市於洛水南，号曰四通市，民间谓永桥市。伊、洛之鱼，多於此卖，<br>士庶须脍，皆诣取之。鱼味甚美，京师语曰：“洛鲤伊鲂，贵於牛羊。”<br>永桥南道东有白象、狮子二坊。白象者，永平二年，乾罗国胡王所献，背施<br>五采屏风，七宝坐床，容数人，真是异物。常养象於乘黄曹，象常坏屋败墙，走<br>出於外，逢树即拔，遇墙亦倒。百姓惊怖，奔走交驰。太后遂徙象於此坊。狮子<br>者，波斯国胡王所献也，为逆贼万俟丑奴所获，留於寇中。永安末，丑奴破，<br>始达京师。庄帝谓侍中李或曰：“朕闻虎见狮子必伏，可觅试之。”於是诏近山<br>郡县捕虎以送。巩县、山阳并送二虎一豹，帝在华林园观之，於是虎豹见狮子，<br>悉皆瞑目，不敢仰视。园中素有一盲熊，性甚驯，帝令取试之。虞人牵盲熊至，<br>闻狮子气，惊怖跳踉，曳锁而走，帝大笑。普泰元年，广陵王即位，诏曰：“禽<br>兽囚之，则违其性，宜放还山林。”狮子亦令送归本国。送狮子胡以波斯道远，<br>不可送达，遂在路杀狮子而返。有司纠劾，罪以违旨论，广陵王曰：“岂以狮子<br>而罪人也？”遂赦之。<br>菩提寺，西域胡人所立也，在慕义里。沙门达多发冢取砖，得一人以进。<br>时太后与明帝在华林都堂，以为妖异，谓黄门侍郎徐纥曰：“上古以来，颇有此<br>事否？”纥曰：“昔魏时发冢，得霍光女婿范明友家奴，说汉朝废立，与史书相<br>符。此不足为异也。”后令纥问其姓名，死来几年，何所饮食？死者曰：“臣姓<br>崔名涵，字子洪，博陵安平人也。父名畅，母姓魏，家在城西准财里。死时年十<br>五，今满二十七，在地下十有二年，常似醉卧，无所食也。时复游行，或遇饭食，<br>如似梦中，不甚辨了。”后即遣门下录事张秀携诣准财里，访涵父母，果得崔畅，<br>其妻魏氏。秀携问畅曰：“卿有儿死否？”畅曰：“有息子涵，年十五而死。”<br>秀携曰：“为人所发，今日苏活，在华林园中，主上故遣我来相问。”畅闻惊怖<br>曰：“实无此儿，向者谬言。”秀携还，具以实陈闻，后遣携送涵回家。畅闻涵<br>至，门前起火，手持刀，魏氏把桃枝，谓曰：“汝不须来！吾非汝父，汝非吾子，<br>急手速去，可得无殃！”涵遂舍去，游於京师，常宿寺门下，汝南王赐黄衣一具。<br>涵性畏日，不敢仰视，又畏水火及刀兵之属。常走於逵路，遇疲则止，不徐行也，<br>时人犹谓是鬼。洛阳大市北奉终里，里内之人多卖送死人之具及诸棺椁，涵谓曰：<br>“作柏木棺，勿以桑木为欀。”人问其故，涵曰：“吾在地下，见人发鬼兵，<br>有一鬼诉称是柏棺，应免。主兵吏曰：“尔虽柏棺，桑木为欀。”遂不免。京<br>师闻此，柏木踊贵。人疑卖棺者货涵发此等之言也。<br>高阳王寺，高阳王雍之宅也，在津阳门外三里御道西。雍为尔朱荣所害也，<br>舍宅以为寺。<br>正光中，雍为丞相，给舆、羽葆鼓吹、虎贲班剑百人。贵极人臣，富兼山海，<br>居止第宅，匹於帝宫。白殿丹槛，窈窕连亘；飞檐反宇，轇轕周通。僮仆六<br>千，妓女五百，隋珠照日，罗衣从风，自汉、晋以来，诸王豪侈未之有也。出则<br>鸣驺御道，文物成行，铙吹响发，笳声哀转；入则歌姬舞女，击筑吹笙，丝管迭<br>奏，连宵尽日。其竹林鱼池，侔於禁苑，芳草如积，珍木连阴。雍嗜口味，厚自<br>奉养，一食必以数万钱为限，海陆珍羞，方丈於前。陈留侯李崇谓人曰：“高阳<br>一食，敌我千日。”崇为尚书令仪同三司，亦富倾天下，僮仆千人。而性多俭<br>吝，恶衣粗食，亦常无肉，止有韭茹韭菹。崇客李元佑语人云：“李令公一食<br>十八种。”人问其故，元佑曰：“二九一十八。”闻者大笑，世人即以为讥骂。<br>雍薨后，诸妓悉令入道，或有嫁者。美人徐月华善弹箜篌，能为《明妃出塞》之<br>曲歌，闻者莫不动容。永安中，与卫将军原士康为侧室。宅近青阳门，徐鼓箜篌<br>而歌，哀声入云，行路听者，俄而成市。徐常语士康曰：“王有二美姬，一名脩<br>容，二名艳姿，并蛾眉皓齿，洁貌倾城。脩容亦能为《绿水歌》，艳姿善《火凤<br>舞》，并爱倾后室，宠冠诸姬。”士康闻此，遂常令徐歌《绿水》、《火凤》之<br>曲焉。<br>高阳宅北有中甘里。里内颍川荀子文年十三，幼而聪辨，神情卓异，虽黄琬<br>文举，无以加之。正光初，广宗，潘崇和讲《服氏春秋》於城东昭义里，子文摄<br>齐北面，就和受道。时赵郡李才问子文曰：“荀生住在何处？”子文对曰：“仆<br>住在中甘里。”才曰：“何往？”曰：“往城南。”城南有四夷馆，才以此讥之。<br>子文对曰：“国阳胜地，卿何怪也？若言川涧，伊、洛峥嵘。语其旧事，灵台<br>《石经》。招提之美，报德、景明。当世富贵，高阳、广平。四方风俗，万国千<br>城。若论人物，有我无卿。”才无以对之。崇和曰：“汝、颖之士利如锥，燕、<br>赵之士钝如锤，信非虚言也。”举学皆笑焉。<br>崇虚寺在城西，即汉之濯龙园也。延熹九年，桓帝祠老子於濯龙园，设华盖<br>之座，用郊天之乐，此其地也。高祖迁京之始，以地给民。憩者多见妖怪，是以<br>人皆去之，遂立寺焉。<br><hr>
