<h4>《史部·明史·卷二百九十六  列传第一百八十四》<b class="x">作者：张廷玉等</b></h4>
<br>◎孝义<br>孝弟之行，虽曰天性，岂不赖有教化哉。自圣贤之道明，谊壁英君莫不汲汲<br>以厚人伦、敦行义为正风俗之首务。旌劝之典，贲于闾阎，下逮委巷。布衣之氓、<br>匹夫匹妇、儿童稚弱之微贱，行修于闺闼之中，而名显于朝廷之上。观其至性所<br>激，感天地，动神明，水不能濡，火不能爇，猛兽不能害，山川不能阻，名留天<br>壤，行卓古今，足以扶树道教，敦厉末俗，纲常由之不泯，气化赖以维持。是以<br>君子尚之，王政先焉。至或刑政失平，复仇泄忿，或遭时不造，荒盗流离，誓九<br>死以不回，冒白刃而弗顾。时则有司之辜，民牧之咎，为民上者，当为之恻然动<br>念。故史氏志忠孝义烈之行，如恐弗及，非徒以发侧陋之幽光，亦以觇世变，昭<br>法戒焉。<br>明太祖诏举孝弟力田之士，又令府州县正官以礼遣孝廉士至京师。百官闻父<br>母丧，不待报，得去官。割股卧冰，伤生有禁。其后遇国家覃恩海内，辄以诏书<br>从事。有司上礼部请旌者，岁不乏人，多者十数。激劝之道，綦云备矣。实录所<br>载，莫可殚述，今采其尤者辑为传。余援《唐书》例，胪其姓氏如左。<br>其事亲尽孝，或万里寻亲，或三年庐墓，或闻丧殒命，或负骨还乡者，洪武<br>时，则有丽水祝昆，上元徐真童、李某女，龙江卫丁歪头，怀宁曹镛、镛妻王氏，<br>徐州王僧儿，广德姚观寿，广武卫陈礼关，桃源张注，江浦张二女胜奴，上海沈<br>德，溧阳史以仁，丹徒唐川，邳州李英，北平东安王重，遵化张拾，保定顾仲礼，<br>乐亭杜仁义妻韩氏，昌平刘驴儿，保定新城王兴，祁阳郝安童，山东宁海姜瑜，<br>汶上侯昱，孟县李德，巩县给事中魏敏，登封王中，舞阳周炳，临桂李文选。而<br>钧州张宗鲁以瞽子有孝行，十七年被旌。<br>永乐间，则有大兴王万僧奴，东光回满住，金吾右卫何黑厮，金吾后卫包三，<br>武功中卫蒋小保、周阿狗，锦州卫赵兴祖，旗手卫周来保，大宁前卫滑中，保安<br>卫徐宗贤，羽林前卫孙志，汉府左护卫千户许信男斌，江宁浦阿住、沈得安、严<br>分保，上元冯添孙、邵佛定，上海沈氏妙兰，仪真韩福缘，江阴卫徐佛保，府军<br>卫浦良儿，府军后卫王保儿、潘丑儿，水军右卫黄阿回，广武卫百户刘玉，苏州<br>卫张阿童，广洋卫郑小奴，大河卫朱阿金，兴武卫张彦昇，龙江提举司匠张贵、<br>胡佛保、聂广，永新左兴儿，济阳张思名，泰安张翼，肥城赵让，安邑张普圆，<br>永宁王仕能，阳武刘大，灵宝贺贰，钧州袁节，肤施陈七儿，凤翔梁准。<br>洪熙间，则有江阴越铉。<br>宣德间，则有庆都边靖，南乐康祥、杨铎，内黄崔克昇，江宁张继宗，定远<br>王絅，舒城钱敏，徐州卫张文友，归德卫任贵，浮梁洪信文，堂邑赵岩，汶上<br>马威，翼城刘原真，太康顺孙陈智，钧州杨鼐，延安卫指挥王永、安岳、李遇中。<br>正统间，则有大兴刘怀义，元城谷真，邢台刘镛，献县崔鉴，通州左卫总旗<br>孙雄，昌黎侯显，新乐孙礼，定兴魏整，交河田畯，柏乡张本，归德杨敬，井陉<br>毕鸾，永年杨忠，永清右卫穆弘，武骧左卫成贵，江宁顾昜，舒城吏部主事胡<br>纪、御史王绍，庐江张政，武进胡长宁，徐州金暠、王豫，桐城檀郁，归德卫吕<br>仲和，麻城赵说，聊城裴俊，陵县虎贲左卫经历张让，费县葛子成，乐安孙整，<br>冠县陈勉，临清贾贵，郯城郭秉，东平张琛，德州张泰，平阴王福缘，猗氏王约，<br>高平王起孝、太仆丞王璲，介休杨智，兴县郭安，朔州卫吴顺，杞县高朗，太<br>康轩茂良，郑州邢恭，祥符李斌，凤翔石玫，肤施刘友得、张信，邠州郭元，延<br>安卫薛广，兰州吴仕坤。<br>景泰间，则有成安张宪，威县傅海，邳州岑义，凤阳李忠，徐州朱环，宿州<br>郭兴、李宽，泗州卫蔡兴，龙泉顾佛僧，龙游常州通判徐珙，武昌卫吴绶，靖州<br>卫方观，郓城李逵，朝城王礼，聊城朱举，洛阳昌黎训导阎禹锡。<br>天顺间，则有宛平龚然胜，迁安蒋盛，永清贾懋，任丘黄文，唐县寇林、大<br>宁指挥张英，平山卫房镇，忠义卫总旗钟通，潼关卫杨顺通、顺素，蒙城汪泉，<br>六合胡琛，合肥高兴、张俊，和州获嘉知县薛良，上元龙景华，杭州姚文、姚得，<br>平湖夔州知府沈琮，金华宗祉，德州尹纶，东昌许通，临汾续凤，绛州陈玺，鄢<br>陵解礼、顺孙张缙，上蔡朱俭，同州侯智，醴泉张琏，西安前卫张轸，延安卫指<br>挥柏英，太和杨宁，金齿卫徐讷。<br>成化间，则有神机营指挥方荣，大医院生安阳郭本，顺天举人万盛，顺天东<br>安昌乐训导周尚文，武清柳芳，玉田李茂，无极李皑，开州任勉、陈璋、佥事侯<br>英及弟侃、副使甘泽，赞皇刘哲，平山光禄署丞李杰，莘县李志及子忱，邢台井<br>澍，丰润马敬，柏乡高明，定州窦文真、王达，平乡张翱、史谏、史谊，永平秦<br>良、朱辉，武平卫成纲、杨升，隆庆左卫卫瑾，宣府左卫何文玘，潼关卫千户蓝<br>瑄，辽东定辽左卫刘定、东宁卫序班刘鼎，江宁福建参议卢雍，徐州吴友直、路<br>车、张栋，山阳杨旻、顺孙王鋐，滁州黄正，长洲朱灏，无锡秦永孚、仲孚，<br>合肥沈諲，六安黄用贤，沭阳支俭，休宁吴仲成，怀宁吴本清，沛县蔡清，归德<br>卫沈忠，杭州右卫金洪，黄岩项茂，富阳何讷，浙江西安锦衣百户郑得，丽水叶<br>伯广，海宁董谦，浙江建德蔡廷<王茶>，奉化陆洪，余干桃源训导张宪，永丰吕盛，<br>晋江史惠，平谿汪浩，江夏傅实、周玺，监利刘祥，湘阴邵敏，东昌张锐，莘县<br>孔昭、赵全，恩县王弘，汶上张鄜，堂邑王欢，阳谷钱道，单县徐洲，聊城王安、<br>孙良，历城湖广布政使王允，曹州黄表、张伦，临清刘端，寿阳吴宗，潞州张伦，<br>大同杨茂、杨瑞、焦鉴，浑源庆都县丞王诚，高平李振民，平阳卫指挥佥事杨辅，<br>安东中屯卫王经，许州何清，汜水张俊，信阳王纲、袁洪，汲县张琛，封丘陈瑛，<br>光州太平通判刘进，罗山王宾，卫辉徐宁，郏县刘济，西平尹冕，新乡王兴，确<br>山刘政，长葛蒙阴训导罗贵，阳武举人萧盛，弘农卫习润，泾阳赵谧、骆森、赵<br><禾遂>，同州张鼎，洋县武全，甘州左卫毛纲，华阴周禄，保安李端，合州陈伯刚，<br>临桂刘本，姚州土官高紫、潼赐。<br>弘治间，则有大兴钱福，宛平序班夏琮，青县张俸，南和张彪，曲周赵象贤，<br>长垣王鼐，开州甘润、马宗范，蓟州孟振，迁安韩廷玉，元氏王懋，深州王宁，<br>天津卫郑海，武平卫王矩，广宁右卫李周，霍丘徐汝楫，海州定边卫经历徐谧，<br>邳州丁友，怀远徐本忠、刘澄，宣城吴宗周，颍上王翊，凤阳卫张全，凤阳张钦、<br>王澄，嘉定县沈辅、沈珵，昆山徐协祥，丰县周潭，徐州权宇、杨辅，绩谿许<br>钦，英山段弘仁，六安张时厚，萧县唐鸾、南杰，钱塘朱昌，仁和陈璋、璋妻钱<br>氏，余姚黄济之，桐庐王瑁，江西乐安谢绅，南昌左卫黄琏，安福刘珍，丰城余<br>寿，湖广宁乡同知刘端，湘阴甘准，祁阳张机，闽县高惟一，龙谿王彝，济南序<br>班谷珍，莘县白溥，邹平辛恕，堂邑李尚质，益都冀琮，文登致仕县丞刘鉴，临<br>清王祐，宁海州卜怀，陵川徐河、徐瑛，平遥赵澄，泽州宋甫、裴春、举人李用，<br>兴县白好古，解州李锦，阳曲薛敬，检次赵复性，屯留卫李清，仪封谢钦，祥符<br>陈铠、周府仪宾史经，西平张文佐，河南唐县李扩，登封王祺，嵩县杜端，裕州<br>刘宗周，阌乡薛璋，洛阳护卫军余章瀚，钧州阵希全，新郑张遂，郏县黄锦，咸<br>宁举人杨时敷，泾阳熊玻、张宪，陇西李琦，甘州后卫徐行，博罗何宇新，云南<br>芮城李锦及子泽、泽子柄，太和杨谪仙，靖安陈伯瑄及子恩。<br>正德间，则有高邑湘潭驿丞董玹，藁城刘强，定州赵鹏，吴桥段兴，直隶<br>新城李瑟，沙河王得时，青阳李希仁，永康归德训导应刚，进贤赵氏郡珍，宜春<br>易直，善化陈大用，湘阴苏纯，侯官黄文会，邵武谢思，长山许嗣聪，聊城梁瑾，<br>曲阜孔承夏，日照张旻，临汾李大经及子承芳，新郑王科，蒲城雷瑜，嵩明陈大<br>韶。<br>嘉靖以后，国史不详载，姓名所可考者，嘉靖间，则有直隶赵进、黄流、张<br>节，冀州王国臣，六安顺孙李九畴，望江顺孙龙涌，太湖吕腆，沛县杨冕，颍上<br>王敷政，华亭徐亿，浙江龚昙、王晁、孙堪、楼阶、丘叙、吴燧，江西余冠雄、<br>曾柏，福建吴毓嘉、孙炳、丘子能，莆田举人方重杰，山东宫守礼、王选，河南<br>冯金玉、刘一魁，信阳赵谟，孝妇韩氏、安氏，杞县边云鹉，陕西黄骥、张琛、<br>李实，环县赵璋，新会容璊，四川李应麒，嘉定州举人王表，禄丰唐文炳、文<br>蔚，蒙化举人范运吉、黄岩。又有旌表天下孝子鲍灿、陆爻、徐亿等，俱轶其乡<br>里。<br>隆庆间，则有大兴李彪，静海周一念、周斐，迁安杨腾，松江举人冯行可，<br>新乡张登元，兴业何世锦，崇善何珵。<br>万历间，则有直隶韩锡，深州林基，井陉张民望，清丰侯灿，河间吴应奎，<br>平山举人邢云衢，邳州张缜，直隶华亭杨应祈、高承顺，太湖顾槐，盱眙蒋胪，<br>六安何金，遂安毛存元，江西余钥、徐信，都昌曹珊，万安刘静，新建樊儆、舒<br>泰，会昌欧于复，鄱阳李岐，奉新周勃，南昌曹必和，湖广贾应进，光化蔡玉、<br>蔡佩，黄冈唐治，浦城徐彪，泉州训导王熺及熺子文升，晋江韦起宗，山东<br>马致远，冠县申一琴、一攀，岳阳王应科，河南侯鹤龄，归德贾洙，密县陈邦宠，<br>舞阳杨愈光，汜水王谦，淅川刘待徵，陕西刘燧，泾阳韩汝复，宁州周大贤，成<br>都后卫杨茂勋，井研曾海，大姚金鲤，蒙化范润，四川孝女解氏。又有马锦、张<br>浩、杜惠、孝女杨氏等，不详邑里。<br>天启间，则有安州邵桂，枣强先自正，晋州张兰，高邑孙乔，上海张秉介，<br>高淳葛至学，旌德江景宗，山阳张致中，歙县吴荣让、孝童女胡之宪、玉娥，慈<br>谿冯象临，吉水郭元达，宜春钟名扬，峡江黄国宾，临川傅合，万载彭梦瑞，南<br>康杨可幸，万安罗应赍，江西乐安曹希和，安福孝妇王三重妻谢氏，孝感施文星，<br>福建李跃龙，瓯宁陈荣，晋江丘应宾，浦城吴昂，禹城给事中杨士衡，泰安范希<br>贤，曹县王治宁，曲阜孔弘传，德州纪绍尧，闻喜张学孔，陈州郭一肖，虞城吕<br>桂芳，淅川何大缙，华州孙绳祖，梁山李资孝，又有王锡光不详邑里。<br>崇祯间，则有应天王之卿，故城李华先，仁和沈尚志，江西王之范，福建吴<br>宗烜，山东朱文龙，忻州赵裕心，稷山举人史宗禹，淳化高起凤，云南赵文宿。<br>又有王宅中、任万库、武世捷、孔维章、浦某、褚咸、孙良辅等，不详邑里。皆<br>以孝行旌其门。<br>其同居敦睦者，则有洪武时龙游夏文昭，四世同居。成化间，霸州秦贵，建<br>德何永敬，蒲圻李玘，句容戴睿，饶阳耿宽，俱七世同居，石首王宗义五世同爨，<br>宿迁张宾八世同爨，安东苏勒，潞城韩锦、李昇，永州唐汝贤，丰城刘志清，俱<br>六世同居。弘治间，密云李琚，合肥郑元，陵川徐梁，安东朱勇，五世同居，庆<br>都黄钟，定边卫韩鹏，俱六世同居，孝感程昂七世同居，泰州王玉八世同爨。正<br>德间，山阳丁震五世同居。嘉靖间，石伟十一世同居，遂安毛彦恭六世同居。万<br>历间，萧梅七世同居，滁州卢守一，长治仇大，六世同居，先后得节烈贞女二十<br>三人，太平杨乙六累世同居。天启间，南城吴焕八世同居。皆旌曰义门。<br>其输财助官振济者，则有正统间千户胡文郁，训术李昺，训科刘文胜，吉安<br>胡有初、谢子宽，浮梁范孔孙，榆次于敏，邳州巩得海、岑仲晖、高兴、叶旺、<br>高宗泰，沭阳葛祯，清河王仲英，山阳鲍越，怀远廖冠平、张简，石州张雷，淮<br>安梁辟、李成、俞胜、徐成，潞州李廷玉，罗山王必通，溧阳陆旺，余干舒彦祥，<br>温州李伦、邹有真，四安何仕能、王清。景泰间，江阴陈安常。天顺间，潮阳郭<br>吾，太原栗仲仁，代州李斌。弘治中，归善吴宗益、宗义及宗义子璋。隆庆间，<br>永宁王洁、胥瓒。万历间，少卿吴炯，浙江董钦等，临清张氏，江西胡士琇、丁<br>果、娄世洁、黎金球，山西孙光勋、高自修，亳州李文明，顺义杨惟孝。天启间<br>南城吴焕。崇祯间席本桢等。皆旌为义门，或赐玺书褒劳。<br>○孝义一<br>郑濂（王澄）徐允让（石永寿）钱瑛（曾鼎）姚玭丘铎（李茂）<br>崔敏（刘镐顾琇）周琬（虞宗济等）伍洪（刘文焕）朱煦（危贞昉）<br>刘谨李德成沈德四谢定住（包实夫苏奎章）权谨赵绅（向化陆<br>尚质）麹祥<br>郑濂，字仲德，浦江人。其家累世同居，几三百年。七世祖绮载《宋史·孝<br>义传》。六传至文嗣，旌为义门，载《元史·孝友传》。弟文融，字太和，部使<br>者余阙表为东浙第一家。郑氏家法，代以一人主家政。文融卒，嗣子钦继之，尝<br>刺血疗本生父疾。钦卒，弟钜继。钜卒，弟铭当主家政，以兄子渭宗子也，相让<br>久之，始受事。铭受业于吴莱。铭卒，弟铉继。父丧，恸哭三日，发须尽白。元<br>末兵起，大将数入其境，相戒无犯义门。枢密判官阿鲁灰军夺民财，铉以利害折<br>之，引去。明兵临婺州，铉挈家避，右丞李文忠为扃钥其家，而遣兵护之归。至<br>正中卒，渭继。渭卒，弟濂继。<br>濂受知于太祖，昆弟由是显。濂以赋长诣京师，太祖问治家长久之道。对曰：<br>“谨守祖训，不听妇言。”帝称善，赐之果，濂拜赐怀归，剖分家人。帝闻嘉叹，<br>欲官之，以老辞。时富室多以罪倾宗，而郑氏数千指独完。会胡惟庸以罪诛，有<br>诉郑氏交通者，吏捕之，兄弟六人争欲行，濂弟湜竟往。时濂在京师，迎谓曰：<br>“吾居长，当任罪。”湜曰：“兄年老，吾自往辨。”二人争入狱。太祖召见曰：<br>“有人如此，肯从人为逆耶？”宥之，立擢湜为左参议，命举所知。湜举同郡王<br>应等五人，皆授参议。湜，字仲持，居官有政声。南靖民为乱，诖误者数百家，<br>湜言于诸将，尽释免。居一岁，入觐，卒于京。<br>十九年，濂坐事当逮，从弟洧曰：“吾家称义门，先世有兄代弟死者，吾可<br>不代兄死乎？”诣吏自诬服，斩于市。洧，字仲宗，受业于宋濂，有学行，乡人<br>哀之，私谥贞义处士。<br>濂卒，弟渶继。二十六年，东宫缺官，命廷臣举孝弟敦行者，众以郑氏对。<br>太祖曰：“其里王氏亦仿郑氏家法。”乃徵两家子弟年三十上者，悉赴京，擢濂<br>弟济与王{勤心}为春坊左、右庶子。后又徵濂弟沂，自白衣擢礼部尚书，年余，<br>致仕。永乐元年入朝，留为故官。未几，复谢去。濂从子干官御史，棠官检讨。<br>他得官者复数人，郑氏愈显。济、棠皆学于宋濂，有文行。<br>初，渶尝仕元为浙江行省宣使，主家政数年。建文帝表其门，渶朝谢，<br>御书“孝义家”三字赐之。燕兵既入，有告建文帝匿其家者，遣人索之。渶家<br>厅事中，列十大柜，五贮经史，五贮兵器备不虞。使者至，所发皆经史，置其半<br>不启，乃免于祸，人以为至行所感云。成化十年，有司奏郑永朝世敦行义，复旌<br>以孝义之门。<br>自文融至渶，皆以笃行著。文融著《家范》三卷，凡五十八则，子钦增七<br>十则，从子铉又增九十二则，至濂弟涛与从弟泳、澳、湜，白于兄濂、源，共相<br>损益，定为一百六十八则，刊行焉。<br>王澄，字德辉，亦浦江人。岁俭，出粟贷人，不取其息。有鬻产者，必增直<br>以足之。慕义门郑氏风，将终，集子孙诲之曰：“汝曹能合食同居如郑氏，吾死<br>目瞑矣。”子孙咸拜受教。澄生三子子觉、子麟、子伟，克承父志。子觉生应，<br>即为郑湜所举擢参议者。子伟生{勤心}，即与郑济并擢庶子者。义门王氏之名，<br>遂埒郑氏。<br>又有王焘者，蕲水人，七世同居，一家二百余口，人无间言。洪武九年十一<br>月，诏旌为孝义之门。<br>徐允让，浙江山阴人。元末，贼起，奉父安走避山谷间。遇贼，欲斫安颈。<br>允让大呼曰：“宁杀我，勿杀我父！”贼遂舍安杀允让。将辱其妻潘，潘绐曰：<br>“吾夫已死，从汝必矣。若能焚吾夫，则无憾也。”贼许之，潘聚薪焚夫，投烈<br>焰中死。贼惊叹去，安获全。洪武十六年，夫妇并旌。<br>同时石永寿者，新昌人。负老父避贼，贼执其父将杀之，号泣请代，贼杀永<br>寿而去。<br>钱瑛，字可大，吉水人。生八月而孤，年十三能应秋试。及长，值元季乱，<br>奉祖本和及母避难，历五六年。遇贼，缚本和，瑛奔救，并缚之。本和哀告贳其<br>孙，瑛泣请代不已，贼怜而两释之。时瑛母亦被执，瑛妻张从伏莽中窥见，即趋<br>出，谓贼曰：“姑老矣，请缚我。”贼从之，既就缚，掷袖中鞵与姑，诀曰：<br>“妇无用此矣。”且行且睨姑，稍远即骂贼不肯行。贼持之急，骂益厉，贼怒，<br>攒刃刺杀之。是定，有司知瑛贤，凡三荐，并以亲老辞。子遂志成进士，官山东<br>佥事。<br>同时曾鼎，字元友，泰和人。祖怀可、父思立，并有学行。元末，鼎奉母避<br>贼。母被执，鼎跪而泣请代。贼怒，将杀母，鼎号呼以身翼蔽，伤顶肩及足，控<br>母不舍。贼魁继至，悯之，携其母子入营疗治，获愈。行省闻其贤，辟为濂谿书<br>院山长。洪武三年，知县郝思让辟教设学。鼎好学能诗，兼工八分及邵子数学。<br>姚玭，松江人。元至正中，苗帅杨完者兵入境。玭奉母避于野，阻河不<br>可渡。母泣曰：“兵至，吾誓不受辱。”遂沉于水。玭急投水救之，负母而出。<br>已，数遇盗，中矢，玭佯死伏尸间以免，以奉母过湖、淮。后母疾思食鱼，暮<br>夜无从得，家养一乌，忽飞去攫鱼以归。洪武初，行省闻其贤，辟之，以亲老不<br>就。<br>丘铎，字文振，祥符人。元末，父为湖广儒学提举。值兵乱，铎奉父母播迁，<br>卖药供甘旨。母卒，哀恸几绝。葬鸣凤山，结庐墓侧，朝夕上食如生时。当寒夜<br>月黑，悲风萧瑟，铎辄绕墓号曰：“儿在斯！儿在斯！”山深多虎，闻铎哭声避<br>去。时称真孝子。铎初避寇庆元，从祖父母居故乡者八人，贫不能自存，铎悉迎<br>养之。有姑年十八，夫亡守节，铎养之终身。<br>后有李茂者，澄城诸生也。母患恶疮。茂日吮脓血，夜则叩天祈代。及卒，<br>结庐墓旁，朝夕悲泣。天大雨，惧冲其墓，伏墓而哭，雨止乃已。父卒，庐墓如<br>之。成化二生旌。二子表、森，森为国子生。茂卒，兄弟同庐于墓。弘治五年旌。<br>表子俊亦国子生，表卒，俊方弱冠，庐墓终丧。母卒，亦如初。正德四年旌。<br>崔敏，字好学，襄陵人。生四十日，其父仕元为绵竹尹，父子隔绝者三十年。<br>敏依母兄以居。元季寇乱，母及兄俱相失。乱定，入陕寻母不得。由陕入川，抵<br>绵竹，求父冢，无知者。复还陕，访诸亲故，始知父殡所在，乃启攒负骸归。时<br>称崔孝子。<br>同时刘镐，江西龙泉人。父允中，洪武五年举人，官凭祥巡检，卒于任。镐<br>以道远家贫，不能返柩，居常悲泣。父友怜之，言于广西监司，聘为临桂训导。<br>寻假公事赴凭祥，莫知葬处。镐昼夜环哭，一苍头故从其父，已转入交址。忽暮<br>至，若有凭之者，因得冢所在。刺血验之良是，乃负归葬。<br>有顾琇者，字季粟，吴县人。洪武初，父充军凤翔，母随行，留琇守丘墓。<br>越六年，母殁。琇奔赴，负母骨行数千里，寝则悬之屋梁，涉则戴之于顶。父释<br>归卒。水浆不入口五日，不胜丧而死。<br>周琬，江宁人。洪武时，父为滁州牧，坐罪论死。琬年十六，叩阍请代。帝<br>疑受人教，命斩之，琬颜色不变。帝异之，命宥父死，谪戍边。琬复请曰：“戍<br>与斩，均死尔。父死，子安用生为，顾就死以赎父戍。”帝复怒，命缚赴市曹，<br>琬色甚喜。帝察其诚，即赦之，亲题御屏曰“孝子周琬。”寻授兵科给事中。<br>同时子代父死者，更有虞宗济、胡刚、陈圭。宗济，字思训，常熟人。父兄<br>并有罪，吏将逮治。宗济谓兄曰：“事涉徭役，国法严，往必死。父老矣，兄冢<br>嗣，且未有后，我幸产儿，可代死。”乃挺身诣吏，白父兄无所预。吏疑而讯之，<br>悉自引伏。洪武四年竟斩于市，年二十二。刚，浙江新昌人。洪武初，父谪役泗<br>上，以逃亡当死，敕驸马都尉梅殷监刑。刚时方走省，立河上俟渡。闻之，即解<br>衣泅水而往，哀号泣代。殷悯之，奏闻，诏宥其父，并宥同罪者八十二人。圭，<br>黄岩人。父为仇人所讦当死，圭诣阙上章曰：“臣为子不能谏父，致陷不义，罪<br>当死，乞原父使自新。”帝大喜曰：“不谓今日有此孝子，宜赦其父，俟四方朝<br>觐官至，播告之，以风励天下。”刑部尚书开济奏曰：“罪有常刑，不宜屈法开<br>侥幸路。”乃听圭代，而戍其父云南。<br>十七年，左都御史詹徽奏言：“太平府民有殴孕妇至死者，罪当绞，其子请<br>代。”章下大理卿邹俊议，曰：“子代父死，情固可嘉。然死妇系二人之命，冤<br>曷由申；犯人当二死之条，律何可贷。与其存犯法之父，孰若全无罪之儿。”诏<br>从其议。<br>伍洪，字伯宏，安福人。洪武四年进士。授绩谿主簿，擢上元知县。丁外艰，<br>服除，以母老不复仕。推资产与诸弟，而己独隐居养母。有异母弟得罪逃，使者<br>捕弗获，执其母，洪哭诉求代。母曰：“汝往必死，莫若吾自当之。”洪曰：“<br>安有子在而累母者。”遂行，竟死于市。<br>时有刘文焕者，广济人。与兄文军运粮愆期，当死。兄以长坐，文焕诣吏<br>请代，叩头流血。所司上其状，命宥之，则兄已死矣。太祖特书“义民”二字奖<br>之。<br>时京师有兄坐法，两弟各自缚请代。太祖遣使问故，同词对曰：“臣少失父，<br>非兄无以至今日。兄当死，弟安敢爱其生。”帝阳许之，而戒行刑者曰：“有难<br>色者杀之，否则奏闻。”两人皆引颈就刃，帝大嗟异，欲并其兄贳之。左都御史<br>詹徽持不可，卒杀其兄。<br>朱煦，仙居人。父季用，为福州知府。洪武十八年诏尽逮天下积岁官吏为民<br>害者，赴京师筑城。季用居官仅五月，亦被逮，病不能堪，谓煦曰：“吾办一死<br>耳，汝第收吾骨归葬。”煦惶惧不敢顷刻离。时诉枉令严，诉而戍极边者三人，<br>抵极刑者四人矣。煦奋曰：“诉不诉，等死耳，万一父缘诉获免，即戮死无恨。”<br>即具状叩阙。太祖悯其意，赦季用，复其官。<br>有危贞昉者，字孟阳，临海诸生。父孝先，洪武四年进士。官陵川县丞，坐<br>法输作江浦。贞昉诣阙上疏曰：“臣父絓吏议输作，筋力向衰，不任劳苦，而<br>大母年逾九十，恐染霜露之疾，贻臣父终天之恨。臣犬马齿方壮，愿代父作劳，<br>俾父获归养，死且不朽。”诏从之。贞昉力作不胜劳，阅七月病卒。<br>刘谨，浙江山阴人。洪武中，父坐法戍云南。谨方六岁，问家人“云南何在？”<br>家人以西南指之，辄朝夕向之拜。年十四，矍然曰：“云南虽万里，天下岂有无<br>父之子哉！”奋身而往，阅六月抵其地，遇父于逆旅，相持号恸。俄父患疯痹，<br>谨告官乞以身代。法令戍边者必年十六以上，嫡长男始许代。时谨未成丁，伯兄<br>先死，乃归家携兄子往。兄子亦弱未能自立，复归悉鬻其产畀兄子，始获奉其父<br>还，孝养终身。<br>李德成，浃水人。幼丧父。元末，年十二，随母避寇至河滨。寇骑迫，母投<br>河死。德成长，娶妇王氏。抟土为父母像，与妻朝夕事之。方严冬，大雪，水坚<br>至河底。德成梦母曰：“我处水下，寒不得出。”觉而大恸，旦与妻徒跣行三百<br>里，抵河滨。卧水七日，水果融数十丈，恍惚若见其母，而他处坚冻如故。久之，<br>乃归。洪武十九年举孝廉，屡擢尚宝丞。二十七年旌为孝子。建文中，燕兵逼济<br>南。德成往谕令还兵，燕兵不退。德成归，以辱命下吏，已而释之。永乐初复官，<br>屡迁陕西布政使。<br>沈德四，直隶华亭人。祖母疾，刲股疗之愈。己而祖父疾，又刲肝作汤进之，<br>亦愈。洪武二十六年被旌。寻授太常赞礼郎。上元姚金玉、昌平王德儿亦以刲肝<br>愈母疾，与德四同旌。<br>至二十七年九月，山东守臣言：“日照民江伯儿，母疾，割肋肉以疗，不愈。<br>祷岱岳神，母疾瘳，愿杀子以祀。已果瘳，竟杀其三岁儿。”帝大怒曰：“父子<br>天伦至重。《礼》父服长子三年。今小民无知，灭伦害理，亟宜治罪。”遂逮伯<br>儿，仗之百，遣戍海南。因命议旌表例。<br>礼臣议曰：“人子事亲，居则致其敬，养则致其乐，有疾则医药吁祷，迫切<br>之情，人子所得为也。至卧冰割股，上古未闻。倘父母止有一子，或割肝而丧生，<br>或卧冰而致死，使父母无依，宗祀永绝，反为不孝之大。皆由愚昧之徒，尚诡异，<br>骇愚俗，希旌表，规避里徭。割股不已，至于割肝，割肝不已，至于杀子。违道<br>伤生，莫此为甚。自今父母有疾，疗治罔功，不得已而卧冰割股，亦听其所为，<br>不在旌表例。”制曰：“可。”<br>永乐间，江阴卫卒徐佛保等复以割股被旌。而掖县张信、金吾右卫总旗张法<br>保援李德成故事，俱擢尚宝丞。迨英、景以还，即割股者亦格于例，不以闻，而<br>所旌，大率皆庐墓者矣。<br>谢定住，大同广昌人。年十二，家失牛。母抱幼子追逐，定住随母后。虎跃<br>出噬其母，定住奋前击之，虎逸去。取弟抱之，扶母行。虎复追啮母颈，定住再<br>击之，虎复去。行数武，虎还啮母足。定住复取石击，虎乃舍去，母子三人并全。<br>永乐十二年，帝召见嘉奖，赐米十石、钞二百锭，旌其门。<br>先是，洪武中，有包实夫者，进贤人。授徒数十里外，途遇虎，衔衣入林中，<br>释而蹲。实夫拜请曰：“吾被食，命也，如父母失养何？”虎即舍去。后人名其<br>地为拜虎冈。其后，嘉靖中，筠连诸生苏奎章，从父入山，猝遇虎。奎章仓皇泣<br>告，愿舍父食己，虎曳尾徐去。后为岷府教授。<br>权谨，字仲常，徐州人。十岁丧父，即哀毁，奉母至孝。永乐四年荐授乐安<br>知县，迁光禄署丞，以省侍归。母年九十终，庐墓三年，致泉涌免驯之异。有司<br>以闻，仁宗命驰驿赴阙，出其事状，令侍臣朗诵大廷，以示百僚，即拜文华殿大<br>学士。谨辞，帝曰：“朕擢卿以风天下为子者，他非卿责也。”寻扈从皇太子监<br>国南京。宣宗嗣位，以疾乞归，改通政司右参议，赐白金文绮致仕。子伦，举永<br>乐中乡试。养亲二十年，亲终不仕。伦子宇，父母卒，皆庐墓。成化十二年亦获<br>旌。<br>赵绅，字以行，诸暨人。父秩，永乐中为高邮州学正，考满赴京，至武城县<br>堕水。绅奋身下救，河流湍悍，俱不能出。明日尸浮水上，绅两手抱父臂不释。<br>宣德五年旌其门。<br>有向化者，静海卫人。父上为卫指挥，堕海死。化号泣求尸不得，亦投于海。<br>忽父尸浮出，衣服尽脱。天方晴霁，雷雨骤作。既息，化首顶父衣，浮至一处。<br>众异而收葬之。<br>陆尚质者，山阴人。父渡江遇风，飘舟将入海。尚质自崖见之，即跃入涛中，<br>欲挽舟近岸。父舟获济，而尚质竟溺死。里人呼其处为陆郎渡。<br>麹祥，字景德，永平人。永乐中，父亮为金山卫百户。祥年十四，被倭掠。<br>国王知为中国人，召侍左右，改名元贵，遂仕其国，有妻子，然心未尝一日忘中<br>国也，屡讽王入贡。宣德中，与使臣偕来，上疏言：“臣夙遭俘掠，抱衅痛心，<br>流离困顿，艰苦万状。今获生还中国，夫岂由人。伏乞赐归侍养，不胜至愿。”<br>天子方怀柔远人，不从其请，但许给驿暂归，仍还本国。祥抵家，独其母在，不<br>能识，曰：“果吾儿，则耳阴有赤痣。”验之信，抱持痛哭。未几别去，至日本，<br>启以帝意。国王允之，仍令入贡。祥乃复申前请，诏许袭职归养。母子相失二十<br>年，又有华夷之限，竟得遂其初志，闻者异之。<br><hr>
