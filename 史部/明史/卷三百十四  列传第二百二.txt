<h4>《史部·明史·卷三百十四  列传第二百二》<b class="x">作者：张廷玉等</b></h4>
<br>◎云南土司二<br>○姚安鹤庆武定寻甸丽江元江永昌新化威远北胜湾甸<br>镇康大侯澜沧卫麓川<br>姚安，本汉弄栋、蜻蛉二县地。唐置姚州都督府，以民多姚姓也。天宝间，<br>南诏蒙氏改为弄栋府。宋时，段氏改姚州。元立统矢千户所，天历间，升姚安路。<br>洪武十五年定云南，改为府。十六年，姚安土官自久作乱。官兵往讨，师次<br>九十九庄，自久遁去。明年复寇品甸。西平侯沐英奏以土官高保为姚安府同知、<br>高惠为姚安州同知。保、惠从英击自久，平之。二十年命普定侯陈桓、靖宁侯叶<br>升往云南总制诸军，于定边、姚安等处立营屯种。二十六年，保以袭职，遣其弟<br>贡马谢恩。<br>宣德九年，姚安土知府高贤遣使贡马。弘治中，土官高栋与普安叛贼战，死<br>于板桥驿。嘉靖三十年，土官高鹄当元江之变布政司徐樾遇害，奋身赴救，死之。<br>万历中，同知高金以征缅功，赐四品服。所属大姚县，有铁索箐者，本倮种。依<br>山险，以剽掠为业，旁郡皆受其害。弘治间，稍有归命者，分隶于姚安、姚州。<br>嘉靖中，乃专属姚安。其渠罗思者，有幻术，造伪印称乱。万历元年，巡抚邹应<br>龙与总兵官沐昌祚讨平之，诸郡乃安。<br>鹤庆，唐时名鹤川，南诏置谋统郡。元初，置鹤州。至元中，升鹤庆府，寻<br>改为路。<br>洪武中，大军平云南，分兵拔三营、万户砦，获伪参政宝山帖木儿等六十七<br>人。置鹤庆府，以土官高隆署府事。十七年以董赐为知府、高仲为同知、赐子节<br>为安宁知州、杨权为剑川知州。赐率其属来朝，贡马及方物，诏赐冠带并织金文<br>绮、布帛、钞锭。十八年以赐为云南前卫世袭指挥佥事。赐，安宁州人，世为酋<br>长。大军入滇，率众来降，复从军讨贼有功，故与子节并有世袭知府、知州之命。<br>及赐来朝，以父子俱受显荣，无以仰报，子幼冲，不达政治，乞还父子所授官，<br>而自为安宁知州。帝曰：“尔能绥靖边鄙，授尔官以酬尔勋。今辞尊居卑，奈何？<br>”命颍国公傅友德及诸大臣议之。皆以赐既有功，不可听其辞，而节之官则可免。<br>乃改赐明威将军云南前卫世袭指挥佥事，谕曰：“云南前卫密迩安宁，特命尔是<br>职。尔其绥辑远人，以安边鄙，其毋再辞。”<br>二十年，剑川土官杨奴叛。大理卫指挥郑祥讨之，斩八十余人，杨奴遁。未<br>几，还剑川，复聚蛮为乱，祥复以兵击斩之。二十四年置鹤庆卫。三十年改鹤庆<br>府为军民府。永乐十五年，顺州知州王义言：“沾被圣化三十余年，声教所郕，<br>言语渐通，子弟亦有俊秀，请建学教育。”从之。<br>正统二年，副使徐训奏鹤庆土知府高伦与弟纯屡逞凶恶，屠戮士庶，与母杨<br>氏并叔宣互相贼害。敕黔国公沐昂谕使输款，如恃强不服，即调军擒捕。五年复<br>敕昂等曰：“比闻土知府高伦妻刘氏同伦弟高昌等，纠集罗罗、麽些人众，肆行<br>凶暴。事发，不从逮讯。敕至，即委官至彼勘实，量调官军擒捕首恶，并逮千户<br>王蕙及高宣等至京质问。”八年，鹤庆民杨仕洁妻阿夜珠告伦谋杀其子，复命法<br>司移文勘验。已而大理卫千户奏报，伦擅率军马欲谋害亲母，又称其母告伦不孝<br>及私敛民财，多造兵器，杀戮军民，支解枭令等罪。遂敕黔国公沐晟等勘覆。及<br>奏至，言伦所犯皆实，罪应死。伦复屡诉，因与叔宣争袭，又与千户王蕙争娶妾，<br>以致挟仇诬陷。所勘杀死，皆病死及强盗拒捕之人。伦母杨亦诉伦无不孝，实由<br>宣等陷害。复敕晟及御史严恭确访。既而奏当伦等皆伏诛。高氏族人无可继者，<br>帝命于流官中择人，以绥远蛮。乃擢泸州知府林遒节为知府。鹤庆之改流官自此<br>始。<br>武定，南诏三十七部之一。宋淳熙间，大理段氏以阿历为罗武部长。三传至<br>矣格，当元世祖时，为北部土官总管。至元七年改武定路，置南甸县。<br>洪武十四年，云南下，武定女土官商胜首先归附。十五年改为武定军民府，<br>以胜署府事。十六年，胜遣人来朝，贡马。诏赐胜诰命、朝服及锦币、钞锭。十<br>七年以和曲土官豆派为知州。二十一年发内帑，令于武定、德昌、会川诸处，市<br>马三千匹。宣德元年，元谋县故土知县吾忠子政来朝。<br>正德二年四月，武定雨雹，溪水涨，决堤坏田，陨霜露杀麦。七月废武定所<br>属之南甸县改隶和曲州，石旧县改隶禄劝州。三年，土知府凤英以从征功，进秩<br>右参政，仍知府事，请赐金带，部议不可。帝以英有军功，给之。明年，英贡马<br>谢恩，赐如例。<br>嘉靖七年，土舍凤朝文作乱。杀同知以下官吏，劫州印，举兵与寻甸贼安铨<br>合犯云南府，抚臣以闻。时安铨未平，朝文复起，滇中大扰。诏以右都御史伍文<br>定为兵部尚书，提督云、贵、川、湖军务，调四镇土汉官军讨贼。五月，黔国公<br>沐绍勋疏言：“臣奉命会同巡抚等调发官军，分道剿抚。诸贼抗逆，执留所遣官<br>军二人，所调集各土舍，又重自疑畏。臣谨以便宜榜示，先给冠带，待后奏请承<br>袭，众始感奋。于二月进兵，击斩强贼十余人，贼奔回武定。乞敕部授臣方略，<br>俾获便宜行事，并宥各土舍往罪，凡有功者，俱许承袭，作其敌忾之气。”帝纳<br>之，赐敕奖励。贼既败归，其党稍散。初，朝文绐其众，谓武定知府凤诏母子已<br>戮，朝廷且尽剿武定蛮众。至是，凤诏同其母率众自会城往，蛮民相顾错愕，咸<br>投凤诏降。朝文计无所出，绝普渡而走，官兵追及，复败之。朝文率家奴数人，<br>取道沾益州，奔至东川之汤郎箐，为追兵所及，磔死。铨众犹盛，遁据寻甸故巢，<br>列寨数十。官兵分哨夹攻之，诸寨先后破，乃并力攻拔其必古老巢。铨奔东川，<br>入芒部，为土舍禄庆所执，贼平。是役也，生擒渠贼千余人，斩首二千九百余级，<br>俘获男妇千二百余，抚散蛮党二万有奇，夺器械牛马无算。捷闻，铨、朝文皆枭<br>示，籍其产，家属戍边。<br>十六年命土知府瞿氏掌印。初，府印自洪武以来俱掌于土官，正德间有司议<br>以畀流官同知，土知府职专巡捕、征粮而已。及凤诏死，瞿氏以母袭子官，所辖<br>四十七马头阿台等，数请以印属瞿氏。吏部覆言，系旧例，宜如其请，从之。<br>四十二年，瞿氏老，举凤诏妻索林自代。比索林袭，遂失事姑礼。瞿氏大恚，<br>乃收异姓儿继祖入凤氏宗，挟其甥婿贵州水西土舍安国亨、四川建昌土官凤氏兵<br>力，欲废索林，以继祖嗣。不克，乃具疏自称为索林囚禁，令继祖诣阙告之。继<br>祖归，诈称受朝命袭职，驱目兵逼夺府印。索林抱印奔会城，抚按官谕解之。索<br>林归武定，视事如故，而复听继祖留瞿氏所，于是妇姑嫌隙益甚。索林谋诛继祖，<br>事泄，继祖遂大发兵围府，行劫和曲、禄劝等州县，杀伤调至土官王心一等兵。<br>索林复抱印走云南，巡抚曹忭下令收印，逮其左右郑竤系狱，令瞿氏暂理府<br>事；贷继祖，责其自新。<br>四十四年添设府通判一员。四十五年筑武定新城成，巡抚吕光洵遣郑竤<br>回府复业。郑竤者，前为索林谋杀继祖者也。继祖执而杀之，纠众攻新城。<br>临安通判胡文显督百户李鳌、土舍王德隆往援，至鸡溪子隘，遇伏，鳌及德隆俱<br>死。佥事张泽督寻甸兵二千余驰救，亦败，泽及千户刘裕被执。镇巡官促诸道兵<br>并进，逼继祖东山寨，围之。继祖惧，携泽及索林走照姑。已，复杀泽。官军追<br>之急，由直勒渡过江，趋四川，依东川妇家阿科等。巡按刘思问以状闻，敕云南、<br>四川会兵讨贼。<br>初，继祖之走东川也，土官凤氏与之通。已而见滇、蜀官军与土舍禄绍先等<br>兵皆会，乃背继祖，发卒七千人来援，继祖益穷。贼帅者色赴绍先营降，斩继祖<br>以献。姚县土官高继先复擒其余党，姚安府同知高钦及第钧，谋主赵士杰等皆伏<br>诛。守臣议改设流官，犹不欲绝凤氏，授索林支属凤历子思尧经历，给庄百余。<br>凤历以不得知府怨望，阴结四川七州及水西宣慰安国亨谋作乱。流官知府刘宗寅<br>遣谕之，不听，遂聚众称思尧知府，夜袭府城。城中严备不能入，退屯鲁墟。宗<br>寅夜出兵，砍其营，贼溃，追至马刺山，擒凤历，伏诛。<br>万历三十五年，继祖侄阿克久徙金沙江外，贼党郑举等诱阿克作乱，阴结江<br>外会川诸蛮，直陷武定，大肆劫掠。连破元谋、罗次诸城，索府印。会流官知府<br>携印会城，不能得。贼以无印难号召，劫推官，请冠带、印信。镇抚以兵未集，<br>惧，差人以府印授之。贼退入武定，立阿克为知府。镇抚调集土兵，分五路进剿，<br>克复武定、元谋、罗次、禄丰、嵩明等州县，擒阿克及其党至京师，砾于市。武<br>定平，遂悉置流官。<br>寻甸，古滇国地，Ａ１刺蛮居之，号仲紥溢源部，后为乌蛮裔斯丁所夺，号<br>斯丁部。蒙氏为寻甸，至段氏，改仁德部。元初，置仁德万户，后改府。洪武十<br>五年定云南，仁德土官阿孔等贡马及方物，改为寻甸军民府。十六年，土官安阳<br>来朝，贡马及虎皮、毡衫等物，诏赐衣服、锦绮、钞锭。十七年以寻甸土官沙琛<br>为知府。二十三年置木密关守御千户所于寻甸之甸头易龙驿，又置屯田所于甸头<br>里果马里，联络耕种，以为边备。是后，土官皆按期入贡。<br>成化十二年，兵部奏，土官舍人安宣聚众杀掠，命镇守官相机抚捕。十四年，<br>土知府安晟死，兄弟争袭，遂改置流官。嘉靖六年，安铨作乱，乃土舍之失职者<br>也，侵掠嵩明、木密、杨林等处。巡抚傅习檄守巡官讨之，大败，贼遂陷寻甸、<br>嵩明，杀指挥王升、唐功等，知府马性鲁弃城走。时武定凤朝文叛，铨与之合，<br>久之伏诛，事详前传。<br>丽江，南诏蒙氏置丽水节度。宋时麽些蛮蒙醋据之。元初，置茶罕章宣慰司。<br>至元中，改置丽江路军民总管府，后改宣抚司。洪武十五年置丽江府。十六年，<br>蛮长木德来朝贡马，以木德为知府，罗克为兰州知州。十八年，巨津土酋阿奴聪<br>叛，劫石门关，千户浦泉战死。吉安侯陆仲亨率指挥李荣、郑祥讨之，贼战败，<br>遁入山谷，捕获诛之。时木德从征，又从西平侯沐英征景东、定边，皆有功，予<br>世袭。二十四年，木德死，子初当袭。初守巨津州石门关，与西番接境。既袭职，<br>英请以初弟亏为千夫长，代守石门，从之。二十六年十月，西平侯沐春奏，丽江<br>土民每岁输白金七百六十两，皆麽些洞所产，民以马易金，不谙真伪，请令以马<br>代输，从之。三十年改为丽江军民府，从春请也。永乐十六年，检校庞文郁言，<br>本府及宝山、巨津、通安、兰州四州归化日久，请建学校，从之。<br>宣德五年，丽江府奏浪沧江寨蛮者保等聚众劫掠。黔国公沐晟委官抚谕，不<br>服，部议再行招抚。已，兰州土官罗牙等奏，者保拒命，请发兵讨之。帝命黔国<br>公及云南三司相机行，勿缘细故激变蛮民。正统五年，赐知府木森诰命，加授大<br>中大夫资治少尹，以征麓川功也。成化十一年，知府木嵚奏，鹤庆千夫长赵贤屡<br>纠群贼越境杀掠，乞调旁卫官军擒剿，命移知守臣计画。嘉靖三十九年，知府木<br>高进助殿工银二千八百两，诏加文职三品服色，给诰命。四十年又进木植银二千<br>八百两，诏进一级，授亚中大夫，给诰命。<br>万历三十一年，巡按御史宋兴祖奏：“税使内监杨荣欲责丽江土官退地，听<br>采。窃以丽江自太祖令木氏世官，守石门以绝西域，守铁桥以断吐蕃，滇南藉为<br>屏藩。今使退地听采，必失远蛮之心。即令听谕，已使国家岁岁有吐藩之防；倘<br>或不听，岂独有伤国体。”疏上，事得寝。<br>三十八年，知府木增以征蛮军兴，助饷银二万余两，乞比北胜土舍高光裕例，<br>加级。部覆赐三品服色，巡按御史劾其违越，请夺新恩，从之。四十七年，增复<br>输银一万助辽饷。泰昌元年，录增功，赏白金表里，其子懿及舍目各赏银币有差。<br>天启二年，增以病告，加授左参政致仕。五年，特给增诰命，以旌其忠。云南诸<br>土官，知诗书好礼守义，以丽江木氏为首云。<br>元江，古西南夷极边境，曰惠笼甸，又名因远部。南诏蒙氏以属银生节度，<br>徙白蛮苏、张、周、段等十姓戍之。又开威远等处，置威远<目夹>。后和泥侵据其<br>地。宋时，侬智高之党窜居于此，和泥又开罗槃甸居之，后为麽些、徒蛮、阿僰<br>诸部所据。元时内附。至元中，置元江万户府。后于威远更置元江路，领罗槃、<br>马笼等十二部，属临安、广西、元江等处宣慰司。<br>洪武十五年改元江府。十七年，土官那直来朝贡象，以那直为元江知府，赐<br>袭衣冠带。十八年置因远罗必甸长官司隶之，以土酋白文玉为副长官。二十年遣<br>经历杨大用往元江等府练兵，时百夷屡为边患，帝欲发兵平之故也。二十六年置<br>元江府儒学。二十七年，知府那荣及白文玉等来朝贡。<br>永乐三年，荣复入朝贡。帝厚加赐予，遂改为元江军民府，给之印信。荣请<br>躬率兵及馈运，往攻八百，帝嘉劳之。元江府又奏，石屏州洛夹桥，每岁江水冲<br>坏，止令本府修理，民不堪，乞命石屏州协治，从之。九年，那荣率头目人等来<br>朝，贡马及金银器，赐予如例。十二年，故土知府那直子那邦入贡方物。<br>宣德五年，黔国公沐晟奏，元江土知府那忠，被贼刀正、刀龙等焚其廨宇及<br>经历印信。今获刀龙、刀洽赴京，乞如永乐故事，发辽东安置，以警边夷，从之。<br>命礼部铸印给之。正统元年，因远罗必甸长官司遣人来朝贡马。正德二年以那端<br>袭土知府。<br>嘉靖二十五年，土舍那鉴杀其侄土知府那宪，夺其印，并收因远驿印记。巡<br>抚应大猷以闻，命镇巡官发兵剿之。二十九年，那鉴惧，密约交蛮武文渊谋乱。<br>抚按官胡奎、林应箕，总兵官沐朝弼以闻，请以副使李维、参政胡尧时督兵剿之，<br>制可。那鉴益纵兵攻掠村寨。沐朝弼与巡抚石简调武定、北胜、亦佐等土、汉兵，<br>分五哨。调兵既集，朝弼与简驻临安，分部进兵。破木龙寨，降甘庄，贼势渐蹙。<br>那鉴遣经历张维及生儒数人诣南羡监督王养浩所乞降。时左布政徐樾以督饷至南<br>羡，樾迂暗，闻维言，谓鉴诚计穷，乃约翼日今鉴面缚出城来降。左右咸谓夷诈<br>不可信，樾不听，如期亲率百人往城下受降。鉴纵象马夷兵突出冲之，樾及左右<br>皆死。巡按赵炳然以闻，并参朝弼、简及养浩等失事罪。帝降敕切责，褫简职，<br>养浩等各住俸，克期捕贼赎罪。朝弼与简乃督集五哨兵，环元江而壁。令南羡哨<br>督兵渡江攻城，选路通哨、甘庄哨各精卒二千佐之。那鉴知二哨精卒悉归南羡，<br>潜遣兵象乘虚冲路通哨。官兵不意贼至，仓猝烧营走。监督郝维岳奔入甘庄哨，<br>甘庄亦大溃，督哨李维亦遁，惟余南羡逼城而军。武定女土官瞿氏、宁州土舍禄<br>绍先、广南侬兵头目陆友仁咸恨那鉴戕主夺嫡，誓死不退。督哨王养浩因激奖之，<br>翼日鼓噪攻城，贼大败，闭门不出。官兵围之，鉴乞降。官兵惩徐樾之败，不应。<br>城中析屋而爨，斗米银三四钱。时瘴毒起，大兵乃复撤，期秋末征之，朝弼以事<br>闻。帝定二哨失事诸臣罪，行抚臣厚赏瞿氏、禄绍先、陆友仁等，敕朝弼会同新<br>抚臣鲍象贤鸠兵讨贼。<br>三十二年，象贤至镇，调集土、汉兵七万人，广集粮运，克期分哨进剿元江，<br>为必取计。那鉴惧，伏药死。象贤檄百户汪辅入城，抚谕其众，擒其贼首，及戕<br>土官那宪之阿捉，杀布政徐樾之光龙、光色等，皆斩首以献。鉴子恕输所占那旂、<br>封銮等村寨，并出所掠镇沅府印，纳象十二只，输屡岁逋赋。象贤命官民推那氏<br>当立者，众举前土官那端从孙从仁。象贤疏言其状，请废恕，贷其死，命从仁暂<br>统其众，加汪辅以千户职，从之。万历十三年以元江土舍那恕招降车里功，许袭<br>祖职，赏银币。领长官司一，曰因远罗必甸。<br>永昌，古哀牢固。汉武帝时，置不韦县。东汉置澜沧郡，寻改永昌郡。唐属<br>姚州，后为南诏蒙氏所据，历段氏、高氏皆为永昌府。元初，于永昌立三千户所，<br>隶大理万户府。至元间置永昌州，寻为府，隶大理路，置金齿等处宣抚司治。洪<br>武十五年定云南，立金齿卫。以元云南右丞观音保为金齿指挥使，赐姓名李观。<br>十六年，永昌州土官申保来朝，诏赐锦二匹、织金文绮二匹、衣一袭及鈒花银<br>带、鞾袜。十七年以申保为永昌府同知。四月，金齿土官段惠遣把事及其子弟<br>来贡，赐绮帛钞有差。置施甸长官司，以土酋阿干为副长官，赐冠带。<br>十八年置金齿卫指挥使司。二十年，遣使谕金齿卫指挥储杰、严武、李观曰：<br>“金齿远在边徼，土民不遵礼法。尔指挥李观处事宽厚，名播蛮中，为诸蛮所爱。<br>然其下多恃功放恣，有乖军律，故特命杰、武辅之。观之宽，可以绥远；杰、武<br>之严，可以驭下。敕至，其整练诸军，以观外变。”<br>二十三年罢永昌府，改金齿卫为军民指挥使司。时西平侯沐英言，永昌居民<br>鲜少，宜以府卫合为军民使司，从之。置凤溪长官司，以永昌府通判阿凤为长官。<br>二十四年置永平卫。永乐元年，赐金齿土官百户汪用钞一百锭、彩币四表里，以<br>西平侯沐晟遣用招安罕的法，故赏之。洪熙元年，金齿军民指挥司及腾冲守御千<br>户所等土官贡马，赐钞币。<br>宣德五年设金齿军民指挥使司腾冲州，置土知州一员。时腾冲守御所土官副<br>千户张铭言，其地远在极边，麓川宣慰思任发不时侵扰，乞设州治。帝从之，即<br>以铭为腾冲知州。八年置腾冲州库扛关、库刀关、库勒关、古涌二关。先是，腾<br>冲州奏，本州路通麓川、缅甸诸处，人民逃徙者多，有误差发贡献。旧四百夫长<br>隶腾冲千户所，其库扛关等五处，皆军民兼守。今四百夫已隶本州，止州民守之。<br>乞于五处置巡检司，以土军尹黑、张保、李辅、郭节等为巡检。正统二年以非额<br>革之。嘉靖元年复设永昌军民府。领州一、县二。其长官司二，曰施甸，曰凤溪。<br>新化，本马龙、他郎二甸，阿僰诸部蛮据之。元宪宗时内附，立为二千户所，<br>隶宁州万户府。至元间，以马龙等甸管民官并于他郎甸，置司，隶元江路。洪武<br>初，改名马龙他郎甸长官司，直隶云南布政司。后升为新化州。十七年以普赐为<br>马龙他郎甸副长官。宣德八年，故长官普赐弟土舍普宁等来朝，贡马，赐钞币。<br>八月，黔国公沐晟奏，摩沙勒寨万夫长刀瓮及弟刀眷纠蛮兵侵占马龙他郎甸长官<br>司衙门，杀掠人民，请遣都督同知沐昂讨之。帝命遣人抚谕，但得刀瓮，毋扰平<br>民。正统二年，晟等奏瓮不服招抚，请调附近官土兵，令都督昂剿捕。帝以蛮众<br>仇杀乃其本性，可仍抚谕之，事遂不竟。其地有马龙诸山，居摩沙勒江右。两岸<br>束隘如峡，地势极险，故改州以镇之。<br>威远，唐南诏银生府地，旧为濮落杂蛮所居。大理时，为百夷所据。元至元<br>中，置威远州。洪武十五年平云南后，改威远蛮棚府为威远州。三十五年，以土<br>官刀算党为威远知州。永乐二年，算党为车里所掳，夺其地，命西平侯谕之，乃<br>还算党并侵地。三年，算党进象马方物谢，颁降敕谕金字红牌，赐之金带、织金<br>文绮、袭衣及银钞、锦币。二十二年，土官刀庆罕等来朝，贡马及方物，赐庆罕<br>钞八十锭，纻丝、罗纱，及头目以下，皆有加。<br>宣德三年，刀庆罕遣头目招刚、刀著中等来贡，赐予如例，就令赍敕及织金<br>纻丝、纱罗赐之，仍给信符、勘合底簿。八年，威远州奏其地与车里接境，累被<br>各土官劫掠，播孟实当要冲，乞置巡检司，以把事刘禧为巡检，从之。<br>正统二年，土知州刀盖罕遣人贡马及银器，赐彩币等物，并以新信符给之。<br>正统六年给威远土知州刀盖罕金牌，命合兵剿麓川叛寇，以捷闻。敕曰：“叛寇<br>思任发侵尔境土，胁尔从逆。尔母招曩猛能秉大义，效忠朝廷，悉出金赀，分赉<br>头目。尔母子躬擐甲胄，贾勇杀贼，斩其头目派罕，追逐余贼过江，溺死数千，<br>斩首数百，得其战舰战象，仍留兵守贼所据江口地。忠义卓然，深足嘉尚。今特<br>升尔正五品，授奉政大夫、修正庶尹，封尔母为太宜人，俱锡诰命、银带及彩币<br>表里，酬尔母子勋劳。陶孟、刀孟经等亦赐赉有差。尔宜益勉忠义，以副朕怀。”<br>时西南诸部多相仇杀，所给金牌、信符，烧毁不存。景泰六年，刀盖罕、随<br>乃吾等来朝贡，因命其管属本州人民，复给与金牌、信符、织金文绮，赐敕谕遣<br>之。成化元年，威远州土舍刀朔罕遣头目刀昔思贡象马并金银器，赐予如例。其<br>俗勇健，男女走险如飞。境内有河，汲水练炭上即成盐。无秤斗，以篓计多寡量<br>之。<br>北胜，唐贞元中，南诏异牟寻始开其地，名北方<目夹>，徙瀰河白蛮及罗落、<br>麽些诸蛮，以实其地，号成偈<目夹>，又改名善巨郡。宋时，大理段氏改为成纪镇。<br>元初，内附。至元中，置施州，寻改北胜州。后为府，隶丽江路军民宣抚司。洪<br>武十五年改为州，隶鹤庆府，后属澜沧卫。永乐五年，土官百夫长杨克即牙旧来<br>贡马，赐钞币。宣德四年，土判官高琳子瑛来贡方物，请袭父职。十年，土知府<br>高瑛来朝贡，赐钞币。正统七年，以北胜州直隶云南布政司，设流官吏目一员，<br>以州蛮苦于澜沧卫官军侵渔也。<br>万历四十八年，北胜州土同知高世懋死，异母弟世昌袭。其族侄兰妄称世昌<br>奸生，讼之官，不听。世昌惧逼，走丽江避之。寻还至澜沧，宿客舍，兰围而纵<br>火，杀其家七十余人，发其祖父墓，自称钦授把总，大掠。丽江知府木增请讨之，<br>谓法纪弁髦，尾大不掉，不治将有隐忧。上官嘉其义，调增率其部进剿，获兰枭<br>之。<br>湾甸，蛮名细<目夹>。元中统初，内附，属镇康路。洪武十七年置湾甸县。永<br>乐元年三月设湾甸长官司，以西平侯沐晟奏地近麓川，地广人稠故也。寻仍改为<br>湾甸州，以土官刀景发为知州，给印章、金牌并置流官吏目一员。四年，帝以湾<br>甸道里险远，每岁朝贡，令自今三年一贡，著为令。如庆贺、谢恩之类，不拘此<br>例。六年，刀景发遣人来朝，贡马及方物，赐钞币。七年，刀景发子景悬等来朝，<br>贡马，赐予如例。宣德八年以土官刀景项弟景办法继兄职。州有流官吏目一员。<br>州邻木邦、顺宁，日以侵削。成化五年，湾甸州土官舍人景拙法遣使刀胡猛等来<br>朝，贡象马并金银器，赐宴并衣服彩币有差。<br>万历十一年，土官景宗真率弟宗材导木邦叛贼罕虔入寇姚关，宗真死于阵，<br>擒宗材斩之。景真子幼，贷死，降为州判官。后从讨猛廷瑞有功，复旧职。湾甸<br>地多瘴。有黑泉，涨时，飞鸟过之辄堕。<br>镇康，蛮名石<目夹>，本黑僰所居。元中统初，内附。至元十三年立镇康路军<br>民总管府，领三甸。洪武十五年，改为镇康府，十七年改为州。永乐二年遣官颁<br>信符及金字红牌于镇康州。七年以湾甸同知曩光为知州。初，镇康地隶湾甸，曩<br>光请增设署所，故有是命。九年以中官徐亮使西南蛮，曩光阻道，诏责之，至是，<br>遣人来朝谢罪。十四年，镇康州长官司遣人贡马，赐钞币。二十一年，知府刀孟<br>广来朝，贡马。宣德三年赐镇康州土目刀门渊等钞币有差。成化五年，知州刀门<br>戛遣使贡马及金银器，赐予如例，及妻。<br>镇康后亦为木邦、顺宁所侵削。隆庆间，知州闷坎者，罕虔妻以女，因附虔<br>归缅。坎败死，其弟闷恩归义。恩死，子闷枳袭，木邦思礼诱之归缅，不从。天<br>启二年，木邦兵据喳哩江，枳奔姚关，守备遣官抚之，乃退。<br>大侯，蛮名孟祐，百夷所居。元中统初内附，属麓川路。洪武二十四年置大<br>侯长官司。永乐二年颁给信符、金字红牌。三年，大侯长官司长官刀奉偶遣子刀<br>奉董贡马及银器，赐钞币。六年，长官刀奉偶遣弟不纳狂来贡，赐予如例。<br>宣德四年升大侯长官司为大侯州，以土官刀奉汉为知州。时刀奉汉奏：“大<br>侯蛮民复业者多，岁纳差发银二百五十两。湾甸、镇康二长官民少，岁纳差发银<br>各百两，永乐中俱升为州，乞援二州例。”帝谕吏部曰：“大侯民多复业，亦其<br>长官善抚绥也，宜增秩旌之。”故有是命。八年，大侯州入贡，遣内官云仙往抚<br>之，并赐锦绮有差。<br>正统三年，土官刀奉汉子刀奉送来贡，命赍敕并织金文绮绒锦诸物，赐刀奉<br>汉并及其妻。初，奉汉令把事傅永瑶来朝，贡马，奏欲与木邦宣慰罕门法共起土<br>兵十万，协同征剿麓川，乞赐金牌、信符，以安民心。特赐之，复降敕嘉奖。七<br>年，敕刀奉汉子刀奉送袭大侯知州，赐冠带、印章、彩段表里，以奉送能率土兵<br>助讨麓川也。十一年，大侯知州奉外法等贡银器、象马，赐彩币、衣服有差。十<br>二年敕赐大侯州奉敬法、刀奉送等并其妻彩币，命来使赍与之。<br>万历中，土目奉学婿于顺宁知府猛廷瑞，后巡抚陈用宾诬奏廷瑞与学反状，<br>廷瑞斩奉学首以献，学兄赦守大侯如故。子奉先与其族舍猛麻、奉恭争杀抗命，<br>次年讨平之，改为云州，设流官。<br>澜沧，元为北胜州地。洪武中，属鹤庆府。二十八年置澜沧卫。二十九年于<br>州南筑城，置今卫司。领北胜、浪渠、永宁三州。永乐四年以永宁州升为府。正<br>统七年以北胜州直隶布政司，今卫只领州一。弘治十一年，福建布政李韶以前任<br>云南参议，知土俗事宜，上疏言四事。一谓澜沧卫与北胜州同一城，地域广远，<br>与四川建昌西番野番相通。迩年西番土舍章輗等倚恃山险，招服野番千余家为庄<br>户，遂致各番生拗，动辄杀人，州官无兵不能禁止。卫官大废军政，恬不加意。<br>又姚安府、大罗卫、宾川州地方有贼穴六七，军民受害。请添设兵备副使于澜沧<br>卫城，以姚安、大罗、宾川、鹤丽、大理、洱海、景东诸府州卫所，皆令属之。<br>于野番则用抚流民法，于贼巢则用立保甲法，朝夕经理，则内外寇患皆可弭矣。<br>因从其议，设兵备副使一员于澜沧城。<br>麓川、平缅，元时皆属缅甸。缅甸，古朱波地也。宋宁宗时，缅甸、波斯等<br>国进白象，缅甸之名自此始。缅在云南之西南，最穷远。与八百国、占城接境。<br>有城郭室屋，人皆楼居，地产象马。元时最强盛。元尝遣使招之，始入贡。<br>洪武六年遣使田俨、程斗南、张祎、钱允恭赍诏往谕。至安南，留二年，以<br>道阻不通。有诏召之，惟俨还，余皆道卒。十五年，大兵下云南，进以大理，下<br>金齿。平缅与金齿壤地相接，土蛮思伦发闻之惧，遂降。因置平缅宣慰使司，以<br>纶发为宣慰使。十七年八月，伦发遣刀令孟献方物，并上元所授宣慰使司印。诏<br>改平缅宣慰使为平缅军民宣慰使司，并赐伦发朝服、冠带及织金文绮、钞锭。寻<br>改平缅军民宣慰使司为麓川平缅军民宣慰使司。麓川与平缅连境，元时分置两路<br>以统其所部，至是以伦发遣使贡，命兼统麓川之地。<br>十八年，伦发反，率众寇景东。都督冯诚率兵击之，值天大雾，猝遇寇，失<br>利，千户王升战死。<br>二十年，敕谕西平侯沐英等曰：“近御史李原名归自平缅，知蛮情诡谲，必<br>为边患。符到，可即于金齿、楚雄、品甸及澜沧江中道，葺垒深池，以固营栅，<br>多置火铳为守备。寇来。勿轻与战。又以往岁人至百夷，多贪其财货，不顾事理，<br>贻笑诸蛮。继今不许一人往平缅，即文移亦慎答之，毋忽。”明年，伦发诱群蛮<br>入寇马龙他郎甸之摩沙勒寨。英遣都督宁正击破之，斩首千五百余级。伦发悉举<br>其众，号三十万，象百余，寇定边，欲报摩沙勒之役，新附诸蛮皆为尽力。英选<br>师三万亟趋至，贼列象阵搏战。英列弩注射，突阵大呼，象多伤，其蛮亦多中矢<br>毙，蛮气稍缩。次日，英率将士，益置火枪、神机箭，更番射，象奔，贼大败。<br>捣其寨，斩首三万余级，降卒万余人。象死者半，生获三十有七。伦发遁，以捷<br>闻。帝遣使谕英移师逼景东屯田，固垒以待大军集，勿轻受其降。<br>二十二年，伦发遣把事招纲等来言：“往者逆谋，皆由把事刀厮郎、刀厮养<br>所为。乞贷死，愿输贡赋。”云南守臣以闻。乃遣通政司经历杨大用赍敕往谕思<br>伦发修臣礼，悉偿前日兵费，庶免问罪之师。伦发听命，遂以象、马、白金、方<br>物入贡谢罪，大用并令献叛首刀厮郎等一百三十七人，平缅遂平。自是，三年每<br>来朝贡。二十七年，伦发来朝，贡马、象、方物。已，遣京卫千户郭均英往赐思<br>伦发公服、幞头、金带、象笏。<br>二十八年，缅国王使来言，百夷屡以兵侵夺其境。明年，缅使复来诉。帝遣<br>行人李思聪等使缅国及百夷。思伦发闻诏，俯伏谢罪，愿罢兵。适其部长刀干孟<br>叛，思聪听朝廷威德谕其部众，叛者稍退。思伦发欲倚使者服其下，强留之，以<br>象、马、金宝为赂，思聪谕却之。归述其山川、人物、风俗、道路之详，为《百<br>夷传纪》以进，帝褒之。初，平缅俗不好佛。有僧至自云南，善为因果报应之说，<br>伦发信之。又有金齿戍卒逃入其境，能为火硫、火炮之具，伦发喜其技能，俾系<br>金带，与僧位诸部长上。刀干孟等不服，遂与其属叛，攻腾冲。伦发率其家走云<br>南，西平侯沐春遣送至京师。帝悯之，命春为征南将军，何福、徐凯为副将军，<br>率云南、四川诸卫兵往讨刀干孟。并遣伦发归，驻潞江上，招谕其部众。赐伦发<br>黄金百两、白金百五十两、钞五百锭。又敕春曰：“思伦发穷而归我，当以兵送<br>还。若至云南，先遣人往谕干孟毋怙终不臣，必归而主。倘不从，则声罪讨之。”<br>时干孟既逐伦发，亦惧朝廷加兵，乃遣人诣西平侯请入贡，春以闻。三十一<br>年奏：“干孟欲假朝廷威以拒忽都，其言入贡，未可信。”帝遣人谕春曰：“远<br>蛮诡诈诚有之，姑从所请，审度其宜，毋失事机。”春以兵送伦发于金齿，使人<br>谕刀干孟，干孟不从。遣左军都督何福、瞿能等，将兵五千讨之。逾高良公山，<br>直捣南甸，大破之，杀刀名孟，斩获甚众。回兵击景罕寨。寨凭高据险，坚守不<br>下，官军粮械俱尽，贼势益张。福使告急于春，春率五百骑往救，乘夜至潞江，<br>诘旦渡。率骑驰躏，扬尘蔽天。贼不意大军至，惊惧，遂破之。乘胜击崆峒寨，<br>贼夜溃。干孟遣人乞降，事闻，朝廷以其狡诈，命春俟变讨之。春寻病卒，干孟<br>竟不降。又命都督何福往讨，未几，擒干孟归，伦发始还平缅，逾年卒。<br>永乐元年，思伦发子散朋来朝，贡马。赐绒锦、织金文绮、纱罗并傔从钞<br>有差。二年遣内官张勤等颁赐麓川。麓川、平缅、木邦、孟养俱遣人来贡，各赐<br>之钞币。时麓川平缅宣慰使思行发所遣头目刀门赖诉孟养、木邦数侵其地。礼部<br>请以孟养、木邦朝贡使付法司，正其罪。帝谓蛮众攻夺常事，执一二人罪之，不<br>足以革其俗，且曲直未明，遽罪其使，失远人心。命西平侯谕之，遣员外郎左缉<br>使八百国，并使赐麓川平缅宣慰冠带、袭衣。<br>五年，麓川平缅所隶孟外头目刀发孟来朝，贡象及金器，散朋亦贡马，各赐<br>钞币。六年，思行发贡马、方物谢，赐金牌、信符。黔国公沐晟言：“麓川、平<br>缅所隶孟外、陶孟，土官刀发孟之地，为头目刀薛孟侵据，请命思行发谕刀薛孟<br>归侵地。”从之。七年，行发来贡，遣中官云仙等赍敕，赐金织文绮、纱罗。至<br>麓川，行发失郊迎礼，仙责之。行发惶惧，九年遣刀门奈来贡谢罪。帝贷之，仍<br>命宴劳其使，并遣赐行发文锦、金织纻丝纱罗。<br>十一年，行发请以其弟思任发代职，从之。任发遣头目刀弄发贡象六、马百<br>匹及金银器皿等物谢恩。二十年，任发遣使奉表来贡，并谢侵南甸州罪，遣中官<br>云仙赍赐并敕戒之。洪熙元年遣内官段忠、徐亮以即位诏谕麓川。宣德元年遣使<br>谕西南夷，赐麓川锦绮有差，以其勤修职贡也。时麓川、木邦争界，各诉于朝，<br>就令使者谕解之，俾安分毋侵越。黔国公沐晟奏，麓川所属思陀甸火头曲比为乱，<br>请发兵讨，帝命姑抚之。置麓川平缅宣慰司所辖大店地驿丞一员，以土人刀捧怯<br>为之，从宣慰刀暗发奏也。<br>三年，云南三司奏，麓川宣慰使思任发夺南甸州地，请发兵问罪。帝命晟同<br>三司、巡抚详计以闻。敕任发保境安民，不得侵邻疆，陷恶逆，以滋罪咎。晟以<br>任发侵夺南甸、腾冲之罪不可宥，请发官军五万及诸土兵讨之。帝以交址、四川<br>方用兵，民劳未息，宜再行招谕。不得已，其调云南土官军及木邦宣慰诸蛮兵剿<br>之。八年遣内官云仙赍敕至麓川，赐思任发币物，谕其勿与木邦争地抗杀。<br>正统元年，免麓川平缅军民宣慰司所欠差发银二千五百两。以任发奏其地为<br>木邦所侵，百姓希少，无从办纳。部执不可，帝特蠲之。初，洪武间，克平云南，<br>惟百夷部长思伦发未服，后为头目刀干孟所逐，赴京陈诉。命为宣慰，回居麓川。<br>分其地，设孟养、木邦、孟定三府，隶云南；设潞江、干崖、大侯、湾甸四长官<br>司，隶金齿。永乐元年升孟养、木邦为宣慰司。孟养宣慰刀木旦与邻境仇杀而死，<br>缅甸乘机并其地。未几，缅甸宣慰新加斯又为木邦宣慰所杀。时伦发已死，子行<br>发袭，亦死。次子任发袭为麓川宣慰，狡狯愈于父兄，差发金银，不以时纳，朝<br>廷稍优容之。会缅甸之危，任发侵有其地，遂欲尽复其故地，称兵扰边，侵孟定<br>府及湾甸等州，杀掠人民。而南甸知州刀贡罕亦奏麓川夺其所辖罗卜思庄等二百<br>七十八村。于是晟奏：“思任发连年累侵孟定、南甸、干崖、腾冲、潞江、金齿<br>等处，自立头目刀珍罕、土官早亨等相助为暴，叛形已著。近又侵及金齿，势甚<br>猖獗。已遣诸卫马步官军至金齿守御，乞调大兵进讨。”朝命选将，廷臣举右都<br>督方政、都督佥事张荣往云南，协同镇守右都督昂率兵讨之。任发方修贡冀缓师，<br>而晟遽信其降，无渡江意。任发乃遣众万余夺潞江，沿江造船三百艘，欲取云龙，<br>又杀死甸顺、江东等处军余殆尽。帝以贼势日甚，责晟等玩寇养患。政亦至军，<br>欲出战，晟不可。政造舟欲济师，晟又不许。政不胜愤，乃独率麾下与贼将缅简<br>战，破贼旧大寨。贼奔景罕，指挥唐清复击破之。又追之高黎共山下，共斩三千<br>余级。乘胜深入，逼任发上江。上江，贼重地也。政远攻疲甚，求援于晟，晟怒<br>其违节制渡江，不遣。久之，以少兵往，至夹象石，又不进。政追至空泥，知晟<br>不救，贼出象阵冲击，军歼，政死焉。晟闻败，乃请益军。帝遣使者责状，仍调<br>湖广官军三万一千五百人、贵州一万人、四川八千五百人，令吴亮、马翔统之，<br>至云南，听晟节制，仍敕晟豫筹粮糒。而晟惧罪，暴卒。<br>时任发兵愈横，犯景东，剽孟定，杀大侯知州刀奉汉等千余人，破孟赖诸寨，<br>孟琏长官司诸处皆降之。任发仍遣人以象马金银来修贡，复致番书于云南总兵官，<br>谓：“始因潞江安抚司线旧法相邀报仇，其后线旧法乃诬己为入寇，致大军压境，<br>惶恐无地。今欲遣使谢罪，乞为导奏。”帝降敕许赦其罪。时刑部侍郎何文渊疏<br>请罢麓川师，命下廷臣议。于是行在兵部尚书王骥及英国公张辅等，皆以为“麓<br>川负恩怙恶，在所必诛，须更选将练兵，以昭天讨。如思任发早自悔祸，缚诣军<br>门，生全之恩，取自上裁。”帝然之。已而侍讲刘球复以息兵请如文渊议。部覆<br>以麓川之征，已有成命，报闻。<br>六年以定西伯蒋贵为平蛮将军，都督李安、刘聚副之，以兵部尚书王骥总督<br>云南军务，大会诸道兵十五万讨之。时任发遣贼将刀令道等十二人，率众三万余，<br>象八十只，抵大侯州，欲夺景东、威远。而骥将抵金齿，任发遣人乞降，骥受之，<br>密令诸将分道入。右参将冉保从东路攻细甸、湾甸水寨，入镇康，趋孟定。骥与<br>贵由中路至上江，会腾冲。左参将宫聚自下江据夹象石。至期，合攻之。贼拒守<br>严，铳弩飞石，交下如雨。次日，乘风焚其栅，火竟夜不息。官军力战，拔上江<br>寨，斩刀放戛父子，擒刀孟项，前后斩馘五万余，以捷闻。<br>七年，骥率兵渡下江，通高黎贡山道。至腾冲，留都督李安领兵提备。骥由<br>南甸至罗卜思庄，前军抵杉木笼。时任发率众二万余据高山，立硬寨，连环七营，<br>首尾相应。骥遣宫聚、刘聚分左右翼缘岭上，骥将中军横击之，贼遁。军进马鞍<br>山，捣贼寨。寨两面拒江壁立，周回三十里皆立栅开堑，军不可进，而贼从间道<br>潜师出马鞍山后。骥戒中军毋动，命指挥方瑛率精骑六千突入贼寨，斩首数百级，<br>复诱败其象阵。而从东路者，合木邦人马，招降孟通诸寨。元江同知杜凯等亦率<br>车里及大侯蛮兵五万，招降孟琏长官司并攻破乌木弄、戛邦等寨，斩首二千三百<br>余级。齐集麓川，守西峨渡，就通木邦信息。百道环攻，复纵火焚其营，贼死不<br>可胜算。任发父子三人并挈其妻孥数人，从间道渡江，奔孟养。搜获原给虎符、<br>金牌、信符、宣慰司印及所掠腾冲千户等印三十二。麓川平。捷闻，命还师。时<br>任发败走孟蒙，复为木邦宣慰所击，追过金沙江，走孟广。缅甸宣慰卜剌当亦起<br>兵攻之。帝命木邦、缅甸能效命擒任发献者，即以麓川地与之。未几，任发为缅<br>人擒，缅人挟之求地。其子思机发穷困，乞来朝谢罪，先遣其弟招赛入贡，帝命<br>遣还云南安置。机发窥大兵归，图恢复，据麓川出兵侵扰。于是复命王骥、蒋贵<br>等统大军再征麓川。骥率师至金齿，机发遣头目刀笼肘偕其子诣军门求降。骥遣<br>人至缅甸索任发，缅佯诺不遣。骥至腾冲，与蒋贵、沐昂分五营进，缅人亦聚众<br>待。骥欲乘大师攻之，见其众盛，未易拔，又恐多一麓川敌，乃宣言犒师，而命<br>贵潜焚其舟数百艘，进师薄之。缅甸坚执前诏，必予地乃出任发，复诡以机发致<br>仇为解。骥乃趋者蓝，捣机发巢，破之。机发脱走，俘其妻子部众，立陇川宣慰<br>司而归。时思机发窃据孟养，负固不服，自如也。<br>十一年，缅甸始以任发及其妻孥三十二人献至云南。任发于道中不食，垂死。<br>千户王政斩之，函首京师。其子机发屡乞降，遣头目刀孟永等修朝贡，献金银。<br>言蒙朝廷调兵征讨，无地逃死，乞贷余生，词甚哀。帝命受其贡，因敕总兵官沐<br>斌及参赞军务侍郎杨宁等，以朝廷既贷思机发以不死，经画善后长策以闻，并赐<br>敕谕思机发。十二年，总兵官黔国公沐斌奏：“臣遣千户明庸赍敕招谕思机发，<br>以所遣弟招赛未归，疑惧不敢出。近缅甸以机发掠其牛马、金银，欲进兵攻取。<br>臣等议遣人分谕木邦、缅甸诸宣慰司，令集蛮兵，克期过江，分道讨机发。臣等<br>率官军万人驻腾冲，以助其势。贼四面受敌，必成擒矣。”从之。已，命授机发<br>弟招赛为头目，给冠带、月粮、房屋，隶锦衣卫，其从人俱令于驯象所供役。先<br>是，招赛安置云南，其党有欲称乱者，乃命招赛来京，且冀以招徕机发也。帝既<br>命云南出兵剿机发，及沐斌等至腾冲，督诸军追捕，机发终不出，潜匿孟养，遣<br>其徒来贡。许以恩贷，复不至。斌以春瘴作，江涨不可渡，粮亦乏，引兵还。帝<br>以斌师出无功，复命兵部尚书靖远伯王骥总督军务，都督同知宫聚佩平蛮将军印，<br>率南京、云南、湖广、四川、贵州官军、土军十三万人往讨之。至是，骥凡三征<br>麓川矣。帝密谕骥曰：“万一思机发远遁，则先擒刀变蛮，平其巢穴。或遁入缅<br>地，缅人党蔽，亦相机擒之。庶蛮众知惧，大军不为徒出。”又敕谕斌，军事悉<br>与骥会议而行。又敕谕木邦、缅甸、南甸、干崖、陇川等宣慰司罕盖发等，各整<br>兵备船，积粮以俟调度。<br>十四年，骥率诸将自腾冲会师，由干崖造舟，至南牙山舍舟陆行，抵沙坝，<br>复造舟至金沙江。机发于西岸埋栅拒守。大军顺流下至管屯，适木邦、缅甸两宣<br>慰兵十余万亦列于沿江两岸，缅甸备舟二百余为浮梁济师，并力攻破其栅寨，得<br>积谷四十万余石。军饱，锐气增倍。贼领众至鬼哭山，筑大寨于两峰上，筑二寨<br>为两翼，又筑七小寨，绵亘百余里。官军分道并进，皆攻拔之，斩获无算，而思<br>机发、思卜发复奔遁。<br>时王师逾孟养至孟那。孟养在金沙江西，去麓川千余里，诸部皆震詟曰：“<br>自古，汉人无渡金沙江者，今王师至此，真天威也。”骥还兵，其部众复拥任发<br>少子思禄据孟养地为乱。骥等虑师老，度贼不可灭，乃与思禄约，许土目得部勒<br>诸蛮，居孟养如故，立石金沙江为界，誓曰“石烂江枯，尔乃得渡”。思禄亦惧，<br>听命，乃班师。捷闻，帝为告庙云。<br>景泰元年，云南总兵官沐璘奏：“缅甸宣慰已擒获思机发，又将思卜发放归<br>孟养，恐缅人复挟为奇货，不若缓之，听其自献便。”从之。五年，缅人索旧地，<br>左参将胡志等谕以戛等处地方与之，乃送思机发及其妻孥六人至金沙江村，志等<br>槛送京师。南宁伯毛福寿以闻，乃诛思机发于京师。七年，任发子思卜发奏：“<br>臣父兄犯法，时臣幼无知。今不敢如父兄所为，甚畏朝廷法，谨备差发银五百两、<br>象三、马六及方物等，遣使人入贡，惟天皇帝主哀怜。”因赐敕戒谕，并赉思卜<br>发与妻锦币及其使钞币有差。<br>成化元年，总兵官沐瓒等以思任发之孙思命发至京师，乃逆贼遗孽，不可留，<br>请发沿海登州卫安置，月给米二石，从之。麓川亡。先是，麓川之初平也，分其<br>地立陇川宣抚使司，因以恭项为宣抚使。恭项者，故麓川部长，首先归顺效力有<br>功，因命于麓川故地开设宣抚。已，头目曩涣等复来归，愿捕贼自效。帝命还守<br>本土，有功，即加叙。诸凡来归者视此例。遂以刀歪孟为本司同知，刀落曩为副<br>使，陇帚为佥事，俱赐冠带，从宣抚恭项请也。恭项子恭立来贡，给赐如例，并<br>授恭立为长史。未几，陇川宣抚失印，请再给。帝责恭项以不能宣扬国威，反失<br>印，罪应不宥，姑从宽颁。时板蹇据者蓝寨，侵扰陇川，百夫长刀门线、刀木立<br>进兵围之，斩板蹇等二十三人。命赐有功者皆为冠带把事，并赉织金文绮。<br>正统十一年，木邦宣慰罕盖发来求麓川故地。有司以已设陇川宣抚司，建官<br>分管，以孟止地予之，报可。十二年敕谕恭项，言：“比者，总兵奏尔与百夫长<br>刀木立相仇杀，人民怀怨，欲谋害尔父子。今迁尔于云南，俾不失所，且遣官护<br>尔家属完聚，其体悯恤，无怀疑惧。”既而总兵官言：“陇川致乱，皆由恭项暴<br>杀无辜，刻虐蛮人。同知刀歪孟为蛮众信服，乞安置项于别卫，以刀歪孟代。”<br>帝以恭项来归，屈法宥之，命于曲靖安置，并遣敕往谕。<br>景泰七年，陇川宣抚多外闷遣人贡象、马及金银器皿、方物，赐彩币、袭衣<br>如例。仍命赍敕赐之，以多外闷初修朝贡故也。成化十九年，以陇川宣抚司多歪<br>孟子亨法代职。初，陇川与木邦相邻，争地仇杀，构兵不息。嘉靖中，土舍多鲸<br>刃兄自袭，下镇巡官按问，伏辜，还职兄子多参。诏贳其罪，并戒木邦罕孟毋得<br>复党鲸争职。<br>万历初，缅甸莽瑞体叛，来招陇川宣抚多士宁，士宁不从。其记室岳凤者，<br>江西抚州人，黠而多智，商于陇川，士宁信任之，妻以妹。凤曲媚士宁，阴夺其<br>权，与三宣六慰各土舍罕拔等歃血盟，诱士宁往摆古，归附缅酋。阴使其子曩乌<br>鸩士宁并杀其妻女，夺印投缅，受缅伪命，代士宁为宣抚。及瑞体死，子应里嗣，<br>凤父子臣服之。诱败官军，献士宁母胡氏及亲族六百余人于应里，尽杀之，多氏<br>之宗几尽。初，凤之附于缅也，为瑞体招诸部，拒中国，伤官军，逆势浸成，缅<br>深倚之。久之，以缅不足恃。而邓川土知州何钰，凤友婿也，初使人招凤，凤执<br>使献缅。及是，钰复开示百方，与之盟誓。时官军亦大集，诸将刘綎、邓子龙<br>各率劲师至，环壁四面。凤惧，乃令妻子及部曲来降。綎责令献金牌、符印及<br>蛮莫、猛密地。乃以送凤妻子还陇川为名，分兵趋沙木笼山，先据其险，而自领<br>大兵驰入陇川。凤度无可脱，遂诣军门降。綎复率兵进缅，缅将先遁，留少兵<br>陇川，綎攻之，凤子曩乌亦降，綎乃携凤父子往攻蛮莫，蛮莫贼知凤降，驰<br>报应里，发兵图陇川。綎乘机掩杀，贼窘，乞降，缚缅人及象马来献。遂招抚<br>孟养贼，贼将乘象走，追获之。复移师围孟琏，生擒其魁，陇川平。献俘于朝，<br>帝为告谢郊庙，时万历十二年九月也。逾年复铸陇川宣抚司及孟定府印，升孟密<br>安抚为宣抚司。添设安抚司二，曰蛮莫，曰耿马；长官司二，曰孟琏，曰孟养；<br>千户所二，一居姚关，一居孟淋砦，皆名之曰镇安；并铸印记，建大将行署于蛮<br>莫。从云南巡抚刘世曾之议也。于是，多士宁之子思顺袭陇川宣抚使。<br>二十九年，莽应里分道入犯，一入遮放、芒市，一入腊撒蛮颡，一入杉木笼，<br>并出陇川。多思顺不敌，奔猛卯。缅初以猛卯同知多俺为向导，寇东路。至是大<br>军遣木邦罕钦擒多俺杀之。未几，思顺死，蛮莫思正乘丧袭陇川，据其妻罕氏。<br>三十五年，思顺子安民以守将索赂，叛入缅。已而缅听抚，遣安民归。安民久据<br>蛮湾，桀骜甚，署永腾参将周会遣二指挥袭之，败绩。王师亟讨，其族人挟其弟<br>多安靖诛之以献。时安靖尚幼，势孤，诏俟其长给之印。安民弟安邦治亦附缅，<br>后寄居蛮莫。其地有马安、摩黎、罗木等山，极险峻，麓川之所恃为巢穴者也。<br><hr>
