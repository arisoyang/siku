<h4>《史部·明史·卷三百十一  列传第一百九十九》<b class="x">作者：张廷玉等</b></h4>
<br>◎四川土司<br>四川土司诸境，多有去蜀远，去滇、黔近者。如乌蒙、东川近于滇，乌撒、<br>镇雄、播州近于黔。明太祖略定边方，首平蜀夏，置四川布政司，使招谕诸蛮，<br>次第归附。故乌蒙、乌撒、东川、芒部旧属云南者，皆隶于四川，不过岁输贡赋，<br>示以羁縻。然夷性犷悍，嗜利好杀，争相竞尚，焚烧劫掠，习以为恒。去省窎远，<br>莫能控制，附近边民，咸被其毒。皆由规模草创，未尝设立文武为之钤辖，听其<br>自相雄长。虽受天朝爵号，实自王其地。以故终明之世，常烦挞伐。唯建昌、松、<br>茂等处设立卫所，播州改遵义、平越二府以后，稍安戢云。<br>○四川土司一<br>乌蒙乌撒东川镇雄四军民府马湖建昌卫（宁番卫越巂卫盐井卫会<br>川卫）茂州卫松潘卫天全六番招讨司黎州安抚司<br>乌蒙、乌撒、东川、芒部，古为窦地、的巴、东川、大雄诸甸，皆唐乌蒙裔<br>也。宋有封乌蒙王者。元初置乌蒙路，遂以东川、芒部皆隶于乌蒙、乌撒等处宣<br>慰司。乌撒富盛甲诸部，元时尝置军民总管府，而于东川置万户府。地势并在蜀<br>之东南，与滇、黔坏土相接，皆据险阻深，与中土声教隔离。<br>明太祖既平蜀，规取云南，大师皆集于辰、沅，欲并剪诸蛮以通蜀道。洪武<br>十四年遣内臣赍敕谕乌蒙、乌撒诸部长曰：“西南诸部，自古及今，莫不朝贡中<br>国。朕受天命为天下主十有五年，而乌蒙、乌撒、东川、芒部、建昌诸部长犹桀<br>骜不朝。朕已遣征南将军颍川侯、左副将军永昌侯、右副将军西平侯率师往征。<br>犹恐诸部长未喻朕意，故复遣内臣往谕。如悔罪向义，当即躬亲来朝，或遣人入<br>贡，亟摅诚款，朕当罢兵，以安黎庶。尔共省之。”时征南将军傅友德已分遣都<br>督胡海洋等帅师五万，由永宁趋乌撒，复自率师由曲靖循格孤山而南，以通永宁<br>之兵，捣乌撒。时元右丞实卜闻海洋兵至，乃聚兵赤水河以拒之。及闻大军继进，<br>皆遁。友德令诸军筑城，版闸方具，蛮寇大集。友德屯兵山冈，持重以待。既<br>知士勇可用，乃纵兵接战。有芒部土酋率众来援，实卜兵与合，锋甚锐。大军鼓<br>噪而前，其酋长多中槊坠马死。大军益奋，蛮众力不支，大溃，斩首三千，获马<br>六百，实卜率众遁。遂城乌撒，克七星关以通毕节，又克可渡河，于是东川、乌<br>蒙、芒部诸蛮震詟，皆望风降附。<br>十五年置东川、乌撒、乌蒙、芒部诸卫指挥使司，诏谕诸部人民。以云南已<br>降附，宜益效顺中国，以享升平。复谕诸部长曰：“今置邮传通云南，宣率土人，<br>随其疆界远迩，开筑道路，各广十丈，准古法，以六十里为一驿。符至奉行。”<br>又敕征南将军友德等曰：“乌蒙、乌撒、东川、芒部诸酋长虽已降，恐大军一还，<br>仍复啸聚。符到日，悉送其酋长入朝。”又谕以贵州已设都指挥使，然地势偏东，<br>今宜于实卜所居之地立司，以便控制，卿其审之。”已，乌撒诸蛮复叛，帝谕友<br>德曰：“乌撒诸蛮伺官军散处，即有此变，朕前已虑之，今果然。然云南之地如<br>曲靖、普安、乌撒、建昌，势在必守，其东川、芒部、乌蒙，未可遽守也。且留<br>屯大军荡埽诸蛮，戮其渠长，方可分兵守御耳。”乃命安陆侯吴复为总兵，平凉<br>侯费聚副之，征乌撒、乌蒙诸叛蛮。并谕勿与蛮战于关索岭上，当分兵掩袭，直<br>捣其巢，使彼各奔救其家不暇，必不敢出以抗大师。俟三将军至，破擒之。是月，<br>副将军西平侯沐英自大理还军，会友德击乌撒，大败其众，斩首三万余级，获马<br>牛羊万计，余众悉遁，复追击破之。帝谕友德等，师捷后，必戮其渠魁，使之畏<br>惧。搜其余党，绝其根株，使彼智穷力屈，诚心款附，方可留兵镇守。又谕宜乘<br>兵势修治道途，令土酋谕其民，各输粮一石以给军，为持久计。<br>十六年以云南所属乌撒、乌蒙、芒部三府隶四川布政使司。乌蒙、乌撒、东<br>川、芒部诸部长百二十人来朝，贡方物。诏各授以官，赐朝服、冠带、锦骑、钞<br>锭有差。其乌撒女酋实卜，加赐珠翠。芒部知府发绍、乌蒙知府阿普病卒，诏赐<br>绮衣并棺殓之具，遣官致祭，归其柩于家。十七年割云南东川府隶四川布政府司，<br>并乌撒、乌蒙、芒部皆改为军民府，而定其赋税。乌撒岁输二万石，毡衫一千五<br>百领；乌蒙、东川、芒部皆岁输八千石，毡衫八百领。又定茶盐布疋易马之数，<br>乌撒岁易马六千五百匹，乌蒙、东川、芒部皆四千匹。凡马一匹，给布三十疋，<br>或茶一百斤，盐如之。实卜复贡马，赐绮钞。十八年，乌蒙知府亦德言，蛮地刀<br>耕火种，比年霜旱疾疫，民饥窘，岁输之粮无从徵纳。诏悉免之。二十年徵乌撒<br>知府阿能赴京。<br>二十一年命西平侯沐英南征。英言，东川强盛，据乌山路作乱，罪状已著，<br>必先加兵。但其地重关複岭，上下三百余里，人迹阻绝，须以大兵临之。帝命<br>颍国公傅友德仍为征南将军，英与陈醒为左桓副将军，率诸军进讨。敕友德等曰：<br>“东川、芒部诸夷，种类皆出于罗罗。厥后子姓蕃衍，各立疆场，乃异其名曰东<br>川、乌撒、乌蒙、芒部、禄肇、水西。无事则互起争端，有事则相为救援。若唐<br>时阁罗凤亡居大理，唐兵追捕，道经芒部诸境，君蛮聚众据险设伏。唐将不备，<br>遂堕其计，丧师二十万，皆将帅无谋故也。今须预加防闲，严为之备。”乌撒军<br>民府叶原常献马三百匹、米四百石于征南将军，以资军用，且愿收集士兵从征。<br>英等以闻，从之。复命景川侯曹震、靖宁侯叶升等分讨东川，平之，捕获叛蛮五<br>千五百三十八人。<br>二十三年，乌撒土知府阿能，乌蒙、芒部土官，各遣子弟入监读书。二十七<br>年，乌撒知府卜穆奏，沾益州屡侵其地，命沐春谕之。二十八年，户部言：“乌<br>撒、乌蒙、芒部、东川岁赋毡衫不如数，诏已免徵。今有司仍追之，宜申明。”<br>从之。二十九年，乌蒙军民府知府实哲贡马及毡衫。自是，诸土知府三年一入贡，<br>以为常，或有恩赐，则进马及方物谢恩。<br>宣德七年，兵部侍郎王骥言，乌蒙、乌撒土官禄昭、尼禄等，争地仇杀，宜<br>遣官按问。八年遣行人章聪、侯琏赍敕往谕，仍敕巡按与三司官往平之。设乌蒙<br>儒学教授、训导各一员。以通判黄甫越言，元时本府向有学校，今文庙虽存，师<br>儒未建。乞除教官，选俊秀子弟入学读书，以广文治，从之。<br>正统七年裁乌撒军民府通判、推官、知事、检校各一员。十一年裁乌蒙、东<br>川知事、检校各一员，并革乌撒、乌蒙递运所。景泰元年敕谕乌撒、乌蒙诸府土<br>官普茂等，以贵州诸苗叛乱，恐滋蔓邻近，宜戒严防守，毋听贼众诱惑，倘来逼<br>犯，便当剿杀。时乌撒进万寿表逾期，部议宜究，诏以远人宥之。嗣后，朝贡过<br>期及表笺不至者，朝廷率以土官多从宽贷，应赏者给其半。天顺元年，镇守四川<br>中官陈清等奏，芒部所辖白江蛮贼千余备作乱，攻围筠连县治，敕御史项愫会镇<br>巡官捕之。<br>成化十二年，乌撒知府陇旧等奏，同知刚正抚字有方，蛮民信服，今九年秩<br>满，乞再任三年，以慰群望。从之。弘治十四年，乌撒所辖可渡河巡检司言：“<br>自闰七月二十七日，大雷雨不止，至二十九日，水涨山崩地裂，山呜如牛吼，地<br>陷涌出清泉数十派，冲坏庐舍桥梁及压死人口牲畜无算。又本府阿都地方，八月<br>亦暴风雨，田土渰没二百余处，死者三百余人。”<br>正德十五年讨斩芒部僰蛮阿又磉等。初，芒部土舍陇寿，与庶弟陇政及兄妻<br>支禄争袭仇杀。所部僰蛮阿又磉等乘机倡乱流劫。事闻，命镇守中官会抚按官捕<br>治。至是，贵州参政傅习、都指挥许诏，督永宁宣抚司女土官奢爵等，讨擒阿又<br>磉等四十三人，斩一百十九级，事乃定。<br>嘉靖元年命芒部护印土舍陇寿袭知府，免赴京。故事，土官九品以上，皆保<br>送至京乃袭。时寿、政等争袭，不敢离任。朝廷以嫡故立寿，恐寿赴京而政等北<br>隙为乱，故有是命。然政与支禄倚乌撒土舍安宁等兵力，仇杀如故。坝底参将何<br>卿请于巡抚许廷光，发土兵二万五千人，命贵州参将杨仁等将之，受何卿节制，<br>相机进剿政、禄佯听抚，乞缓师，而令贼党阿黑等掠周泥站、七星关，复遣阿核<br>等纠集诸苗，剽掠毕节诸处，杀伤官军，毁官民房屋甚众。兵部言贼势猖獗，宜<br>速征。于是可卿等进剿，斩首二百余级，俘二十余人，降其众数百，政败奔乌撒，<br>卿檄乌撒土舍安宁、土妇奢勿擒之。安宁佯许诺，仅以阿核等尸献，竟不出政，<br>兵久不解。都御史汤沐以闻，诏切责诸将及守巡官罪，而革何卿冠带，令剿贼自<br>赎。<br>四年，政诱杀寿，夺其印。巡抚王軏、巡按刘黻各上其事。黻言从蛮情，立<br>支禄便。軏以陇政、支禄怙终稔恶，戕朝廷命吏，罪不可赦。乃命镇巡官谕安宁，<br>缚政、禄及诸助恶者。时政已为官军擒于水西，追获芒部印信，前后斩首六百七<br>十四级，生擒一百六十七人，招抚白乌石等四十九寨，以捷闻。贵州巡按刘廷簠<br>言：“乌撒所献阿核等尸，及水西所缚陇政，真伪未可信，恐首恶尚在，不无后<br>虑，请核实。”五年，兵部奏：“芒部陇氏，衅起萧墙，骚动两省，王师大举，<br>始克荡平。今其本属亲支已尽，无人承袭，请改为镇雄府，设流官知府统之。分<br>属夷良、毋响、落角利之地，为怀德、归化、威信、安静四长官司，使陇氏疏属<br>阿济、白寿、祖保、阿万四人统之。如程番府例，令三年一入朝，贡马十二匹，<br>而以通判程洸为试知府。”<br>六年，芒部贼沙保等谋复珑氏，拥陇寿子胜纠众攻陷镇雄城，执程洸，夺其<br>印，杀伤数百人，洸奔毕节。事闻，兵科给事中郑自壁等言：“镇雄初设流官，<br>蛮情未服，而有司失先事之防，不亟收遣裔陇胜，而令沙保得拥孺子，致煽祸一<br>方。宜速遣总兵何卿并力剿寇。”于是兵部覆言：“陇胜非真陇寿子，故议设流<br>官，有司抚循失策，遂生叛乱。沙保罪不容诛，当剿。何卿方守松潘，势难相援，<br>宜亟趣都御史王廷相之任，并敕总兵牛桓调兵速进。”时沙保出镇雄府印乞降，<br>然尚持两端，欲立土官如故。四川抚按以保狡悍不可驯，檄泸州守备丁勇击之。<br>又遣使劳赐芒部抚夷郤良佐，使计擒沙保。保怒，复叛。<br>七年，川、贵诸军会剿，败沙保等，擒斩三百余级，招抚蛮罗舅妇以千计。<br>捷闻，设镇雄流官如旧。而芒部、乌撒、毋响苗蛮陇革等复起，攻劫毕节屯堡，<br>杀掠士民，纷纷见告。兵部尚书李承勋以伍文定专主用兵为失计，疏及之。而御<br>史杨彝复言芒部改土易流非长策，又时值荒馑，小民救死不赡，何能趣战。时帝<br>亦轸念灾伤，令罢芒部兵，俟有秋再议征讨。于是四川巡抚唐凤仪言：“乌蒙、<br>乌撒、东川诸土官，故与芒部为唇齿。自芒部改流，诸部内怀不安，以是反者数<br>起。今怀德长官阿济等虽自诡擒贼，其心固望陇胜得一职，以存陇后。臣请如宣<br>德中复安南故事，俯顺舆情，则不假兵而祸源自塞。”川、贵巡按戴金、陈讲等<br>奏如凤仪言。金又以首恶如毋响、祖保等，宜剿诛以折其骄气，始下抚处之令，<br>许生献沙保等，待阿济以不死，然后复陇胜故职，或降为知州。其长官或因或革，<br>或分隶，庶操纵得宜，恩威并著。章下部覆，乃革镇雄流官知府，而以陇胜为通<br>判，署镇雄府事。令三年后果能率职奉贡，准复知府旧衔。时嘉靖九年四月也。<br>三十九年命勘东川阿堂之乱。初，东川土知府禄庆死，子位幼，妻安氏摄府<br>事。有营长阿得革颇擅权，谋夺其官。因先求烝安氏不得，乃纵火焚府治，走武<br>定州，为土官所杀。得革子堂奔水西，贿结乌撒土官安泰，入东川，囚安氏，夺<br>其印。贵州宣慰安万铨故与禄氏姻连，乃起兵攻阿堂所居寨，破之。堂妻阿聚携<br>幼子奔沾益州土官安九鼎。万铨胁九鼎，取阿聚及幼子杀之。堂以是怨九鼎，时<br>相攻击。堂兵侵罗雄州境，九鼎及禄位与罗雄土官者浚等，各上书讼堂罪。诏下<br>云、贵、四川抚按官会勘。堂听勘于车洪江，具服罪，愿献所劫府印并沾益、罗<br>雄人口牲畜及侵地，乞贷死。时位及弟僎已前殁，官府因讯禄氏所当袭者，堂<br>以己幼子诡名禄哲以报。据府印如故，复与九鼎治兵相攻。九鼎诉之云南巡抚游<br>居敬，谓堂怙乱，请致讨，且自诡当率所部为前锋，必擒堂以献。居敬信之，遂<br>上疏言堂念恶不悛，请专意进剿，为地方除害。帝允部议，行川、贵抚按会勘具<br>奏。居敬遽调土汉兵五万余进剿。云南承平久，一旦兵动，费用不赀，赋敛百出，<br>诸军卫及有司土官舍等乘之为奸利，远近骚动。巡按王大任言：“逆堂夺印谋官，<br>法所必诛。第彼犹借朝廷之印以约土蛮，冒禄氏之宗以图世职，而四川之差税办<br>纳以时，云、贵之邻坏未见侵越，此其非叛明矣。其与九鼎治兵相攻，彼此俱属<br>有罪。居敬乃信一偏之诡辞，违会勘之明旨，轻动大众，恐生意外患。且外议籍<br>籍，谓居敬入九鼎重贿，欲为雪怨，及受各土官赂，攘盗帑积，皆有实迹。请亟<br>罢居敬，暂停征剿为便。”乃命逮居敬。时堂闻大兵至东川，逃深箐，诸将分兵<br>于新旧诸城，穷搜不获，地方民夷大遭屠掠。<br>四十年，营长者阿易谋于堂之心腹母勒阿济等，掩杀堂于戛来矣石之地，其<br>子阿哲就擒，哲时年八岁。事虽定，而府印不知所在。于是安万铨取东川府经历<br>印，畀禄位妻宁著署之，以照磨印畀罗雄土官者浚，而以宁著女妻者浚子。仍留<br>水西兵三千于东川，为宁著防卫。水西与东川邻，万铨本水西土官，故议者谓其<br>有阴据东川之志。巡按王大任以诛阿堂闻，因言：“东川地方残伤，该府三印悉<br>为土官部置，请通敕川、贵总督及镇巡官，按究各土官私擅标署之罪。并访禄氏<br>支派之宜立，与所以处阿哲者。”部覆报可。<br>四十一年铸给四川东川府印。初，阿堂既诛，索府印不获，人疑为安万铨所<br>匿，及是屡勘，印实亡失。而禄位近派悉绝，惟同六世祖有幼男阿采。抚按官雷<br>贺、陈瓒请以采袭禄氏职，姑予同知衔，令宁著署掌，后果能抚辑其众，仍进袭<br>知府。其新印请更名，以防奸伪。有旨不必更，余如议。先是，乌撒与永宁、乌<br>蒙、沾益、水西诸土官，境土相连，世戚亲厚，既而以各私所亲，彼此构祸，<br>奏讦纷纭，详四川《永宁土司传》中，当事者颇厌苦之。万历六年乃令照蛮俗罚<br>牛例处分，务悔祸息争，以保境安民，然终不能靖也。<br>三十八年诏东川土司并听云南节制。时巡按邓氵美疏称：“蜀之东川逼处武<br>定、寻甸诸郡，只隔一岭，出没无时，朝发夕至。其酋长禄寿、禄哲兄弟，安忍<br>无亲，日寻干戈。其部落以劫杀为生，不事耕作。蜀辖辽远，法纪易疏。滇以非<br>我属内，号令不行。以是骄蹇成习，目无汉法。今惟改敕滇抚兼制东川。”因条<br>三利以进，诏从之。<br>先是，四川乌撒军民府，云南沾益州，虽滇、蜀异辖，宗派一源。明初大军<br>南下，女土官实卜与夫弟阿哥二人，率众归顺，授实卜以乌撒土知府，授阿哥以<br>沾益土知州。其后，彼绝此继，通为一家。万历元年，沾益女土官安素仪无嗣，<br>奏以土知府禄墨次子继本州，即安绍庆也。已，禄墨及长子安云龙与两孙俱殁，<br>安绍庆奏以次子安效良归宗，袭土知府。安云龙之妻陇氏，即镇雄女土官者氏之<br>女也，以云龙虽故，尚有遗孤，且挟外家兵力，与绍庆为敌。绍庆则以陇氏所出，<br>明系假子，亦倚沾益兵力，与陇氏为难。彼此仇杀，流毒一方。士民连名上奏，<br>事行两省会勘，历十有四年不结。是年，安云翔奏称：“陇氏有子官保，今已长<br>成。效良倚父兵，强图窃据，杀戮无辜。”因极言效良不可立者数事。<br>三十九年，廷臣议行川、贵大吏勘报。贵州抚臣以土官争职在云南，而为害<br>在黔、蜀，必得三省会勘，始可定狱。帝命速勘，乃命陇鹤书承袭镇雄土知府。<br>鹤书，原名阿卜，自其始祖陇飞沙献土归顺，授为世职知府，五传而为庶鲁卜，<br>别居于果利地，又四传而为庶禄姑，别居夷良、七欠头地，又五传而陇氏之正支<br>斩矣。水西安尧臣赘于禄，欲奄有之，众论不平，始有驱安立陇之奏，奉旨察立<br>陇后。女官者氏以阿固应。阿固者，鲁卜之六世孙，而易名陇正名者也。于是主<br>立阿固，而先立其父阿章。章寻病死，阿固不为夷众所服，往复察勘。者氏及四<br>十八目、十五火头等共推阿卜。阿卜者，禄姑之五世孙，咸以为长且贤，而者氏<br>且以印献，遂定立阿卜，而以阿固充管事，从巡抚乔应星之议也。<br>四十一年，乌撒土舍安效良初与安云翔争立，朝廷以嫡派立效良。云翔数为<br>乱，谋逐效良，焚劫乌撒。四川抚按上其事，以效良为云龙亲侄，云翔乃其堂弟，<br>亲疏判然，效良自当立。云翔扰害地方，欺冈朝廷，罪原难赦，但为奸人指使，<br>情可原，姑准复冠带。从之。<br>四十三年，云南巡按吴应琦言：“东川土官禄寿、禄哲争袭以来，各纵部众，<br>越境劫掠。拥众千余，剽掠两府，浃旬之间，村屯并扫，荼毒未有如此之甚者。<br>或抚或剿，毋令养祸日滋。”下所司勘奏。贵州巡按御史杨鹤言：“乌撒土官，<br>自安云龙物故，安咀与安效良争官夺印，仇杀者二十年。夷民无统，盗寇蜂起，<br>堡屯焚毁，行贾梗绝者亦二十年。是争官夺印者蜀之土官，而蹂践糜烂者黔之赤<br>子。诚改隶于黔，则弹压既便，干戈可戢。”又言：“乌撒者，滇、蜀之咽喉要<br>地。臣由普安入滇，七日始达乌撒。见效良之父安绍庆据沾益，当曲靖之门户。<br>效良据乌撒，又扼滇、蜀之咽喉。父子各据一方，且坏地相接，无他郡县上司以<br>隔绝钤制之，将来尾大不掉，实可寒心。盖黔有可制之势，而无其权；蜀有遥制<br>之名，而无其实。诚以为隶黔中便。”帝命所司速议。<br>泰昌元年，云南抚按沈儆炌等言：蜀之东川，业奉朝命兼制，然事权全不<br>相关。禄千钟、禄阿伽纵贼披猖，为患不已。是东川虽隶蜀，而相去甚远，虽不<br>隶滇，而祸实震邻。宜特敕蜀抚按，凡遇袭替，务合两省会勘。蜀察其世次，滇<br>亦按无侵犯，方许起送，亦羁縻绥静之要术也。”诏下所司。时诸土司皆桀骜难<br>制，乌撒、东川、乌蒙、镇雄诸府地界，复相错于川、滇、黔、楚之间，统辖既<br>分，事权不一，往往轶出为诸边害。故封疆大吏纷纷陈情，冀安边隅，而中枢之<br>臣动诿勘报，弥年经月，卒无成画，以致疆事日坏。播州初平，永宁又叛，水西<br>煽起，东川、乌蒙、镇雄皆观望骑墙，心怀疑二。于是安效良以乌撒首附逆于邦<br>彦，并力攻陆广，复合沾益贼围罗平，陷沾益，为云南巡抚闵洪学所败。洪学以<br>兵力不继，好语招之，令擒贼自赎，效良亦佯为恭顺。又见黔师出陆广，滇师出<br>沾益，水、乌之势已成骑虎，遂合永宁、水西诸部三十六营，直抵沾益，对垒城<br>下五日。副总兵袁善、宣抚使沙源等督将士力战，出奇兵破之，效良败死。妻安<br>氏无子，妾设白生其爵、其禄。二妇素不相能，安氏居盐仓，设白母子居抱渡。<br>安氏遂代效良为土官，然亦未绝其爵，其爵亦以安氏为安位姐，不敢抗。<br>崇祯元年，四川巡抚差官李友芝赍冠带奖赏其爵母子，令管乌撒。安氏恶分，<br>始绝其爵。其爵夜袭安氏盐仓，不克，与设白、其禄逃东川界，为东川所拒，而<br>抱渡又失。李友芝为请于制府，发滇兵三千援其爵，滇抚不应。安氏惧，谋迎沾<br>益土官安边为婚，授之乌撒以拒其爵。安边亦欲偶安氏以拒其禄，以催粮为名至<br>建昌。安氏遂迎边至盐仓成婚。一时皇皇谓水西必纠沾、乌入犯。云南巡抚谢存<br>仁以闻，存仁因移镇曲靖以观变。安边、安氏请复乌撒卫以自赎。<br>二年，总督朱燮元调集汉土兵，列营沾益，趣滇抚会兵进乌撒境。安边、安<br>氏逃避偏桥。大兵入盐仓，拔难民一千余人。师还，安边、安氏复还盐仓，遣人<br>至军前，请俟乌城克复，束身归命，意实缓师。乃复发兵逐安边、安氏，以盐仓<br>授其爵。兵至望城坡，遇贼哨骑百余，麾兵奋击，贼尽奔箐中，遂复乌撒城。安<br>边驻三十里外，拥兵求见，谕令束身归诚。边夜遁，遂弃盐仓，入九龙囤。乌撒<br>陷贼八年，至是始复。乃召其爵来盐仓，令约束九头目以守，且令图献安边、安<br>氏。其爵以盐仓残毁，乞移乌撒城，从之。时其爵署乌撒知府，其禄署沾益知州，<br>虽懦稚颇忠顺，其母亦颇有主持，能得众。安边屡乞降于总督朱燮元，用藉水西<br>安位代申，以边实绍庆嫡孙，宜袭知州，请罪其爵、其禄。燮元曲为调护，欲予<br>以职衔，分乌撒安置之。云南抚按坚执不可，以安边令其党勒兵于野马川，复以<br>千金诱其爵头目，日为并吞沾、乌计。万一其爵被袭，则乌撒失，而前功尽弃。<br>乌撒失，沾益危，而全滇动摇，非但震邻，实乃切肤。竟不行。安边乃乞师于安<br>位，纳之沾益，而逐其禄，时安氏在也。既而安氏死。安位与之贰，其禄乃假手<br>罗彩令者布发难，边遄死。不移日，其禄率兵至，诡言为其叔报仇，士民归者如<br>流，于是其禄复有沾益。而庙堂之上方急流寇，不复能问云。<br>马湖，汉牂牁郡内地也，有龙马湖，因名焉。唐为羁縻州四，总名马湖部。<br>洪武四年冬，马湖路总管安济，遣其子仁来归附，诏改马湖路为马湖府。领长官<br>司四：“曰泥溪，曰平夷，曰蛮夷，曰沭川。以安济为知府，世袭。六年，安济<br>以病告，乞以子安仁代职，诏从之。自是，三年一入贡。七年，马湖知府珉德遣<br>其弟阿穆上表贡马，廷臣言：“洪武四年，大兵下蜀，珉德叔安济遣子入朝，朝<br>廷授以世袭知府，恩至渥矣。今珉德既袭其职，不自来朝而遣其弟，非奉上之道。<br>”帝却其所贡马。十二年，珉德贡香楠木，诏赐衣钞。十六年，珉德来朝，献马<br>十八匹，赐衣一袭、米二十石、钞三十锭。<br>永乐十二年，泥溪、平夷、蛮夷、沐川四长官司遣人贡方物，赐钞币。宣德<br>八年，平夷长官司奏，比者火延公廨，凡朝廷颁降榜文、仓库税粮钱帛及案牍皆<br>救免，乞宥罪，并献马二匹。帝曰：“远蛮能恭谨畏法如此。”置不问。正统二<br>年，泥溪土官医学正科田玑盗官藏丝钞，援永、宣时例，边夷有犯，听以马赎，<br>许之。三年，免马湖府举人王有学弃吏。先是，有学会试，过期不至，例充吏。<br>有学原籍长官司，因遣通事贡马，乞宥罪，仍肄习太学，许之。<br>弘治八年，土知府安鳌有罪，伏诛。鳌性残忍虐民，计口赋钱，岁入银万计。<br>土民有妇女，多淫之。用妖僧百足魇魅杀人。又令人杀平夷长官王大庆，大庆闻<br>而逃，乃杀其弟。为横二十年。巡按御史张鸾请治之，得实，伏诛，遂改马湖府<br>为流官知府。<br>建昌卫，本邛都地。汉武帝置越巂郡。随、唐皆为巂州。至德初，没于吐番。<br>贞元中收复。懿宗时，为蒙诏所据，改建昌府，以乌、白二蛮实之。元至元间，<br>置建昌路，又立罗罗斯宣慰司以统之。<br>洪武五年，罗罗斯宣慰安定来朝，而建昌尚未归附，十四年遣内臣赍敕谕之，<br>乃降。十五年置建昌卫指挥使司。元平章月鲁帖木儿等自云南建昌来贡马一百八<br>十匹，并上元所授符印。诏赐月鲁帖木儿绮衣、金带、靴袜，家人绵布一百六十<br>疋、钞二千四百四十锭。以月鲁帖木儿为建昌卫指挥使，月给三品俸赡其家。十<br>六年，建昌土官安配及土酋阿派先后来朝，贡马及方物，皆赐织金文绮、衣帽、<br>靴袜。十八年，月鲁帖木儿举家来朝，请遣子入学，厚赐遣之。二十一年，建昌<br>府故土官安思正妻师克等来朝，贡马九十九匹。诏授师克知府，赐冠带、袭衣、<br>文绮、钞锭，因命师克讨东川、芒部及赤水河叛蛮。二十三年，安配遣子僧保等<br>四十二人入监读书。二十五年，致仕指挥安配贡马，诏赐配及其把事五十三人币<br>纱有差。<br>已而月鲁帖木儿反，合德昌、会川、迷易、柏兴、邛部并西番土军万余人，<br>杀官军男妇二百余口，掠屯牛，烧营屋，劫军粮，率众攻城。指挥使安的以所部<br>兵出战，败之，斩八十余级，擒其党十余人。贼退屯阿宜河，转攻苏州。指挥佥<br>事鲁毅率精骑出西门击之，贼众大集，毅且战且却，复入城拒守。贼围城，毅乘<br>间遣壮士王旱突入贼营，斫贼，贼惊遁。于是置建昌、苏州二军民指挥使司及会<br>川军民千户所，调京卫及陕西兵万五千余人往戍之。仍谕将士互相应援，设伏出<br>奇，并谕擒首献者赏千金。复谕总兵官凉国公蓝玉，以月鲁帖木儿诡诈，不可信<br>其降，致缓师养祸。四川都指挥使瞿能率各卫兵至双狼寨，擒伪千户段太平等，<br>贼众大溃，月鲁帖木儿败遁。能督兵追捕，攻托落寨，拔之。转战而前，进至打<br>冲河三里所，与月鲁帖木儿遇，大战，又败之。俘其众五百余人，溺死者千余，<br>获牛马无算。官军入德昌，能遂调指挥同知徐凯分兵入普济州搜捕。复驾桥于打<br>冲河，遣指挥李华引兵追托落寨余孽，进至水西，斩月鲁帖木儿把事七人，其截<br>路寨土蛮长沙、纳的皆中矢死。能还攻天星、卧漂诸寨，皆克之，先后俘杀千八<br>百余人。月鲁帖木儿遁入柏兴州。<br>帝遣谕蓝玉曰：“月鲁帖木儿信其逆党达达、杨把事等，或遣之先降，或亲<br>来觇我，不可不密为防。其柏兴州贾哈喇境内麽些等部，更须留意。”贾哈喇者，<br>麽些洞土酋也。初，王师克建昌，授以指挥之职，自是从月鲁帖木儿叛。玉率兵<br>至柏兴州，遣百户毛海以计诱致月鲁帖木儿并其子胖伯，遂降其众，送月鲁帖木<br>儿京师，伏诛。玉因奏：“四川地旷山险，控扼西番。松、茂、碉、黎当吐番出<br>入之地，马湖、建昌、嘉定俱为要道，皆宜增屯卫。”报可，命玉班师。<br>二十七年，麽些洞蛮寇打冲河西守堡，都督徐凯击败之。二十九年，威龙土<br>知州普习叛。普习，月鲁帖木儿妻兄也。官军捕之，普习中流矢死。三十一年，<br>徐凯等平卜木瓦寨，执贾哈喇，送京师，诛之。寨地峻险，三百陡绝，下临大江，<br>江流悍急，不可行舟，惟一道仅可通人行。官军至，辄自上投石，不得进。凯乃<br>断其汲道困之，寇穷促，凯督将士抵其寨，力攻破之，遂就擒。因改建昌路为建<br>昌卫，置军民指挥使司。安氏世袭指挥使，不给印，置其居于城东郭外里许。所<br>属有四十八马站，大头土番、僰人子、白夷、麽些、作佫鹿、保罗、鞑靼、回<br>纥诸种散居山谷间。北至大渡，南及金沙江，东抵乌蒙，西讫盐井，延袤千余里。<br>以昌州、普济、威龙三州长官隶之，有把事四人，世辖其众，皆节制于四川行都<br>指挥使司。西南土官，安氏殆为称首。配六世孙安忠无后，妻凤氏管指挥使事。<br>凤氏死，族人安登继袭，复无子，妻瞿氏管事，以族人世隆嗣。世隆复无子，继<br>妻禄氏管事。禄死，以族侄安崇业嗣。崇业与禄氏不相能，因养那固为假子，其<br>奴禄祈从臾构难，岁仇杀。镇巡官谳之，杀那固而戍禄祈，事遂平。安氏所辖<br>四驿，曰禄马、阿用、白水、泸沽，各百里有差。其凉山拖郎、桐槽、热水诸番，<br>则以强弱为向背。所领昌州等三长官司，皆在卫东、西、南三百里内。洪武十八<br>年，土官卢尼姑、吉撒加、白氐等归附，皆令世袭为知州。月鲁帖木儿之乱，诸<br>州皆废革。永乐元年复置，悉改为长官司，仍隶建昌。其千户所之隶于卫者有三：<br>曰礼州，曰打冲河，曰德昌。礼州，汉苏示县；打冲河，唐沙野城；德昌，元定<br>昌路也。<br>宁番卫，元时立于邛都之野，曰苏州。洪武间，土官怕兀它从月鲁帖木儿为<br>乱，废州置卫。环而居者，皆西番种，故曰宁番。有冕山、镇西、礼州中三千户<br>所。<br>越巂卫，汉邛都及阑二县地。有奴诺城，即蜀汉时诸葛亮征蛮所筑以憩军者<br>也。元置邛部安抚招讨司，已，改邛部州。满武中，岭真伯以招讨使来归，因改<br>为邛部军民州。洪武二十五年置越巂军民指挥使司于邛部州，命指挥佥事李质领<br>谪戍军士守之。二十六年置越巂卫。永乐元年改邛部为长官司，隶越巂卫。万历<br>中，土官岭柏死，孽子应升负印去，柏妾沙氏争之不得。土目阿堆等拥沙氏，焚<br>利济站庐舍，拥兵临城。总兵刘显率兵往抚之，沙氏悔祸，杀阿堆等自赎，显遂<br>以印授之。后沙氏淫于族人阿祭，印复为升所夺。祭死。其子岭凤起嗾他番刺杀<br>应升。镇守官因平蛮之师，诱凤起絷之，收其印，而诛从凤起为乱者百余人。印<br>无所归，缄于库。部众无统，肆行为盗。普雄部众姑咱等乘势蜂起，邮传不通，<br>远近震恐。十五年，镇巡官会师讨之，斩馘千数，凤起病死，其众争归附，因置<br>平夷、归化二堡以居之。有镇西千户所。<br>盐井卫，古定笮县也。元初为落兰部。至元中，于黑、白盐井置闰盐县，于<br>县置柏兴府。洪武中，改为柏兴千户所，旋改盐井卫，又于二井置盐课司。永乐<br>五年设马刺长官司；其村落多白夷居之。长官民阿氏，洪武时归附，授世职。地<br>接云南北胜州，称庶富，人亦扰驯。<br>打冲河守御中左千户所，其土千户刺兀，于洪武二十五年征贾哈喇顺来归。<br>其子马刺非复贡马赴京，授本所副千户。永乐十一年升正，以别于四所。地与丽<br>江、永宁二府邻，丽江土官木氏侵削其地几半。<br>会川卫，越巂之会无县也。唐上元中，移邛都县于会川镇，以川原并会故名。<br>宋属大理，为会川府。元置会川路，治武安州，隶罗罗斯宣慰司。洪武十七年，<br>会川土同知马诚来朝，复立会川府，领武安、永昌、麻龙等州。二十六年革会川<br>府。初，月鲁帖木儿反，土知府王春陷会川，毁民居府治，至是遂堕其城。寻改<br>为会川卫军民指挥使司，领迷易千户所。土官贤姓，其先云南景东僰种也，徙其<br>属来田种。洪武十六归附，以随征东川、芒部劳，授世袭副千户。居所治城外，<br>所辖僰蛮仅八百户。<br>茂州，古冉<马龙>国地。汉武帝置汶山郡，宣帝为北部都尉。隋为蜀州，寻改<br>会州。唐贞观改茂州。宋、元仍旧，治汶山县。洪武六年，茂州权知州杨者七及<br>陇木头、静州、岳希蓬诸土官来朝贡。十一年置茂州卫指挥使司。时四川都司遣<br>兵修灌县桥梁至陶关，汶川土酋孟道贵疑之，集部落阻陶关道。都司遣指挥胡渊、<br>童胜等统兵分二道击之，一由石泉，一由灌口。由灌口者进次陶关，蛮众伏两山<br>间，投石崖下，兵不能进。适汶川土官来降，得其间道。乃选勇士卷旗甲，乘夜<br>潜出两山后，迟明从山顶张旗帜，发火炮，蛮惊溃。师进雁门关，道险，蛮复据<br>之。乃驻平野，得小舟渡，至龙止铁冶寨，击破之。其由石泉者次泥池，蛮悉众<br>拒。千户薛文突阵射却之，士卒奋击，大败其众。两军遂会于茂州，杨者七迎降，<br>以者七仍领其州。乃诏立茂州卫，留指挥楚华将兵三千守之。十五年，者七阴结<br>生番，约日伏兵陷城。有小校密告于官，遂发兵捕斩者七。生番不之觉，如期入<br>寇，官军掩击败之，于是尽徙羌民于城外。<br>正德二年，太监罗籥奏，茂州所辖卜南村、曲山等寨，乞为白人，愿纳粮差。<br>其俗以白为善，以黑为恶。礼部覆，番人向化，宜令入贡给赏。从之。十四年，<br>巡抚马昊调松潘兵，攻小东路番寨，而茂州核桃沟上、下关番蛮惧，遂纠白石、<br>罗打鼓诸寨生番，攻围城堡，游击张杰败绩。十五年，巡抚盛应期奏，绰头番犯<br>松州，总兵张杰克之，复犯雄溪屯，指挥杜钦败之，烟崇等寨皆降。万历十九年，<br>威、茂诸番作乱，攻破新桥，乘势围普安等堡。四川巡抚李尚忠檄诸路兵追剿过<br>河，普安诸堡得以保全。<br>茂州地方数千里，自唐武德改郡会州，领羁縻州九，前后皆蛮族，向无城郭。<br>宋熙宁中，范百常知茂州，民请筑城，而蛮人来争。百常与之拒，且战且筑，城<br>乃得立。自宋迄元，皆为羌人所据，不置州县者几二百年。洪武十一年平蜀，置<br>垒溪右千户所，隶茂州卫。而置威茂道，开府茂州，分游击以驻叠溪，规防始立。<br>然东路生羌，白草最强，又与松潘黄毛鞑相通，出没为寇，相沿不绝云。其通西<br>域要路，为桃坪，即古桃关也，有绳桥渡江。守桃坪者，为陇木司。<br>茂州长官司三：曰陇木，曰静州，曰叠溪。陇木长官司，其长官即陇木里人<br>也。洪武时归附，授承直郎，世袭长官，岁贡马二匹。所属玉亭、神溪十二寨，<br>俱为编氓，有保长统之。静州长官司，其地即唐之悉唐县，其长官亦静州里人也。<br>袭官贡马，与陇木同。正德间，与岳希蓬、节孝为乱，攻茂城，断水道七日。节<br>孝弟车勺潜引水以济我军。事平，使车勺袭职，辖法虎、核桃沟八寨，俱编户为<br>氓，亦有保长统之。叠溪千户所，永乐四年置。领长官司二：曰叠溪，在治北一<br>里；曰郁即，在治西十五里。叠溪郁氏，洪武十五年归附，给印世袭，凡三年贡<br>马四匹。长官所辖河东熟番八寨，皆大姓，及马路、小关七族。其土舍辖河西小<br>姓六寨。地土广远。饶畜产，稞麦路积。人皆枭黠，名虽熟番，与生番等。郁即<br>长官啖保，万历十八年与黑水、松坪称兵，攻新桥，明年伏诛。汉关墩附近诸小<br>姓，旧属郁即，至是改属叠溪。初，都督方政平历日诸寨，设长宁安抚司，隶松<br>潘。至正统元年，总兵蒋贵言其辽阔，亦改隶于叠溪守御千户。<br>松潘，古氐羌地。西汉置护羌校尉于此。唐初置松州都督，广德初，陷于吐<br>蕃。宋时，吐蕃将潘罗支领之，名潘州。元置吐蕃宣慰司。<br>洪武十二年，命平羌将军御史大夫丁玉定其地，敕之曰：“松潘僻在万山，<br>接西戎之境，朕岂欲穷兵远讨，但羌戎屡寇边，征之不获已也。今捷至，知松州<br>已克，徐将资粮于容州，进取潘州。若尽三州之地，则叠州不须穷兵，自当来服。<br>须择士勇者守纳都、叠溪路，其驿道无阻遏者，不可守也。来降诸戎长，必遣入<br>朝，朕亲抚谕之。”遂并潘州于松州，置松州卫指挥使司。丁玉遣宁州卫指挥高<br>显城其地。十三年，帝以松州卫远在山谷，屯种不给，馈饷为难，命罢之。未几，<br>指挥耿忠经略其地，奏言松州为番蜀要害地，不可罢，命复置。<br>十四年置松潘等处安抚司，以龙州知州薛文胜为安抚使，秩从五品。又置十<br>三族长官司，秩正七品：曰勒都，曰阿昔洞，曰北定，曰牟力结，曰蛒匝，曰<br>祈命，曰山洞，曰麦匝，曰者多，曰占藏先结，曰包藏先结，曰班班，曰白马路。<br>棋后复隶松潘者，长官司四，曰阿思，曰思囊儿，曰阿用，曰潘斡寨；安抚司四，<br>曰八郎，曰阿角寨，曰麻儿匝，曰芒儿者。后又以思曩日安抚司附焉。诸长官司<br>每三年入贡，赏赐如例。十五年，占藏先结等土酋来朝，贡马一百三匹，诏赐绮<br>钞有差。十六年，秋忠言：“臣所辖松潘等处安抚司属各长官司，宜以其户口之<br>数，量其民力，岁令纳马置驿，而籍其民充驿夫，供徭役。”从之。既而松潘羌<br>民作乱，官兵讨平之。甃松州及叠溪城。<br>十七年，松潘八积族老虎等寨蛮乱。官兵击破之，获马一百二十，犏牛三百，<br>牦牛九十。景川侯曹震请择良马贡京师，余给军，其犏牛、牦牛非中国所畜，令<br>易粮饷犒军，从之。十八年，松州羌反。成都卫指挥成信等率兵攻其牟力等寨，<br>破之。兵还，又遇贼三千人于道，复击败之，追至乞刺河乃还。<br>二十年改松州卫松潘等处军民指挥使司，改松潘安抚司为龙州。二十一年，<br>杂贡生番则路、南向等引草地生番千余人寇潘州阿昔洞长官司，杀伤人口。指挥<br>周助率马步军同松潘卫军讨之，番寇率众迎战，千户刘德破之，斩首三十四级，<br>获马三十余匹。贼溃，渡河四十余里，复收败卒屯聚。指挥周能追击之，斩首一<br>百三十余级，获马六十余匹，溺死甚众，群番远遁。二十六年，西番思曩日等族<br>来归，进马百三十匹，命给金铜信符并赐文绮袭衣。<br>宣德二年，麻儿匝顺化，喇嘛著八让卜来归。置麻儿匝安抚司，以喇嘛著八<br>让卜为安抚。麻儿匝在阿乐地，去松潘七百余里。初，著八让卜时侵掠边民及遮<br>八郎安抚司朝贡路。松潘卫指挥吴玮遣人招之，因遣其侄完卜来贡献，言其地广<br>民众，过于八郎，请置宣抚司以辖之。帝命置安抚，遣敕谕之。四川巡按等奏松<br>潘卫所辖阿用等寨蛮寇，拥众万余，伤败官军，请讨之。帝意边将必有激之者。<br>既四川都司奏至，言并非番寇。实由千户钱宏因调发松潘官军往征交址，众惮行，<br>宏诡言番寇至，当追捕，冀免调。又领军突入麦匝诸族，逼取牛马，致番人忿怨。<br>复以大军将致讨慑之，番众惊溃，约黑水生番为乱。帝命逮宏等，而责诸司怠玩<br>边务，亟捕诸伤官军者。遣都指挥佥事蒋贵往，同松潘卫指挥吴玮招抚番寇，令<br>调附近诸卫军二万人以行。时贼围松潘、叠溪、茂州，断索桥，官军与战皆败，<br>出掠绵竹诸县，官署民居皆被焚毁，镇抚侯琏死之。蜀王护卫官校七千人来援，<br>命都督陈怀与指挥蒋贵等合师亟讨之，而枭宏于松潘以徇，并窜诸将之贪淫玩寇<br>者。三年，陈怀等率诸军屡败贼于圪答坝、叶棠关，夺永镇等桥，复叠溪，抚定<br>祁命等十族，又招降渴卓等二十余寨，松潘平。<br>八年，八部安抚司及思囊儿十四族朝贡之使陛辞，令赍敕还谕其土官，俾约<br>束所辖蛮民，安分循理，毋作过以取罪戾。九年，敕指挥佥事方政、蒋贵等抚剿<br>松潘。政等至，榜谕祸福，威、茂诸卫俱听命，惟松潘、叠溪所辖任昌、巴猪、<br>黑虎等寨梗化。政令指挥赵得、宫聚等以次进兵，平龙溪等三十七寨，班师还。<br>命蒋贵佩平蛮将军印，镇守松潘。十年，贵奏，比因番人不靖，松潘、叠溪诸处<br>仓粮，销殆尽，别无储积。帝命户部于四川岁运之数，量益二分给之。<br>正统三年，岩州长官司让达作乱，侵杂道诸边，要道长官安白诉于朝。帝命<br>四川三司往谕之，皆归服。四年，松潘指挥赵得奏：“祁命族番寇商巴作乱，官<br>军捕擒之。其弟小商巴复聚浦江、新塘等关，据险劫掠，乞发大军剿除。”帝命<br>李安弃总兵官，王翱参赞军务，调成都左卫官军及松潘土兵，合二万人征之。已，<br>翱知商巴为都指挥赵谅所陷，乃按诛谅而释商巴等，事遂已。<br>九年，松潘指挥佥事王杲奏：“比者，黑虎等寨番蛮攻围椒园、松溪等关堡，<br>杀伤官民。欲行擒剿，恐各寨惊疑，应谕能擒贼者重赏之。”报可。十年，黑虎<br>寨贼首多儿太伏诛。初，多儿太掠茂州境，为官军所获，诚而释之。未几，复纠<br>诸寨入掠。帝命序班祁全往谕诸寨，擒多儿太至京，枭其首。十一年以寇深为佥<br>都御史，提督松潘兵备。时松潘皆已向化，惟歪地骨鹿簇二十寨不服，命督高广、<br>王杲等剿之。设思曩日安抚司，以阿思观为之使，隶松潘卫。先是，阿思观父端<br>葛，洪武中归顺，给金牌抚番，至阿思观又能招抚，故有是命。<br>景泰三年，镇守松潘刑部左侍郎罗绮等奏：“雪儿卜寨贼首卓时芳等，烟崇<br>寨贼首阿儿结等，累年纠合于安化关劫掠。臣会师抵其巢穴，斩首不计其数，生<br>擒卓时芳、阿儿结等，枭斩于市。”七年，提督松潘罗绮复奏：“松潘土番王永<br>习性儿犷，尝杀其土官高茂林男妇五百余口，及故土官董敏子伯浩等二十余人。<br>今又纠合番蛮，攻劫地方。臣与指挥周贵等统领官军，直抵桑坪，已将永等诛灭，<br>边境肃清。”降敕褒赏。天顺五年，番众入龙安、石泉等处，扰粮道。六年敕松<br>潘总兵许贵曰：“叙州蛮贼出没为患，比松潘尤甚，其驰往会剿。”贵闻命，会<br>兵叙州，追讨昔乖件、莫洞、都夜三寨，分兵两哨，克硬寨四十余，斩首一千一<br>百余级。<br>成化二年，镇守太监阎礼奏：“松、茂、叠溪所辖白草坝等寨，番羌聚众五<br>百人，越龙州境剽掠。白草番者，唐吐蕃赞普遗种，上下凡十八寨。部曲素强，<br>恃其险阻，往往剽夺为患。”四年，礼复奏：“白草诸番拥众寇安县、石泉诸处，<br>因各军俱调征山都掌蛮，致指挥王璟备御不谨。命副总兵卢能剿之。能遣指挥阎<br>斌巡边至庙子沟，番贼三百突至，杀伤相当。斌以失机逮治。九年，巡抚夏埙奏：<br>“黑虎寨贼首夜合等攻关堡，左参将宰用、兵备副使沈琮督兵驰诣松溪堡败之，<br>斩获夜合等三十六级。”松潘指挥佥事尧彧奏：“臣与兵备沈琮分剿白马路水土、<br>茹儿等番寨，大克之。<br>弘治二年，松潘番寇杀伤平夷堡官军，命逮指挥以下各官治之。三年免思曩<br>日安抚等十六族明年朝觐，以守臣言其地方灾伤也。七年，松潘空心寨番贼犯边，<br>都指挥佥事李镐败之。十三年，番贼入犯松潘坝州坡抵关，势益獗。”命逮指挥<br>汤纲等，而敕巡抚张瓒调汉、土官兵五万，由东南二路分剿，破白羊岭、鹅饮溪<br>等三十一寨，斩四百余级。商巴等二十六族皆纳款。十四年复攻黄头、青水诸寨，<br>前后杀获男妇七百余人，赭其碉房九百，坠崖死者不可胜计，诸番稍靖。<br>正德元年，巡抚刘洪奏：“祈命族八长官司所摄番众多至三十寨，少亦二十<br>余寨，环布松潘两河。其土官已故子孙，自应承袭。今宜察勘，有原降印信者，<br>方许袭。”报可。十六年，松潘卫熟番八大禳等作乱，同知杜钦平之。<br>嘉靖五年命都督佥事何卿镇守松潘。时黑虎五寨及乌都、鹁鸽诸番叛，卿次<br>第平之，降者日至。卿有威望，在镇十七年，松潘以宁。二十三年以北警召卿入<br>卫，继之者李爵、高冈凤，未几皆为巡抚劾罢。二十六年复命卿往镇。时白草番<br>乱，卿会巡抚张时彻讨擒渠恶数人，俘斩九百七十余级，克营寨四十七，毁碉房<br>四千八百，获马牛器械储积无算。终嘉靖世，松潘镇号得人，边境安堵焉。初，<br>龙州薛文胜于洪武六年来降，命仍知龙州。既置松潘安抚司，命文胜为安抚使。<br>既置松州卫，仍以松潘为龙州。宣德七年升龙州为宣抚司，以土知州薛忠义为宣<br>抚使。龙州者，汉阴平道也。宋景定间，临邛进士薛严来守是州，捍卫有功，得<br>世袭。自文胜归附，其部长李仁广、王祥皆输粮饷有功，亦得世袭。及宣德中，<br>以征松潘功，升州为宣抚使，仁广为副使，祥为佥事，各统兵五百世守白马、白<br>草、木瓜番地。至嘉靖四十四年，宣抚薛兆乾与副使李蕃相仇讦，兆乾率众围执<br>蕃父子，殴杀之。抚按檄兵备佥事赵教勘其事。兆乾惧，与母陈氏及诸左右纠白<br>草番众数千人，分据各关隘拒命，绝松潘饷道。胁佥事王华，不从，屠其家。居<br>民被焚掠者无算。是年春，与官军战，不利，求救于上下十八族番蛮，皆不应。<br>兆乾率其家属奔至石坝，官军追及之，就擒。四十五年，兆乾伏诛，籍其家，母<br>及其党二十二人皆以同谋论斩，余党悉平。遂改龙州宣抚司为龙安府，设立流官<br>如马湖，而割保宁之江油、成都之石泉二县分隶之。<br>万历八年，雪山国师喇嘛等四十八寨，勾北边部落为寇，围漳腊，守备张良<br>贤破之。犯镇虏，百户杜世仁力战，城得全，世仁死焉。又犯制台，良贤复击之，<br>追至思答弄，连战大破之，火落赤之侄小王子死焉。十九年，巡按李化龙言：“<br>松潘为四川屏蔽，叠、茂为松潘咽喉。番戎作梗，松潘力不能支，宜移四川总兵<br>于松潘以备防御。”是时叠、茂诸番众纠结为乱，镇巡官率兵剿之，俘馘八百余<br>级，番寇亦斩其部长黑卜、白什等，献功赎罪。而松坪诸恶屯据大雪山顶，诸将<br>卒搜讨，亦有斩获。以捷闻，遂设平武县于龙安府。<br>松潘以孤城介绝域，寄一线馈运路于龙州，制守为难。洪武时欲弃者数，以<br>形胜扼险，不可罢，乃内修屯务，外辑羌戎，因俗拊循，择人为理，番众相安者<br>垂四十余年。及宣德初，调兵启衅，致动干戈，自是置镇建牙，宿重兵以资弹压，<br>亦时服时叛。自漳腊以北即为大荒，斯筹边者之所亟图也。<br>天全，古氐羌地。五代孟蜀时，置碉门、黎、雅、长河西、鱼通、宁远六军<br>安抚司。宋因之，隶雅州。元置六安抚司，属土番等处宣慰司，后改六番招讨，<br>又分置天全招讨司。明初并为天全六番招讨司，隶四川都司。<br>洪武六年，天全六番招讨使高英遣子敬严等来朝，贡方物。帝赐以文绮龙衣。<br>以英为正招讨，杨藏卜为副招讨，秩从五品，每三岁入贡，赐予甚厚。二十一年，<br>杨藏卜来朝，言茶户向与西番贸易，岁收其课。近在官收买，额遂亏，乞从民便，<br>许之。先是，高敬严袭招讨使，偕杨藏卜奏请简土民为兵，以守边境，诏许之。<br>敬严等遂招选土民，教以战阵，得马步卒千余人。至是藏卜来朝，奏其事，诏更<br>天全六番招讨司为武职，令戍守边界，控制西番。三十一年，帝谕左都督徐增寿<br>曰：“曩因碉门拒长河西口，道路险隘，以致往来跋涉艰难，市马数少。今闻有<br>路自碉门出枯木任场径抵长河西口，通杂道长官司，道路平坦，往来径直，可即<br>檄所司开拓，以便往来。”<br>永乐二年，高敬让来朝，并贺立皇太子，且遣其子虎入国子学，赐虎衣衾等<br>物。十年，敬让遣子虎贡马。初，虎入国学读书，以丁母忧去，至是服阕还监，<br>皇太子命礼部赐予如例。<br>宣德五年，六番招讨司奏：“旧额岁办乌茶五万斤，二年一次，运付碉门茶<br>马司易马。今户部令再办芽茶二千二百斤，山深地瘠，艰于采办，乞减其数。”<br>帝令免乌茶只办芽茶。十年命高凤署天全六番招讨司事。先是，敬让以罪下狱死。<br>至是，其子凤乞袭父职。帝念其祖有抚绥功，命暂理招讨事。正统四年命凤袭。<br>正德十五年，招讨高文林父子称兵乱，副招讨杨世仁亦助恶。命四川抚按官<br>讨之。初，文林等与芦山县民争田构衅，知县处置失宜，致叛乱。逾年，讨斩<br>文林，擒其子继恩，择其宗人承袭。<br>初，天全招讨司治碉门城，元之碉门安抚司也，在雅州境。明初，宣慰余思<br>聪、王德贵归附，始降司为州，设雅州千户所，而设碉门百户，近天全六番之界。<br>又置茶课司以平互市。盖其地为南诏咽喉，三十六番朝贡出入之路。三十六番者，<br>皆西南诸部落，洪武初，先后至京，授职赐印。立都指挥使二：曰乌斯藏，曰朵<br>甘。为宣慰司者三：曰朵甘，曰董卜韩胡，曰长河西鱼通宁远。为招讨司者六，<br>为万户府者四，为千户所者十七，是为三十六种。或三年，或五年一朝贡，其道<br>皆由雅州入，详《西番传》。<br>黎州，汉沈黎郡地。《史记》称越巂以东北，君长以十数，筰都最大。自唐<br>蒙通夜郎，邛、筰之君请为内臣，因置筰都县，复曰旄牛县。元鼎中，以为沈黎<br>郡。唐割雅、巂二州置黎州。天宝初，改为洪源郡，寻改汉源。宋属成都路。元<br>属土番等处宣慰司。<br>洪武八年省汉源县，置黎州长官司，以芍德为长官。德，云南人，马姓。祖<br>仕元，世袭邛部州六番招讨使。明氏据蜀，德兄安复为黎州招讨使。明氏亡，蛮<br>民溃散，德奉母还居邛部。至是，四川布政司招之，德遂来朝贡马，请置长官司。<br>诏以德为黎州长官，赐印及衣服绮帛，十一年升为黎州安抚司，即以德为使。十<br>四年，德遣使贡马。诏赐德钞五十四锭、文绮七疋。自是，三年一入贡。弘治十<br>四年命黎州安抚隶四川都司。<br>万历十九年，安抚马祥无后，妻瞿氏掌司事，取瞿姓子抚之，将有他志。祥<br>侄上舍居松坪者，遂兴兵攻城，夺印，番众乘机剽掠。时参将吴文杰方有征东之<br>役，移师剿平之。二十四年降黎州安抚司为千户所，立所治于司南三十里大田山<br>坝。分上七枝编户，属大渡河千户所，下七枝仍属松坪马氏约束。松坪在司之东<br>南，自炒米城直接峨眉，高山峻坂三百余里，皆安抚族人居之。<br>黎、雅诸蛮，宋时屡为边患。明兴，以诸蛮皆天全六番诸部，散居于二州之<br>境，遂于黎州设安抚，于天全六番设招讨，以示羁縻。而雅州所属，与招讨所辖<br>之蛮民，境土相连，时有争讼。徼外大、小木瓜种分三枝，腻乃卜最强，世居西<br>河。初属马湖土官安氏钤辖，自马湖改流，诸瓜叛入邛部，归岭氏。其地自西河<br>至凉山、雪山诸处，周围蟠据。嘉靖末，诸瓜畜牧蕃盛，时窥边，邛部长官岭柏<br>不能制，嘉、峨、犍为诸边皆为侵扰。镇巡官督邛部兵捕之，瓜兵益炽，乃议大<br>征，分建昌、越巂、马湖三路兵进讨。瓜部始惶骇请降，愿岁贡马方物，乃定。<br>其地四千八百四十余亩，徵粮四百四十余石，输峨眉县。明初与安抚司同置者，<br>有大渡河守御千户所。唐时，河平广可通漕，戍将一不守，则黎、雅、邛、嘉、<br>成都皆动摇。宋建隆三年，王全斌平蜀，以图来上。议者欲因兵威复越巂，艺祖<br>以玉斧画图曰：“外此，吾不有也。”自是之后，河中流忽陷下五六十丈，水至<br>此，汹涌如空中落，船筏不通，名为噎口，殆天设险以限内外云。<br><hr>
