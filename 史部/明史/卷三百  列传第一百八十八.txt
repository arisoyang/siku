<h4>《史部·明史·卷三百  列传第一百八十八》<b class="x">作者：张廷玉等</b></h4>
<br>◎外戚<br>明太祖立国，家法严。史臣称后妃居宫中，不预一发之政，外戚循理谨度，<br>无敢恃宠以病民，汉、唐以来所不及。而高、文二后贤明，抑远外氏。太祖访得<br>高后亲族，将授以官。后谢曰：“国家爵禄，宜与贤士大夫共之，不当私妾家。”<br>且援前世外戚骄佚致祸为辞。帝善后言，赐金帛而已。定国之封，文皇后谓非己<br>志，临终犹劝帝，毋骄畜外家。诒谋既远，宗社奠安，而椒房贵戚亦藉以保福庆<br>逮子孙，所全不已多乎。惟英宗时，会昌侯孙继宗以夺门功，参议国是。自兹以<br>下，其贤者类多谨身奉法，谦谦有儒者风。而一二怙恩负乘之徒，所好不过田宅、<br>狗马、音乐，所狎不过俳优、伎妾，非有军国之权，宾客朋党之势。而在廷诸臣<br>好为危言激论，汰如寿宁兄弟，庸驽如郑国泰，已逐影寻声，抨击不遗余力。故<br>有明一代，外戚最为孱弱。然而惠安、新乐，举宗殉国，呜呼卓矣！成祖后家，<br>详《中山王传》，余采其行事可纪者，作《外戚传》。<br>○陈公马公吕本马全张麒（子昶升等）胡荣孙忠（子继宗）<br>吴安钱贵汪泉杭昱周能（子寿彧）王镇（子源等）万贵邵喜<br>张峦夏儒陈万言方锐陈景行李伟王伟郑承宪王昇刘文炳（弟<br>文翟等）张国纪周奎<br>陈公，逸其名，淳皇后父也。洪武二年追封扬王，媪为王夫人，立祠太庙东。<br>明年有言王墓在盱眙者，中都守臣按之信。帝乃命中书省即墓次立庙，设祠祭署，<br>奉祀一人，守墓户二百一十家，世世复。帝自制《扬王行实》，谕翰林学士宋濂<br>文其碑，略曰：<br>王姓陈氏，世维扬人，不知其讳。当宋季，名隶尺籍伍符中，从大将张世杰<br>扈从祥兴。至元己卯春，世杰与元兵战，师大溃，士卒多溺死。王幸脱死达岸，<br>与一二同行者，累石支破釜，煮遗粮以疗饥。已而绝粮，同行者闻山有死马，将<br>其烹食之。王疲极昼睡，梦一白衣人来曰：“汝慎勿食马肉，今夜有舟来共载也。<br>”王未之深信，俄又梦如初。至夜将半，梦中仿佛闻橹声，有衣紫衣者以杖触王<br>胯曰：“舟至矣。”王惊寤，身已在舟上，见旧所事统领官。<br>时统领已降于元将，元将令来附者辄掷弃水中。统领怜王，藏之艎板下，日<br>取乾糇从板隙投之，王掬以食。复与王约，以足撼板，王即张口从板隙受浆。居<br>数日，事泄，彷徨不自安。飓风吹舟，盘旋如转轮，久不能进，元将大恐。统领<br>知王善巫术，遂白而出之。王仰天叩齿，若指麾鬼神状，风涛顿息。元将喜，因<br>饮食之。至通州，送之登岸。<br>王归维扬，不乐为军伍，避去盱眙津里镇，以巫术行。王无子，生二女，长<br>适季氏，次即皇太后。晚以季氏长子为后，年九十九薨，遂葬焉，今墓是已。<br>臣濂闻君子之制行，能感于人固难，而能通于神明为尤难。今当患难危急之<br>时，神假梦寐，挟以升舟，非精诚上通于天，何以致神人之佑至于斯也。举此推<br>之，则积德之深厚，断可信矣。是宜庆钟圣女，诞育皇上，以启亿万年无疆之基，<br>于乎盛哉！<br>臣濂既序其事，复再拜稽首而献铭曰：皇帝建国，克展孝思。疏封母族，自<br>亲而推。锡爵维扬，地迩帝畿，立庙崇祀，玄冕衮衣。痛念宅兆，卜之何墟，闾<br>师来告，今在盱眙。皇情悦豫，继以涕洟，即诏礼官，汝往葺治，毋俾荛竖，跳<br>踉以嬉。惟我扬王，昔隶戎麾，狞风荡海，粮绝阻饥。天有显相，梦来紫衣，挟<br>以登舟，神力所持，易死为生，寿跻期颐。积累深长，未究厥施，乃毓圣女，茂<br>衍皇支。萝图肇开，鸿祚峨巍，日照月临，风行霆驰。自流徂源，功亦有归，无<br>德弗酬，典礼可稽。聿昭化原，扶植政基，以广孝治，以惇民彝。津里之镇，王<br>灵所依，于昭万年，视此铭诗。<br>马公，逸其名，高皇后父也，宿州人。元末杀人，亡命定远。与郭子兴善，<br>以季女属子兴，后归太祖，即高皇后也。<br>公及妻郑媪皆前卒，洪武二年追封徐王，媪为王夫人，建祠太庙东。皇后亲<br>奉安神主，祝文称“孝女皇后马氏，谨奉皇帝命致祭。”四年命礼部尚书陶凯即<br>宿州茔次立庙，帝自为文以祭。<br>文曰：“朕惟古者创业之君，必得贤后以为内助，共定大业。及天下已安，<br>必追崇外家，以报其德。惟外舅、外姑实生贤女，正位中宫。朕既追封外舅为徐<br>王，外姑为王夫人，以王无继嗣，立庙京师，岁时致祭。然稽之古典，于礼未安。<br>又念人生其土，魂魄必游故乡，故即茔所立庙，俾有司春秋奉祀。兹择吉辰，遣<br>礼官奉安神主于新庙，灵其昭格，尚鉴在兹。”<br>二十五年设祠祭署，奉祀、祀丞各一人。王无后，以外亲武忠、武聚为之，<br>置洒扫户九十三家。永乐七年北巡，亲谒祠下。守冢武戡为建阳卫镇抚，犯法，<br>责而宥之。十五年，帝复亲祭，以戡为徐州卫指挥佥事。<br>吕本，寿州人，懿文太子次妃父也。仕元，为元帅府都事。后归太祖，授中<br>书省令史。洪武五年历官吏部尚书。六年改太常司卿。明年四月，御史台言：“<br>本奉职不谨，郊坛牲角非茧栗，功臣庙坏不修。”诏免官，罚役功臣庙。已，释<br>为北平按察司佥事。帝召本及同时被命杨基、答禄与权，谕之曰：“风宪之设，<br>在肃纪纲，清吏治，非专理刑名。尔等往修厥职，务明大体，毋效俗吏拘绳墨。<br>善虽小，为之不已，将成全德；过虽小，积之不已，将为大憝。不见干云之台，<br>由寸土之积，燎原之火，由一爝之微，可不慎哉！”本等顿首受命，寻复累迁太<br>常司卿。逾二年卒，无子，赐葬钟山之阴。<br>马全，洪武中为光禄少卿。其女，乃惠帝后也。燕兵陷都城，全不知所终。<br>张麒，永城人。洪武二十年以女为燕世子妃，授兵马副指挥。世子为太子，<br>进京卫指挥使，寻卒。仁宗即位，追封彭城伯，谥恭靖，后进侯。二子昶、升，<br>并昭皇后兄也。<br>昶从成祖起兵取大宁，战郑村坝，俱有功，授义勇中卫指挥同知。已，援苏<br>州，败辽东军，还佐世子守北平。永乐初，累官锦衣卫指挥使。昶尝有过，成祖<br>戒之曰：“戚畹最当守法，否则罪倍常人。汝今富贵，能不忘贫贱，骄逸何自生。<br>若奢傲放纵，陵虐下人，必不尔恕，慎之。”昶顿首谢。仁宗立，擢中军都督府<br>左都督，俄封彭城伯，子孙世袭。洪熙改元，命掌五军右哨军马。英宗嗣位，年<br>幼，太皇太后召昶兄弟诫谕之，凡朝政弗令预。昶兄弟素恭谨，因训饬益自敛。<br>正统三年卒。<br>长子辅病废，子瑾嗣。以伯爵封辅，命未下而辅卒。初，昶私蓄奄人，瑾匿<br>不举。事发，下狱，已，获释。瑾从弟玘，天顺中，官锦衣卫副千户。饮千户吕<br>宏家，醉抽刀刺宏死，法当斩，有司援议亲末灭。诏不从，迄如律。成化十六年，<br>瑾卒，子信嗣。其后裔嗣封，见《世表》。<br>升，字叔晖。成祖起兵，以舍人守北平有功，授千户，历官府军卫指挥佥事。<br>永乐十二年从北征。仁宗即位，拜后府都督同知。宣德初，进左都督掌左府事。<br>四年二月敕论升曰：“卿舅氏至亲，日理剧务，或以吏欺谩连，不问则废法，问<br>则伤恩，其罢府事，朝朔望，官禄如旧，称朕优礼保全之意。”九年北征，命掌<br>都督府事，留守京师。英宗立，太皇太后令勿预政。大学士杨士奇称升贤，宜加<br>委任，终不许。正统五年，兄昶已前卒，太后念外氏惟升一人，封惠安伯，予世<br>袭。明年卒。<br>子沄早亡，孙琮嗣。琮卒，弟瑛嗣。瑛卒，无子，庶兄瓒嗣。瓒卒，子伟嗣。<br>弘治十二年充陕西总兵官，镇守固原。明年五月，孝宗御平台，出兵部推举京营<br>大将疏，历询大学士刘健等，佥称伟才。命提督神机营，御书敕以赐。正德元年<br>令参英国公张懋、保国公朱晖提督团营。三年加太子太保。六年三月充总兵官，<br>偕都御史马中锡督京兵讨流贼刘六等。朝议以伟拥兵自卫，责其玩寇殃民，召还。<br>御史吴堂复劾其罪，兵部请逮伟及中锡，下狱论死。遇赦获释，停禄闲住。十年<br>请给禄，诏给其半。十五年复督神机营。嘉靖初，兼提督团营。二年叙奉迎防守<br>功，加太子太傅。十四年卒，赠太傅，谥康靖。<br>子镧嗣。二十年，言官劾勋戚权豪家置店房、科私税诸罪，镧亦预，输赎还<br>爵。二十七年掌后府事。居三年卒。子元善嗣。隆庆四年佥书后府事。万历三十<br>七年卒。子庆臻嗣。四十八年掌左府事。崇祯元年七月命提督京营。庆臻私请内<br>阁，于敕内增入兼管捕营。捕营提督郑其心讦庆臻侵职，帝怒，诘改敕故。大学<br>士刘鸿训至遣戍，庆臻以世臣停禄三年。后复起，掌都督府。十七年，贼陷都城，<br>庆臻召亲党尽散赀财，阖家自燔死。南渡时，赠太师、惠安侯，谥忠武，合祀旌<br>忠祠。初，世宗嘉靖八年革外戚世爵，惟彭城、惠安获存，庆臻卒殉国难。<br>胡荣，济宁人。洪武中，长女入宫为女官，授锦衣卫百户。永乐十五年将册<br>其第三女为皇太孙妃，擢光禄寺卿，子安为府军前卫指挥佥事，专侍太孙，不莅<br>事。后太孙践阼，妃为皇后，安亦屡进官。宣德三年，后废，胡氏遂不振。<br>孙忠，字主敬，邹平人。初名愚，宣宗改曰忠。初，以永城主簿督夫营天寿<br>山陵，有劳，迁鸿胪寺序班，选其女入皇太孙宫。宣宗即位，册贵妃，授忠中军<br>都督佥事。三年，皇后胡氏废，贵妃为皇后，封忠会昌伯。尝谒告归里，御制诗<br>赐之，命中官辅行。比还，帝后临幸慰劳。妻董夫人数召入宫，赐赍弗绝。正统<br>中，皇后为皇太后。忠生日，太后使使赐其家。时王振专权，祭酒李时勉荷校国<br>学门，忠附奏曰：“臣荷恩厚，愿赦李祭酒使为臣客。坐无祭酒，臣不欢。”太<br>后立言之帝，时勉获释。忠家奴贷子钱于滨州民，规利数倍，有司望风奉行，民<br>不堪，诉诸朝，言官交章劾之。命执家奴戍边，忠不问。景泰三年卒，年八十五，<br>赠会昌侯，谥康靖。英宗复辟，加赠太傅、安国公，改谥恭宪。成化十五年再赠<br>太师、左柱国。子五人：继宗、显宗、绍宗、续宗、纯宗。<br>纯宗官锦衣卫指挥佥事，早卒。<br>继宗，字光辅，章皇后兄也。宣德初，授府军前卫指挥使，改锦衣卫。景泰<br>初，进都指挥佥事，寻袭父爵。天顺改元，以夺门功，进侯，加号奉天翊卫推诚<br>宣力武臣，特进光禄大夫、柱国，身免二死，子免一死，世袭侯爵；诸弟官都指<br>挥佥事者，俱改锦衣卫。复自言：“臣与弟显宗率子、婿、家奴四十三人预夺门<br>功，乞加恩命。”由是显宗进都指挥同知，子琏授锦衣卫指挥使，婿指挥使武忠<br>进都指挥佥事，苍头辈授官者十七人。五月，命督五军营戎务兼掌后军都督府事。<br>左右又有为绍宗求官者，帝召李贤谓曰：“孙氏一门，长封侯，次皆显秩，<br>子孙二十余人悉得官，足矣。今又请以为慰太后心，不知初官其子弟时，请于太<br>后，数请始允，且不怿者累日，曰：‘何功于国，滥授此秩，物盛必衰，一旦有<br>罪，吾不能庇矣。’太后意固如此。”贤稽首颂太后盛德，因从容言祖宗以来，<br>外戚不典军政。帝曰：“初内侍言京营军非皇舅无可属，太后实悔至今。”贤曰：<br>“侯幸淳谨，但后此不得为故事耳。”帝曰：“然。”已，锦衣逯杲奏英国公张<br>懋、太平侯张瑾及继宗、绍宗并侵官地，立私庄。命各首实，懋等具服，乃宥之，<br>典庄者悉逮问，还其地于官。石亨之获罪也，继宗为显宗、武忠及子孙、家人、<br>军伴辞职，帝止革家人、军伴之授职者七人，余不问。五年，曹钦平，进太保。<br>寻以疾奏解兵柄，辞太保，不允。<br>宪宗嗣位，命继宗提督十二团营兼督五军营，知经筵事，监修《英宗实录》。<br>朝有大议，必继宗为首。再核夺门功，惟继宗侯如故。乞休，优诏不许。三年八<br>月，《实录》成，加太傅。十年，兵科给事中章镒疏言：“继宗久司兵柄，尸位<br>固宠，亟宜罢退，以全终始。”于是继宗上疏恳辞，帝优诏许解营务，仍莅后府<br>事，知经筵，预议大政。复辞，帝不许，免其奏事承旨。自景泰前，戚臣无典兵<br>者，帝见石亨、张軏辈以营军夺门，故使外戚亲臣参之，非故事也。又五年卒，<br>年八十五，赠郯国公，谥荣襄。再传至曾孙杲，详《世表》中。<br>吴安，丹徒人。父彦名，有女入侍宣宗于东宫，生景帝。宣德三年册为贤妃，<br>彦名已卒，授安锦衣卫百户。景帝嗣位，尊妃为皇太后，安进本卫指挥使。屡迁<br>前府左都督，弟信亦屡擢都督佥事。景泰七年封安安平伯。信早亡，官其弟敬为<br>南京前军左都督。英宗复辟，太后复称贤妃，降安为府军前卫指挥佥事。敬及其<br>群从南京锦衣卫指挥佥事智、府军前卫指挥同知喜山、指挥佥事广林、锦衣卫千<br>户诚，俱革职原籍闲住。寻命安为锦衣卫指挥使，子孙世袭。<br>钱贵，海州人，英宗睿皇后父也。祖整，从成祖起兵，为燕山护卫副千户。<br>父通嗣职，官至金吾右卫指挥使。贵嗣祖职，数从成祖、宣宗北征，屡迁都指挥<br>佥事。正统七年，后将正位中宫，擢贵中府都督同知。英宗数欲封之，后辄逊谢，<br>故后家独不获封。<br>贵卒，长子钦为锦衣卫指挥使，与弟钟俱殁于土木。钦无子，以钟遗腹子雄<br>为后，年幼，以父锦衣故秩予优给。天顺改元，累擢都督同知。成化时，后崩。<br>宪宗优生母外家周氏，而薄钱氏，故后家又不获封。雄卒，子承宗亦屡官锦衣卫<br>都指挥使。弘治二年，承宗祖母王氏援宪宗外家王氏例，请封。乃封承宗安昌伯，<br>世袭。先是，勋臣庄田租税皆有司代收，至是王氏乞自收，始命愿自收者听，而<br>禁管庄者横肆。嘉靖五年，承宗卒，谥荣僖。子维圻嗣。寻卒，承宗母请以庶长<br>子维垣嗣，诏授锦衣卫指挥使。已又请嗣伯爵。世宗以外戚世封非祖制，下廷臣<br>议。八年十月上议曰：“祖宗之制，非军功不封。洪熙时，都督张昶封彭城伯，<br>弟升亦封惠安伯，外戚之封，自此始。循习至今，有一门数贵者，岁糜厚禄，逾<br>分非法。臣等谨议：魏、定二公虽系戚里，实佐命元勋，彭城、惠安二伯即以恩<br>泽封，而军功参半。其余外戚恩封，毋得请袭。有出特恩一时宠锡者，量授指挥，<br>千、百户之职，终其身。”制曰：“可。”命魏、定、彭城、惠安袭封如故，余<br>止终本身，著为令。维垣遂不得袭，以锦衣终。<br>汪泉，世为金吾左卫指挥使，家京师。正统十年，其子瑛有女将册为郕王<br>妃，授瑛为中城兵马司指挥，食禄不视事。妃正位中宫，进泉都指挥同知府军卫，<br>带俸，瑛锦衣卫指挥使。寻并擢左都督，瑛弟亦授锦衣千户有差。英宗复位，泉<br>仍居金吾旧职，瑛锦衣旧职，其四弟皆夺官还故里。寻命瑛锦衣指挥佥事，子孙<br>世袭。<br>杭昱，女为景帝妃，生子见济。景泰三年，帝欲废英宗子而立己子，乃废皇<br>后汪氏，册妃为后。昱累官锦衣卫指挥使。兄聚授锦衣千户。聚寻卒，赐赙及祭<br>葬。七年，后崩，官其弟敏锦衣百户。英宗复辟，尽夺景帝所授外亲官，尤恶杭<br>氏，昱已前卒，敏削职还里。<br>周能，字廷举，昌平人。女为英宗妃，生宪宗，是为孝肃皇太后。英宗复位，<br>授能锦衣卫千户，赐赍甚渥。能卒，长子寿嗣职。宪宗践阼，擢左府都督同知。<br>成化三年封庆云伯，赠能庆云侯。寿以太后弟，颇恣横。时方禁勋戚请乞庄田，<br>寿独冒禁乞通州田六十二顷，不得已与之。尝奉使，道吕梁洪，多挟商艘。主事<br>谢敬不可，寿与哄，且劾之，敬坐落阳。十七年进侯，子弟同日授锦衣官者七人，<br>能追赠太傅、宁国公，谥荣靖。孝宗立，寿加太保。时寿所赐庄田甚多，其在宝<br>坻者已五百顷，又欲得其余七百余顷，诡言以私财相易。部劾其贪求无厌，执不<br>许，孝宗竟许之。又与建昌侯张延龄争田，两家奴相殴，交章上闻。又数挠盐法，<br>侵公家利，有司厌苦之。十六年加太傅，弟长宁伯彧亦加太保，兄弟并为侯伯，<br>位三公，前此未有也。武宗立，汰传奉官，寿子侄八人在汰中，寿上章乞留，从<br>之。正德四年卒，赠宣国公，谥恭和。<br>子瑛嗣，封殖过于父。嘉靖中，于河西务设肆邀商货，虐市民，亏国课，为<br>巡按御史所劾，停禄三月。而瑛怙恶如故，又为主事翁万达所劾，诏革其廛肆，<br>下家人于法司。时已革外戚世爵，瑛卒，遂不得嗣。<br>彧，太后仲弟也。成化时，累官左府都督同知。二十一年封长宁伯，世袭。<br>弘治中，外戚经营私利，彧与寿宁侯张鹤龄至聚众相斗，都下震骇。九年九月，<br>尚书屠滽偕九卿上言：<br>宪宗皇帝诏，勋戚之家，不得占据关津陂泽，设肆开廛，侵夺民利，违者许<br>所在官司执治以闻。皇上践极，亦惟先帝之法是训是遵。而勋戚诸臣不能恪守先<br>诏，纵家人列肆通衢，邀截商货，都城内外，所在有之。观永乐间榜例，王公仆<br>从二十人，一品不过十二人。今勋戚多者以百数，大乖旧制。其间多市井无赖，<br>冒名罔利，利归群小，怨丛一身，非计之得。迩者长宁伯周彧、寿宁侯张鹤龄两<br>家，以琐事忿争，喧传都邑，失戚里之观瞻，损朝廷之威重。伏望纶音戒谕，俾<br>各修旧好。凡在店肆，悉皆停止。更敕都察院揭榜禁戒，扰商贾、夺民利者，听<br>巡城巡按御史及所在有司执治。仍考永乐间榜例，裁定勋戚家人，不得滥收。<br>科道亦以为言，帝嘉纳之。十八年进太保。彧求为侯，吏部言封爵出自朝廷，<br>无请乞者，乃止。武宗立，悉擢彧子瑭等六人为锦衣官。彧寻卒。传子瑭，孙大<br>经，及曾孙世臣，降授锦衣卫指挥同知。<br>先是，孝肃有弟吉祥，儿时出游，去为僧，家人莫知所在，孝肃亦若忘之。<br>一夕，梦伽蓝神来，言后弟今在某所，英宗亦同时梦。旦遣小黄门，以梦中言物<br>色，得之报国寺伽蓝殿中，召入见。后且喜且泣，欲爵之不可，厚赐遣还。宪宗<br>立，为建大慈仁寺，赐庄田数百顷。其后，周氏衰落，而慈仁寺庄田久犹存。<br>王镇，字克安，上元人，宪宗纯皇后父也。成化初，授金吾左卫指挥使。未<br>几，后将正位中宫，拜中军都督同知。四年进右都督。镇为人厚重清谨，虽荣宠，<br>不改其素，有长者称。十年六月卒。弘治六年追封阜国公，谥康穆。子三人：源，<br>清，浚。<br>源，字宗本，后弟也。父卒，授锦衣卫都指挥使。外戚例有赐田，源家奴怙<br>势，多侵静海县民业。十六年，给事中王垣等言：“永乐、宣德间，许畿辅八郡<br>民尽力垦荒，永免其税，所以培国本重王畿也。外戚王源赐田，初止二十七顷，<br>乃令其家奴别立四至，占夺民产至二千二百余顷。及贫民赴告，御史刘乔徇情曲<br>奏，致源无忌惮，家奴益横。今户部郎中张祯叔等再按得实，乞自原额外悉还氏，<br>并治乔罪。”帝不悦，切责之。后诏禁外戚侵民产，源悉归所占于民，人多其能<br>改过。十八年擢中军都督同知。二十年封瑞安伯。弘治六年进侯。十六年加太保。<br>武宗登极，进太傅，增禄至七百石。嘉靖三年卒，赠太师，谥荣靖。清，成化十<br>八年授锦衣卫千户，累官中军都督同知。弘治十年封崇善伯。武宗嗣位，加太保。<br>嘉靖十三年卒。浚，成化十八年授锦衣卫百户。兄清每迁职，辄以浚代，历官中<br>军左都督。正德二年封安仁伯，逾月卒，赠侯。浚兄弟三人并贵显，皆谦慎守礼，<br>在戚里中以贤称。源子桥、浚子桓，皆嗣伯。嘉靖中并清子极皆以例降革。<br>万贵，宪宗万贵妃父也，历官锦衣卫指挥使。贵颇谨饬，每受赐，辄忧形于<br>色曰：“吾起掾史，编尺伍，蒙天子恩，备戚属，子姓皆得官。福过灾生，未知<br>所终矣。”时贵妃方擅宠，贵子喜为指挥使，与弟通、达等并骄横。贵每见诸子<br>屑越赐物，辄戒曰：“官所赐，皆著籍。他日复宣索，汝曹将重得罪。”诸子笑<br>以为迂。成化十年卒，赙赠祭葬有加。十四年进喜都指挥同知，通指挥使，达指<br>挥佥事。通少贫贱，业贾。既骤贵，益贪黩无厌，造奇巧邀利。中官韦兴、梁芳<br>等复为左右，每进一物，辄出内库偿，辇金钱络绎不绝。通妻王出入宫掖，大学<br>士万安附通为同宗，婢仆朝夕至王所，谒起居。妖人李孜省辈皆缘喜进，朝野苦<br>之。通死，帝眷万氏不已，迁喜都督同知，达指挥同知。通庶子方二岁，养子方<br>四岁，俱授官。宪宗崩。言官劾其罪状。孝宗乃夺喜等官，而尽追封诰及内帑赐<br>物，如贵言。<br>邵喜，昌化人，世宗大母邵太后弟也。世宗立，封喜昌化伯，明年卒。子蕙<br>嗣，嘉靖六年卒，无子，族人争嗣。初，太后入宫时，父林早殁。太后弟四人：<br>宗、安、宣、喜。宗、宣无后，及蕙卒，帝令蕙弟萱嗣。蕙侄锦衣指挥辅、千户<br>茂言，萱非嫡派，不当袭，蕙母争之，议久不决。大学士张璁等言：“邵氏子孙<br>已绝，今其争者皆旁枝，不宜嗣。”时帝必欲为喜立后，乃以喜兄安之孙杰为昌<br>化伯。明年，《明伦大典》成，命武定侯郭勋颁赐戚畹，弗及杰。杰自请之，帝<br>诘勋。勋怒，录邵氏争袭章奏，讦杰实他姓，请覆勘，帝不听。会给事中陆粲论<br>大学士桂萼受杰赂，使奴隶冒封爵。帝怒，下粲狱，而尽革外戚封，杰亦夺击。<br>张峦，敬皇后父也。弘治四年封寿宁伯。立皇太子，进为侯。卒赠昌国公，<br>子鹤龄嗣侯。十六年，其弟延龄亦由建昌伯进爵侯。峦起诸生，虽贵盛，能敬礼<br>士大夫。<br>鹤龄兄弟并骄肆，纵家奴夺民田庐，篡狱囚，数犯法。帝遣侍郎屠勋、太监<br>萧敬按得实，坐奴如律。敬复命，皇后怒，帝亦佯怒。已而召敬曰：“汝言是也。<br>”赐之金。给事中吴世忠、主事李梦阳皆以劾延龄几得罪。他日，帝游南宫，鹤<br>龄兄弟入侍。酒半，皇后、皇太子及鹤龄母金夫人起更衣，因出游览。帝独召鹤<br>龄语，左右莫得闻，遥见鹤龄免冠首触地，自是稍敛迹。正德中，鹤龄进太傅。<br>世宗入继，鹤龄以定策功，进封昌国公。时敬皇后已改称皇伯母昭圣皇太后矣。<br>帝以太后抑其母蒋太后故，衔张氏。嘉靖十二年，延龄有罪下狱，坐死，并革鹤<br>龄爵，谪南京锦衣卫指挥同知，太后为请不得。<br>初，正德时，日者曹祖告其子鼎为延龄奴，与延龄谋不轨。武宗下之狱，将<br>集群臣廷鞫之，祖仰药死。时颇以祖暴死疑延龄，而狱无左证，遂解。指挥司聪<br>者，为延龄行钱，负其五百金。索之急，遂与天文生董昶子至谋讦祖前所首事，<br>胁延龄贿。延龄执聪幽杀之，令聪子升焚其尸，而折所负券。升噤不敢言，常愤<br>詈至。至虑事发，乃摭聪前奏上之。下刑部，逮延龄及诸奴杂治。延龄尝买没官<br>第宅，造园池，僣侈逾制。又以私憾杀婢及僧，事并发觉。刑部治延龄谋不轨，<br>无验，而违制杀人皆实，遂论死。系狱四年，狱囚刘东山发延龄手书讪上，东山<br>得免戍，又阴构奸人刘琦诬延龄盗宫禁内帑，所告连数十百人。明年，奸人班<br>期、于云鹤又告延龄兄弟挟左道祝诅，辞及太后。鹤龄自南京赴逮，瘐死，期、<br>云鹤亦坐诬谪戍。又明年，东山以射父亡命，为御史陈让所捕获，复诬告延龄并<br>构让及遂安伯陈鏸等数十人，冀以悦上意而脱己罪。奏入，下锦衣卫穷治，<br>让狱中上疏言：“东山扇结奸党，图危宫禁。陛下有帝尧既睦之德，而东山敢为<br>陛下言汉武巫蛊之祸。陛下有帝爵底豫之孝，而东山敢导陛下以暴秦迁母之谋。<br>离间骨肉，背逆不道，义不可赦。”疏奏，帝颇悟。指挥王佐典其狱，钩得东山<br>情，奏之。乃械死东山，赦让、鏸等，而延龄长系如故。太后崩之五年，延龄<br>斩西市。<br>夏儒，毅皇后父也。正德二年以后父封庆阳伯。为人长厚，父瑄疾，三年不<br>去左右。既贵，服食如布衣时，见者不知为外戚也。十年以寿终，子臣嗣伯。嘉<br>靖八年罢袭。<br>陈万言，肃皇后父也，大名人，起家诸生。嘉靖元年授鸿胪卿，改都督同知，<br>赐第黄华坊。明年诏复营第于西安门外，费帑金数十万。工商尚书赵璜以西安门<br>近大内，治第毋过高。帝怒，逮营缮郎翟璘下狱。言官余瓒等谏，不省。寻封万<br>言泰和伯，子绍祖授尚宝司丞。又明年，万言乞武清、东安地各千顷为庄田，诏<br>户部勘闲地给之。给事中张汉卿言：“万言拔迹儒素，联婚天室，当躬自检饬，<br>为戚里倡，而僣冒陈乞，违越法度。去岁深冬冱雪，急起大第，徒役疲劳，怨咨<br>载道。方今灾沴相继，江、淮饿死之人，掘穴掩埋，动以万计。万言曾不动念，<br>益请庄田。小民一廛一亩，终岁力作，犹不足于食，若又割而畀之贵戚，欲无流<br>亡，不可得也。伏望割恩以义，杜渐以法，一切裁抑，令保延爵禄。”帝竟以八<br>百顷给之。巡抚刘麟、御史任洛复言不宜夺民地，弗听。七年，皇后崩，万言亦<br>绌。十四年卒，子不得嗣封。<br>方锐，世宗孝烈皇后父也，应天人。后初为九嫔，锐授锦衣正千户。嘉靖十<br>三年，张后废，后由妃册为皇后，迁锐都指挥使。扈跸南巡，道拜左都督。既封<br>安平伯，寻进封侯。卒，子承裕嗣。隆庆元年用主事郭谏臣言，罢袭。<br>陈景行，穆宗继后陈皇后父也。先世建昌人，高祖政以军功世袭百户，调通<br>州右卫，遂家焉。景行故将门，独嗜学，弱冠试诸生高等。穆宗居裕邸，选其女<br>为妃，授景行锦衣千户。隆庆元年封固安伯。景行素恭敬，每遇遣祀、册封诸典<br>礼，必斋戒将事。家居，诫诸子以退让。万历中卒，太后、帝及中宫、潞王、公<br>主赙赠优厚，人皆荣之。子昌言、嘉言、善言、名言，皆官锦衣。昌言先景行卒，<br>其子承恩引李文全例，请袭祖封。帝曰：“承恩，孙，文全，子也，不可比。”<br>以都督同知授之。<br>李伟，字世奇，漷县人，神宗生母李太后父也。儿时嬉里中，有羽士过之，<br>惊语人曰：“此儿骨相，当位极人臣。”嘉靖中，伟梦空中五色彩辇，旌幢鼓吹<br>导之下寝所，已而生太后。避警，携家入京师。居久之，太后入裕邸，生神宗。<br>隆庆改元，立皇太子，授伟都督同知。神宗立，封武清伯，再进武清侯。太后能<br>约束其家，伟尝有过，太后召入宫切责之，不以父故骫祖宗法。以是，伟益小心<br>畏慎，有贤声。万历十一年卒，赠安国公，谥庄简。子文全嗣侯，卒，子铭诚嗣。<br>天启末，铭诚颂魏忠贤功德，建祠名鸿勋。庄烈帝定逆案，铭诚幸获免。久之，<br>大学士薛国观请勒勋戚助军饷。时铭诚已卒，子国瑞当嗣爵，其庶兄国臣与争产，<br>言父遗赀四十万，愿输以佐军兴。帝初不允，至是诏借饷如国臣言，国瑞不能应。<br>帝怒，夺国瑞爵，遂悸死，有司复系其家人。国瑞女字嘉定伯周奎孙，奎请于庄<br>烈后，后曰：“但迎女，秋毫无所取可也。”诸戚畹人人自危。会皇五子疾亟，<br>李太后凭而言。帝惧，悉还李氏产，复武清爵，而皇五子竟殇。或云中人构乳<br>媪，教皇五子言之也。未几，国观遂以事诛。<br>王伟，神宗显皇后父也。万历五年授都督。寻封永年伯。帝欲加恩伟子栋及<br>其弟俊，阁臣请俱授锦衣正千户。帝曰：“正德时，皇亲夏助等俱授锦衣指挥使，<br>世袭，今何薄也？”大学士张居正等言：“正德时例，世宗悉已厘革，请授栋锦<br>衣卫指挥佥事，俊千户，如前议。”帝意未慊，居正固奏，乃止。伟卒，传子栋<br>及曾孙明辅，袭伯如制。<br>郑承宪，神宗郑贵妃父也。贵妃有宠，郑氏父子、宗族并骄恣，帝悉不问。<br>承宪累官至都督同知，卒。子国泰请袭，帝命授都指挥使。给事中张希皋言：“<br>指挥使下都督一等，不宜授任子。妃家蒙恩如是，何以优后家。”不报。是时，<br>廷臣疑贵妃谋夺嫡，群以为言。国泰不自安，上疏请立太子，其从子承恩亦言储<br>位不宜久虚。大学士沈一贯左右于帝，弗听。诏夺国泰俸，而斥承恩为民，然言<br>者终不息。万历二十六年，承恩复上疏劾给事中戴士衡、知县樊玉衡，妄造《忧<br>危竑议》，离间骨肉，污蔑皇贵妃。帝怒。《忧危竑议》者，不知谁所作，中言<br>侍郎吕坤构通宫掖，将与国泰等拥戴福王。而士衡前尝论坤与承恩相结，玉衡<br>方抗言贵妃沮立太子，疏并留中，故承恩指两人。帝怒，士衡、玉衡皆永戍。廷<br>臣益贫郑氏。久之，皇太子立。四十三年，男子张差持梃入东宫，被擒。言者皆<br>言国泰谋刺皇太子。主事王之寀鞫差，差指贵妃宫监。主事陆大受、给事中何士<br>晋遂直攻国泰。帝以贵妃故，不欲竟事，详之寀等传。国泰官左都督，病死，子<br>养性袭职。天启初，光禄少卿高攀龙、御史陈必谦追论其罪，且言养性结白莲贼<br>将为乱。诏勒养性出京师，随便居住。魏忠贤用事，宥还。<br>王升，熹宗生母孝和太后弟也。父钺。天启元年封升新城伯。寻以皇子生，<br>进俟。卒，子国兴嗣。崇祯十七年，京师陷，被杀。<br>刘文炳，字淇筠，宛平人。祖应元，娶徐氏，生女，入宫，即庄烈帝生母孝<br>纯皇太后也。应元早卒，帝即位，封太后弟效祖新乐伯，即文炳父也。崇祯八年<br>卒，文炳嗣。是年，文炳大母徐年七十，赐宝钞、白金、文绮。帝谓内侍曰：“<br>太夫人年老，犹聪明善饭，使太后在，不知若何称寿也。”因怆然泣下。九年进<br>文炳为新乐侯，其祖、父世赠爵如之。<br>十三年，宫中奉太后像，或曰未肖。帝不怿，遣司礼监太监王裕民同武英殿<br>中书至文炳第，敕徐口授，绘像以进，左右咸惊曰：“肖。”帝大喜，命卜日具<br>卤簿，帝俯伏归极门，迎入，安奉奉慈殿，朝夕上食如生。因追赠应元瀛国公，<br>封徐氏瀛国太夫人，文炳晋少傅，叔继祖，弟文翟、文照俱晋爵有差。<br>文炳母杜氏贤，每谓文炳等曰：“吾家无功德，直以太后故，受此大恩，当<br>尽忠报天子。”帝遣文炳视凤阳祖陵，密谕有大事上闻。文炳归，奏史可法、张<br>国维忠正有方略，宜久任，必能灭贼，后两人果殉国难。文炳谨厚不妄交，独与<br>宛平太学生申湛然、布衣黄尼麓及驸马都尉巩永固善。时天下多故，流贼势益张，<br>文炳与民麓等讲明忠义，为守御计。及李自成据三秦，破榆林，将犯京师。文炳<br>知势不支，慷慨泣下，谓永固曰：“国事至此，我与公受国恩，当以死报。”<br>十七年正月，帝召文炳、永固等回国事。二人请早建藩封，遣永、定二王之<br>国。帝是之，以内帑乏，不果行。三月初一日，贼警益急，命文武勋戚分守京城。<br>继祖守皇城东安门，文翟守永定门，永固守崇文门。文炳以继祖、文翟皆守<br>城，故未有职事。十六日，贼攻西直门，势益急。尼麓踉跄至，谓文炳曰：“城<br>将陷，君宜自为计。”文炳母杜氏闻之，即命侍婢简笥绦于楼上，作七八缳，命<br>家僮积薪楼下，随遣老仆郑平迎李氏、吴氏二女归，曰：“吾母女同死此。”又<br>念瀛国太夫人年笃老，不可俱烬，因与文炳计，匿之申湛然家。<br>十八日，帝遣内使密召文炳、永固。文炳归白母曰：“有诏召儿，儿不能事<br>母。”母拊文炳背曰：“太夫人既得所，我与若妻妹死耳，复何憾。”文炳偕永<br>固谒帝，时外城已陷。帝曰：“二卿所纠家丁，能巷战否？”文炳以众寡不敌对，<br>帝愕然。永固奏曰：“臣等已积薪第中，当阖门焚死，以报皇上。”帝曰：“朕<br>志决矣。朕不能守社稷，朕能死社稷。”两人皆涕泣誓效死，出驰至崇文门。须<br>臾贼大至，永固射贼，文炳助之，杀数十人，各驰归第。<br>十九日，文照方侍母饭，家人急入曰：“城陷矣！”文照碗脱地，直视母。<br>母遽起登楼，文照及二女从之，文炳妻王氏亦登楼。悬孝纯皇太后像，母率众哭<br>拜，各缢死。文照入缳堕，拊母背连呼曰：“儿不能死矣，从母命，留侍太夫人。<br>”遂逃去。家人共焚楼。文炳归，火烈不得入，入后园，适湛然、尼麓至，曰：<br>“巩都尉已焚府第，自刎矣。”文炳曰：“诺。”将投井，忽止曰：“戎服也，<br>不可见皇帝。”湛然脱己帻冠之，遂投井死。继祖归，亦投井死。继祖妻左氏见<br>大宅火，亟登楼自焚，妾董氏、李氏亦焚死。初，文翟见外城破，突出至浑河，<br>闻内城破，复入，见第焚，大哭曰：“文翟未死，以君与母在。今至此，何生<br>为！”遂觅文炳死所，大书版井旁曰“左都督刘文翟同兄文炳毕命报国处”，<br>亦投井死，阖门死者四十二人。是时，惠安伯张庆臻集妻子同焚死。新城侯王国<br>兴亦焚死。宣城伯卫时春怀铁券，阖门赴井死。与永固射贼杨光陛者，驸马都尉<br>子也，被甲驰突左右射，与永固相失，矢尽，投观象台下井中死。而湛然以匿瀛<br>国为贼所拷掠，终不言，体糜烂以死。福王时，谥文炳忠壮，文翟忠果。<br>张国纪，祥符人，熹宗张皇后父也。天启初，封太康伯。魏忠贤与客氏忌皇<br>后，因谋陷国纪，使其党刘志选、梁梦环先后劾国纪谋占宫婢韦氏，矫中宫旨鬻<br>狱。忠贤将从中究其事，以撼后。大学士李国<木普>曰：“君后，犹父母也，安有<br>劝父构母者？”国纪始放归故郡，忠贤犹欲掎之，庄烈帝立，乃得免。崇祯末，<br>以输饷进爵为侯，旋死于贼。<br>周奎，苏州人，庄烈帝周皇后父也。崇祯三年封嘉定伯，赐第于苏州之葑门。<br>帝尝谕奎及田贵妃父弘遇、袁贵妃父祐，宜恪遵法度，为诸戚臣先。祐颇谨慎，<br>惟弘遇骄纵，奎居外戚中，碌碌而已。李自成逼京师，帝遣内侍徐高密谕奎倡勋<br>戚输饷，奎坚谢无有。高愤泣曰：“后父如此，国事去矣。”奎不得已奏捐万金，<br>且乞皇后为助。及自成陷京师，掠其家得金数万计，人以是笑奎之愚云。<br><hr>
