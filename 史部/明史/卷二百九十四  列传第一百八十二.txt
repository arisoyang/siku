<h4>《史部·明史·卷二百九十四  列传第一百八十二》<b class="x">作者：张廷玉等</b></h4>
<br>◎忠义六<br>○夏统春（薛闻礼等）陈美（郭裕等）谌吉臣（张国勋等）卢学古<br>（朱士完等）陈万策（李开先）许文岐（李新等）郭以重（岳璧郭金城）<br>崔文荣（朱士鼎）徐学颜（李毓英等）冯云路（熊明睿易道暹傅<br>可知）蔡道宪（周二南等）张鹏翼（欧阳显宇等）刘熙祚王孙兰程良<br>筹（程道寿）黄世清杨暄（朱一统等）唐时明（薛应玢唐梦鲲）段复<br>兴（靳圣居等）简仁瑞（何相刘等）司五教（张凤翮）都任（王家录等）<br>祝万龄（王徵等）陈瑸（周凤岐）王徵俊（宋之俊等）丁泰运（尚大<br>伦等）<br>夏统春，字元夫，桐城人。为诸生，慷慨有才志。用保举授黄陂丞，尝摄县<br>事，著廉能声。十五年，贼犯黄陂。统春已迁麻阳知县，未赴，乃督众拒守，凡<br>十五昼夜，贼忽解去。统春度贼必再至，而众已疲甚，休于家。阅五日，贼果突<br>至，城遂陷。统春巷战，力竭被执，欲屈之。统春指贼魁大骂，贼怒，断其右手。<br>复以左手指贼骂，贼又断之。骂不已，乃割其舌，目怒视，眦欲裂，贼又剜其目。<br>犹以头触贼，遂支解之。<br>有薛闻礼者，武进人。由府吏官黄陂典史。岁歉，民逋漕粟。闻礼奉使过汉<br>口，贷于所知得千金，以代民逋。十六年，张献忠陷黄陂，爱闻礼才，挟与俱去，<br>暮即亡归。会贼所设伪官为士民杀死，闻礼曰“祸大矣”，令士民远避，而己独<br>留以当之。俄贼至，将屠城。闻礼挺身曰：“杀伪官者，我也。”贼欲活之，詈<br>不止，乃见杀。<br>当是时，贼延蔓中原，覆名城不可胜数。其以小吏死难，有何宗孔、贾儒秀、<br>张达、郝瑞日诸人。宗孔，紫阳典史。十一年五月，流贼再陷其城，死之。儒秀，<br>商南典史，城陷，抗节死。达，兴山典史。十四年二月，张献忠自蜀来攻，都司<br>徐日耀战殁，达被缚，骂贼不屈死。瑞日，陕西人，为固始巡检。罗山为贼陷，<br>上官令瑞日摄县事。单骑携二童以往，至则止僧寺，将招流移为守御计。未逾月，<br>贼遣伪官至，土寇万朝勋与之合。诱执瑞日，说之降，不从，拘于家。一日，朝<br>勋置酒宴群贼，醉卧，瑞日潜入其室，杀之。将奔凤阳，雨阻，复见絷。贼爱其<br>勇，欲留之，叱曰：“我虽小吏，亦朝廷臣子，肯为贼用耶！”遂被害，二仆亦<br>死。<br>有朱耀者，固始人。与父允义、兄炳、思成并以勇力闻。八年，贼来犯，耀<br>父子力战却之。明年，贼复至。耀出战，手馘数十人，追之，陷伏中，大骂死。<br>允义曰：“我必报子仇。”炳谓思成曰：“我二人必报弟仇。”三人率众奋击，<br>贼解去，城获全。<br>陈美，字在中，新建人。崇祯时由乡举知宜城县。兵燹之余，民生凋瘵。及<br>张献忠据谷城，人情益惧，美安辑备至。襄阳陷，贼兵来犯。美偕守备刘相国迎<br>击，贼中伏败去。巡按御史上其功，获叙录。抚治都御史王永祚以六等课所部有<br>司，美居上上。荐于朝，未及擢用。十五年冬，李自成长驱犯襄阳，左良玉先奔，<br>永祚及知府以下俱遁。贼入城，乡官罗平、知州蔡思绳、福州通判宋大勋殉节。<br>贼分兵寇宜城、枣阳、谷城、光化、均州。美守宜城，固拒八昼夜。城陷，抗骂<br>不已，为贼磔死。训导阳城田世福亦死之。<br>枣阳知县郭裕，清江举人。甫视事，张献忠至。左良玉屯近邑，裕单骑邀与<br>共御，贼却去。至是，贼将刘福来攻，裕发炮石，击伤多。贼愤，攻益力，城陷。<br>身被数槊，大骂。贼支解之，阖门遇害。<br>光化知县万敬宗，南昌人，贡生，到官以死自誓。贼薄城，遂自尽。贼义之，<br>引去，城获全。乡官韩应龙，举人，历长芦盐运使，不受伪职，自缢死。谷城知<br>县周建中亦殉节。均州知州胡承熙被热不屈，与其子尔英俱死。承熙有能声，永<br>祚课属吏，亦列上上，迁刑部员外郎，未行，遇难。贼犯郧阳，同知刘璇死之。<br>保康陷，知县万惟坛与妻李氏俱列之。璇，永年人。惟坛，曹县人。俱贡生。<br>谌吉臣，字仲贞，南昌人。父应华，万历时，以参将援朝鲜，战殁。吉臣由<br>举人为云梦知县。崇祯十五年十二月，李自成陷襄阳，其党贺一龙陷德安。吉臣<br>急遣孥归，身誓死勿去。明年正月，云梦陷，被执，不食累日。贼临以兵，吉臣<br>乞速死。贼壮之，授以官，不屈。驱上马，曰：“我失守封疆，当死此，更安往。”<br>乃见杀。福王时，赠太仆寺丞。<br>贼分兵犯旁邑，应城陷，训导张国勋死之。国勋，黄陂人。城将陷，诣文庙<br>抱先师木主大哭，为贼所执，大骂不屈，支解死。妻子十余人皆殉节。<br>袁启观者，云梦诸生也。贼据城，启观立寨自守。贼执去，出题试之。启观<br>曰：“汝既知文，亦知乱臣贼子，人人得而诛之耶？”贼怒，杀之。<br>安陆城陷，知县分水濮有容一门十九人皆死。乡民结寨自保，贼将白旺连破<br>数十寨，诸生廖应元守益坚。奸人执送旺，旺问：“汝欲何为？”厉声曰：“欲<br>杀贼耳！”贼怒，射杀之。应山举人刘申锡养死士百人，城陷，谋恢复。兵败，<br>为旺所杀，百人皆战死。沔阳陷，同知马飚死之。<br>卢学古，夏县人。举人。历承天府同知，摄荆门州事。崇祯十五年十二月，<br>李自成寇荆门，学古誓死守。学正黄州张郊芳、训导黄冈程之奇亦盟诸生于大成<br>殿，佐城守。贼环攻四日，无援，城陷。学古骂贼不绝口，剖腹而死。郊芳、之<br>奇亦不屈死。<br>有朱士完者，潜江举人。乡试揭榜夕，梦墨帜堕其墓门，粉书“乱世忠臣”<br>四字。至是，贼破承天，长驱陷潜江。士完被执，械送襄阳，道由泗港，啮指血<br>书己尽节处，遂自经。贼所过焚毁，士完所题壁独存。<br>彭大翮者，竟陵之青山人。贼逼承天，大翮出所著《平贼权略》上之当事，<br>不能用。遂自集一旅保乡曲，邀斩贼过当。贼怒，雨夜袭之。大融太息曰：“吾<br>子孙阵亡已尽，吾何用生为！”赴水死。<br>贼既陷荆门，遂向荆州。巡抚陈睿谟急渡江入城，奉惠王常润南奔，监司以<br>下皆奔，士民遂开门迎贼。训导撖君锡正衣冠端坐明伦堂。贼至，欲屈之，诟骂<br>而死。君锡，字宾王，绛县人。贼大索缙绅，故相张居正子尚宝丞允修不食死。<br>户部员外郎李友兰不屈死。诸生王维藩率妻朱及二女避难，为贼所掠。维藩令妻<br>女赴井死，遂见杀。诸生王图南被执，抗骂死。<br>夷陵李云，由乡举知颍川州，州人祠祀之。谢事归。流贼炽，大书“名义至<br>重，鬼神难欺”二语于牖以自警。及城陷，不屈。执至江陵，绝食死。吕调元者，<br>归州千户也。城陷，士民悉归附，调元独率部卒格斗，陷重围中。招之降，大骂，<br>死乱刀下。<br>陈万策，江陵人。天启中，与同邑李开先先后举于乡，并有时名。崇祯十六<br>年正月，李自成据襄阳，设伪官。其吏政府侍郎石首喻上猷，先为御史，降贼，<br>荐两人贤可用。自成遣使具书币征之。万策隐龙湾市，贼使至，叹曰：“我为名<br>误，既不能奋身灭贼，尚可惜顶踵耶？”夜自经。贼使至开先家，开元瞋目大骂，<br>头触墙死。福王时，俱命优恤。<br>许文岐，字我西，仁和人。祖子良，巡抚贵州右佥都御史。父联枢，广西左<br>参政。文岐，崇祯七年进士。历南京职方郎中。贼大扰江北，佐尚书范景文治戎<br>备，景文甚倚之。迁黄州知府，射杀贼前锋一只虎，夺大纛而还。狱有重囚七人，<br>纵归省，克期就狱，皆如约至，乃请于上官贷之。十三年迁下江防道副使，驻蕲<br>州。贼魁贺一龙、蔺养成等萃蕲、黄间，文岐设备严。贼党张雄飞将南渡，命游<br>击杨富焚其舟，贼乃却。巡抚宋一鹤上其功。副将张一龙善驭兵，文岐重之。尝<br>共宿帐中，军中夜呼噪，文岐曰“此奸人乘夜思遁耳”，坚卧不出。质明，叛兵<br>百余人夺门遁，一龙追获尽斩之，一军肃然。杨富既久镇蕲，一鹤复遣参将毛显<br>文至，不相得，兵民汹汹。文岐会二将，以杯酒释之，始无患。十五年，左良玉<br>溃兵南下大掠。文岐立马江口迎之，兵莫敢犯。时警报日急，人无固志，会擢督<br>粮参政当行，文岐叹曰：“吾为天子守孤城二载矣，分当死封疆，虽危急，奈何<br>弃之。”遣妻奉母归，檄富、显文出屯近郊，为固守计。无何，荆王府将校郝承<br>忠潜通张献忠。明年大举兵来攻，文岐发炮毙贼甚众。夜将半，雪盈尺，贼破西<br>门入，文岐巷战。雪愈甚，炮不得发，遂被执。献忠闻其名，不杀，击之后营。<br>时举人奚鼎铉等数十人同系，文岐密谓曰：“观贼老营多乌合，凡此数万卒皆被<br>掠良民，若告以大义，同心协力，贼可歼也。”于是阴相结，期四月起事，以柳<br>圈为信。谋泄，献忠索之，果得柳圈，缚文岐斩之。将死，语人曰：“吾所以不<br>死者，志灭贼耳。今事不成，天也。”含笑而死，时文岐陷贼中已七十余日矣。<br>事闻，赠太仆卿。<br>贼既陷蕲州，遂屠其民。乡官陕西佥事李新举家被执，贼欲屈之。新叱曰：<br>“我昔官秦中，尔辈方为厮养，今日肯屈膝厮养耶！”贼怒，新抱父尸就刃。其<br>时属吏死节者，惟麻城教谕定远萧颂圣、蕲水训导施州童天申。<br>郭以重，黄州人。世为卫指挥。崇祯十六年，城陷，自他所来赴难。其妻欲<br>止之，叱曰：“朝家畀我十三叶金紫，不能易一死哉！吾将先杀汝。”妻乃不敢<br>言。既至，遇贼欲胁之去，坚不从。露刃慑之，乃好谓贼曰：“从汝非难，但抱<br>小儿者，吾妻也，汝为我杀之，吾无累矣。”贼如其言。以重即夺贼刀击斩一贼，<br>群贼拥至，遂赴水死。<br>先是，蕲州破，指挥岳璧自屋堕地，不死。贼执至城上，欲降之。厉声曰：<br>“我世臣也，城亡与亡，岂降贼！”贼刃之，仆地。气将绝，瞋目曰：“我死为<br>鬼，当灭汝！”时大雪，血流丈余，目眦不合。<br>同时，郭金城为罗田守将，贼逼城，率所部五百人战，斩级百余，追之英山。<br>贼大集，困三日，突围不得出，被执。胁降不从，见杀。<br>崔文荣，海宁卫人。世指挥佥事，举武会试，授南安守备。崇祯中，临、蓝<br>盗起，逼桂阳，桂王告急。文荣督所部会剿，却贼四万人。以功，擢武昌参将。<br>十六年四月，张献忠犯汉阳，文荣渡江袭斩六百级。已而城陷，武昌震惧。巡抚<br>宋一鹤既死，承天新任巡抚王聚奎未至，武昌素不宿重兵，城空虚。或议撤江上<br>兵以守，文荣曰：“守城不如守江，团风、煤炭、鸭蛋诸洲，浅不及马腹，纵之<br>飞渡，而坐守孤城，非策也。”当事不从。贼果从团风渡江，陷武昌县。县无人，<br>贼出营樊口，文荣军洪山寺扼之。既，敛兵入城，以他将代守。贼全军由鸭蛋洲<br>毕渡，抵洪山，守将亦退入城。文荣以武胜门当贼冲，偕故相贺逢圣协守，贼攻<br>之不能下。<br>监军参政王扬基时已擢右佥都御史，巡抚承天、德安二郡，未闻命，尚驻武<br>昌。见势急，与推官傅上瑞诡言有事汉阳，开门遁去，人情益汹汹。先是，楚王<br>出资募兵，应募者率蕲、黄溃卒及贼间谍，至是开文昌、保安二门纳贼。文荣方<br>出斗还，阖城扉不及，跃马大呼，杀三人。贼攒槊刺之，洞胸死。有朱士鼎者，<br>起家武进士，为巡江都司。城陷被执，贼喜其勇敢，欲大用之。戟手大骂，贼断<br>其右手，乃以左手染血洒贼，贼又断之，不死。贼退，令人缚笔于臂，能作楷字。<br>招集旧卒，训练如常。<br>徐学颜，字君复，永康人。母疾，祷于天，请以身代。夜梦神人授药，旦识<br>其形色，广觅之，得荆沥，疾遂愈。父为中城兵马指挥，忤权要人下吏。学颜三<br>疏讼冤，所司格不上，遍叩诸公卿莫为雪，将置重辟。学颜号泣争于刑部，不能<br>得，至啮臂血溅于庭，乃获释归。推所居大宅让其弟，尚义疏财，族党德之。崇<br>祯三年建东宫，诏举孝友廉洁、博物洽闻可励俗维风者，有司以学颜应，寝不行。<br>十二年以恩贡生授楚府左长史，引义匡辅，王甚敬之。十五年冬，诸司长官及武<br>昌知府、江夏知县并以朝觐行，学颜摄江夏事，缮修守具。楚府新募兵，即令学<br>颜将之。明年五月晦，新军内叛，城陷。学颜格斗，断左臂，大骂不屈，为贼支<br>解，一家二十余人殉之。通判固安李毓英亦举家自缢。<br>武昌知县邹逢吉被害。同死者，武昌卫经历汪文熙、巡检戴良瑄及僧官一人，<br>俱骂贼不屈，腰斩。贼既陷武昌，分兵陷属邑，于是嘉鱼知县霍山王良鉴、蒲圻<br>知县临川曾栻俱抗节死。事闻，学颜赠佥事，毓英等赠恤有差。<br>冯云路，字渐卿，黄冈人。好学励行，年三十，即弃诸生，从贺逢圣讲学，<br>遂寓居武昌，著书数百卷。崇祯三年，巡按御史林鸣球荐其贤，并上所著书，不<br>用。及贼将渡江，云路贻书逢圣曰：“在内，以宁湖为止水。在外，以汉江为汩<br>罗。”宁湖者，云路谈经处也。城既陷，乘桴入宁湖。贼遣使来聘，遥应曰：“<br>我平生只读忠孝书，未尝读降贼书也。”遂投湖死。从游诸生汪延陛亦死焉。<br>其同邑熊寔，字渭公，亦移居武昌。喜邵子《皇极书》，颇言未来事。十六<br>年元旦，尽以所撰《性理格言》、《图书悬象》、《大易参》诸书付其季弟，曰：<br>“善藏之。”城破前一日，贻书云路，言“明日当觅我某树下。”及期行树傍，<br>贼追至，跃入荷池以死。<br>有诸生明睿者，江夏人。城破，贼独不入其门。睿慨然曰：“安有父母之邦<br>覆，而偷生苟活者！”语家人：“速从我入井，否则速去。”于是妻及二子、二<br>女并诸婢以次投井。睿笑曰：“吾今旷然无累矣。”从容榜诸门，赴井死，时人<br>号为明井。<br>先是，贼陷黄冈，诸生易道暹者，字曦侯。好学尚气节，居深山中，积书满<br>家。贼氛渐逼，道暹惜所积书，又以己所著书多，不忍弃，逡巡未行。及贼至，<br>子为瑚急奉母走青峰岩，道暹携幼子为琏担事以行。遇贼，绐曰：“余书贾也。<br>贼笑曰：“汝易曦侯，何绐我。”道暹曰：“若既知我，当听我一言，慎毋杀人<br>焚庐舍。”贼曰：“若身不保，尚为他人言耶！”道暹厉色叱贼，贼怒杀之。为<br>琏请代，贼并杀之。未几，为瑚亦被杀。<br>时黄陂诸生傅可知亦以叱贼死。可知幼丧父，卧柩下三年。六十丧母，啜粥<br>三年。黄陂陷，被执，可知年已逾八十。贼悯其老不杀，俾养马，叱曰：“我为<br>士数十年，肯役于贼耶！”延颈就刃，贼杀之。<br>蔡道宪，字元白，晋江人。崇祯十年进士。为长沙推官。地多盗，察豪民通<br>盗者，把其罪而任之。盗方劫富家分财，收者已至。召富家还所失物，皆愕不知<br>所自。恶少年闭户谋为盗，启户，捕卒已坐其门，惊逸去。吉王府宗人恣为奸，<br>道宪先治而后启王。王召责之，抗声曰：“今四海鼎沸，寇盗日滋。王不爱民，<br>一旦铤而走险，能独与此曹保富贵乎？”王悟，谢遣之。<br>十六年五月，张献忠陷武昌，长沙大震。承天巡抚王扬基率所部千人，自岳<br>州奔长沙。道宪请还驻岳州，曰：“岳与长沙唇齿也，并力守岳则长沙可保，而<br>衡、永亦无虞。”扬基曰：“岳，非我属也。”道宪曰：“弃北守南，犹不失为<br>楚地。若南北俱弃，所属地安在？”扬基语塞，乃赴岳州。及贼入蒲圻，即遁去。<br>湖广巡抚王聚奎远驻袁州，惮贼不敢进。道宪亦请移岳，聚奎不得已至岳，数日<br>即徙长沙。道宪曰：“贼去岳远，可缮城以守。彼犯岳，犹惮长沙援。若弃岳，<br>长沙安能独全。”聚奎不从。贼果以八月陷岳州，直犯长沙。先是，巡按御史刘<br>熙祚令道宪募兵，得壮丁五千训练之，皆可用。至是亲将之，与总兵官尹先民等<br>扼罗塘河。聚奎闻贼逼，大惧，撤兵还城。道宪曰：“去长沙六十里有险，可栅<br>以守，毋使贼逾此。”又不从。<br>时知府堵胤锡入觐未返，通判周二南摄攸县事，城中文武无几。贼薄城，士<br>民尽窜。聚奎诡出战，遽率所部遁。道宪独拒守，贼绕城呼曰：“军中久知蔡推<br>官名，速降，毋自苦。”道宪命守卒射之毙。越三日，先民出战，败还。贼夺门<br>入，先民降。道宪被执，贼啖以官，嚼齿大骂。释其缚，延之上坐，骂如故。贼<br>曰：“汝不降，将尽杀百姓。”道宪大哭曰：“愿速杀我，毋害我民。”贼知终<br>不可夺，磔之，其心血直溅贼面。健卒林国俊等九人随不去，贼亦令说道宪降。<br>国俊曰：“吾主畏死去矣，不至今日。”贼曰：“尔主不降，尔辈亦不得活。”<br>国俊曰：“我辈畏死亦去矣，不至今日。”贼并杀之，四卒奋然曰：“愿瘗主尸<br>而死。”贼许之，乃解衣裹道宪骸，瘗之南郊醴陵坡，遂自刎。道宪死时年二十<br>九，赠太仆少卿，谥忠烈。<br>二南，字汝为，云南人。由选贡为长沙通判，尽职业，与道宪深相得。擢岳<br>州知府，士民固留，乃以新秩还长沙，后亦死。<br>邑中举人冯一第走湘乡，将乞师他所，贼系其母与兄招之。一第归就缚，贼<br>将斩之，一老僧伏地哭请免。贼乃去其两手置营中，一夕死，母兄获免。贼陷东<br>安，举人唐德明仰药死。犯耒阳，诸生谢如珂拒战死。<br>张鹏翼，西充人。崇祯中，由选贡生授衡阳知县。十六年八月，张献忠逼衡<br>州，巡抚王聚奎、李乾德及监司以下皆遁，士民尽奔窜。鹏翼独守空城，贼至即<br>陷。胁使降，戟髯诟詈，贼缚而投诸江，妻子赴水死。<br>贼之趋岳州也，巴陵教谕桂阳欧阳显宇时摄县事，死焉。其趋临湘也，知县<br>莆田林不息抗骂不屈，断其两手杀之。湘阴陷，知县大埔杨开率家属十七人投水<br>死。其丞赖万耀摄醴陵县事，城破亦死之。长沙府照磨莫可及，宜兴人，摄宁乡<br>县事，殉城死。二子若鼎、若钰号恸奔赴，遇害。衡州既陷，属县衡山亦失守，<br>知县富顺董我前、教谕分宜彭允中，皆尽节。府教授永明蒋道亨摄武陵县事，抱<br>印骂贼，见杀。其他文武将吏，非降则逃。长沙史可镜，官给事中，丁艰归，降<br>贼，贼用为湖广巡抚。及贼弃湖广入四川，李乾德复还长沙，执可镜，加榜掠，<br>械送南都伏法。<br>乾德者，亦鹏翼同邑人。崇祯四年进士。十六年历右佥都御史抚治郧阳，未<br>赴，改湖南。时武昌已陷，乾德守岳州。献忠攻急，乾德弃城走长沙，岳州遂陷。<br>转徙衡、永，贼至，辄先避，长沙、衡、永皆随陷。献忠入四川，乃还长沙，以<br>失地，谪赴督师王应熊军前自效。永明王立，擢兵部侍郎，巡抚川南。乾德入蜀，<br>其乡邑已陷，父亦被难，乃说诸将袁韬攻佛图关，复重庆。韬及武大定久驻重庆，<br>食尽。乾德说嘉定守将杨展与大定结为兄弟，资之食。已而恶展，构韬杀之，<br>据嘉定，蜀人咸不直乾德。会刘文秀自云南至，擒韬，陷嘉定，乾德乃驱家人及<br>其弟御史升德，俱赴水死。<br>刘熙祚，字仲缉，武进人。父纯仁，泉州推官。熙祚举天启四年乡试。崇祯<br>中，为兴宁知县。奸民啖断肠草，胁人财物。熙祚令赎罪者必以草，以是致死者<br>勿问，草以渐少，弊亦止，课最，征授御史。十五年冬巡按湖南。李自成陷荆、<br>襄诸郡，张献忠又破蕲、黄，临江欲渡。熙祚以明年二月抵岳州，檄诸将分防江<br>浒，偏沅、郧阳二抚联络形势。会贼马守应据澧州，窥常德，土寇甘明扬等助之。<br>熙祚驰至常德，击斩明扬。五月还长沙。<br>及武昌、岳州相继陷，急令总兵尹先民、副将何一德督万人守罗塘河，扼要<br>害。而巡抚王聚奎乃撤守长沙，贼遂长驱至。聚奎率溃将孔全彬、黄朝宣、张先<br>璧等走湘潭，长沙不能守。惠王避地至长沙，与吉王谋出奔，熙祚奉以奔衡州。<br>衡州，桂王封地也，聚奎兵至，大焚劫，王及吉、惠二王皆登舟避乱。熙祚单骑<br>赴永州为城守计。未几，聚奎复走祁阳，衡州遂陷。永士民闻之，空城逃。三王<br>至永州，聚奎继至，越日全彬等亦至，劫库金去。熙祚乃遣部将护三王走广西，<br>而己返永州拒守。贼骑追执之，献忠踞桂王宫，叱令跪，不屈。贼群殴之，自殿<br>墄曳至端礼门，肤尽裂。使降将尹先民说之，终不变，见杀。事闻，赠太常少<br>卿，谥忠毅。弟永祚，字叔远，由选贡生屡迁兴化同知，擒贼曾旺。后以副使知<br>兴化府事。大清兵入城，仰药死。弟绵祚，字季延。崇祯四年进士。为吉安永丰<br>知县。邻境九莲山，界闽、粤，贼窟其中，绵祚请会剿。贼怒，率众攻。绵祚出<br>击，三战三捷。贼益大至，绵祚伏兵黄牛峒，大破之。积劳得疾，请告归卒。兄<br>弟三人并死王事。<br>王聚奎既失永州，后伺贼退，潜还武昌，为代者何腾蛟所劾，夤缘免。<br>王孙兰，字畹仲，无锡人。崇祯四年进士。累迁成都知府。蜀宗人虐民，民<br>相聚，将焚内江王第。孙兰抚谕之，乃解。父扰，服阕，起官绍兴，修荒政。迁<br>广东副使，分巡南雄、韶州二府。连州瑶贼为乱，驰剿，三战皆捷。十六年，张<br>献忠大乱湖南，湖南之郴州宜章与韶接壤。孙兰乞援督府，不应，最后以七百人<br>至，一宿复调去。及贼陷衡州，肆屠戮。韶所辖乐昌、乳源、仁化，逋窜一空。<br>连州守将先据城叛，韶士民闻之，空城逃，而贼所设伪官传檄将至。孙兰仰天叹<br>曰：“失封疆当死，贼陷城又当死，吾盍先死乎！”遂自缢。既死，贼竟不至，<br>朝廷悯其忠，予赠恤。<br>程良筹，字持卿，孝感人，工部尚书注子也。天启五年进士。时注为太常少<br>卿，不附魏忠贤。御史王士英劾其为赵南星、李三才私党，忠贤遂矫旨并良筹除<br>名，永不叙录。未出仕而除名，前此未有也。崇祯元年起官，历文选员外郎，掌<br>选事。麻城李长庚为尚书，以同乡故，甚倚之。正郎久缺不推补，同列多忌，朝<br>论亦少之。长庚用推举失当削籍，良筹亦下吏遣戍，久乃释归。<br>十六年，李自成犯承天，孝感亦陷。良筹以白云山险峻，与同邑参政夏时亨<br>筑垒聚守。贼使说降，良筹毁其书。贼怒，设长围攻之，相持四十余日，解去。<br>时汉阳、武昌亦为张献忠所陷，四面皆贼，独白云孤处其间，贼颇患之。已，武<br>昌为官军所复，良筹号召远近诸寨，掎角进兵。其冬，遂复孝感、云梦。十二月，<br>进薄德安，兵败，退保白莲寨。寨中人素通贼，为内应，良筹遂被执。说降，不<br>屈，羁之密室。明年正月，左良玉遣将攻德安。贼惧，拥良筹令止外兵，不从。<br>贼弃城去，逼良筹偕行，又不从，逐被杀。赠太常少卿。程道寿者，良筹里人也，<br>尝为来安知县。贼陷孝感，置掌旅守之。道寿结里中壮士，击杀掌旅。贼复至，<br>杖之，系狱，令为书招良筹。道寿曰：“我不能助白云灭汝，肯助汝耶？”遂见<br>杀。<br>黄世清，字澄海，滕县人。父中色，吏部员外郎。世清登崇祯七年进士，除<br>户部主事，榷浒墅关，有清操。历员外郎，屡迁右参议，分守商、雒，驻商州。<br>城屡遭兵，四野萧然，民皆入保城中。而客兵所过淫掠，民苦兵甚于贼。世清下<br>令兵不得阑入城。未几，关中兵经其地，有二卒挝门，榜以徇。督抚发兵，诫毋<br>犯黄参议令。李自成躏荆、襄，远近震动。世清一子方幼，属友人养人，誓身殉。<br>十六年十月，自成败孙传庭军，长驱入关，遣右营十万人从南阳犯商州。世清凭<br>城守，有奸民投贼，至城下说降，世清佯与语，发炮毙之，悬其首城上曰：“怀<br>二心者视此！”士民皆效死，炮矢尽，继以石，石尽，妇人掘街砌继之。城陷，<br>世清坐堂上，麾其仆朱化凤去，化凤愿同死。贼牵世清下，化凤叱曰：“奴才不<br>得无礼！”贼批其颊，化凤声色愈厉。执至贼帅袁宗第营，世清植立，贼欲屈之，<br>化凤曰：“吾主堂堂宪司，肯拜贼耶！”贼先杀之，授世清以防御札。骂不受，<br>与一家十三人皆遇害。赠光禄卿。<br>杨暄，高平人。崇祯十三年进士。授渭南知县。岁大凶，毕力拯救，民稍获<br>安。十六年冬，李自成入潼关，兵备佥事杨王休降。教授许嗣复分守上南门，城<br>破，持梃斗，詈贼死，妻女被掠皆自杀。贼遂抵渭南。暄已擢兵部主事，未行，<br>与训导蔡其城同守。会举人王命诰开门迎贼，暄被缚，索印不与，诟骂死。其城<br>亦死之。<br>贼遂陷西安，咸阳知县赵跻昌被害。属邑望风降。蒲城知县朱一统独谋拒守，<br>曰：“吾家七世衣冠，安可臣贼。”或言他州县甲榜者皆已纳款，一统曰：“此<br>事宁论资格耶。”以体肥，令家人扩井口以待。会衙兵叛，夺印趣迎降。一统瞋<br>目叱曰：“吾一日未死，印不可得！”日暮，左右尽散，从容赴井死。县丞沁源<br>姚启崇亦死焉。一统，平定人，起家乙榜。<br>有朱迥滼者，沈府宗室也，由宗贡生为白水知县。明习吏事，下不敢欺。<br>贼潜入城，犹手弓射贼，与学官魏岁史、刘进并被难。<br>唐时明，字尔极，固始人。举于乡。崇祯中，为长垣教谕。子路墓祀田为豪<br>家夺，时明复其故。由国子学正屡迁凤翔知府。十六年十月闻李自成入潼关，亟<br>治战守备。俄溃兵大掠，西入无固志。及自成据西安，分兵来冠，典史董尚质开<br>门迎贼，时明被执。伪相牛金星曰：“吾主求贤若渴，君至西京，不次擢用。”<br>时明叱曰：“我天朝命吏，肯臣贼耶！”金星令尚质说降，厉声责之。贼令缚赴<br>西安，时明托妻子于友人，至兴平，乘间自缢。凤翔既陷，属城叛降。陇州同知<br>薛应玢，武进人。时摄州事，勒兵守城。城陷，詈贼死。宝鸡知县唐梦鲲，番禺<br>举人。历知仙居、天台、富川、分水四县。在富川，有抚瑶功。坐累，谪池州经<br>历，摄贵池县事。左良玉拥兵下，乡民奔入城，守者拒，梦鲲令悉纳之。及改宝<br>鸡，贼已过潼关，星驰抵任。贼逼县，知不可守，自经死。<br>段复兴，字仲方，阳谷人。崇祯七年进士。历右参议，分守庆阳。十六年十<br>月，李自成据西安，传檄谕降。复兴裂其檄，集众守。逾月，贼薄城，围数匝，<br>发炮石杀贼满濠。久之，势不支。拜辞其母，聚妻妾子女于楼，置薪其上，复乘<br>城督战。城陷，趋归火其楼，母亦赴火死。乃持铁鞭走北门，击杀数贼，遂自刎。<br>士民葬之西河坪，立祠祀之。同时死难者，庆阳推官靳圣居、安化知县袁继登。<br>圣居，字淑孔，长垣人。崇祯元年进士，历知济源、莱阳二县。屡谪复起，莅庆<br>阳时，已授刑部主事，未行，遇贼，佐复兴死守。城破被执，骂不绝口死。继登，<br>南畿人。起家选贡，莅任未浃岁即遘变，见贼求速死，贼杀之。<br>其陷宁州也，知州董琬死之。宗室朱新鍱者，以贡生授中部知县。自成使<br>人持檄招降，新鍱碎之。叹曰：“城小无兵，空令士民受祸，计惟自靖耳。”<br>令妻妾子女尽缢，乃投缳死。<br>简仁瑞，字季麟，荣县人。由举人历安西官同知，迁平凉知府。十六年冬，<br>贼入关，诸王及监司以下官谋遁走。仁瑞谒韩王曰：“长安有重兵，讹言不足信。<br>殿下轻弃三百年宗社，欲何之？纵贼压境，延、宁、甘、凉诸军足相援，必不能<br>支，同死社稷，亦不辱二祖列宗。”王不从。是夕，其护卫卒噪，挟王及诸郡王、<br>宗室斩关出奔，胁仁瑞行。仁瑞曰：“吾平凉守也，吾去，谁与守？”众遂去。<br>仁瑞乃撤四关居民入城，以土石塞门为死守计。未几，贼檄至，乃召所活死囚数<br>辈，谓之曰：“吾昔尝生汝，汝亦有以报我乎？”皆对曰：“唯命。”即托以幼<br>子，令卫出。明日，贼抵城下，士民数人草降书，乞佥名署印。仁瑞怒叱责之，<br>正衣冠，自经堂上。平凉既陷，属城悉降。华亭教谕邹姓者，援曾子居武城义，<br>欲避去。训导何相刘止之曰：“吾辈委质为臣，安可以宾师自待？”乃率诸生共<br>守，乃城陷，与教谕皆殉难。<br>司五教，字敬先，内黄人。笃学有志行。崇祯时，以岁贡为内丘训导。十一<br>年，邑被兵，佐长吏拒守有功。迁城固知县，剿山寇灭之。十六年冬，贼据关中，<br>郡县风靡，五教激士民固守。有诸生谋内应，捕斩之，竿其首城上。无何，伪帅<br>田见秀拥兵至，五教且战且守。贼悉兵攻四日而城陷，既见执，厉声骂贼。贼去<br>其冠带，辄自取冠之，骂益厉，乃被磔。<br>乡官张凤翮，字健冲。天启五年进士。崇祯中官御史，极论四川巡抚王维章<br>贪劣，而请召还给事中章正宸，不纳。出按云南，还朝，言：“陛下议均输再征<br>一年，民力已竭，讨贼诸臣泄泄沓沓，徒糜数百万金钱。”帝纳其言，敕兵部飞<br>骑勒熊文灿进兵，而张献忠已叛矣。十五年迁浙江右参政，未任而罢。贼陷城，<br>胁之仕，不屈死。<br>都任，字弘若，祥符人。万历四十一年进士。授南京兵部主事，进郎中，屡<br>迁四川右参政。天启五年大计，左迁江西佥事，复屡迁陕西左布政使。崇祯五年<br>又谪山东右参政。再迁山西按察使。任性刚严，多忤物，数谪徙，终不变。月朔，<br>同僚朝晋王，任据《会典》争，不赴。巡按御史张孙振诬劾提学佥事袁继咸，任<br>数慰问继咸，赆其行。孙振怒，复中以大计，贬秩归。后复起，历右布政使兼副<br>使，饬榆林兵备。<br>十六年九月，巡抚崔源之罢去，代者张凤翼未至，总兵官王定从孙传庭出关，<br>大败奔还，远近震恐。李自成遂据西安，遣其将李过以精卒数万徇三边，延安、<br>绥德相继陷。定惧，诡言讨河套寇，率所部遁去，榆林益空虚。任急集军民，慷<br>慨流涕，谕以大义，与督饷员外郎王家录、副将惠显等议城守。城中多废将，任<br>以尤世威知兵，推为主帅，率诸将王世钦等数十人誓死守。贼遣使招降，任斩以<br>徇。贼大众麕至，十一月望，城被围，至二十七日，城陷，任犹巷战，力不支，<br>被执。欲降之，大骂不屈，遂见杀。世威等皆死，详见世威传中。<br>家录，黄冈人，举于乡。时已擢关南兵备佥事，未行，与任协守。围急，男<br>子皆乘城，家录令妇人运水灌城，水厚数寸，贼不能攻。攻城陷，家录自刭死。<br>一时同死者，里居户部主事张云鹗，知州彭卿、柳芳，湖广监纪赵彬，皆不<br>屈死。指挥崔重观自焚死，傅佑与妻杜氏自缢死。中军刘光祐骂贼死。材官李耀，<br>善射，矢尽，自刎死。同营李光裕趣家人死，亦自刎死；张天叙焚其积贮，自缢<br>死。指挥黄廷政与弟千户廷用、百户廷弼奋力杀贼，同死。千户贺世魁偕妻柳氏<br>自缢死。参将马鸣节聚妻子室中，自焚死。里居战死则山海副总兵杨明、定边副<br>总兵张发、孤山副总兵王永祚、西安参将李应孝。在官死事则游击傅德、潘国臣、<br>李国奇、晏维新、陈二典、刘芳馨、文侯国，都司郭遇吉，中军杨正韡、柳永年、<br>马应举，旗鼓文经国，守备尤勉、惠渐、贺大雷、杨以伟，指挥李文焜、文灿。<br>而副将常怀、李登龙，游击孙贵、尤养鲲，守备白慎衡、李宗叙，亦以守乡土遭<br>难。诸生则陈义昌、沈浚、沈演、白拱极、白含章骂贼死，张连元、连捷、李可<br>柱、胡一奎、李荫祥自经死。一城之中，妇女死义者数千人，井中尸满，贼遂屠<br>其城。<br>榆林为天下雄镇，兵最精，将材最多，然其地最瘠，饷又最乏，士常不宿饱。<br>乃慕义殉忠，志不少挫，无一屈身贼庭，其忠烈又为天下最。事闻，天子嗟悼，<br>将大行褒恤，国亡不果。<br>祝万龄，咸宁人。父世乔。有至行，以父远游不归，年十五即独身访求，濒<br>死，历数千里，卒得之。后由选贡通判南康，以清慎著。万龄师乡人冯从吾，举<br>万历四十四年进士。累官保定知府。天启六年，魏忠贤尽毁天下书院，万龄愤。<br>逆党李鲁生遂劾万龄倡讹言，谓天变、地震、物怪、人妖，悉由毁书院所致，非<br>圣诬天实甚。万龄遂落职。崇祯初，用荐起黄州知府，集诸生定惠书院，迪以正<br>学。居三年，迁河南副使，监军磁州。辉县之北与山西陵川之南，有村曰水峪，<br>回贼窃据数十年，大为民患。万龄与山西监司王肇生合兵击，六战焚其巢三百余，<br>贼遂平。录功，加右参政。流贼自山西入河北，掠新乡。万龄邀击之，贼走陵川。<br>已，复大至，坐失事，削籍归。汤开远讼其冤，不纳。久之，廷臣交荐，未及用，<br>而西安陷。万龄深衣大带，趣至关中书院，哭拜先圣，投缳死。佥事泾阳王徵、<br>太常寺卿耀州宋师襄、怀庆通判咸宁窦光仪、仪封知县长安徐方敬、芮城知县咸<br>宁徐芳声、举人宗室朱谊巉及席增光皆里居，城破，并抗节死。<br>陈瑸，漳浦人。天启五年进士。授慈谿知县。崇祯十年为袁州推官，拒楚<br>贼有功。屡迁右参议，分守湖南，讨平八排贼。十六年，张献忠陷长沙，围参政<br>周凤岐于澧州。瑸督兵往救，军败，被执。欲降之，不屈，断手割肝而死。凤<br>岐，永康人。万历末年进士。历工部郎中，掌节慎库，忤奄人，落职归。崇祯初，<br>起故宫，进四川副使。苗人争界，为立碑画疆以定之。改右参政，分守澧州。贼<br>来犯，援军败没，城遂陷。贼帅亲解其缚，说以降，怒骂而死。<br>王徵俊，字梦卜，阳城人。天启五年进士。授韩城知县。崇祯初，流贼来犯，<br>御却之。坐大计，谪归德照磨。巡按御史李日宣荐于朝，给事中吕黄钟请用天下<br>必不可少之人，亦及徵俊，乃量移滕县知县。累官右参政，分守宁前，以忧归。<br>十七年二月，贼陷阳城，被执不屈，系之狱。士民争颂其德，贼乃释之。抵家北<br>面再拜，投缳卒。<br>其时士大夫居家尽节者，灵石宋之俊、翼城史可观、阳曲朱慎镂。之俊举进<br>士，历官登莱监军副使，忤巡按谢三宾，互讦于朝，落职归。三宾亦贬秩。及遇<br>变，之俊受刑死。妻乔詈贼撞阶死。女敛尸毕，拔簪刺喉死。可观，太常少卿学<br>迁子。官中书舍人，加鸿胪少卿。城陷，自缢死。慎镂，晋府宗室，摄灵丘郡王<br>府事。贼陷太原，冠带祀家庙，驱家人入庙中，焚之，己亦投火死。<br>丁泰运，字孟尚，泽州人。崇祯十三年进士。除武陟知县，调河内，著廉直<br>声。十七年二月，贼将刘方亮自蒲坂渡河。巡按御史苏京托言塞太行道，先遁去，<br>与陕西巡抚李化熙同抵宁郭驿。俄兵变，化熙被伤走。兵执京，披以妇人服，令<br>插花行，稍违，辄抶之以为笑乐。叛将陈永福引贼至，京即迎降。贼遂逼怀庆，<br>监司以下皆窜。泰运独守南城，力不支，被执。贼拥见方亮，使跪不屈，烧铁锁<br>炙之，亦不从，乃遇害。<br>贼既陷怀庆，寻陷彰德。安阳人尚大伦，字崇雅。由进士历官刑部郎中。有<br>国学生白梦谦以救黄道周系狱，大伦议宽之，忤尚书意，遂罢归。城陷，抗节死。<br>参将榆林王荣乃其子师易，皆死之。又有王橓徵，由乡举历官蒲州知州，忤豪<br>宗，谢事归。为贼所执，传诣李自成，道愤恨不食死。<br><hr>
