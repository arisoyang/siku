<h4>《史部·明史·卷二百九十八  列传第一百八十六》<b class="x">作者：张廷玉等</b></h4>
<br>◎隐逸<br>韩愈言：“《蹇》之六二曰‘王臣蹇蹇’，而《蛊》之上九曰‘高尚其事’，<br>由所居之时不一，而所蹈之德不同。”夫圣贤以用世为心，而逸民以肥遁为节，<br>岂性分实然，亦各行其志而已。明太祖兴礼儒士，聘文学，搜求岩穴，侧席幽人，<br>后置不为君用之罚，然韬迹自远者，亦不乏人。迨中叶承平，声教沦浃，巍科显<br>爵，顿天网以罗英俊，民之秀者，无不观国光而宾王廷矣。其抱瑰材，蕴积学，<br>槁形泉石，绝意当世者，靡得而称焉。由是观之，世道升降之端，系所遭逢，岂<br>非其时为之哉。凡征聘所及，文学行谊可称者，已散见诸传。兹取贞节超迈者数<br>人，作《隐逸传》。<br>○张介福倪瓒徐舫杨恒陈洄杨引吴海刘闵杨黼孙一元<br>沈周陈继儒<br>张介福，字子祺，自怀庆徙吴中。少受学于许衡。二亲早终，遂无仕进意。<br>家贫，冬不能具夹襦，或遗以纻絮，不受，纤介必以礼。张士诚入吴，有卒犯<br>其家，危坐不为起。刀斫面，仆地，醒复取冠戴之，坐自若。卒怪，以为异物，<br>走去。介福恐发其先墓，往庐焉。士诚闻而欲致之，不可。使其弟往问，答曰：<br>“无乐乱，无贪天祸，无忘国家。”馈之，力辞。已，病革，谓其友曰：“吾志<br>希古人，未能也。惟无污于时，庶几哉。”遂卒。<br>倪瓒，字元镇，无锡人也。家雄于赀，工诗，善书画。四方名士日至其门。<br>所居有阁曰清閟，幽迥绝尘。藏书数千卷，皆手自勘定。古鼎法书，名琴奇画，<br>陈列左右。四时卉木，萦绕其外，高木修篁，蔚然深秀，故自号云林居士。时与<br>客觞咏其中。为人有洁癖，盥濯不离手。俗客造庐，比去，必洗涤其处。求缣素<br>者踵至，瓒亦时应之。至正初，海内无事，忽散其赀给亲故，人咸怪之。未几兵<br>兴，富家悉被祸，而瓒扁舟箬笠，往来震泽、三泖间，独不罹患。张士诚累欲钩<br>致之，逃渔舟以免。其弟士信以币乞画，瓒又斥去。士信恚，他日从宾客游湖上，<br>闻异香出葭苇间，疑为瓒也，物色渔舟中，果得之。抶几毙，终无一言。及吴<br>平，瓒年老矣，黄冠野服，混迹编氓。洪武七年卒，年七十四。<br>徐舫，字方舟，桐庐人。幼轻侠，好击剑、走马、蹴踘。既而悔之，习科举<br>业。已，复弃去，学为歌诗。睦故多诗人，唐有方干、徐凝、李频、施肩吾，宋<br>有高师鲁、滕元秀，号睦州诗派，舫悉取步聚之。既乃游四方，交其名士，诗益<br>工。行省参政苏天爵将荐之，舫笑曰：“吾诗人耳，可羁以章绂哉。”竟避去。<br>筑室江皋，日苦吟于云烟出没间，翛然若与世隔，因自号沧江散人。宋濂、刘基、<br>叶琛、章溢之赴召也，舟溯桐江，忽有人黄冠鹿裘立江上，招基而笑，且语侵之。<br>基望见，急延入舟中。琛、溢竞欢谑，各取冠服服之，欲载上黟川，其人不可乃<br>止。濂初未相识，以问。基曰：“此徐方舟也。”濂因起共欢笑，酌酒而别。舫<br>诗有《瑶林》、《沧江》二集。年六十八，丙午春，卒于家。<br>杨恒，字本初，诸暨人。外族方氏建义塾，馆四方游学士，恒幼往受诸经，<br>辄领其旨要。文峻洁，有声郡邑间。浦江郑氏延为师，阅十年退居白鹿山，戴棕<br>冠，披羊裘，带经耕烟雨间，啸歌自乐，因自号白鹿生。太祖既下浙东，命栾凤<br>知州事。凤请为州学师，恒固让不起。凤乃命州中子弟即家问道。政有缺失，辄<br>贻书咨访。后唐铎知绍兴，欲辟起之，复固辞。宋濂之为学士也，拟荐为国子师，<br>闻不受州郡辟命，乃已。恒性醇笃，与人语，出肺肝相示。事稍乖名义，辄峻言<br>指斥。家无儋石，而临财甚介，乡人奉为楷法焉。<br>时有陈洄者，义乌人。幼治经，长通百家言。初欲以功名显，既而隐居，戴<br>青霞冠，披白鹿裘，不复与尘事接。所居近大溪，多修竹，自号竹溪逸民。常乘<br>小艇，吹短箫，吹已，叩舷而歌，悠然自适。宋濂俱为之传。<br>杨引，吉水人。好学能诗文，为宋濂、陶安所称。驸马都尉陆贤从受学，入<br>朝，举止端雅。太祖喜，问谁教者，贤以引对，立召见，赐食。他日，贤以亵服<br>见，引太息曰：“是其心易我，不可久居此矣。”复以纂修征，亦不就。其教学<br>者，先操履而后文艺。尝揭《论语乡党》篇示人曰：“吾教自有养生术，安事偃<br>仰吐纳为。”乃节饮食，时动息，迄老视听不衰。既殁，安福刘球称其学探道原，<br>文范后世，去就出处，卓然有陶潜、徐穉之风。<br>吴海，字朝宗，闽县人。元季以学行称。值四方盗起，绝意仕进。洪武初，<br>守臣欲荐诸朝，力辞免。既而徵诣史局，复力辞。尝言：“杨、墨、释、老，圣<br>道之贼，管、商、申、韩，治道之贼，稗官野乘，正史之贼，支词艳说，文章之<br>贼。上之人，宜敕通经大臣，会诸儒定其品目，颁之天下，民间非此不得辄藏，<br>坊市不得辄粥。如是数年，学者生长不涉异闻，其于养德育才，岂曰小补。”因<br>著书一编曰《书祸》，以发明之。与永福王翰善。翰尝仕元，海数劝之死，翰果<br>自裁。海教养其子偁，卒底成立。平居虚怀乐善，有规过者，欣然立改，因颜其<br>斋曰闻过。为文严整典雅，一归诸理，后学咸宗仰之。有《闻过斋集》行世。<br>刘闵，字子贤，莆田人。生而纯悫。早孤，绝意科举，求古圣贤禔躬训家<br>之法，率而行之。祖母及父丧未举，断酒肉，远室家。训邻邑，朔望归，则号哭<br>殡所，如是三年。妇失爱于母，出之，独居奉养，疾不解衣。母或恚怒，则整衣<br>竟夕跪榻前。祭享奠献，一循古礼，乡人莫不钦重。副使罗璟立社学，构养亲<br>堂，延闵为师。提学佥事周孟中捐俸助养。知府王弼每祭庙社，必延致斋居，曰：<br>“此人在座，私意自消。”置田二十余亩赡之，并受不辞。及母殁，即送田还官，<br>庐墓三年。弟妇求分产，闵阖户自挝，妇感悟乃已。<br>弘治中，佥都御史林俊上言：“伏见皇太子年逾幼学，习处宫中，罕接外傅，<br>豫教之道似为未备。今讲读侍从诸臣固已简用，然百司众职，山林隐逸，不谓无<br>人。以臣所知，则礼部侍郎谢铎、太仆少卿储巏、光禄少卿杨廉，可备讲员。<br>其资序未合，德行可取者二人，则致仕副使曹时中、布衣刘闵是也。闵，臣县人，<br>恭慎醇粹，孝行高古。日无二粥，身无完衣，处之晏如。监司刘大夏、徐贯等恒<br>敬礼之。臣谓可礼致时中为宫僚，闵以布衣入侍，必能涵育薰陶，裨益睿质。”<br>时不能用。其后，巡按御史宗彝、饶瑭欲援诏例举闵经明行修，闵力辞。知府陈<br>效请遂其志，荣以学职。正德元年，遥授儒学训导。<br>杨黼，云南太和人也。好学，读《五经》皆百遍。工篆籀，好释典。或劝其<br>应举，笑曰：“不理性命，理外物耶？”庭前有大桂树，缚板树上，题曰桂楼。<br>偃仰其中，歌诗自得。躬耕数亩供甘膬，但求亲悦，不顾余也。注《孝经》数<br>万言，证群书，根性命，字皆小篆。所用砚乾，将下楼取水，砚池忽满，自是为<br>常，时人咸异之。父母殁，为佣营葬毕，入鸡足，栖罗汉壁石窟山十余年，寿至<br>八十。子逊迎归，一日沐浴，令子孙拜，曰：“明日吾行矣。”果卒。<br>孙一元，字太初，不知何许人，问其邑里，曰：“我秦人也。”尝栖太白之<br>巅，故号太白山人。或曰安化王宗人，王坐不轨诛，故变姓名避难也。一元姿性<br>绝人，善为诗，风仪秀朗，踪迹奇谲，乌巾白帢，携铁笛鹤瓢，遍游中原，东<br>逾齐、鲁，南涉江、淮，历荆抵吴越，所至赋诗，谈神仙，论当世事，往往倾其<br>座人。铅山费宏罢相，访之杭州南屏山，值其昼寝，就卧内与语。送之及门，了<br>不酬答。宏出语人曰：“吾一生未尝见此人。”时刘麟以知府罢归，龙霓以佥事<br>谢政，并客湖州，与郡人故御史陵昆善，而长兴吴珫隐居好客，三人者并主于<br>其家。珫因招一元入社，称“苕溪五隐”。一元买田溪上，将老焉。举人施侃<br>雅善一元，妻以妻妹张氏，生一女而卒，年止三十七。珫等葬之道场山。<br>沈周，字启南，长洲人。祖澄，永乐间举人材，不就。所居曰西庄，日置酒<br>款宾，人拟之顾仲瑛。伯父贞吉，父恒吉，并抗隐。构有竹居，兄弟读书其中。<br>工诗善画，臧获亦解文墨。邑人陈孟贤者，陈五经继之子也。周少从之游，得其<br>指授。年十一，游南都，作百韵诗，上巡抚侍郎崔恭。面试《凤凰台赋》，援笔<br>立就，恭大嗟异。及长，书无所不览。文摹左氏，诗拟白居易、苏轼、陆游，字<br>仿黄庭坚，并为世所爱重。尤工于画，评者谓为明世第一。<br>郡守欲荐周贤良，周筮《易》，得《遁》之九五，遂决意隐遁。所居有水竹<br>亭馆之胜，图书鼎彝充牣错列，四方名士过从无虚日，风流文彩，照映一时。<br>奉亲至孝。父殁，或劝之仕，对曰：“若不知母氏以我为命耶？奈何离膝下。”<br>居恒厌入城市，于郭外置行窝，有事一造之。晚年，匿迹惟恐不深，先后巡抚王<br>恕、彭礼咸礼敬之，欲留幕下，并以母老辞。<br>有郡守征画工绘屋壁。里人疾周者，入其姓名，遂被摄。或劝周谒贵游以免，<br>周曰：“往役，义也，谒贵游，不更辱乎！”卒供役而还。已而守入觐，铨曹问<br>曰：“沈先生无恙乎？”守不知所对，漫应曰：“无恙。”见内阁，李东阳曰：<br>“沈先生有牍乎？”守益愕，复漫应曰：“有而未至。”守出，仓皇谒侍郎吴宽，<br>问“沈先生何人？”宽备言其状。询左右，乃画壁生也。比还，谒周舍，再拜引<br>咎，索饭，饭之而去。周以母故，终身不远游。母年九十九而终，周亦八十矣。<br>又三年，以正德四年卒。<br>陈继儒，字仲醇，松江华亭人。幼颖异，能文章，同郡徐阶特器重之。长为<br>诸生，与董其昌齐名。太仓王锡爵招与子衡读书支硎山。王世贞亦雅重继儒，三<br>吴名下士争欲得为师友。继儒通明高迈，年甫二十九，取儒衣冠焚弃之。隐居昆<br>山之阳，构庙祀二陆，草堂数椽，焚香晏坐，意豁如也。时锡山顾宪成讲学东<br>林，招之，谢弗往。亲亡，葬神山麓，遂筑室东佘山，杜门著述，有终焉之志。<br>工诗善文，短翰小词，皆极风致，兼能绘事。又博文强识，经史诸子、术伎稗官<br>与二氏家言，靡不较核。或刺取琐言僻事，诠次成书，远近竞相购写。征请诗文<br>者无虚日。性喜奖掖士类，屦常满户外，片言酬应，莫不当意去。暇则与黄冠老<br>衲穷峰泖之胜，吟啸忘返，足迹罕入城市。其昌为筑来仲楼招之至。黄道周疏称<br>“志尚高雅，博学多通，不如继儒”，其推重如此。侍郎沈演及御史、给事中诸<br>朝贵，先后论荐，谓继儒道高齿茂，宜如聘吴与弼故事。屡奉诏征用，皆以疾辞。<br>卒年八十二，自为遗令，纤悉毕具。<br><hr>
