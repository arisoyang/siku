<h4>《史部·明史·卷三百三十  列传第二百十八》<b class="x">作者：张廷玉等</b></h4>
<br>◎西域二西番诸卫（西宁河州洮州岷州等番族诸卫）<br>○安定卫阿端卫曲先卫赤斤蒙古卫沙州卫罕东卫罕东左卫哈梅<br>里<br>西番，即西羌，族种最多，自陕西历四川、云南西徼外皆是。其散处河、湟、<br>洮、岷间者，为中国患尤剧。汉赵充国、张奂、段颎，唐哥舒翰，宋王韶之所经<br>营，皆此地也。元封驸马章古为宁濮郡王，镇西宁，于河州设吐番宣慰司，以洮、<br>岷、黎、雅诸州隶之，统治番众。<br>洪武二年，太祖定陕西，即遣官赍诏招谕，其酋长皆观望。复遣员外郎许允<br>德招之，乃多听命。明年五月，吐蕃宣慰使何锁南普等以元所授金银牌印宣敕来<br>上，会邓愈克河州，遂诣军前降。其镇西武靖王卜纳剌亦以吐蕃诸部来纳款。冬，<br>何锁南普等入朝贡马及方物。帝喜，赐袭衣。四年正月设河州卫，命为指挥同知，<br>予世袭，知院朵儿只、汪家奴并为指挥佥事。设千户所八，百户所七，皆命其酋<br>长为之。卜纳剌等亦至京师，为靖南卫指挥同知，其侪桑加朵儿只为高昌卫指挥<br>同知，皆带刀侍卫。自是，番酋日至。寻以降人马梅、汪瓦儿并为河州卫指挥佥<br>事。又遣西宁州同知李喃哥等招抚其酋长，至者亦悉授官。乃改西宁州为卫，以<br>喃哥为指挥。<br>帝以西番产马，与之互市，马至渐多。而其所用之货与中国异，自更钞法后，<br>马至者少，患之。八年五月命中官赵成赍罗绮、绫绢并巴茶往河州市之，马稍集，<br>率厚其值以偿。成又宣谕德意，番人感悦，相率诣阙谢恩。山后归德等州西番诸<br>部落皆以马来市。<br>十二年，洮州十八族番酋三副使等叛，据纳麟七站之地。命征西将军沐英等<br>讨之，又命李文忠往筹军事。英等至洮州旧城，寇遁去，追斩其魁数人，尽获畜<br>产。遂于东笼山南川度地筑城置戍，遣使来奏。帝报曰：“洮州，西番门户，筑<br>城戍守，扼其咽喉。”遂置洮州卫，以指挥聂纬、陈晖等六人守之。已，文忠等<br>言官军守洮州，饷艰民劳。帝降敕谕之曰：“洮州西控番戎，东蔽湟、陇，汉、<br>唐以来备边要地。今番寇既斥，弃之不守，数年后番人将复为患。虑小费而忘大<br>虞，岂良策哉。所获牛羊，分给将士，亦足弃两年军食。其如敕行之。”文忠等<br>乃不敢违。<br>秋，何锁南普及镇抚刘温各携家属来朝。谕中书省臣曰：“何锁南普自归附<br>以来，信义甚坚。前遣使乌斯藏，远涉万里，及归，所言皆称朕意。今以家属来<br>朝，宜加礼待。”乃赐米、麦各三十石，刘温三之一。<br>英等进击番寇，大破之，尽擒其魁，俘斩数万人，获马牛羊数十万。自是，<br>群番震慑，不敢为寇。<br>十六年，青海酋长史剌巴等七人来归，赐文绮、宝钞。时岷州亦设卫，番人<br>岁以马易茶，马日蕃息。二十五年又命中官而聂至河州，召必里诸番族，以敕谕<br>之。争出马以献，得万三百余匹，给茶三十余万觔。命以马畀河南、山东、<br>陕西骑士。帝以诸卫将士有擅索番人马者，遣官赍金、铜信符敕谕，往赐凉州、<br>甘州、肃州、永昌、山丹、临洮、巩昌、西宁、洮州、河州、岷州诸番族。谕之<br>曰：“往者朝廷有所需，必酬以茶货，未许私徵。近闻边将无状，多假朝命扰害，<br>俾尔等不获宁居。今特制金、铜信符颁给，遇有徵发，必比对相符始行，否则伪，<br>械至京，罪之。”自是，需求遂绝。<br>初，西宁番僧三剌为书招降罕东诸部，又建佛刹于碾白南川，以居其众，至<br>是来朝贡马，请敕护持，赐寺额。帝从所请，赐额曰瞿昙寺。立西宁僧纲司，以<br>三剌为都纲司。又立河州番、汉二僧纲司，并以番僧为之，纪以符契。自是其徒<br>争建寺，帝辄锡以嘉名，且赐敕护持。番僧来者日众。<br>永乐时，诸卫僧戒行精勤者，多授剌麻、禅师、灌顶国师之号，有加至大国<br>师、西天佛子者，悉给以印诰，许之世袭，且令岁一朝贡，由是诸僧及诸卫士官<br>辐辏京师。其他族种，如西宁十三族、岷州十八族、洮州十八族之属，大者数千<br>人，少者数百，亦许岁一奉贡，优以宴赉。西番之势益分，其力益弱，西陲之患<br>亦益寡。<br>宣德元年，以协讨安定、曲先功，加国师吒思巴领占等五人为大国师，给诰<br>命、银印，秩正四品，加剌麻著星等六人为禅师，给敕命、银印，秩正六品。<br>正统五年敕陕西镇守都督郑铭、都御史陈镒曰：“得奏，言河州番民领占等<br>先因避罪，逃居结河里，招集徒党，占耕土田，不注籍纳赋，又藏匿逃亡，剽劫<br>行旅，欲发兵讨之。朕念番性顽梗，且所犯在赦前，若遽加师旅，恐累及无辜。<br>宜使人抚谕，令散遣徒党，还所掠牛羊，兵即勿进，否则加兵未晚。尔等其审之。<br>”番人果输服。七年再敕铭及都御史王翱等曰：“得镇守河州都指挥刘永奏：往<br>岁阿尔官等六族三千余人，列营归德城下，声言交易，后乃钞掠屯军，大肆焚戮；<br>而著亦匝族番人屡于暖泉亭诸处，潜为寇盗。指挥张瑀擒获二人，止责偿所盗马，<br>纵之使去。论法，瑀及永皆当究治，今姑令戴罪。尔等即遣官偕三司堂上亲诣其<br>寨，晓以利害，令还归所掠，许其自新，不悛，则进讨。盖驭戎之道，抚绥为先，<br>抚之不从，然后用兵。尔等宜体此意。”番人亦输服。<br>成化三年，陕西副使郑安言：“进贡番僧，自乌斯藏来者不过三之一，余皆<br>洮、岷寺僧诡名冒贡。进一羸马，辄获厚直，得所赐币帛，制为战袍，以拒官军。<br>本以羁縻之，而益致寇掠，是虚国帑而赍盗粮也。”章下礼部，会廷臣议，请行<br>陕西文武诸臣，计定贡期、人数及存留、起送之额以闻，报可。已而奏上，诸自<br>乌斯藏来者皆由四川入，不得径赴洮、岷，遂著为例。明年冬，洮州番寇拥众掠<br>铁城、后川二寨，指挥张翰等率兵御之，败去，获所掠人口以归。<br>五年，巡按江孟纶言：“岷州番寇纵横，村堡为虚。顷令指挥后泰与其弟通<br>反覆开示，生番忍藏、占藏等三十余族酋长百六十余人，熟番栗林等二十四族酋<br>长九十一人，转相告语，悔过来归，且还被掠人畜，愿供徭赋。杀牛告天，誓不<br>再犯。已令副使李玘从宜赏劳，宣示朝廷恩威，皆欢跃而去。惟熟番绿园一族怙<br>恶不服。”兵部言：“番性无常，朝抚夕叛，未可弛备。请谕边臣，向化者加意<br>抚绥，犯顺者克期剿灭。”帝纳其言。<br>八年，礼官言：“洮、岷诸卫送各族番人赴京，多至四千二百余人，应赏彩<br>币人二表里，帛如之，钞二十九万八千有奇，马直尚在其外。考正统、天顺间，<br>各番贡使不过三五百人。成化初，因洮、岷诸处滥以熟番作生番冒送，已定例，<br>生番三年一贡，大族四五人，小族一二人赴京，余悉遣还。成化六年，副使邓本<br>瑞妄自招徕，又复冒送，臣部已重申约束。今副使吴玘等不能严饬武备，专事通<br>番，以纾近患。乞降敕切责，务遵前令。”帝亦如其言。<br>西宁即古湟中，其西四百里有青海，又曰西海，不草丰美。番人环居之，专<br>务畜牧，日益繁滋，素号乐土。正德四年，蒙古部酋亦不刺、阿尔秃厮获罪其主，<br>拥众西奔。瞰知青海饶富，袭而据之，大肆焚掠。番人失其地，多远徙。其留者<br>不能自存，反为所役属。自是甘肃、西宁始有海寇之患。九年，总制彭泽集诸道<br>军，将捣其巢。寇诇知之，由河州渡黄河，奔四川，出松潘、茂州境，直走乌<br>斯藏。及大军引还，则仍返海上，惟阿尔秃厮遁去。<br>嘉靖二年，尚书金献民西征，议遣官招抚，许为藩臣，如先朝设安定、曲先<br>诸卫故事。兵部行总制杨一清计度，一清意在征讨，言寇精骑不过二三千，余皆<br>胁从番人，然怨之入骨，时欲报仇，可用为间谍，大举剿绝。议末定，王宪、王<br>琼相继来代，皆以兵寡饷诎，议竟不行。<br>八年，洮、岷诸番数犯临洮、巩昌，内地骚动。枢臣李承勋言：“番为海寇<br>所侵，日益内徙。倘二寇交通，何以善后。昔赵充国不战而服羌，段颖杀羌百万<br>而内地虚耗，两者相去远矣。乞广先帝之明，专充国之任，制置方略，悉听琼便<br>宜从事。”琼乃集众议，且剿且抚。先遣总兵官刘文、游击彭椷分布士马。明<br>年二月自固原进至洮、岷，遣人开示祸福。洮州东路木舍等三十一族，西路答禄<br>失等十三族，岷州西宁沟等十五族，皆听抚，给白旂犒赐遣归。惟岷州东路若笼<br>族、西路板尔等十五族及岷州剌即等五族，恃险不服。乃分兵先攻若笼、板尔二<br>族，覆其巢，剌即诸族震慴乞降。凡斩首三百六十余级，抚定七十余族，乃班<br>师。自是，洮、岷获宁，而西宁仍苦寇患。<br>十一年，甘肃巡抚赵载等言：“亦不剌据海上已二十余年，其党卜儿孩独倾<br>心向化，求帖木哥等属番来纳款。宜因而抚之，或俾之纳马，或令其遣质，或授<br>官给印，建立卫所，为我藩篱，于计为便。”疏甫上，会河套酋吉囊引众西掠，<br>大破亦不剌营，收其部落大半而去，惟卜儿孩一枝敛众自保。由是西宁亦获休息，<br>而纳款之议竟寝。及唐龙为总制，寇南掠松潘。龙虑其回巢与诸番及他部勾结为<br>患，奏行甘肃守臣，缮兵积粟，为殄灭计。及龙去，事亦不行。<br>二十年正月，卜儿孩献金牌、良马求款。兵部言：“寇果输诚通贡，诚西陲<br>大利。乃止献马及金牌，未有如往岁遣子入侍、酋长入朝之请，未可遽许。宜令<br>督抚臣侦察情实，并条制驭之策以闻。”报可。会寇势渐衰，番人亦渐复业，其<br>议复寝。<br>二十四年设岷州，隶巩昌府。岷西临极边，番汉杂处。洪武时，改土番十六<br>族为十六里，设卫治之，俾稍供徭役。自设州之后，徵发繁重，人日困敝。且番<br>人恋世官，而流官又不乐居，遥寄治他所。越十余年，督抚合疏言不便，乃设卫<br>如故。<br>时北部俺答猖獗，岁掠宣、大诸镇。又羡青海富饶，三十八年携子宾兔、丙<br>兔等数万众，袭据其地。卜儿孩窜走，遂纵掠诸番。已，引去，留宾兔据松山，<br>丙兔据青海，西宁亦被其患。隆庆中，俺答受封顺义王，修贡惟谨，二子亦敛戢。<br>时乌斯藏僧有称活佛者，诸部多奉其教。丙兔乃以焚修为名，请建寺青海及<br>嘉峪关外，为久居计。廷臣多言不可许，礼官言：“彼已采木兴工，而令改建于<br>他所，势所不能，莫若因而许之，以鼓其善心，而杜其关外之请。况中国之御戎，<br>惟在边关之有备。戎之顺逆，亦不在一寺之远近。”帝许之。丙兔既得请，又近<br>胁番人，使通道松潘以迎活佛。四川守臣惧逼，乞令俺答约束其子，毋扰邻境。<br>俺答言，丙兔止因甘肃不许开市，宁夏又道远艰难，虽有禁令，不能尽制。宣大<br>总督方逢时亦言开市为便。帝以责陕西督抚，督抚不敢违。万历二年冬，许丙兔<br>市于甘肃，宾兔市于庄浪，岁一次。既而寺成，赐额仰华。<br>先是，亦不剌之据青海，边臣犹以外寇视之。至是以俺答故，竟视若属番。<br>诸酋亦以父受王封，不敢大为边患，而洮州之变乃起。初，洮州番人以河州奸民<br>负其物货，入掠内地，他族亦乘机为乱。奸民以告河州参将陈堂，堂曰：“此洮<br>州番也，何与我事。”洮州参将刘世英曰：“彼犯河州，非我失事。”由是二将<br>有隙。总督石茂华闻之，令二人及兰州参将徐勋、岷州守备朱宪、旧洮州守备史<br>经各引兵压其境，晓以利害。番人惧，即还所掠人畜。世英谓首恶未擒，不可遽<br>已，遂剿破之，杀伤及焚死者无算。军律，吹铜角乃退兵。堂挟前憾，不待角声<br>而去，诸部亦多引去。宪、经方深入搜捕，邻番见其势孤，围而杀之。事闻，帝<br>震怒，褫堂、世英职，切责茂华等。茂华乃集诸军分道进讨，斩首百四十余级，<br>焚死者九百余人，获孳畜数十群。诸番震恐远徙，来降者七十一族，斩送首恶四<br>人，生缚以献者二人，输马牛羊二百六十。稽首谢罪，誓不再犯，师乃还。<br>自丙兔据青海，有切尽台吉者，河套酋吉能从子，俺答从孙也，从之而西。<br>屡掠番人不得志，邀俺答往助。俺答雅欲侵瓦剌，乃假迎活佛名，拥众西行。疏<br>请授丙兔都督，赐金印，且开茶市。部议不许，但稍给以茶。俺答既抵瓦剌，战<br>败而还。乃移书甘肃守臣，乞假道赴乌斯藏。守臣不能拒，遂越甘肃而南，会诸<br>酋于海上。番人益遭蹂躏，多窜徙。八年春，始以活佛言东还，而切尽弟火落赤<br>及俺答庶兄子永邵卜遂留居青海不去。八月，丙兔率众掠番并内地人畜，诏绝其<br>市赏。俺答闻之，驰书切责。乃尽还所掠，执献为恶者六人，自罚牛羊七百。帝<br>嘉其父恭顺，赉之银币，即以牛羊赐其部人，为恶者付之自治，仍许贡市，俺答<br>益感德。而火落赤侵掠番族不休，守臣檄切尽台吉约束之，亦引罪输服。及俺答<br>卒，传至孙扯力克，势轻，不能制诸酋。<br>十六年九月，永邵卜部众有阑入西宁者，副总兵李奎方被酒，跃马而前。部<br>众控鞍欲诉，奎拔刀斫之，众遂射奎死。部卒驰救之，亦多死。守臣不能讨，遣<br>使诘责，但献首恶，还人畜而止。以故无所惮，愈肆侵盗。时丙兔及切尽台吉亦<br>皆死，丙兔子真相移驻莽剌川，火落赤移驻捏工川，逼近西宁，日蚕食番族。番<br>不能支，则折而为寇用。扯力克又西行助之，势益炽。十八年六月入旧洮州，副<br>总兵李联芳率三千人御之，尽覆。七月复深入，大掠河州、临洮、渭源。总兵官<br>刘承嗣与游击孟孝臣各将一军御之，皆败绩，游击李芳等死焉，西陲大震。事闻，<br>命尚书郑洛出经略。洛前督宣大军，抚顺义王及忠顺夫人有恩。遣使趣扯力克东<br>归，而大布招番之令，来者率善遇之，自是归附者不绝。火、真二酋自知罪重，<br>又闻套酋卜失兔来助，大败于水泉口，扯力克复将还巢，始惧。徙帐去，留其党<br>可卜兔等于莽剌川。明年，总兵官尤继先破走之。洛更进兵青海，焚仰华寺，逐<br>其余众而还。番人复业者至八万余人，西陲暂获休息。已，复聚于青海。<br>二十三年增设临洮总兵官，以刘綎任之。未几，永邵卜诸部犯南川，参将<br>达云大破之。已，连火、真二酋犯西川，云又击破之。明年，诸酋复掠番族，将<br>窥内地。綎部将周国柱御之莽剌川，又大破之。二十七年纠叛苗犯洮、岷，总<br>兵官萧如薰等败之，斩番人二百五十余级，寇八十二级，抚降番族五千余人。三<br>十四年复入镇番黑古城，为总兵官柴国柱所败。自是屡入钞掠，不能大得志。<br>时为陕西患者，有三大寇：一河套，一松山，一青海。青海土最沃，且有番<br>人屏蔽，故患犹不甚剧。崇祯十一年，李自成屡为官军击败，自洮州轶出番地。<br>诸将穷追，复奔入塞内，番族亦遭蹂躏。十五年，西宁番族作乱，总抹官马爌<br>督诸将五道进剿，斩首七百有奇，抚降三十八族而还。明年冬，李自成遣将陷甘<br>州，独西宁不下。贼将辛恩忠攻破之，遂进掠青海。诸酋多降附，而明室亦亡。<br>番有生熟二种。生番犷悍难制。熟番纳马中茶，颇柔服，后浸通生番为内地<br>患。自青海为寇所据，番不堪剽夺，私馈皮币曰手信，岁时加馈曰添巴，或反为<br>向导，交通无忌。而中国市马亦鲜至，盖已失捍外卫内之初意矣。<br>原夫太祖甫定关中，即法汉武创河西四郡隔绝羌、胡之意，建重镇于甘肃，<br>以北拒蒙古，南捍诸番，俾不得相合。又遣西宁等西卫土官与汉官参治，令之世<br>守。且多置茶课司，番人得以马易茶。而部族之长，亦许其岁时朝贡，自通名号<br>于天子。彼势既分，又动于利，不敢为恶。即小有蠢动，边将以偏师制之，靡不<br>应时底定。自边臣失防，北寇得越境阑入，与番族交通，西陲遂多事。然究其时<br>之所患，终在寇而不在番，故议者以太祖制驭为善。<br>安定卫，距甘州西南一千五百里。汉为婼羌，唐为吐蕃地，元封宗室卜烟帖<br>木儿为宁王镇之。其地本名撒里畏兀儿，广袤千里，东近罕东，北迩沙州，南接<br>西番。居无城郭，以毡帐为庐舍。产多驼马牛羊。<br>洪武三年遣使持诏招谕。七年六月，卜烟帖木儿使其府尉麻答儿等来朝，贡<br>铠甲刀剑诸物。太祖喜，宴赉其使者，遣官厚赉其王，而分其地为阿端、阿真、<br>苦先、贴里四部，各锡以印。明年正月，其王遣傅卜颜不花来贡，上元所授金、<br>银字牌，请置安定、阿端二卫，从之。乃封卜烟帖木儿为安定王，以其部人沙刺<br>等为指挥。<br>九年命前广东参政郑九成等使其地，赉王及其部人衣币。明年，王为沙剌所<br>弑，王子板咱失里复仇，诛沙剌。沙剌部将复杀王子，部内大乱。番将朵儿只巴<br>叛走沙漠，经安定，大肆杀掠，夺其印去，其众益衰。二十五年，蓝玉西征，徇<br>阿真川。土酋司徒哈昝等惧，逃匿山谷不敢出。及肃王之国甘州，遣僧谒王，乞<br>授官以安部众。王为奏请，帝许之。二十九年命行人陈诚至其地，复立安定卫。<br>其酋长哈孩虎都鲁等五十八人悉授指挥、千百户等官。诚还，酋长随之入朝，贡<br>马谢恩。帝厚赉之，复命中官赍银币往赐。<br>永乐元年遣官赍敕抚谕撒里诸部。明年，安定头目多来朝，擢千户三即等三<br>人为指挥佥事，余授官有差，并赐本卫指挥同知哈三等银币。未几，指挥朵儿只<br>束来朝，愿纳差发马五百匹，命河州卫指挥康寿往受之。寿言：“罕东、必里诸<br>卫纳马，其直皆河州军民运茶与之。今安定辽远，运茶甚难，乞给以布帛。”帝<br>曰：“诸番市马用茶，已著为例。今姑从所请，后仍给茶。”于是定制，上马给<br>布帛各二匹，以下递减。三年，哈三等遣使来贡，奏举头目撤力加藏卜等为指挥<br>等官，且请岁纳孳畜什一，并从之。四年徙驻苦儿丁之地。<br>初，安定王之被杀也，其子撒儿只失加为其兄所杀，部众溃散，子亦攀丹流<br>寓灵藏。十一年五月率众入朝，自陈家难，乞授职。帝念其祖率先归附，令袭封<br>安定王，赐印诰。自是朝贡不辍。<br>二十二年，中官乔来喜、邓诚使乌斯藏，次毕力术江黄羊川。安定指挥哈三<br>孙散哥及曲先指挥散即思等率众邀劫之，杀朝使，尽夺驼马币物而去。仁宗大怒，<br>敕都指挥李英偕康寿等讨之。英等率西宁诸卫军及隆奔国师贾失儿监藏等十二番<br>族之众，深入追贼，贼远遁。英等逾昆仑山西行数百里，抵雅令阔之地，遇安定<br>贼，击败之，斩首四百八十余级，生擒七十余人，获驼马牛十四万有奇。曲先闻<br>风远窜，追之不及而还。英以此封会宁伯，寿等皆进秩。大军既旋，指挥哈三等<br>惧罪，不敢还故地。<br>宣德元年，帝遣官招谕之，复业者七百余人。帝并赐彩币表里，以安其反侧。<br>三年春，赐安定及曲先卫指挥等官五十三人诰命。<br>初，大军之讨贼也，安定指挥桑哥与罕东卫军同奉调从征。罕东违令不至，<br>其所辖板纳族瞰桑哥军远出，尽掠其部内庐帐畜产。事闻，降敕切责，令速归所<br>掠，违命则发兵进讨。已，进桑哥都指挥佥事。<br>正统元年遣官赍敕谕安定王及桑哥曰：“我祖宗时，尔等顺天命，尊朝廷，<br>输诚效力，始终不替，朝廷恩赉亦久而弗渝。肆朕嗣位，尔等复遵朝命，约束部<br>下，良用尔嘉。兹特遣官往谕朕意，赐以币帛。宜益顺天心，笃忠诚，保境睦邻，<br>永享太平之福。”三年，桑哥卒，其子那南奔嗣职。九年，那南奔率众掠曲先人<br>畜。朝廷遣官谕还之，不奉命，反劫其行李。帝怒，敕责安定王追理。王既奉命，<br>又陈词乞怜。帝乃宥之，谕以保国睦邻之义。十一年冬，亦攀丹卒，子领占干些<br>儿袭。时王年幼，叔父指挥同知辍思泰巴佐理国事，其同侪多不相下。王遣之入<br>朝，奏请量加一秩，乃擢都指挥佥事。历景泰、天顺、成化三朝，频入贡。<br>弘治三年，领占干些儿卒，子千奔袭。赐斋粮、麻布，谕祭其父。先是，哈<br>密忠顺王卒，无子。廷议安定王与之同祖，遣官择一人为其后，安定王不许。至<br>是，访求陕巴于安定，册为忠顺王，命千奔遣送其家属。千奔怒曰：“陕巴不应<br>嗣王爵，爵应归绰尔加。”绰尔加者，千奔弟也。且邀厚赏。兵部言：“陕巴实<br>忠顺王之孙，素为国人所服。前哈密无主，遣使取应立者，绰尔加自知力弱不肯<br>往。今事定之后，乃尔反覆，所言不可从。”陕巴迄得立。然千奔以立非己意，<br>后哈密数被寇，竟不应援。十七年率众侵沙州，大掠而去。正德时，蒙古大酋亦<br>不剌、阿尔秃厮侵据青海，纵掠邻境。安定遂残破，部众散亡。<br>阿端卫，在撒里畏兀儿之地，洪武八年置。后为朵儿只巴残破，其卫遂废。<br>永乐四年冬，酋长小薛忽鲁札等来朝，贡方物，请复置卫设官，从之，即授小薛<br>等为指挥佥事。<br>洪熙时，曲先酋散即思邀劫朝使，胁阿端指挥锁鲁丹偕行。已，大军出征，<br>锁鲁丹惧，率部众远窜，失其印。宣德初遣使招抚，锁鲁丹犹不敢归，依曲先杂<br>处。六年春，西宁都督史昭言：“曲先卫真只罕等本别一部，因其父助散即思为<br>逆，窜处毕力术江。其地当乌斯藏孔道，恐复为乱，宜讨之。”帝敕昭曰：“残<br>寇穷迫，无地自容，宜遣人宥其罪，命复故业。”于是真只罕率所部还居帖儿谷<br>旧地。明年正月入朝，天子喜，授指挥同知，令掌卫事，以指挥佥事卜答兀副之。<br>真只罕因言：“阿端故城在回回境，去帖儿谷尚一月程，朝贡艰，乞移本土为便。<br>”天子从其请，仍给以印，赐玺书抚慰之。迄正统朝，数入贡，后不知所终。<br>其时西域地亦有名阿端者，贡道从哈密入，与此为两地云。<br>曲先卫，东接安定，在肃州西南。古西戎，汉西羌，唐吐蕃，元设曲先答林<br>元帅府。<br>洪武时，酋长入贡。命设曲先卫，官其人为指挥。后遭朵儿只巴之乱，部众<br>窜亡，并入安定卫，居阿真之地。永乐四年，安定指挥哈三、散即思、三即等奏：<br>“安定、曲先本二卫，后合为一。比遭吐番把秃侵扰，不获宁居。乞仍分为二，<br>复先朝旧制。”从之。即令三即为指挥使，掌卫事，散即思副之。又从其请，徙<br>治药王淮之地。自是屡入贡。<br>洪熙时，散即思偕安定部酋劫杀朝使。已，大军往讨，散即思率众远遁，不<br>敢还故土。宣德初，天子赦其罪，遣都指挥陈通等往招抚，复业者四万二千余帐。<br>乃遣指挥失刺罕等入朝谢罪，贡驼马，待之如初。寻擢散即思都指挥同知，其僚<br>属悉进官，给以诰命。<br>五年六月，朝使自西域还，言散即思数率部众邀劫往来贡使，梗塞道途。天<br>子怒，命都督史昭为大将，率左右参将赵安、王彧及中官王安、王瑾，督西宁诸<br>卫军及安定、罕东之众往征之。昭等兵至其地，散即思先遁，其党脱脱不花等迎<br>敌。诸将纵兵击之，杀伤甚众，生擒脱脱不花及男妇三百四十余人，获驼马牛羊<br>三十四万有奇。自是西番震慴。散即思素狡悍，天子宥其罪，仍怙恶不悛。至<br>是人畜多损失，乃悔惧。明年四月遣其弟副千户坚都等四人贡马请罪。复待之如<br>初，令还居故地并归其俘。<br>七年，其指挥那那罕言：“往者安定之兵从讨曲先，臣二女、四弟及指挥桑<br>哥等家属被掠者五百人。今散即思已蒙赦宥，而臣等亲属犹未还，望圣明垂怜。”<br>天子得奏恻然，语大臣曰：“朕常以用兵为戒，正恐滥及无辜。彼不自言，何由<br>知之。”即敕安定王亦攀丹等悉归所掠。其年，散即思卒，命其子都立嗣职，赐<br>敕勉之。十年擢那那罕都指挥佥事，其僚属进职者八十九人。正统七年遣使贡玉<br>石。成化时，土鲁番强，被其侵掠。<br>弘治中，安定王子陕巴居曲先。廷议哈密无主，迎为忠顺王。正德七年，蒙<br>古酋阿尔秃厮亦不剌窜居青海，曲先为所蹂躏，部族窜徙，其卫遂亡。<br>明初设安定、阿端、曲先、罕东、赤斤、沙州诸卫，给之金牌，令岁以马易<br>茶，谓之差发。沙州、赤斤隶肃州，余悉隶西宁。时甘州西南尽皆番族，受边臣<br>羁络，惟北面防寇。后诸卫尽亡，亦不剌据青海，土鲁番复据哈密，逼处关外。<br>诸卫迁徙之众又环列甘肃肘腋，犷悍难驯。于是河西外防大寇，内防诸番，兵事<br>日亟。<br>赤斤蒙古卫。出嘉峪关西行二十里曰大草滩，又三十里曰黑山儿，又七十里<br>曰回回墓，墓西四十里曰骟马城，并设墩台，置瞭卒。城西八十里即赤斤蒙古。<br>汉敦煌郡地，晋属晋昌郡，唐属瓜州，元如之，属沙州路。<br>洪武十三年，都督濮英西讨，次白城，获蒙古平章忽都帖木儿。进至赤斤站，<br>获豳王亦怜真及其部曲千四百人，金印一。师还，复为蒙古部人所据。<br>永乐二年九月，有塔力尼者，自称丞相苦术子。率所部男妇五百余人，自哈<br>剌脱之地来归。诏设赤斤蒙古所，以塔力尼为千户，赐诰印、彩币、袭衣。八年，<br>回回哈剌马牙叛于肃州，约塔力尼为援。拒不应，而率部下擒贼六人以献。天子<br>闻之喜，诏改千户所为卫，擢塔力尼指挥佥事，其部下授官者三人。明年遣使贡<br>马。又明年以匿叛贼老的罕，将讨之。用侍讲杨荣言，止兵勿进，而赐敕诘责，<br>塔力尼即擒老的罕来献。天子嘉之，进秩指挥同知，赐赉甚厚。久之卒，子且旺<br>失加袭，修贡如制，进指挥使。宣德二年再进都指挥同知，其僚属亦多进秩。<br>正统元年，其部下指挥可儿即掠西域阿端贡物，杀使臣二十一人。赐敕切责，<br>令还所掠。寻与蒙古脱欢帖木儿、猛哥不花战，胜之，使来献捷，进都指挥使。<br>五年，朝使往来哈密者，且旺失加具餱粮、骡马护送，擢都督佥事。明年，天<br>子闻其部下时往沙州寇掠，或冒沙州名，邀劫西域贡使，遣敕切责。<br>时瓦剌兵强，数侵掠邻境。且旺失加惧，欲徙居肃州。天子闻而谕止之，令<br>有警驰报边将。八年，瓦剌酋也先遣使送马及酒，欲娶且旺失加女为子妇，娶沙<br>州困即来女为弟妇。二人不欲，并奏遵奉朝命，不敢擅婚。天子以瓦剌方强，其<br>礼意不可却，谕令各从其愿，并以此意谕也先，而二人终不欲。明年，且旺失加<br>称老不治事。诏授其子阿速都督佥事，代之。也先复遣使求婚，且请亲人往受其<br>币物。阿速虞其诈，拒不从，而遣人乞徙善地。天子谕以土地不可弃，令奖率头<br>目图自强。又以其饥困，令边臣给之粟，所以抚恤者甚至。<br>先是，苦术娶西番女，生塔力尼；又娶蒙古女，生都指挥琐合者、革古者二<br>人。各分所部为三，凡西番人居左帐，属塔力尼，蒙古人居右帐，属琐合者，而<br>自领中帐。后苦术卒，诸子来归，并授官。至是阿速势盛，欲兼并右帐，屡相仇<br>杀。琐合者不能支，醖于边将，欲以所部内属。边将任礼遣赴京，请发兵收其<br>部落。帝虑其部人不愿内徙，仍遣琐合者还甘肃，而令礼往取其孥。十三年，边<br>将护哈密使臣至苦峪。赤斤都指挥总儿加陆等率众围其城，声言报怨。官军出击<br>之，获总儿加陆，已而逃去。事闻，敕责阿速，令缚献犯者。<br>景泰二年，也先复遣使持书求婚。会阿速他往，其僚属以其书来上。兵部尚<br>书于谦言：“赤斤诸卫久为我藩篱，也先无故招降结亲，意在撤我屏蔽。宜令边<br>臣整兵慎防，并敕阿速悉力捍御，有警驰报，发兵应援。”从之。五年，也先益<br>图兼并，遣使赍印授阿速，胁令臣服。阿速不从，报之边臣。会也先被杀，获已。<br>天顺元年，都指挥马云使西域，命赐阿速彩币，俾护送往还。寻进秩左都督。<br>成化二年卒，子瓦撒塔儿请袭，即以父官授之。其部下指挥敢班数侵盗边境，边<br>将诱致之，送京师。天子数其罪，赐赉遣还。六年，其部人以瓦撒塔儿幼弱，其<br>叔父乞巴等二人为部族信服，乞命为都督，理卫事。瓦撒塔儿亦上书，乞予一职，<br>协守边方。帝从其请，并授指挥佥事。明年，瓦撒塔儿卒，子赏卜塔儿嗣为左都<br>督。<br>九年，土鲁番陷哈密，遣使三人，以书招都督佥事昆藏同叛。昆藏不从，杀<br>其使，以其书来献。天子嘉之，遣使赐赉，且令发兵攻讨。昆藏以力不足，请发<br>官军数千为助。朝议委都督李文等计度。已，文等进征，昆藏果以兵来会。会文<br>等顿军不进，其兵亦还。<br>十年，赏卜塔儿以千骑入肃州境，将与阿年族番人仇杀。边臣既谕却之，兵<br>部请遣人责以大义，有仇则赴诉边吏，不得擅相侵掠，从之。十四年，其部人言<br>赏卜塔儿幼不更事，指挥佥事加定得众心，乞迁一秩，俾总卫事。赏卜塔儿亦署<br>名推让。而罕东酋长复合词奏举，且云两卫番人，待此以靖。帝纳其言，擢加定<br>都指挥佥事，暂掌印务。时土鲁番犹据哈密。哈密都督罕慎结赤斤为援，复其城，<br>有诏褒赏。<br>十九年，邻番野乜克力来侵，大肆杀掠，赤斤遂残破。其酋长诉于边臣，给<br>之栗。又命缮治其城，令流移者复业，赤斤自是不振。然弘治中，阿木郎破哈密，<br>犹用其兵。后许进西征，亦以兵来助。正德八年，土鲁番遣将据哈密，遂大掠赤<br>斤，夺其印而去。及彭泽经略，始以印来归。已，番贼犯肃州与中国为难。赤斤<br>当其冲，益遭蹂躏。部众不能自存，尽内徙肃州之南山，其城遂空。<br>嘉靖七年，总督王琼抚安诸郡，核赤斤之众仅千余人。乃授赏卜塔儿子锁南<br>束为都督，统其部帐。<br>沙州卫。自赤斤蒙古西行二百里曰苦峪，自苦峪南折而西百九十里曰瓜州，<br>自瓜州而西四百四十里始达沙州。汉敦煌郡西域之境，玉门、阳关并相距不远。<br>后魏始置沙州，唐因之，后没于吐蕃。宣宗时，张义潮以州内附，置归义军，授<br>节度使。宋入于西夏，元为沙州路。<br>洪武二十四年，蒙古王子阿鲁哥失里遣国公抹台阿巴赤、司徒苦儿兰等来朝，<br>贡马及璞玉。永乐二年，酋长困即来、买住率众来归。命置沙州卫，授二人指挥<br>使，赐印诰、冠带、袭衣。已而其部下赤纳来附，授都指挥佥事。五年夏，敕甘<br>肃总兵官宋晟曰：“闻赤纳本买住部曲，今官居其上，高下失伦，已擢买住为都<br>指挥同知。自今宜详为审定，毋或失序。”八年擢困即来都指挥佥事，其僚属进<br>秩者二十人。买住卒，困即来掌卫事，朝贡不绝。二十二年，瓦剌贤义王太平部<br>下来贡，中道为贼所梗，困即来遣人卫送至京。帝嘉之，赉以彩币，寻进秩都督<br>佥事。<br>洪熙元年，亦力把里及撒马儿罕先后入贡，道经哈密地，并为沙州贼邀劫。<br>宣宗怒，命肃州守将费瓛剿之。宣德元年，困即来以岁荒人困，遣使贷谷种百<br>石，秋成还官。帝曰：“番人即吾人，何贷为？”命即予之。寻遣中官张福使其<br>地，赉彩币。七年又奏旱灾，敕于肃州授粮五百石。已而哈烈贡使言道经沙州，<br>为赤斤指挥革古者等剽掠。部议赤斤之人远至沙州为盗，罪不可贷。帝令困即来<br>察之，敕曰：“彼既为盗，不可复容，宜驱还本土，再犯不宥。”九年遣使奏罕<br>东及西番数肆侵侮，掠取人畜，不获安居，乞徙察罕旧城耕牧。帝遣敕止之曰：<br>“尔居沙州三十余年，户口滋息，畜牧富饶，皆朝廷之力。往年哈密尝奏尔侵扰，<br>今外侮亦自取。但当循分守职，保境睦邻，自无外患。何必东迁西徙，徒取劳<br>瘁。”又敕罕东、西番，果侵夺人畜，速还之。明年又为哈密所侵，且惧瓦剌见<br>逼，不能自立。乃率部众二百余人走附塞下，陈饥窘状。诏边臣发粟济之，且令<br>议所处置。边臣请移之苦峪，从之。自是不复还沙州，但遥领其众而已。<br>正统元年，西域阿端遣使来贡，为罕东头目可儿即及西番野人剽夺。困即来<br>奉命往追还其贡物，帝嘉之，擢都督同知。四年，其部下都指挥阿赤不花等一百<br>三十余家亡入哈密。困即来奉诏索之，不予。朝命忠顺王还之，又不予。会遣使<br>册封其新王，即令使人索还所逃之户。而哈密仅还都指挥桑哥失力等八十四家，<br>余仍不遣。是罕东都指挥班麻思结久驻牧沙州不去，赤斤都指挥革古者亦纳其叛<br>亡。困即来屡诉于朝，朝廷亦数遣敕诘责，诸部多不奉命。四年八月令人侦瓦剌、<br>哈密事，具得其实以闻。帝喜，降敕奖励，厚赐之。明年遣使入贡，又报迤北边<br>事，进其使臣二人官。初，困即来之去沙州也，朝廷命边将缮治苦峪城，率戍卒<br>助之。六年冬，城成，入朝谢恩，贡驼马，宴赐遣还。七年率众侵哈密，获其人<br>畜以归。<br>九年，困即来卒，长子喃哥率其弟克俄罗领占来朝。授喃哥都督佥事，其弟<br>都指挥使，赐敕戒谕。既还，其兄弟乖争，部众携贰。甘肃镇将任礼等欲乘其窘<br>乏，迁之塞内。而喃哥亦来言，欲居肃州之小钵和寺。礼等遂以十一年秋令都指<br>挥毛哈剌等偕喃哥先赴沙州，抚谕其众，而亲率兵随其后。比至，喃哥意中变，<br>阴持两端，其部下多欲奔瓦剌。礼等进兵迫之，遂收其全部入塞，居之甘州，凡<br>二百余户，千二百三十余人，沙州遂空。帝以其迫之而来，情不可测，令礼熟计<br>其便。然自是安居内地，迄无后患。而沙州为罕东酋班麻思结所有。独喃哥弟锁<br>南奔不从徙，窜入瓦剌，也先封之为祁王。礼侦知其在罕东，掩袭获之。廷臣请<br>正法，帝念其父兄恭顺，免死，徙东昌。<br>先是，太宗置哈密、沙州、赤斤、罕东四卫于嘉峪关外，屏蔽西陲。至是，<br>沙州先废，而诸卫亦渐不能自立，肃州遂多事。<br>罕东卫，在赤斤蒙古南，嘉峪关西南，汉敦煌郡地也。洪武二十五年，凉<br>国公蓝玉追逃寇祁者孙至罕东地，其部众多窜徙。西宁三剌为书招之，遂相继来<br>归。三十年，酋锁南吉剌思遣使入贡，诏置罕东卫，授指挥佥事。<br>永乐元年偕其兄答力袭入朝，进指挥使。授答力袭指挥同知，并赐冠带、钞<br>币。自是数入贡。十年，安定卫奏罕东数为盗，掠去民户三百，复纠西番阻截关<br>隘。帝降敕切责，令还所掠。十六年命中官邓诚使其地。<br>洪熙元年遣使以即位谕其指挥同知绰儿加，赐白金、文绮。时官军征曲先贼，<br>罕东指挥使却里加从征有功，擢都指挥佥事，赐诰世袭。其指挥那那奏所属番民<br>千五百，例纳差发马二百五十匹，其人多逃居赤斤，乞招抚复业。帝即命招之，<br>并免所负之马。宣德元年论从征曲先功，擢绰儿加都指挥同知。初，大军之讨曲<br>先也，安定部内及罕东密罗族人悉惊窜。事定，诏指挥陈通等往招。于是罕东复<br>业者二千四百余帐，男妇万七千三百余人，安定部人亦还卫。<br>正统四年，罕东、安定合众侵西番申藏族，掠其马牛杂畜以万计。其僧诉于<br>边将，言畜产一空，岁办差发马无从出。帝切责二卫，数其残忍暴横、违国法、<br>毒邻境之罪，令悉归所掠。又谕僧不限旧制，随所有入贡。明年冬，绰儿加偕班<br>麻思结共侵哈密，获老稚百人、马百匹，牛羊无算。忠顺王遣使索之，不予。帝<br>闻，复赐敕戒谕。然番人以剽掠为性，天子即有言，亦不能尽从也。六年夏，绰<br>儿加来贡马，宴赉还。九年卒，子赏卜儿加嗣职，奏乞斋粮、茶布，命悉予之。<br>十一年进都指挥使。<br>成化九年，土鲁番陷哈密。都督李文西征，罕东以兵来助。后都督罕慎复哈<br>密，亦藉其兵，赐敕奖赉。十八年，其部下掠番族，有侵入河清堡者。都指挥梅<br>琛勒兵追之，夺还男妇五十余人，马牛杂畜四千五百有奇。边臣请讨其罪，部臣<br>难之。帝曰：“罕东方听调协取哈密，未有携贰之形，奈何因小故遽加以兵。宜<br>谕令悔过，不服，则耀兵威之。”二十二年，边臣言：“比遣官往哈密，与土鲁<br>番使臣家属四百人偕行。道经罕东，为都督把麻奔等掠去，朝使仅免，乞讨之。”<br>帝命遣人往谕，如番人例议和，还所掠物，不从则进兵。<br>弘治中，土鲁番复据哈密。兵部马文升议直捣其城，召指挥杨翥计之。翥言<br>罕东有间道，不旬日可达哈密，宜出贼不意，从此进兵。文升曰：“如若言，发<br>罕东兵三千前行，我师三千后继，各持数日干粮，兼程袭之，若何？”翥称善。<br>文升以属巡抚许进，进遣人谕罕东如前策。会罕东失期不至，官军仍由大路进，<br>贼得遁去。十二年，其部人侵西宁隆奔族，掠去印诰及人畜。兵部请敕都督，宣<br>谕其下，毋匿所掠物，尽归其主，违命则都督自讨，从之。<br>时土鲁番日强，数侵掠邻境，诸部皆不能支。正德中，蒙古大酋入青海，罕<br>东亦遭蹂躏，其众益衰。后土鲁番复陷哈密，直犯肃州。罕东复残破，相率求内<br>徙，其城遂弃不守。嘉靖时，总督王琼安辑诸部，移罕东都指挥枝丹部落于甘州。<br>罕东左卫，在沙州卫故城，宪宗时始建。初，罕东部人奄章与种族不相能，<br>数仇杀，乃率其众逃居沙州境。朝廷即许其耕牧，岁纳马于肃州。后部落日蕃，<br>益不受罕东统属。至其子班麻思结，洪熙时从讨曲先有功，赏未之及。宣德七年<br>自陈于朝，即命为罕东卫指挥使，赐敕奖赉。然犹居沙州，不还本卫。十年进都<br>指挥使佥事。<br>正统四年，沙州卫都督困即来以班麻思结侵居其地，乞遣还。天子如其言，<br>赐敕宣谕，班麻思结不奉命。时赤斤卫指挥锁合者因杀人遁入沙州地，班麻思结<br>纳之。锁合者又令其子往乌斯藏取毒药，将还攻赤斤。赤斤都督且旺失加以为言，<br>天子即敕谕班麻思结睦邻保境，无启衅端。久之，沙州全部悉内徙，思结遂尽有<br>其地。十四年，甘肃镇臣任礼等奏，班麻思结潜与瓦剌也先通好，近又与哈密<br>构兵，宜令还居本卫。天子再赐敕宣谕，亦不奉命。寻进秩都指挥使。历景泰、<br>天顺朝，朝贡不废。<br>成化中，班麻思结卒，孙只克嗣职，部众益盛。其时，土鲁番强，侵据哈密。<br>只克与之接境，患其逼己，欲自为一卫。十五年九月奏请如罕东、赤斤例，立卫<br>赐印，捍御西陲。兵部言：“近土鲁番吞噬哈密，罕东诸卫各不自保，西鄙为之<br>不宁。而赤斤、罕东、苦峪又各怀嫌隙，不相救援。倘沙州更无人统理，势必为<br>强敌所并，边方愈多事。宜如所请，即于沙州故城置罕东左卫，令只克仍以都指<br>挥使统治。”从之。二十一年，甘肃守臣言：“北寇屡犯沙州，杀掠人畜。又值<br>岁饥，人思流窜。已发粟五百石，令布种，仍乞人给月粮振之。其酋只克有斩级<br>功，亦乞并叙。”乃擢只克都督佥事，余报可。<br>弘治七年，指挥王永言：“先朝建哈密卫，当西域要冲。诸番入贡至此，必<br>令少憩以馆谷之，或遭他寇剽掠，则人马可以接护，柔远之道可谓至矣。今土鲁<br>番窃据其地，久而不退。闻罕东左卫居哈密之南，仅三日程，野乜克力居哈密东<br>北，仅二日程，是皆唇齿之地，利害共之。去岁秋，土鲁番遣人至只克所，胁令<br>归附，只克不从。又杀野乜克力头目，其部人咸思报怨。宜旌劳二部，令并力合<br>攻，永除厥患，亦以寇攻寇一策也。”章下兵部，不能用。十七年，瓦剌及安定<br>部人大掠沙州人畜。只克不能自存，叩嘉峪关求济。天子既振给之，复谕二部解<br>仇息争，不得构兵召衅。<br>正德四年，只克部内番族有劫掠邻境者，守臣将剿之。兵部言：“西戎强悍，<br>汉、唐以来不能制。我朝建哈密、赤斤、罕东诸卫，授官赐敕，犬牙相制，不惟<br>断匈奴右臂，亦以壮西土藩篱。今番人相攻，于我何预，而遽欲兵之。宜敕都督<br>只克，晓谕诸族，悔过息兵。”报可。<br>只克卒，子乞台嗣。十一年，土鲁番复据哈密，以兵胁乞台降附，遂犯肃州。<br>左卫不克自立，相率徙肃州塞内。守臣不能拒，因抚纳之。<br>乞台卒，子日羔嗣。十六年秋入朝，乞赏赉。礼官劾其越例，且投疏不由通<br>政司，请治馆伴者罪，从之。<br>乞台既内徙，其部下帖木哥、土巴二人仍居沙州，服属土鲁番，岁输妇女、<br>牛马。会番酋徵求苛急，二人怨。嘉靖七年夏，率部族五千四百人来归，沙州遂<br>为土鲁番所有。<br>哈梅里，地近甘肃，元诸王兀纳失里居之。洪武十三年，都督濮英练兵西凉，<br>请出师略地，开哈梅里之路以通商旅。太祖赐玺书曰：“略地之请，听尔便宜。<br>然将以谋为本，尔慎毋忽。”英遂进兵。兀纳失里惧，遣使纳款。明年五月遣回<br>回阿老丁来朝贡马。诏赐文绮，遣往畏吾儿之地，招谕诸番。二十三年，帝闻兀<br>纳失里与别部仇杀，谕甘肃都督宋晟等严兵备之。明年遣使请于延安、绥德、平<br>凉、宁夏以马互市。帝曰：“番人黠而多诈。互市之求，安知非觇我。中国利其<br>马而不虞其害，所丧必多。宜勿听。自今至者，悉送京师。”时西域回纥来贡者，<br>多为哈梅里所遏。有从他道来者，又遣兵邀杀之。帝闻之怒。八月命都督佥事刘<br>真偕宋晟督兵讨之。真等由凉州西出，乘夜直抵城下，四面围之。其知院岳山夜<br>缒城降。黎明，兀纳失里驱马三百余匹，突围而出。官军争取其马，兀纳失里率<br>家属随马后遁去。真等攻破其城，斩豳王别儿怯帖木儿、国公省阿朵尔只等一千<br>四百人，获王子别列怯部属千七百三十人，金银印各一，马六百三十匹。二十五<br>年遣使贡马骡请罪。帝纳之，赐白金、文绮。<br><hr>
