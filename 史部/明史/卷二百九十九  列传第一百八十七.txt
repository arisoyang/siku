<h4>《史部·明史·卷二百九十九  列传第一百八十七》<b class="x">作者：张廷玉等</b></h4>
<br>◎方伎<br>左氏载医和、缓、梓慎、裨灶、史苏之属，甚详且核。下逮巫祝，亦往往张<br>其事以神之。论者谓之浮夸，似矣。而《史记》传扁鹊、仓公，日者，龟策，至<br>黄石、赤松、仓海君之流，近于神仙荒忽，亦备录不遗。范蔚宗乃以方术名传。<br>夫艺人术士，匪能登乎道德之途。然前民利用，亦先圣之绪余，其精者至通神明，<br>参造化，讵曰小道可观已乎！<br>明初，周颠、张三丰之属，踪迹秘幻，莫可测识，而震动天子，要非妄诞取<br>宠者所可几。张中、袁珙，占验奇中。夫事有非常理所能拘者，浅见鲜闻不足道<br>也。医与天文皆世业专官，亦本《周官》遗意。攻其术者，要必博极于古人之书，<br>而会通其理，沈思独诣，参以考验，不为私智自用，乃足以名当世而为后学宗。<br>今录其最异者，作《方伎传》。真人张氏，道家者流，而世蒙恩泽，其事迹关当<br>代典故，撮其大略附于篇。<br>○滑寿葛乾孙吕复倪维德周汉卿王履周颠张中张三丰袁<br>珙（子忠彻）戴思恭盛寅皇甫仲和仝寅吴杰（许绅王纶）凌云<br>（李玉）李时珍（缪希雍）周述学张正常刘渊然等<br>滑寿，字伯仁，先世襄城人，徙仪真，后又徙余姚。幼警敏好学，能诗。京<br>口王居中，名医也。寿从之学，授《素问》、《难经》。既卒业，请于师曰：“<br>《素问》详矣，多错简。愚将分藏象、经度等为十类，类抄而读之。《难经》又<br>本《素问》、《灵枢》，其间荣卫藏府与夫经络腧穴，辨之博矣，而缺误亦多。<br>愚将本其义旨，注而读之可乎？”居中跃然称善。自是寿学日进。寿又参会张仲<br>景、刘守真、李明之三家而会通之，所治疾无不中。既学针法于东平高洞阳，尝<br>言：“人身六脉虽皆有系属，惟督任二经，则苞乎腹背，有专穴。诸经满而溢者，<br>此则受之，宜与十二经并论。”乃取《内经骨空》诸论及《灵枢篇》所述经脉，<br>著《十四经发挥》三卷，通考隧穴六百四十有七。他如《读伤寒论抄》、《诊家<br>枢要》、《痔瘘篇》又采诸书《本草》为《医韵》，皆有功于世。晚自号撄宁生。<br>江、浙间无不知撄宁生者。年七十余，容色如童孺，行步蹻捷，饮酒无算。天<br>台朱右摭其治疾神效者数十事，为作传，故其著述益有称于世。<br>葛乾孙，字可久，长洲人。父应雷，以医名。时北方刘守真、张洁古之学未<br>行于南。有李姓者，中州名医，官吴下，与应雷谈论，大骇叹，因授以张、刘书。<br>自是江南有二家学。乾孙体貌魁硕，好击刺战阵法。后折节读书，兼通阴阳、律<br>历、星命之术。屡试不偶，乃传父业。然不肯为人治疾，或施之，辄著奇效，名<br>与金华朱丹溪埒。富家女病四支痿痹，目瞪不能食，众医治罔效。乾孙命悉去房<br>中香奁、流苏之属，掘地坎，置女其中。久之，女手足动，能出声。投药一丸，<br>明日女自坎中出矣。盖此女嗜香，脾为香气所蚀，故得是症。其疗病奇中如此。<br>吕复，字元膺，鄞人。少孤贫，从师受经。后以母病求医，遇名医衢人郑礼<br>之，遂谨事之，因得其古先禁方及色脉药论诸书，试辄有验。乃尽购古今医书，<br>晓夜研究，自是出而行世，取效若神。其于《内经》、《素问》、《灵枢》、《<br>本草》、《难经》、《伤寒论》、《脉经》、《脉诀》、《病原论》、《太始天<br>元玉册公诰》、《六微旨》、《五常政》、《玄珠密语》、《中藏经》、《圣济<br>经》等书，皆有辨论。前代名医如扁鹊、仓公、华佗、张仲景至张子和、李东垣<br>诸家，皆有评骘。所著有《内经或问》、《灵枢经脉笺》、《五色诊奇眩》、《<br>切脉枢要》、《运气图说》、《养生杂言》诸书甚众。浦江戴良采其治效最著者<br>数十事，为医案。历举仙居、临海教谕，台州教授，皆不就。<br>倪维德，字仲贤，吴县人。祖、父皆以医显。维德幼嗜学，已乃业医，以《<br>内经》为宗。病大观以来，医者率用裴宗元、陈师文《和剂局方》，故方新病多<br>不合。乃求金人刘完素、张从正、李杲三家书读之，出而治疾，无不立效。周万<br>户子，八岁昏眊，不识饥饱寒暑，以土炭自塞其口。诊之曰：“此慢脾风也。<br>脾藏智，脾慢则智短。”以疏风助脾剂投之，即愈。顾显卿右耳下生癭，大与首<br>同，痛不可忍。诊之曰：“此手足少阳经受邪也。”饮之药，逾月愈。刘子正妻<br>病气厥，或哭或笑，人以为崇。诊之曰：“两手脉俱沉，胃脘必有所积，积则痛。<br>”问之果然，以生熟水导之，吐痰涎数升愈。盛架阁妻左右肩臂奇痒，延及头面，<br>不可禁，灼之以艾，则暂止。诊之曰：“左脉沉，右脉浮且盛，此滋味过盛所致<br>也。”投以剂，旋愈。林仲实以劳得热疾，热随日出入为进退，暄盛则增剧，夜<br>凉及雨则否，如是者二年。诊之曰：“此七情内伤，阳气不升，阴火渐炽。故温<br>则进，凉则退。”投以东垣内伤之剂，亦立愈。他所疗治，多类此。常言：“刘、<br>张二氏多主攻，李氏惟调护中气主补，盖随时推移，不得不然。”故其主方不执<br>一说。常患眼科杂出方论，无全书，著《元机启微》，又校订《东垣试效方》，<br>并刊行于世。洪武十年卒，年七十五。<br>周汉卿，松阳人。医兼内外科，针尤神。乡人蒋仲良，左目为马所踶，睛<br>突出如桃。他医谓系络已损不可治。汉卿封以神膏，越三日复故。华州陈明远瞽<br>十年。汉卿视之，曰：“可针也。”为翻睛刮翳，欻然辨五色。武城人病胃痛，<br>奋掷乞死。汉卿纳药于鼻，俄喷赤虫寸许，口眼悉具，痛旋止。马氏妇有娠，十<br>四月不产，尫且黑。汉卿曰：“此中蛊，非娠也。”下之，有物如金鱼，病良已。<br>永康人腹疾，佝偻行。汉卿解衣视之，气冲起腹间者二，其大如臂。刺其一，砉<br>然鸣，又刺其一亦如之，加以按摩，疾遂愈。长山徐妪痫疾，手足颤掉，裸而走，<br>或歌或笑。汉卿刺其十指端，出血而痊。钱塘王氏女生瘰疬，环头及腑，凡十九<br>窍。窍破白沈出，将死矣。汉卿为剔窍母深二寸，其余烙以火，数日结痂愈。山<br>阴杨翁项有疣如瓜大，醉仆阶下，溃血不能止。疣溃者必死。汉卿以药糁其穴，<br>血即止。义乌陈氏子腹有块，扪之如罂。汉卿曰：“此肠痈也。”用大针灼而刺<br>之，入三寸许，脓随针迸出有声，愈。诸暨黄生背曲，须杖行。他医皆以风治之，<br>汉卿曰：“血涩也。”刺两足昆仑穴，顷之投杖去。其捷效如此。<br>王履，字安道，昆山人。学医于金华朱彦修，尽得其术。尝谓张仲景《伤寒<br>论》为诸家祖，后人不能出其范围。且《素问》云“伤寒为病热”，言常不言变，<br>至仲景始分寒热，然义犹未尽。乃备常与变，作《伤寒立法考》。又谓《阳明篇》<br>无目痛，《少阴篇》言胸背满不言痛，《太阴篇》无嗌乾，《厥阴篇》无囊缩，<br>必有脱简。乃取三百九十七法，去其重者二百三十八条，复增益之，仍为三百九<br>十七法。极论内外伤经旨异同，并《中风》、《中暑辨》，名曰《溯洄集》，凡<br>二十一篇。又著《百病钩玄》二十卷，《医韵统》一百卷，医家宗之。履工诗文，<br>兼善绘事。尝游华山绝顶，作图四十幅，记四篇，诗一百五十首，为时所称。<br>自滑寿以下五人，皆生于元，至明初始卒。<br>周颠，建昌人，无名字。年十四，得狂疾，走南昌市中乞食，语言无恒，皆<br>呼之曰颠。及长，有异状，数谒长官，曰“告太平”。时天下宁谧，人莫测也。<br>后南昌为陈友谅所据，颠避去。太祖克南昌，颠谒道左。洎还金陵，颠亦随至。<br>一日，驾出，颠来谒。问“何为”，曰“告太平”。自是屡以告。太祖厌之，命<br>覆以巨缸，积薪煅之。薪尽启视，则无恙，顶上出微汗而已。太祖异之，命寄食<br>蒋山僧寺。已而僧来诉，颠与沙弥争饭，怒而不食且半月。太祖往视颠，颠无饥<br>色。乃赐盛馔，食已闭空室中，绝其粒一月，比往视，如故。诸将士争进酒馔，<br>茹而吐之，太祖与共食则不吐。太祖将征友谅，问曰：“此行可乎？”对曰：“<br>可。”曰：“彼已称帝，克之不亦难乎？”颠仰首视天，正容曰：“天上无他座。<br>”太祖携之行，舟次安庆，无风，遣使问之，曰：“行则有风。”遂命牵舟进，<br>须臾风大作，直抵小孤。太祖虑其妄言惑军心，使人守之。至马当，见江豚戏水，<br>叹曰：“水怪见，损人多。”守者以告。太祖恶之，投诸江。师次湖口，颠复来，<br>且乞食。太祖与之食，食已，即整衣作远行状，遂辞去。友谅既平，太祖遣使往<br>庐山求之，不得，疑其仙去。洪武中，帝亲撰《周颠仙传》，纪其事。<br>张中，字景华，临川人。少应进士举不第，遂放情山水。遇异人，授数学，<br>谈祸福，多奇中。太祖下南昌，以邓愈荐召至，赐坐。问曰：“予下豫章，兵不<br>血刃，此邦之人其少息乎？”对曰：“未也。旦夕此地当流血，庐舍毁且尽，铁<br>柱观亦仅存一殿耳。”未几，指挥康泰反，如其言。寻又言国中大臣有变，宜豫<br>防。至秋，平章邵荣、参政赵继祖伏甲北门为乱，事觉伏诛。陈友谅围南昌三月，<br>太祖伐之，召问之。曰：“五十日当大胜，亥子之日获其渠帅。”帝命从行，舟<br>次孤山，无风不能进。乃以洞玄法祭之，风大作，遂达鄱阳。大战湖中，常遇春<br>孤舟深入，敌舟围之数重，众忧之。曰：“无忧，亥时当自出。”已而果然。连<br>战大胜，友谅中流矢死，降其众五万。自启行至受降，适五十日。始南昌被围，<br>帝问“何日当解”，曰“七月丙戌”。报至，乃乙酉，盖术官算历，是月差一日，<br>实在丙戍也。其占验奇中，多若此。为人狷介寡合。与之言，稍涉伦理，辄乱以<br>他语，类佯狂玩世者。尝好戴铁冠，人称为铁冠子云。<br>张三丰，辽东懿州人，名全一，一名君宝，三丰其号也。以其不饰边幅，又<br>号张邋遢。颀而伟，龟形鹤背，大耳圆目，须髯如戟。寒暑惟一衲一蓑，所啖，<br>升斗辄尽，或数日一食，或数月不食。尽经目不忘，游处无恒，或云能一日千里。<br>善嬉谐，旁若无人。尝游武当诸岩壑，语人曰：“此山异日必大兴。”时五龙、<br>南岩、紫霄俱毁于兵，三丰与其徒去荆榛，辟瓦砾，创草庐居之，已而舍去。<br>太祖故闻其名，洪武二十四年遣使觅之，不得。后居宝鸡之金台观。一日自<br>言当死，留颂而逝，县人共棺殓之。及葬，闻棺内有声，启视则复活。乃游四川，<br>见蜀献王。复入武当，历襄、汉，踪迹益奇幻。永乐中，成祖遣给事中胡濙偕<br>内侍朱祥赍玺书香币往访，遍历荒徼，积数年不遇。乃命工部侍郎郭琎、隆平侯<br>张信等，督丁夫三十余万人，大营武当宫观，费以百万计。既成，赐名太和太岳<br>山，设官铸印以守，竟符三丰言。<br>或言三丰金时人，元初与刘秉忠同师，后学道于鹿邑之太清宫，然皆不可考。<br>天顺三年，英宗赐诰，赠为通微显化真人，终莫测其存亡也。<br>袁珙，字廷玉，鄞人。高祖镛，宋季举进士。元兵至，不屈，举家十七人皆<br>死。父士元，翰林检阅官。珙生有异禀，好学能诗。尝游海外洛伽山，遇异僧别<br>古崖，授以相人术。先仰视皎日，目尽眩，布赤黑豆暗室中，辨之，又悬五色缕<br>窗外，映月别其色，皆无讹，然后相人。其法以夜中燃两炬视人形状气色，而参<br>以所生年月，百无一谬。<br>珙在元时已有名，所相士大夫数十百，其于死生祸福，迟速大小，并刻时日，<br>无不奇中。南台大夫普化帖木儿，由闽海道见珙。珙曰：“公神气严肃，举动风<br>生，大贵验也。但印堂司空有赤气，到官一百十四日当夺印。然守正秉忠，名垂<br>后世，愿自勉。”普署台事于越，果为张士诚逼取印绶，抗节死。见江西宪副程<br>徐曰：“君帝座上黄紫再见，千日内有二美除。但冷笑无情，非忠节相也。”徐<br>于一年后拜兵部侍郎，擢尚书。又二年降于明，为吏部侍郎。尝相陶凯曰：“君<br>五岳朝揖而气色未开，五星分明而光泽未见，宜藏器待时。不十年以文进，为异<br>代臣，官二品，其在荆、扬间乎！”凯后为礼部尚书、湖广行省参政。其精类如<br>此。洪武中，遇姚广孝于嵩山寺，谓之曰：“公，刘秉忠之俦也，幸自爱。”后<br>广孝荐于燕王，召至北平。王杂卫士类己者九人，操弓矢，饮肆中。珙一见即前<br>跪曰：“殿下何轻身至此。”九人者笑其谬，珙言益切。王乃起去，召珙宫中，<br>谛视曰：“龙行虎步，日角插天，太平天子也。年四十，须过脐，即登大宝矣。”<br>已见藩邸诸校卒，皆许以公侯将帅。王虑语泄，遣之还。及即位，召拜太常寺丞，<br>赐冠服、鞍马、文绮、宝钞及居第。帝将建东宫，而意有所属，故久不决。珙相<br>仁宗曰：“天子也。”相宣宗曰：“万岁天子。”储位乃定。<br>珙相人即知其心术善恶。人不畏义，而畏祸患，往往因其不善导之于善，从<br>而改行者甚多。为人孝友端厚，待族党有恩。所居鄞城西，绕舍种柳，自号柳庄<br>居士，有《柳庄集》。永乐八年卒，年七十有六。赐祭葬，赠太常少卿。<br>子忠彻，字静思。幼传父术。从父谒燕王，王宴北平诸文武，使忠彻相之。<br>谓都督宋忠面方耳大，身短气浮，布政使张昺面方五小，行步如蛇，都指挥谢贵<br>拥肿蚤肥而气短，都督耿瓛颧骨插鬓，色如飞火，佥都御史景清身短声雄，于<br>法皆当刑死。王大喜，起兵意益决。及为帝，即召授鸿胪寺序班，赐赍甚厚。迁<br>尚宝寺丞，已，改中书舍人，扈驾北巡。驾旋，仁宗监国，为谗言所中，帝怒，<br>榜午门，凡东宫所处分事，悉不行。太子忧惧成疾，帝命蹇义、金忠偕忠彻视之。<br>还奏，东宫面色青蓝，惊忧象也，收午门榜可愈。帝从之，太子疾果已。帝尝屏<br>左右，密问武臣朱福、朱能、张辅、李远、柳升、陈懋、薛禄，文臣姚广孝、夏<br>原吉、蹇义及金忠、吕震、方宾、吴中、李庆等祸福，后皆验。九载秩满，复为<br>尚宝司丞，进少卿。<br>礼部郎周讷自福建还，言闽人祀南唐徐知谔、知诲，其神最灵。帝命往迎其<br>像及庙祝以来，遂建灵济宫于都城，祀之。帝每遘疾，辄遣使问神。庙祝诡为仙<br>方以进，药性多热，服之辄痰壅气逆，多暴怒，至失音，中外不敢谏。忠彻一日<br>入侍，进谏曰：“此痰火虚逆之症，实灵济宫符药所致。”帝怒曰：“仙药不服，<br>服凡药耶？”忠彻叩首哭，内侍二人亦哭。帝益怒，命曳二内侍杖之，且曰：“<br>忠彻哭我，我遂死耶？”忠彻惶惧，趋伏阶下，良久始解。帝识忠彻于藩邸，故<br>待之异于外臣。忠彻亦以帝遇己厚，敢进谠言，尝谏外国取宝之非，武臣宜许行<br>服，衍圣公诰宜改赐玉轴，闻之韪之。<br>宣德初，睹帝容色曰：“七日内，宗室当有谋叛者。”汉王果反。尝坐事下<br>吏罚赎。正统中，复坐事下吏休致。二十余年卒，年八十有三。<br>忠彻相术不殊其父，世所传轶事甚多，不具载。其相王文，谓“面无人色，<br>法曰沥血头”。相于谦，谓“目常上视，法曰望刀眼”。后果如其言。然性阴险，<br>不如其父，与群臣有隙，即缘相法于上前齮龁之。颇好读书，所著有《人相大成》<br>及《凤池吟稿》、《符台外集》，载元顺帝为瀛国公子云。<br>戴思恭，字原礼，浦江人，以字行。受学于义乌朱震亨。震亨师金华许谦，<br>得朱子之传，又学医于宋内侍钱塘罗知悌。知悌得之荆山浮屠，浮屠则河间刘守<br>真门人也。震亨医学大行，时称为丹溪先生。爱思恭才敏，尽以医术授之。洪武<br>中，征为御医，所疗治立效，太祖爱重之。燕王患瘕，太祖遣思恭往治，见他医<br>所用药良是，念何以不效，乃问王何嗜。曰：“嗜生芹。”思恭曰：“得之矣。”<br>投一剂，夜暴下，皆细蝗也。晋王疾，思恭疗之愈。已，复发，即卒。太祖怒，<br>逮治王府诸医。思恭从容进曰：“臣前奉命视王疾，启王曰：‘今即愈，但毒在<br>膏肓，恐复作不可疗也。’今果然矣。”诸医由是免死。思恭时已老，风雨辄免<br>朝。太祖不豫，少间，出御右顺门，治诸医侍疾无状者，独慰思恭曰：“汝仁义<br>人也，毋恐。”已而太祖崩，太孙嗣位，罪诸医，独擢思恭太医院使。永乐初，<br>以年老乞归。三年夏，复征入，免其拜，特召乃进见。其年冬，复乞骸骨，遣官<br>护送，赍金币，逾月而卒，年八十有二，遣行人致祭。所著有《证治要诀》、《<br>证治类元》、《类证用药》诸书，皆{隐木}括丹谿之旨。又订正丹谿《金匮钩玄》<br>三卷，附以己意。人谓无愧其师云。<br>盛寅，字启东，吴江人。受业于郡人王宾。初，宾与金华戴原礼游，冀得其<br>医术。原礼笑曰：“吾固无所吝，君独不能少屈乎？”宾谢曰：“吾老矣，不能<br>复居弟子列。”他日伺原礼出，窃发其书以去，遂得其传。将死，无子，以授寅。<br>寅既得原礼之学，复讨究《内经》以下诸方书，医大有名。永乐初，为医学正科。<br>坐累，输作天寿山。列侯监工者，见而奇之，令主书算。先是有中使督花鸟于江<br>南，主寅舍，病胀，寅愈之。适遇诸途，惊曰：“盛先生固无恙耶！予所事太监，<br>正苦胀，盍与我视之。”既视，投以药立愈。会成祖较射西苑，太监往侍。成祖<br>遥望见，愕然曰：“谓汝死矣，安得生？”太监具以告，因盛称寅，即召入便殿，<br>令诊脉。寅奏，上脉有风湿病，帝大然之，进药果效，遂授御医。一日，雪霁，<br>召见。帝语白沟河战胜状，气以甚厉。寅曰：“是殆有天命耳。”帝不怿，起而<br>视雪。寅复吟唐人诗“长安有贫者，宜瑞不宜多”句，闻者咋舌。他日，与同官<br>对弈御药房。帝猝至，两人敛枰伏地，谢死罪。帝命终之，且坐以观，寅三胜。<br>帝喜，命赋诗，立就。帝益喜，赐象牙棋枰并词一阕。帝晚年犹欲出塞，寅以帝<br>春秋高，劝毋行。不纳，果有榆木川之变。<br>仁宗在东宫时，妃张氏经期不至者十月，众医以妊身贺。寅独谓不然，出言<br>病状。妃遥闻之曰：“医言甚当，有此人何不令早视我。”及疏方，乃破血剂。<br>东宫怒，不用。数日病益甚，命寅再视，疏方如前。妃令进药，而东宫虑堕胎，<br>械寅以待。已而血大下，病旋愈。当寅之被系也，阖门惶怖曰：“是殆磔死。”<br>既三日，红仗前导还邸舍，赏赐甚厚。<br>寅与袁忠彻素为东宫所恶，既愈妃疾，而怒犹未解，惧甚。忠彻晓相术，知<br>仁宗寿不永，密告寅，寅犹畏祸。及仁宗嗣位，求出为南京太医院。宣宗立，召<br>还。正统六年卒。两京太医院皆祀寅。寅弟宏亦精药论，子孙传其业。<br>初，寅晨直御医房，忽昏眩欲死，募人疗寅，莫能应。一草泽医人应之，一<br>服而愈。帝问状，其人曰：“寅空心入药房，猝中药毒。能和解诸药者，甘草也。<br>”帝问寅，果空腹入，乃厚赐草泽医人。<br>皇甫仲和，睢州人。精天文推步学。永乐中，成祖北征，仲和与袁忠彻扈从。<br>师至漠北，不见寇，将引还，命仲和占之，言：“今日未申间，寇当从东南来。<br>王师始却，终必胜。”忠彻对如之。比日中不至，复问，二人对如初。帝命械二<br>人，不验，将诛死。顷之，中官奔告曰：“寇大至矣。”时初得安南神炮，寇一<br>骑直前，即以炮击之，一骑复前，再击之，寇不动。帝登高望之曰：“东南不少<br>却乎？”亟麾大将谭广等进击，诸将奋斫马足，寇少退。俄疾风扬沙，两军不相<br>见，寇始引去。帝欲即夜班师，二人曰：“明日寇必降，请待之。”至期果降，<br>帝始神其术，授仲和钦天监正。<br>英宗将北征，仲和时已老，学士曹鼐问曰：“驾可止乎？胡、王两尚书已率<br>百官谏矣。”曰：“不能也，紫微垣诸星已动矣。”曰：“然则奈何？”曰：“<br>盍先治内。”曰：“命亲王监国矣。”曰：“不如立储君。”曰：“皇子幼，未<br>易立也。”曰：“恐终不免立。”及车驾北狩，景帝遂即位。寇之薄都城也，城<br>中人皆哭。仲和曰：“勿忧，云向南，大将气至，寇退矣。”明日，杨洪等入援，<br>寇果退。一日出朝，有卫士请占。仲和辞，卫士怒。仲和笑曰：“汝室中妻妾正<br>相斗，可速返。”返则方斗不解。或问：“何由知？”曰：“彼问时，适见两鹊<br>斗屋上，是以知之。”其占事率类此。<br>仝寅，字景明，安邑人。年十二岁而瞽，乃从师学京房术，占祸福多奇中。<br>父清游大同，携之行塞上。石亨为参将，颇信之，每事咨焉。英宗北狩，遣使问<br>还期。筮得《乾》之初，曰：“大吉。四为初之应，初潜四跃，明年岁在午，其<br>干庚。午，跃候也。庚良，更新也。龙岁一跃，秋潜秋跃，明年仲秋驾必复。但<br>繇勿用，应在渊，还而复，必失位。然象龙也，数九也。四近五，跃近飞。龙在<br>丑，丑曰赤奋若，复在午。午色赤，午奋于丑，若，顺也，天顺之也。其于丁，<br>象大明也。位于南方，火也。寅其生，午其王，壬其合也。至岁丁丑，月寅，日<br>午，合于壬，帝其复辟乎？”已而悉验。<br>石亨入督京营，挟自随。及也先逼都城，城中人恟惧，或请筮之，寅曰：<br>“彼骄我盛，战必胜。”寇果败去。明年，也先请遣使迎上皇，廷臣疑其诈。寅<br>言于亨曰：“彼顺天仗义，我中国反失奉迎礼，宁不贻笑外蕃。”亨乃与于谦决<br>计，上皇果还。景泰三年，指挥卢忠告变，事连南宫。帝杀中官阮浪，犹穷治不<br>已，外议汹汹。忠一日屏人请筮，寅叱之曰：“是兆大凶，死不足赎。”忠惧而<br>徉狂，事得不竟。已而忠果伏诛。英宗复辟，将官寅，寅固辞。命赐金钱金卮诸<br>物。其父官指挥佥事，将赴徐州。英宗虑寅偕行，乃授锦衣百户，留京师。寅见<br>石亨势盛，每因筮戒之，亨不能用，卒及于祸。寅以筮游公卿贵人间，莫不信重<br>之，然无一语及私。年几九十乃卒。<br>吴杰，武进人。弘治中，以善医征至京师，试礼部高等。故事，高等入御药<br>房，次入太医院，下者遣还。杰言于尚书曰：“诸医被征，待次都下十余载，一<br>旦遣还，诚流落可悯。杰愿辞御药房，与诸人同入院。”尚书义而许之。正德中，<br>武宗得疾，杰一药而愈，即擢御医。一日，帝射猎还，惫甚，感血疾。服杰药愈，<br>进一官。自是，每愈帝一疾，辄进一官，积至太医院使，前后赐彪虎衣、绣春刀<br>及银币甚厚。帝每行幸，必以杰扈行。帝欲南巡，杰谏曰：“圣躬未安，不宜远<br>涉。”帝怒，叱左右掖出。及驾还，渔于清江浦，溺而得疾。至临清，急遣使召<br>杰，比至，疾已深，遂扈归通州。时江彬握兵居左右，虑帝晏驾己得祸，力请幸<br>宣府。杰忧之，语近侍曰：“疾亟矣，仅可还大内。倘至宣府有不讳，吾辈宁有<br>死所乎！”近侍惧，百方劝帝，始还京师。甫还而帝崩，彬伏诛，中外晏然，杰<br>有力焉。未几致仕。子希周，进士，户科给事中；希曾，举人。<br>又有许绅者，京师人。嘉靖初，供事御药房，受知于世宗，累迁太医院使，<br>历加工部尚书，领院事。二十年，宫婢杨金英等谋逆，以帛缢帝，气已绝。绅急<br>调峻药下之，辰时下药，未时忽作声，去紫血数升，遂能言，又数剂而愈。帝德<br>绅，加太子太保、礼部尚书，赐赍甚厚。未几，绅得疾，曰：“吾不起矣。曩者<br>宫变，吾自分不效必杀身，因此惊悸，非药石所能疗也。”已而果卒，赐谥恭僖，<br>官其一子，恤典有加。明世，医者官最显，止绅一人。<br>其士大夫以医名者，有王纶、王肯堂。纶，字汝言，慈谿人，举进士。正德<br>中，以右副都御史巡抚湖广，精于医，所在治疾，无不立效。有《本草集要》、<br>《名医杂著》行于世。肯堂所著《证治准绳》，为医家所宗，行履详父《樵传》。<br>凌云，字汉章，归安人。为诸生，弃去。北游泰山，古庙前遇病人，气垂绝，<br>云嗟叹久之。一道人忽曰：“汝欲生之乎？”曰：“然。”道人针其左股，立苏，<br>曰：“此人毒气内侵，非死也，毒散自生耳。”因授云针术，治疾无不效。<br>里人病嗽，绝食五日，众投以补剂，益甚。云曰：“此寒湿积也，穴在顶，<br>针之必晕绝，逾时始苏。”命四人分牵其发，使勿倾侧，乃针，果晕绝。家人皆<br>哭，云言笑自如。顷之，气渐苏，复加补，始出针，呕积痰斗许，病即除。有男<br>子病后舌吐。云兄亦知医，谓云曰：“此病后近女色太蚤也。舌者心之苗，肾水<br>竭，不能制心火，病在阴虚。其穴在右股太阳，是当以阳攻阴。”云曰：“然。”<br>如其穴针之，舌吐如故。云曰：“此知泻而不知补也。”补数剂，舌渐复故。<br>淮阳王病风三载，请于朝，召四方名医，治不效。云投以针，不三日，行步<br>如故。金华富家归，少寡，得狂疾，至裸形野立。云视曰：“是谓丧心。吾针其<br>心，心正必知耻。蔽之帐中，慰以好言释其愧，可不发。”乃令二人坚持，用凉<br>水喷面，针之果愈。吴江妇临产，胎不下者三日，呼号求死。云针刺其心，针出，<br>儿应手下。主人喜，问故。曰：“此抱心生也。手针痛则舒。”取儿掌视之，有<br>针痕。<br>孝宗闻云名，召至京，命太医官出铜人，蔽以衣而试之，所刺无不中，乃授<br>御医。年七十七，卒于家。子孙传其术，海内称针法者，曰归安凌氏。<br>有李玉者，官六安卫千户，善针灸。或病头痛不可忍，虽震雷不闻。玉诊之<br>曰：“此虫啖脑也。”合杀虫诸药为末，吹鼻中，虫悉从眼耳口鼻出，即愈。有<br>跛人扶双杖至，玉针之，立去其仗。两京号“神针李玉”。兼善方剂。或病痿，<br>玉察诸医之方，与治法合而不效，疑之。忽悟曰：“药有新陈，则效有迟速。此<br>病在表而深，非小剂能愈。”乃熬药二锅倾缸内，稍冷，令病者坐其中，以药浇<br>之，逾时汗大出，立愈。<br>李时珍，字东璧，蕲州人。好读医书，医家《本草》，自神农所传止三百六<br>十五种，梁陶弘景所增亦如之，唐苏恭增一百一十四种，宋刘翰又增一百二十种，<br>至掌禹锡、唐慎微辈，先后增补合一千五百五十八种，时称大备。然品类既烦，<br>名称多杂，或一物而析为二三，或二物而混为一品，时珍病之。乃穷搜博采，芟<br>烦补阙，历三十年，阅书八百余家，稿三易而成书，曰《本草纲目》。增药三百<br>七十四种，厘为一十六部，合成五十二卷。首标正名为纲，余各附释为目，次以<br>集解详其出产、形色，又次以气味、主治附方。书成，将上之朝，时珍遽卒。未<br>几，神宗诏修国史，购四方书籍。其子建元以父遗表及是书来献，天子嘉之，命<br>刊行天下，自是士大夫家有其书。时珍官楚王府奉祠正，子建中，四川蓬谿知县。<br>又吴县张颐、祁门汪机、杞县李可大、常熟缪希雍皆精通医术，治病多奇中。<br>而希雍常谓《本草》出于神农，朱氏譬之《五经》，其后又复增补别录，譬之注<br>疏，惜朱墨错互。乃沈研剖析，以本经为经，别录为纬，著《本草单方》一书，<br>行于世。<br>周述学，字继志，山阴人。读书好深湛之思，尤邃于历学，撰《中经》。用<br>中国之算，测西域之占。又推究五纬细行，为《星道五图》，于是七曜皆有道可<br>求。与武进唐顺之论历，取历代史志之议，正其讹舛，删其繁芜。又撰《大统万<br>年二历通议》，以补历代之所未及。自历以外，图书、皇极、律吕、山经、水志、<br>分野、舆地、算法、太乙、壬遁、演禽、风角、鸟占、兵符、阵法、卦影、禄命、<br>建除、葬术、五运六气、海道针经，莫不各有成书，凡一千余卷，统名曰《神道<br>大编》。嘉靖中，锦衣陆炳访士于经历沈炼，炼举述学。炳礼聘至京，服其英伟，<br>荐之兵部尚书赵锦。锦就访边事，述学曰：“今岁主有边兵，应在乾艮。艮为辽<br>东，乾则宣、大二镇，京师可无虞也。”已而果然。锦将荐诸朝，会仇鸾闻其名<br>欲致之，述学识其必败，乃还里。总督胡宗宪征倭，招至幕中，亦不能荐，以布<br>衣终。<br>张正常，字仲纪，汉张道陵四十二世孙也。世居贵谿龙虎山。元时赐号天师。<br>太祖克南昌，正常遣使上谒，已而两入朝。洪武元年入贺即位。太祖曰：“天有<br>师乎？”乃改授正一嗣教真人，赐银印，秩视二品。设寮佐，曰赞教，曰掌书。<br>定为制。<br>长子宇初嗣。建文时，坐不法，夺印诰。成祖即位，复之。宇初尝受道法于<br>长春真人刘渊然，后与渊然不协，相诋讦。永乐八年卒，弟宇清嗣。宣德初，渊<br>然进号大真人，宇清入朝恳礼部尚书胡濙为之请，亦加号崇谦守静。<br>再传至曾孙元吉，年幼，敕其祖母护持，而赠其父留纲为真人，封母高氏为<br>元君。景泰五年入朝，乞给道童四百二十人度牒。濙复为请，许之。寻欲得大<br>真人号，濙为请，又许之。天顺七年再乞给道童三百五十人度牒，礼部尚书姚<br>夔持不可，诏许度百五十人。<br>宪宗立，元吉复乞加母封，改太元君为太夫人，以吏部言不许，乃止。初，<br>元吉已赐号冲虚守素昭祖崇法安恬乐静玄同大真人，母慈惠静淑太元君，至是加<br>元吉号体玄悟法渊默静虚阐道弘法妙应大真人，母慈和端惠贞淑太真君。然元吉<br>素凶顽，至僣用乘舆器服，擅易制书。夺良家子女，逼取人财物。家置狱，前后<br>杀四十余人，有一家三人者。事闻，宪宗怒，械元吉至京，会百官廷讯，论死。<br>于是刑部尚书陆瑜等请停袭，去真人号，不许。命仍旧制，择其族人授之，有妄<br>称天师，印行符箓者，罪不贷。时成化五年四月也。元吉坐系二年，竟以夤缘免<br>死，杖百，发肃州军，寻释为庶人。<br>族人元庆嗣，弘治中卒。子彦頨嗣，嘉靖二年进号大真人。彦頨知<br>天子好神仙，遣其徒十余人乘传诣云南、四川采取遗经、古器进上方，且以蟒衣<br>玉带遗镇守中贵，为云南巡抚欧阳重所劾，不问。十六年祷雪内庭有验，赐金冠<br>玉带、蟒衣银币，易金印，敕称卿不名。彦頨入朝所经，邮传供应或后期，<br>常山知县吴襄等至下按臣治。<br>传子永绪，嘉靖末卒，无子。吏部主事郭谏臣乘穆宗初政，上章请夺其世封。<br>下江西守臣议，巡抚任士凭等力言宜革，乃去真人号，改授上清观提点，秩五品，<br>给铜印，以其宗人国祥为之。万历五年，冯保用事，复国祥故封，仍予金印。国<br>祥传至应京。崇祯十四年，帝以天下多故，召应京有所祈祷。既至，命赐宴。礼<br>臣言：“天顺中制，真人不与宴，但赐筵席。今应京奉有优旨，请仿宴法王佛子<br>例，宴于灵济宫，以内官主席。”从之。明年三月，应京请加三官神封号，中外<br>一体尊奉。礼官力驳其谬，事得寝。张氏自正常以来，无他神异，专恃符箓，祈<br>雨驱鬼，间有小验。顾代相传袭，阅世既久，卒莫废去云。<br>刘渊然者，赣县人。幼为祥符宫道士，颇能呼召风雷。洪武二十六年，太社<br>闻其名，召至，赐号高道，馆朝天宫。永乐中，从至北京。仁宗立，赐号长春真<br>人，给二品印诰，与正一真人等。宣德初，进大真人。七年乞归朝天宫，御制山<br>水图歌赐之。卒年八十二，阅七日入殓，端坐如生。渊然有道术，为人清静自守，<br>故为累朝所礼。其徒有邵以正者，云南人，早得法于渊然。渊然请老，荐之，召<br>为道箓司左玄义。正统中，迁左正一，领京师道教事。景泰时，赐号悟玄养素凝<br>神冲默阐微振法通妙真人。天顺三年，将行庆成宴。故事，真人列二品班末，至<br>是，帝曰：“殿上宴文武官，真人安得与。”其送筵席与之，遂为制。<br>又有沈道宁者，亦有道术。仁宗初，命为混元纯一冲虚湛寂清静无为承宣布<br>泽助国佐民广大至道高士，阶正三品，赐以法服。<br>时有浮屠智光者，亦赐号圆融妙慧净觉弘济辅国光范衍教灌顶广善大国师，<br>赐以金印。智光，武定人。洪武时，奉命两使乌斯藏诸国。永乐时，又使乌斯藏，<br>迎尚师哈立麻，遂通番国诸经，多所译解。历事六朝，宠锡冠群僧，与渊然辈淡<br>泊自甘，不失戒行。迨成化、正德、嘉靖朝，邪妄杂进，恩宠滥加，所由与先朝<br>异矣。<br><hr>
