<h4>《史部·明史·卷三百二十八  列传第二百十六》<b class="x">作者：张廷玉等</b></h4>
<br>◎外国九瓦剌朵颜（福余泰宁）<br>瓦剌，蒙古部落也，在鞑靼西。元亡，其强臣猛可帖木儿据之。死，众分为<br>三，其渠曰马哈木，曰太平，曰把秃孛罗。<br>成祖即位，遣使往告。永乐初，复数使镇抚答哈帖木儿等谕之，并赐马哈木<br>等文绮有差。六年冬，马哈木等遣暖答失等随亦剌思来朝贡马，仍请封。明年夏，<br>封马哈木为特进金紫光禄大夫、顺宁王；太平为特进金紫光禄大夫、贤义王；把<br>秃孛罗为特进金紫光禄大夫、安乐王；赐印诰。暖答失等宴赉如例。<br>八年春，瓦剌复贡马谢恩。自是岁一入贡。<br>时元主本雅失里偕其属阿鲁台居漠北，马哈木乃以兵袭破之。八年，帝既自<br>将击破本雅失里及阿鲁台兵，马哈木上言请得早为灭寇计。十年，马哈木遂攻杀<br>本雅失里。复上言欲献故元传国玺，虑阿鲁台来邀，请中国除之；脱脱不花子在<br>中国，请遣还；部属多从战有劳，请加赏赉；又瓦剌士马强，请予军器。帝曰：<br>“瓦剌骄矣，然不足较。”赉其使而遣之。明年，马哈木留敕使不遣，复请以甘<br>肃、宁夏归附鞑靼者多其所亲，请给还。帝怒，命中官海童切责之。冬，马哈木<br>等拥兵饮马河，将入犯，而扬言袭阿鲁台。开平守将以闻，帝诏亲征。明年夏，<br>驻跸忽兰忽失温。三部埽境来战，帝麾安远侯柳升、武安侯郑亨等先尝之，而亲<br>率铁骑驰击，大破之，斩王子十余人，部众数千级。追奔，度两高山，至土剌河。<br>马哈木等脱身遁，乃班师。明年春，马哈木等贡马谢罪，且还前所留使，词卑。<br>帝曰：“瓦剌故不足较。”受其献，馆其使者。明年，瓦剌与阿鲁台战，败走。<br>未几，马哈木死，海童归言，瓦剌拒命由顺宁，顺宁死，贤义、安乐皆可抚。帝<br>因复使海童往劳太平、把秃孛罗。<br>十六年春，海童偕瓦剌贡使来。马哈木子脱懽请袭爵，帝封为顺宁王。而<br>海童及都督苏火耳灰等以彩币往赐太平、把秃孛罗及弟昂克，别遣使祭故顺宁王。<br>自是，瓦剌复奉贡。<br>二十年，瓦剌侵掠哈密，朝廷责之，遣使谢罪。二十二年冬，瓦剌部属赛因<br>打力来降，命为所镇抚，赐彩币、袭衣、鞍马，仍令有司给供具。自后来归者悉<br>如例。<br>宣德元年，太平死，子捏烈忽嗣。时脱懽与阿鲁台战，败之，遁母纳山、<br>察罕脑剌间。宣德九年，脱懽袭杀阿鲁台，遣使来告，且请献玉玺。帝赐敕曰：<br>“王杀阿鲁台，见王克复世仇，甚善。顾王言玉玺，传世久近，殊不在此。王得<br>之，王用之可也。”仍赐纻丝五十表里。<br>正统元年冬，成国公朱勇言：“近瓦剌脱懽以兵迫逐鞑靼朵儿只伯，恐吞<br>并之，日益强大。乞敕各边广储积，以备不虞。”帝嘉纳之。未几，脱懽内杀<br>其贤义、安乐两王，尽有其众，欲自称可汗，众不可，乃共立脱脱不花，以先所<br>并阿鲁台众归之。自为丞相，居漠北，哈喇嗔等部俱属焉。已，袭破朵儿只伯，<br>复胁诱朵颜诸卫窥伺塞下。<br>四年，脱懽死，子也先嗣，称太师淮王。于是北部皆服属也先，脱脱不花<br>具空名，不复相制。每入贡，主臣并使，朝廷亦两敕答之；赐赉甚厚，并及其妻<br>子、部长。故事，瓦使不过五十人。利朝廷爵赏，岁增至二千余人。屡敕，不奉<br>约。使往来多行杀掠，又挟他部与俱，邀索中国贵重难得之物。稍不餍，辄造衅<br>端，所赐财物亦岁增。也先攻破哈密，执王及王母，既而归之。又结婚沙州、赤<br>斤蒙古诸卫，破兀良哈，胁朝鲜。边将知必大为寇，屡疏闻，止敕戒防御而已。<br>十一年冬，也先攻兀良哈，遣使抵大同乞粮，并请见守备太监郭敬。帝敕敬<br>毋见，毋予粮。明年，复致书宣府守将杨洪。洪以闻，敕洪礼其使，报之。顷之，<br>其部众有来归者，言也先谋入寇，脱脱不花止之，也先不听，寻约诸番共背中国。<br>帝诏问，不报。时朝使至瓦剌，也先等有所请乞，无不许。瓦剌使来，更增至三<br>千人，复虚其数以冒廪饩。礼部按实予之，所请又仅得五之一，也先大愧怒。<br>十四年七月，遂诱胁诸番，分道大举入寇。脱脱不花以兀良哈寇辽东，阿剌<br>知院寇宣府，围赤城，又遣别骑寇甘州，也先自寇大同。参将吴浩战死猫儿庄，<br>羽书踵至。太监王振挟帝亲征，群臣伏阙争，不得。大同守将西宁侯宋瑛、武进<br>伯朱冕、都督石亨等与也先战阳和，太监郭敬监军，诸将悉为所制，失律，军尽<br>覆。瑛、冕死，敬伏草中免，亨奔还。车驾次大同，连日风雨甚，又军中常夜惊，<br>人恟惧，郭敬密言于振，始旋师。车驾还次宣府，敌众袭军后。恭顺侯吴克忠<br>拒之，败殁。成国公朱勇、永顺伯薛绶以四万人继往，至鹞儿岭，伏发，尽陷。<br>次日，至土木。诸臣议入保怀来，振顾辎重遽止，也先遂追及。土木地高，掘井<br>二丈不得水，汲道已为敌据，众渴，敌骑益增。明日，敌见大军止不行，伪退，<br>振遽令移营而南。军方动，也先集骑四面冲之，士卒争先走，行列大乱。敌跳阵<br>而入，六军大溃，死伤数十万。英国公张辅，驸马都尉井源，尚书邝埜、王佐，<br>侍郎曹鼐、丁铉等五十余人死之，振亦死。帝蒙尘，中官喜宁从。也先闻车驾至，<br>错愕未之信，及见，致礼甚恭，奉帝居其弟伯颜帖木儿营，以先所掠校尉袁彬来<br>侍。也先将谋逆，会大雷雨震死也先所乘马，复见帝寝幄有异瑞，乃止。也先拥<br>帝至大同城，索金币，都督郭登与白金三万。登复谋夺驾入城，帝沮之不果，也<br>先遂拥帝北行。<br>九月，郕王自监国即皇帝位，尊帝为太上皇帝。也先诡称奉上皇还，由大<br>同、阳和抵紫荆关，攻入之，直前犯京师。兵部尚书于谦督武清伯石亨、都督孙<br>镗等御之。也先邀大臣出迎上皇，未果。亨等与战，数败之。也先夜走，自良乡<br>至紫荆，大掠而出。都督杨洪复大破其余众于居庸，也先仍以上皇北行。也先夜<br>常于御幄上，遥见赤光奕奕若龙蟠，大惊异。也先又欲以妹进上皇，上皇却之，<br>益敬服，时时杀羊马置酒为寿，稽首行君臣礼。<br>景泰元年，也先复奉上皇至大同，郭登不纳，仍谋欲夺上皇，也先觉之，引<br>去。初，也先有轻中国心，及犯京师，见中国兵强，城池固，始大沮。会中国已<br>诱诛贼奄喜宁，失其间谍，而脱脱不花、阿剌知院复遣使与朝廷和，皆撤所部归，<br>也先亦决意息兵。秋，帝遣侍郎李实、少卿罗绮、指挥马政等赍玺书往谕脱脱不<br>花及也先。而脱脱不花、也先所遣皮儿马黑麻等已至，帝因复使都御史杨善、侍<br>郎赵荣率指挥、千户等往。也先语实，两国利速和，迎使夕至，大驾朝发，但当<br>遣一二大臣来。实归，善等至，致奉迎上皇意。也先曰：“上皇归，当仍作天子<br>邪？”善曰：“天位已定，不再更。”也先引善见上皇，遂设宴饯上皇行。也先<br>席地弹琵琶，妻妾奉酒，顾善曰：“都御史坐。”善不敢坐，上皇曰：“太师著<br>坐，便坐。”善承旨坐，即起，周旋其间。也先顾善曰：“有礼。”伯颜等亦各<br>设饯毕，也先筑土台，坐上皇台上，率妻妾部长罗拜其下，各献器用、饮食物。<br>上皇行，也先与部众皆送约半日程，也先、伯颜乃下马伏地恸哭曰：“皇帝行矣，<br>何时复得相见！”良久乃去，仍遣其头目七十人送至京。<br>上皇归后，瓦剌岁来贡，上皇所亦别有献。于是帝意欲绝瓦剌，不复遣使往。<br>也先以为请，尚书王直、金濂、胡濙等相继言绝之且起衅。帝曰：“遣使，有<br>前事，适以滋衅耳。曩瓦剌入寇时，岂无使邪？”因敕也先曰：“前者使往，小<br>人言语短长，遂致失好。朕今不复遣，而太师请之，甚无益。”也先与脱脱不花<br>内相猜。脱脱不花妻，也先姊也，也先欲立其姊子为太子，不从。也先亦疑其通<br>中国，将谋己，遂治兵相攻。脱脱不花败走，也先追杀之，执其妻子，以其人畜<br>给诸部属；遂乘胜迫胁诸蕃，东及建州、兀良哈，西及赤斤蒙古、哈密。<br>三年冬，遣使来贺明年正旦，尚书王直等复请答使报之。下兵部议，兵部尚<br>书于谦言：“臣职司马，知战而已，行人事非所敢闻。”诏仍毋遣使。明年冬，<br>也先自立为可汗，以其次子为太师，来朝，书称大元田盛大可汗，末曰添元元年。<br>田盛，犹言天圣也。报书称曰瓦剌可汗。未几，也先复逼徙朵颜所部于黄河母纳<br>地。也先恃强，日益骄，荒于酒色。<br>六年，阿剌知院攻也先，发之。鞑靼部孛来复杀阿剌，夺也先母妻并其玉玺。<br>也先诸子火儿忽答等徙居干赶河，弟伯都王、侄兀忽纳等往依哈密。伯都王，哈<br>密王母之弟也。英宗复辟三年，哈密为请封，诏授伯都王都督佥事，兀忽纳指挥<br>佥事。自也先死，瓦剌衰，部属分散，其承袭代次不可考。<br>天顺中，瓦剌阿失帖木儿屡遣使入贡，朝廷以其为也先孙，循例厚赉之。又<br>撦力克者，常与孛来仇杀。又拜亦撒哈者，常偕哈密来朝。其长曰克舍，颇强，<br>数纠鞑靼小王子入寇。克舍死，养罕王称雄，拥精兵数万，克舍弟阿沙为太师。<br>成化二十三年，养罕王谋犯边，哈密罕慎来告。养罕不利去，憾哈密，兵还掠其<br>大土剌。<br>弘治初，瓦剌中称太师者，一曰火儿忽力，一曰火儿古倒温，皆遣使朝贡。<br>土鲁番据哈密，都御史许进以金帛厚啖二部，令以兵击走之。其部长卜六王者，<br>屯驻把思阔。正德十三年，土鲁番犯肃州。守臣陈九畴因遗卜六王彩币，使乘虚<br>袭破土鲁番三城，杀掳以万计。土鲁番畏逼，与之和。嘉靖九年，复以议婚相仇<br>隙。土鲁番益强，瓦剌数困败，又所部辄自残，多归中国，哈密复乘间侵掠。卜<br>六王不支，亦求内附。朝廷不许，遣出关，不知所终。<br>朵颜、福余、泰宁，高皇帝所置三卫也。其地为兀良哈，在黑龙江南，渔阳<br>塞北。汉鲜卑、唐吐谷浑、宋契丹，皆其地也。元为大宁路北境。<br>高皇帝有天下，东蕃辽王、惠宁王、朵颜元帅府相率乞内附。遂即古会州地，<br>置大宁都司营州诸卫，封子权为宁王使镇焉。已，数为鞑靼所抄。洪武二十二年<br>置泰宁、朵颜、福余三卫指挥使司，俾其头目各自领其众，以为声援。自大宁前<br>抵喜峰口，近宣府，曰朵颜；自锦、义历广宁至辽河，曰泰宁；自黄泥洼逾沈阳、<br>铁岭至开原，曰福余。独朵颜地险而强。久之皆叛去。<br>成祖从燕起靖难，患宁王蹑其后，自永平攻大宁，入之。谋胁宁王，因厚赂<br>三卫说之来。成祖行，宁王饯诸郊，三卫从，一呼皆起，遂拥宁王西入关。成祖<br>复选其三千人为奇兵，从战。天下既定，徙宁王南昌，徙行都司于保定，遂尽割<br>大宁地畀三卫，以偿前劳。<br>帝践阼初，遣百户裴牙失里等往告。永乐元年复使指挥萧尚都赍敕谕之。明<br>年夏，头目脱儿火察等二百九十四人随尚都来朝贡马。命脱儿火察为左军都督府<br>都督佥事，哈儿兀歹为都指挥同知，掌朵颜卫事；安出及土不申俱为都指挥佥事，<br>掌福余卫事；忽剌班胡为都指挥佥事，掌泰宁卫事；余三百五十七人，各授指挥、<br>千百户等官。赐诰印、冠带及白金、钞币、袭衣。自是，三卫朝贡不绝。三年冬，<br>命来朝头目阿散为泰宁卫掌卫事、都指挥佥事，其朵儿朵卧等各升赏有差。<br>四年冬，三卫饥，请以马易米。帝命有司第其马之高下，各倍价给之。久之，<br>阴附鞑靼掠边戍，复假市马来窥伺。帝下诏切责，令其以马赎罪。十二年春，纳<br>马三千于辽东，帝敕守将王真，一马各予布四匹。已，复叛附阿鲁台。二十年，<br>帝亲征阿鲁台还，击之，大败其众于屈烈河，斩馘无算，来降者释勿杀。<br>仁宗嗣位，诏三卫许自新。洪熙元年，安出奏其印为寇所夺，请更给，许之。<br>冬，三卫头目阿者秃来归，授千户，赐钞币、袭衣、鞍马，仍命有司给供具。自<br>后来归者，悉如例。<br>宣宗初，三卫掠永平、山海间，帝将亲讨之，三卫头目皆谢罪入贡，抚纳之<br>如初。七年更给泰宁卫印。秋，以朵颜头目哈剌哈孙、福余头目安出、泰宁头目<br>脱火赤等恭事朝廷久，加赐织金彩币表里有差。<br>正统间，屡寇辽东、大同、延安境。独石守备杨洪击败之，擒其头目朵栾帖<br>木儿。未几，复附瓦剌也先，泰宁拙赤妻也先以女，皆阴为之耳目。入贡辄易名，<br>且互用其印，又东合建州兵入广宁前屯。帝恶其反覆，九年春，命成国公朱勇偕<br>恭顺侯吴克忠出喜峰，兴安伯徐亨出界岭，都督马亮出刘家口，都督陈怀出古北，<br>各将精兵万人，分剿之。勇等捕其扰边者致阙下，并夺回所掠人畜。<br>拙赤等拘肥河卫使人杀之，肥河卫头目别里格与战于格鲁坤迭连，拙赤大败。<br>瓦剌复分道截杀，建州亦出兵攻之，三卫大困。<br>十二年春，总兵曹义、参将胡源、都督焦礼等分巡东边，值三卫入寇，击之，<br>斩三十二级，擒七十余人。其年，瓦剌赛刊王复击杀朵颜乃儿不花，大掠以去。<br>也先继至，朵颜、泰宁皆不支，乞降，福余独走避脑温江，三卫益衰。畏瓦剌强，<br>不敢背，仍岁来致贡，止以利中国赐赉；又心衔边将剿杀，故常潜图报复。<br>十四年夏，大同参将石亨等复击其盗边者于箭溪山，擒斩五十人，三卫益怨。<br>秋，导瓦剌大入，英宗遂以是役北狩。<br>景泰初，朝廷仍遣使抚谕。三卫受也先旨，数以非时入贡，多遣使往来伺察<br>中国。既而也先虐使之，复逼徙朵颜所部于黄河母纳地，三卫皆不堪，遂阴输瓦<br>剌情于中国，请得近边屯驻。旧制，三卫每岁三贡，其贡使俱从喜峰口验入，有<br>急报则许进永平。时三卫使有自独石及万全右卫来者。边臣以为言，敕止之。天<br>顺中，尝乘间掠诸边，复窃通鞑靼孛来，每为之乡导。所遣使与孛来使臣偕见。<br>中国待鞑靼厚，请加赏不得，大忿，遂益与孛来相结。<br>成化元年，头目朵罗干等以兵从孛来，大入辽河。已，复西附毛里孩，东合<br>海西兵，数入塞。又时独出没广宁、义州间。九年，辽东总兵欧信以偏将韩斌等<br>败之于兴中，追及麦州，斩六十二级，获马畜器械几数千。其年，喜峰守将吴广<br>以贪贿失三卫心，三卫入犯，广下狱死。明年复掠开原，庆云参将周俊击退之。<br>十四年诏复三卫马市。初，国家设辽东马市三，一城东，一广宁，皆以待三<br>卫。正统间，以其部众屡叛，罢之。会鞑靼满都鲁暴强，侵掠三卫，三卫头目皆<br>走避塞下。数饥困，请复马市再四，不许。至是巡抚陈钺为帝言，始许之。满都<br>鲁死，亦思马因主兵柄，三卫复数为所窘。<br>二十二年，鞑靼别部那孩拥三万众入大宁、金山，涉老河，攻杀三卫头目伯<br>颜等，掠去人畜以万计。三卫乃相率携老弱，走匿边圉。边臣刘潺以闻，诏予刍<br>粮优飖之。<br>弘治初，常盗掠古北、开原境，守臣张玉、总兵李杲等以计诱斩其来市者三<br>百人，遂北结脱罗干，请为复仇，数寇广宁、宁远诸处。时海西尚古者，以不得<br>通贡叛中国，数以兵阻诸蕃入贡，诸蕃并衔之。朝廷旋许尚古纳款，抚宁猛克帖<br>木儿等皆以尚古为辞，入寇辽阳，杀掠甚众。鞑靼小王子屡掠三卫，三卫因各叩<br>关输罪，朝廷许之，然阳为恭顺而已。<br>朵颜都督花当者，恃险而骄，数请增贡加赏，不许。正德十年，花当子把儿<br>孙以千骑毁鲇鱼关，入马兰谷大掠，参将陈乾战死；复以五百骑入板场谷，千骑<br>入神山岭，又千余骑入水开洞。事闻，命副总兵桂勇御之。花当退去，屯驻红罗<br>山，匿把儿孙，使其子打哈等入朝请罪，诏释不问。十三年，帝巡幸至大喜峰口，<br>将征三卫头目，使悉诣关下宴劳，不果。<br>当把儿孙犯边时，朝廷诏削其职。把儿孙死，其子伯革入贡。嘉靖九年，诏<br>予伯革父爵，而打哈自以花当子不得职，怒，遂先后掠冷口、擦崖、喜峰间。参<br>将袁继勋等失于防御，皆逮治。十七年春，指挥徐颢诱杀泰宁部九人，其头目把<br>当亥率众寇大清堡，总兵马永击斩之。其属把孙以朵颜部众复入，镇守少监王永<br>与战，败绩。二十二年冬，攻围墓田谷，杀守备陈舜，副总兵王继祖等赴援，击<br>斩三十余级。其年，诏罢旧设三卫马市，并新设木市亦罢之。秋，三卫复导鞑靼<br>寇辽州，入沙河堡，守将张景福战死。<br>三卫之迭犯也，实朵颜部哈舟儿、陈通事为之。二人者，俱中国人，被掳遂<br>为三卫用。二十九年，鞑靼俺答谋犯畿东，舟儿为指潮河川路。俺答移兵白庙，<br>近古北，舟儿诈言敌已退，边备缓，俺答遂由鸽子洞、曹榆沟入，直犯畿甸。已，<br>俺答请开马市，舟儿复往来诱阻之。三十年，蓟辽总督何栋购捕至京，伏诛。<br>朵颜通罕者，俺答子辛爱妻父也。四十二年，古北哨卒出关，为朵颜所扑杀。<br>俄通罕叩关索赏，副总兵胡镇伏兵执之。总督杨选将为牵制辛爱计，乃拘絷通罕，<br>令其诸子更迭为质。三卫恨甚，遂导俺答入掠顺义及三河，选得罪。<br>万历初，朵颜长昂益强，挟赏不遂，数纠众入掠，截诸蕃贡道。十二年秋，<br>复导士蛮以四千骑分掠三山、三道沟、锦川诸处。守臣李松请急剿长昂等，朝议<br>不从，仅革其月赏。未几，复以千骑犯刘家口，官军御之，杀伤相当。于是长昂<br>益跋扈自恣，东勾土蛮，西结婚白洪大，以扰诸边。十七年合鞑靼东西二部寇辽<br>东，总兵李成梁逐之，官军大败，歼八百人。又二年大掠独石路。二十二年复拥<br>众犯中后所，攻入小屯台，副总兵赵梦麟、秦得倚等力战却之。明年潜入喜峰口，<br>官军擒其头目小郎儿。<br>二十九年，长昂与董狐狸等皆纳款，请复宁前木市，许之。三十四年冬，复<br>纠鞑靼班不什、白言台吉等，以万骑迫山海关，总兵姜显谟击走之。长昂复以三<br>千骑窥义院界，边将有备，乃引去。旋诣喜峰，自言班、白入寇，己不预知。守<br>臣具以闻，诏长昂复贡市，颁给抚赏如例。<br>长昂死，诸子稍衰，三卫皆靖。崇祯初，与插汉战于早落兀素，胜之，杀获<br>万计，以捷告。未几，皆服属于大清云。<br><hr>
