<h4>《史部·明史·卷三百五  列传第一百九十三》<b class="x">作者：张廷玉等</b></h4>
<br>◎宦官二<br>○李芳冯保张鲸陈增（陈奉高淮）梁永（杨荣）陈矩王安<br>魏忠贤王体乾（李永贞等）崔文升张彝宪高起潜王承恩方正化<br>李芳，穆宗朝内官监太监也。帝初立，芳以能持正见信任。初，世宗时，匠<br>役徐杲以营造躐官工部尚书，修卢沟桥，所侵盗万计。其属冒太仆少卿、苑马卿<br>以下职衔者以百数。隆庆元年二月，芳劾之。时杲已削官，乃下狱遣戍，尽汰其<br>所冒冗员。又奏革上林苑监增设皂隶，减光禄岁增米盐及工部物料，以是大为同<br>类所嫉。而是时，司礼诸阉滕祥、孟冲、陈洪方有宠，争饰奇技淫巧以悦帝意，<br>作鳌山灯，导帝为长夜饮。芳切谏，帝不悦。祥等复媒孽之，帝遂怒，勒芳闲住。<br>二年十一月复杖芳八十，下刑部监禁待决。尚书毛恺等言：“芳罪状未明，臣等<br>莫知所坐。”帝曰：“芳事朕无礼，其锢之。”芳锢，祥等益横。前司礼太监黄<br>锦已革荫，祥辄复予之。工部尚书雷礼劾祥：“传造采办器物及修补坛庙乐器，<br>多自加徵，糜费巨万。工厂存留大木，斩截任意。臣礼力不能争，乞早赐罢。”<br>帝不罪祥，而令礼致仕。冲传旨下海户王印于镇抚司，论戍，法司不预闻。纳肃<br>藩辅国将军缙贵贿，越制得嗣封肃王。洪尤贪肆，内阁大臣亦有因之以进者。<br>三人所糜国帑无算。帝享太庙，三人皆冠进贤冠，服祭服以从，爵赏辞谢与六卿<br>埒。廷臣论劾者，太常少卿周审怡以外补去，给事中石星、李已、陈吾德，御史<br>詹仰庇，尚宝丞郑履淳，皆廷杖削籍。三人各荫锦衣官至二十人，而芳独久系狱。<br>四年四月，刑科都给事中舒化等以热审届期，请宥芳，乃得释，充南京净军。<br>冯保，深州人。嘉靖中，为司礼秉笔太监。隆庆元年提督东厂兼掌御马监事。<br>时司礼掌印缺，保以次当得之，适不悦于穆宗。大学士高拱荐御用监陈洪代，保<br>由是疾拱。及洪罢，拱复荐用孟冲。冲故掌尚膳监者，例不当掌司礼。保疾拱弥<br>甚，乃与张居正深相结，谋去之。会居正亦欲去拱专柄，两人交益固。穆宗得疾，<br>保密属居正豫草遗诏，为拱所见，面责居正曰：“我当国，奈何独与中人具遗诏。”<br>居正面赤谢过。拱益恶保，思逐之。<br>穆宗甫崩，保言于后妃，斥孟冲而夺其位，又矫遗诏令与阁臣同受顾命。及<br>帝登极，保升立宝座旁不下，举朝大骇。保既掌司礼，又督东厂，兼总内外，势<br>益张。拱讽六科给事中程文、十三道御史刘良弼等，交章数其奸，而给事中雒遵、<br>陆树德又特疏论列，拱意疏下即拟旨逐保。而保匿其疏，亟与居正定谋，遂逐拱<br>去。<br>初，穆宗崩，拱于阁中大恸曰：“十岁太子，如何治天下。”保谮于后妃<br>曰：“拱斥太子为十岁孩子，如何作人主。”后妃大惊，太子闻之亦色变。迨拱<br>去，保憾犹未释。万历元年正月，有王大臣者，伪为内侍服，入乾清宫，被获下<br>东厂。保欲缘此族拱，与居正谋，令家人辛儒饮食之，纳刃其袖中，俾言拱怨望，<br>遣刺帝。大臣许之。逾日，锦衣都督朱希孝等会鞫。大臣疾呼曰：“许我富贵，<br>乃掠治我耶！且我何处识高阁老？”希孝惧，不敢鞫而罢。会廷臣杨博、葛守礼<br>等保待之，居正亦迫众议微讽保。保意稍解，乃以生漆酒喑大臣，移送法司坐斩，<br>拱获免。由是举朝皆恶保，而不肖者多因之以进。<br>慈圣太后遇帝严。保倚太后势，数挟持帝，帝甚畏之。时与小内竖戏，见保<br>入，辄正襟危坐曰：“大伴来矣。”所昵孙海、客用为乾清宫管事牌子，屡诱帝<br>夜游别宫，小衣窄袖，走马持刀，又数进奇巧之物，帝深宠幸。保白太后，召帝<br>切责。帝长跪受教，惶惧甚。保属居正草帝罪己手诏，令颁示阁臣。词过挹损，<br>帝年已十八，览之内惭，然迫于太后，不得不下。居正乃上疏切谏。又缘保意劾<br>去司礼秉笔孙德秀、温太及掌兵伏局周海，而令诸内侍俱自陈。由是保所不悦者，<br>斥退殆尽，时八年十一月也。<br>保善琴能书。帝屡赐牙章曰“光明正大”，曰“尔惟盐梅”，曰“汝作舟楫”，<br>曰“鱼水相逢”，曰“风云际会”，所以待之甚隆。后保益横肆，即帝有所赏<br>罚，非出保口，无敢行者。帝积不能堪，而保内倚太后，外倚居正，帝不能去也。<br>然保亦时引大体。内阁产白莲，翰林院有双白燕，居正以进。保使使谓居正曰：<br>“主上冲年，不可以异物启玩好。”又能约束其子弟，不敢肆恶，都人亦以是称<br>之。<br>居正固有才，其所以得委任专国柄者，由保为之左右也。然保性贪，其私人<br>锦衣指挥徐爵、内官张大受，为保、居正交关语言。且数用计使两人相疑，旋复<br>相好，两人皆在爵术中。事与筹画，因恃势招权利，大臣亦多与通。爵夜至禁门，<br>守卫者不敢诘，其横如此。居正之夺情及杖吴中行等，保有力焉。已而居正死，<br>其党益结保自固。居正以遗疏荐其座主潘晟入阁，保即遣官召之。御史雷士桢、<br>王国，给事中王继光相继言其不可用，晟中途疏辞。内阁张四维度申时行不肯为<br>晟下，拟旨允之，帝即报可。保时病起，诟曰：“我小恙，遽无我耶？”皇太子<br>生，保欲封伯爵，四维以无故事难之，拟荫弟侄一人都督佥事。保怒曰：“尔由<br>谁得今日，而负我！”御史郭惟贤请召用吴中行等，保责其党护，谪之。吏部尚<br>书王国光罢，保辄用其乡人梁梦龙代。爵、大受等窃权如故。<br>然是时太后久归政，保失所倚，帝又积怒保。东宫旧阉张鲸、张诚间乘陈其<br>过恶，请令闲住。帝犹畏之，曰：“若大伴上殿来，朕奈何？”鲸曰：“既有旨，<br>安敢复入。”乃从之。会御史李植、江东之弹章入，遂谪保奉御，南京安置，久<br>之乃死。其弟佑、从子邦宁并官都督，削职下狱，瘐死。大受其党周海、何忠等<br>八人，贬小火者，司香孝陵。爵与大受子，烟瘴永戍。尽籍其家，保金银百余万，<br>珠宝瑰异称是。<br>保之发南京也，太后问故。帝曰：“老奴为张居正所惑，无他过，行且召还。<br>”时潞王将婚，所需珠宝未备，太后间以为言。帝曰：“年来无耻臣僚，尽货以<br>献张、冯二家，其价骤贵。”太后曰：“已籍矣，必可得。”帝曰：“奴黠猾，<br>先窃而逃，未能尽得也。”而其时，锦衣都督刘守有与僚属张昭、庞清、冯昕等，<br>皆以籍罪人家，多所隐没，得罪。<br>张鲸，新城人，太监张宏名下也。内竖初入宫，必投一大珰为主，谓之名<br>下。冯保用事，鲸害其宠，为帝画策害保。宠谓鲸曰：“冯公前辈，且有骨力，<br>不宜去之。”鲸不听。既谮逐保，宏遂代保掌司礼监，而鲸掌东厂。宏无过恶，<br>以贤称，万历十二年卒。张诚代掌司礼监。十八年，鲸罢东厂，诚兼掌之。二十<br>四年春，以诚联姻武清侯，擅作威福，降奉御，司香孝陵，籍其家，弟侄皆削职<br>治罪。<br>鲸性刚果，帝倚任之。其在东厂兼掌内府供用库印，颇为时相所惮。而其用<br>事司房邢尚智，招权受赇。万历十六年冬，御史何出光劾鲸及其党鸿胪序班尚智<br>与锦衣都督刘守有相倚为奸，专擅威福，罪当死者八。帝命鲸策励供事，而削尚<br>智、守有职，余党法司提问。给事中陈尚象、吴文梓、杨文焕，御史方万策、崔<br>景荣复相继论列，报闻。法司奏鲸等赃罪，尚智论死，鲸被切责。给事中张应登<br>再疏论之，御史马象乾并劾大学士申时行阿纵。帝皆不听，命下象乾诏狱。以时<br>行及同官许国、王锡爵等申救，象乾疏乃留中。给事中李沂至谓帝纳鲸金宝，故<br>宽鲸罪。帝大怒，言沂等为张居正、冯保报复，杖六十，削其官，鲸亦私家闲住。<br>已而南京兵部尚书吴文华率南九卿请罪鲸而宥言者，帝亦不听。寻复召鲸入。给<br>事中陈与郊、御史贾希夷、南京吏部尚书陆光祖、给事中徐常吉、御史王以通等<br>言益力，俱不报。最后大理评事雒于仁上酒色财气四箴，指鲸以贿复进。帝怒甚，<br>召申时行等于毓德宫，命治于仁罪，而召鲸，令时行等传谕责训之，鲸宠遂衰。<br>尚智后减死充军。<br>陈增，神宗朝矿税太监也。万历十二年，房山县民史锦奏请开矿，下抚按查<br>勘，不果行。十六年，中使祠五台山，还言紫荆关外广昌、灵丘有矿砂，可作银<br>冶。帝闻之喜，以大学士申时行等言而止。十八年，易州民周言、张世才复言阜<br>平、房山各产矿砂，请遣官开矿。时行等仍执不可。<br>至二十年，宁夏用兵，费帑金二百余万。其冬。朝鲜用兵，乎尾八年，费帑<br>金七百余万。二十七年，播州用兵，又费帑金二三百万。三大征踵接，国用大匮。<br>而二十四年，乾清、坤宁两宫灾。二十五年，皇极、建极、中极三殿灾。营建乏<br>资，计臣束手，矿税由此大兴矣。其遣官自二十四年始，其后言矿者争走阙下，<br>帝即命中官与其人偕往，天下在在有之。真、保、蓟、永则王亮，昌黎、迁安则<br>田进，昌平、横岭、涞水、珠宝窝山则王忠，真定复益以王虎，并采山西平定、<br>稷山，浙江则曹金，后代以刘忠，陕西则赵钦，山西则张忠，河南则鲁坤，广东<br>则李凤、李敬，云南则杨荣，辽东则高淮，江西则潘相，福建则高寀，湖广则陈<br>奉，而增奉敕开采山东。通都大邑皆有税监，两淮则有盐监，广东则有珠监，或<br>专遣，或兼摄。大珰小监纵横绎骚，吸髓饮血，以供进奉。大率入公帑者不及<br>什一，而天下萧然，生灵涂炭矣。其最横者增及陈奉、高淮。<br>二十四年，增始至山东，即劾福山知县韦国贤，帝为逮问削职。益都知县吴<br>宗尧抗增，被陷几死诏狱。巡抚尹应元奏增二十大罪，亦罚俸。已，复命增兼徵<br>山东店税，与临清税监马堂相争。帝为和解，使堂税临清，增税东昌。增益肆无<br>忌，其党内阁中书程守训、中军官仝治等，自江南北至浙江，大作奸弊。称奉密<br>旨ＤＥ金宝，募人告密。诬大商巨室藏违禁物，所破灭什伯家，杀人莫敢问。御<br>史刘曰梧具以状闻，盐务少监鲁保亦奏守训等阻塞盐课，帝俱弗省。久之，凤阳<br>巡抚李三才劾守训奸赃。增惧，因搜得守训违禁珍宝及赇银四十余万，闻于朝。<br>命械入京鞫治，乃论死。而增肆恶山东者十年，至三十三年始死。<br>陈奉，御马监奉御也。万历二十七年二月命徵荆州店税，兼采兴国州矿洞丹<br>砂及钱厂鼓铸事。奉兼领数使，恣行威虐。每托巡历，鞭笞官吏，剽劫行旅。商<br>民恨刺骨，伺奉自武昌抵荆州，聚数千人噪于涂，竞掷瓦石击之。奉走免，遂诬<br>襄阳知府李商畊黄州知府赵文炜、荆州推官华钰、荆门知州高则巽、黄州经历<br>车任重等煽乱。帝为逮钰、任重，而谪商畊等官。兴国州奸人漆有光，讦居民<br>徐鼎等掘唐相李林甫妻杨氏墓，得黄金巨万。腾骧卫百户仇世亨奏之，帝命奉括<br>进内库。奉因毒拷责偿，且悉发境内诸墓。巡按御史王立贤言所掘墓乃元吕文德<br>妻，非林甫妻。奸人讦奏，语多不仇，请罢不治，而停他处开掘，不报。<br>二十八年十二月，武昌民变。南京吏部主事吴中明奏言：“奉吓诈官民，僣<br>称千岁。其党至直入民家，奸淫妇女，或掠入税监署中。王生之女、沈生之妻，<br>皆被逼辱。以致士民公愤，万余人甘与奉同死，抚按三司护之数日，仅而得全。<br>而巡抚支可大，曲为蒙蔽。天下祸乱，将何所底！”大学士沈一贯亦言：“陈奉<br>入楚，始而武昌一变，继之汉口、黄州、襄阳、武昌、宝庆、德安、湘潭等处，<br>变经十起，几成大乱。立乞撤回，以收楚民之心。”帝皆置不问。<br>奉复使人开谷城矿，不获，胁其库金，为县所逐。武昌兵备佥事冯应京劾奉<br>十大罪，奉随诬奏，降应京杂职。奉又开枣阳矿，知县王之翰以显陵近，执不可。<br>奉劾之翰及襄阳通判邸宅、推官何栋如，缇骑逮讯，并追逮应京。应素有惠政，<br>民号哭送之。奉又榜列应京罪状于衢。民切齿恨，复相聚围奉署，誓必杀奉。奉<br>逃匿楚王府，众乃投奉党耿文登等十六人于江，以巡抚可大护奉，焚其辕门。事<br>闻，一贯及给事中姚文蔚等请撤奉，不报。而御马监监丞李道方督理湖口船税，<br>亦奏奉水沮商舟，陆截贩贾，徵三解一，病国剥民。帝始召奉归，而用一贯请，<br>革可大职。奉在湖广二年，惨毒备至。及去，金宝财物巨万计，可大惧为民所掠，<br>多与徒卫，导之出疆，楚民无不毒恨者。奉至京师，给事中陈维春、郭如星复极<br>言其罪。帝不怿，降二人杂职。三十二年始释应京归，之翰卒瘐死。<br>当奉劾商畊等时，临清民亦噪而逐马堂。马堂者，天津税监也，兼辖临清。<br>始至，诸亡命从者数百人，白昼手锒铛夺人产，抗者辄以违禁罪之。僮告主者，<br>畀以十之三，中人之家破者大半，远近为罢市。州民万余纵火焚堂署，毙其党三<br>十七人，皆黥臂诸偷也。事闻，诏捕首恶，株连甚众。有王朝佐者，素仗义，慨<br>然出曰：“首难者，我也。”临刑，神色不变。知府李士登恤其母妻，临清民立<br>祠以祀。后十余年，堂擅往扬州，巡盐御史徐缙芳劾其九罪，不问。<br>高淮，尚膳监监丞也。神宗宠爱诸税监，自大学士赵志皋、沈一贯而下，廷<br>臣谏者不下百余疏，悉寝不报。而诸税监有所纠劾，朝上夕下，辄加重谴。以故<br>诸税监益骄，而淮及梁永尤甚。淮与陈奉同时采矿徵税辽东。委官廖国泰，虐民<br>激变，淮诬系诸生数十人。巡按杨宏科救之，不报。参随杨永恩婪贿事发，奉旨<br>会勘，卒不问。淮又恶辽东总兵马林不为己下，劾罢之。给事中候先春疏救，遂<br>戍林而谪先春杂职。巡按何尔健与淮互讦奏，淮遣人邀于路，责其奏事人，锢之<br>狱，匿疏不以闻。又请复辽东马市，巡抚赵楫力争，始得寝。<br>三十一年夏，淮率家丁三百余，张飞虎帜，金鼓震天，声言欲入大内谒帝，<br>潜住广渠门外。给事中田大益、孙善继、姚文蔚等言：“淮搜括士民，取金至数<br>十万，招纳诸亡命降人，意欲何为？”吏部尚书李戴、刑部尚书萧大亨皆劾淮擅<br>离信地，挟兵潜住京师，乃数百年未有之事。御史袁九皋、刘四科、孔贞一，给<br>事中梁有年等，各疏劾淮，不报。巡抚楫劾淮罪恶万端，且无故打死指挥张汝立，<br>亦不报。淮因上疏自称镇守协同关务，兵部奏其妄。帝心护淮，谬曰：“朕固命<br>之矣。”<br>淮自是益募死士，时时出塞射猎，发黄票龙旗，走朝鲜索冠珠、貂马，数与<br>边将争功，山海关内外咸被其毒。又扣除军士月粮。三十六年四月，前屯卫军甲<br>而噪，誓食淮肉。六月，锦州、松山军复变。淮惧内奔，诬同知王邦才、参将李<br>获阳逐杀钦使，劫夺御用钱粮。二人皆逮问，边民益哗。蓟辽总督蹇达再疏暴淮<br>罪，乃召归，而以通湾税监张晔兼领其事。获阳竟死狱中，邦才至四十一年乃释。<br>梁永，御马监监丞也。万历二十七年二月命往陕西徵收名马货物。税监故不<br>典兵，永独畜马五百匹，招致亡命，用千户乐纲出入边塞。富平知县王正志发其<br>奸，并劾矿监赵钦。诏逮正志，瘐死诏狱中。渭南知县徐斗牛，廉吏也。永责赂，<br>箠毙县吏卒，斗牛愤恨自缢死。巡抚贾待问奏之，帝顾使永会勘。永反劾西安同<br>知宋贤，并劾待问有私，请皆勘。帝从之，而宥待问。永又请兼镇守职衔。又请<br>率兵巡花马池、庆阳诸盐池，徵其课。缘是帅诸亡命，具旌盖鼓吹，巡行陕地。<br>尽发历代陵寝，搜摸金玉，旁行劫掠。所至，邑令皆逃。杖死县丞郑思颜、指挥<br>刘应聘、诸生李洪远等。纵乐纲等肆为淫掠，私宫良家子数十人。税额外增耗数<br>倍，蓝田等七关岁得十万。复用奸人胡奉言，索咸阳冰片五十斤、羊毛一万斤、<br>麝香二十斤。知县宋时际怒，勿予。<br>咸宁人道行遇盗，迹之，税使役也，知县满朝荐捕得之。永诬时际、朝荐劫<br>税银，帝命逮时际，而以朝荐到官未久，镌秩一级。陕西巡抚顾其志尽发其奸，<br>且言秦民万众，共图杀永。大学士沈鲤、朱赓请械永归，以安众心。帝悉置不报，<br>而释时际勿逮，复朝荐官。<br>会御史余懋衡方按陕西，永惧，使纲鸩懋衡几死。讼于朝，言官攻永者数十<br>疏，永部下诸亡命乃稍稍散。其渠魁王九功、石君章等赍重宝，辎軿盈路，诈为<br>上供物，持剑戟弓弩，结阵以行。而永所遣人解马匹者，已乘邮传先发。九功等<br>急驰，欲追及与同出关。朝荐疑其盗，见九功等后至无验，逻兵与格斗，追至渭<br>南，杀数人，尽夺其装。御史懋衡以捕盗杀伤闻。永大窘，听乐纲谋，使人系疏<br>发中驰奏：“九功等各贡名马、金珠、睛绿诸宝物，而咸宁知县朝荐承余御史指，<br>伏兵渭南遮劫之，脔君章等，诬以盗。”帝怒曰：“御史鸩无恙，而朝荐代为报<br>复，且劫贡物。”敕逮朝荐，而令抚按护永等还京。三十四年事也。<br>是年，杨荣为云南人所杀。初，荣妄奏阿瓦、猛密诸番愿内属，其地有宝井，<br>可岁益数十万，愿赐敕领其事。帝许之。既而荣所进不得什一，乃诬知府熊铎侵<br>匿，下法司。又请诏丽江土知府木增献地听开采。巡按御史宋兴祖言：“太祖令<br>木氏世守兹土，限石门以绝西域，守铁桥以断土蕃，奈何自撤藩蔽，生远人心。”<br>不报。荣由是愈怙宠，诬劾寻甸知府蔡如川、赵州知州甘学书，皆下诏狱。已，<br>又诬劾云南知府周铎，下法司提问。百姓恨荣入骨，相率燔税厂，杀委官张安民。<br>荣弗悛，恣行威虐，杖毙数千人。至是怒指挥使樊高明后期，榜掠绝觔，枷<br>以示众。又以求马不获，系指挥使贺瑞凤，且言将尽捕六卫官。于是指挥贺世勋、<br>韩光大等率冤民万人焚荣第，杀之，投火中，并杀其党二百余人。事闻，帝为不<br>食者数日，欲逮问守土官。大学士沈鲤揭争，且密属太监陈矩剖示。帝乃止诛世<br>勋等，而用巡抚陈用宾议，令四川税使丘乘云兼摄云南事。<br>当是时，帝所遣中官，无不播虐逞凶者。<br>湖口税监李道劾降九江府经历樊圃充，又劾逮南康知府吴宝秀、星子知县吴<br>一元，降临江知府顾起淹。<br>山西税监孙朝劾降夏县知县韩薰。给事中程绍以救薰镌一级，给事中李应策<br>等复救之，遂削绍、薰职。巡抚魏允贞以阻挠罢去。<br>广东税监李凤劾逮乡官通判吴应鸿等。凤与珠池监李敬相仇，巡按李时华恃<br>敬援劾凤。给事中宋一韩言凤乾没五千余万，他珍宝称是。吏部尚书李戴等言凤<br>酿祸，致潮阳鼓噪，粤中人争欲杀之。帝不问。而敬恶亦不减于凤，采珠七八年，<br>岁得珠近万两。其后珠池盗起，敬乃请罢采。<br>山西矿监张忠劾降夏县知县袁应春，又劾逮西城兵马戴文龙。<br>江西矿监潘相激浮梁景德镇民变，焚烧厂房。饶州通判陈奇可谕散之，相反<br>劾逮奇可。相檄上饶县勘矿洞，知县李鸿戒邑人敢以食物市者死。相竟日饥渴，<br>惫而归，乃螫鸿，罢其官。<br>横岭矿监王虎以广昌民变，劾降易州知州孙大祚。<br>苏、杭织造太监兼管税务孙隆激民变，遍焚诸札委税官家，隆急走杭州以免。<br>福建税监高寀荐布政使陈性学，立擢巡抚。居闽十余年，广肆毒害。四十二<br>年四月，万众汹汹欲杀寀，寀率甲士二百余人入巡抚袁一骥署，露刃劫之，令谕<br>众退。复挟副使李思诚、佥事吕纯如等至私署要盟，始释一骥。复拘同知陈豸于<br>署者久之。事闻，帝召寀还，命出豸，而一骥由此罢。<br>他若山东张晔、河南鲁坤、四川丘乘云辈，皆为民害。迨帝崩，始下遗诏罢<br>矿税，撤诸中使还京。<br>陈矩，安肃人。万历中，为司礼秉笔太监。二十六年提督东厂。为人平恕识<br>大体。尝奉诏收书籍，中有侍郎吕坤所著《闺范图说》，帝以赐郑贵妃，妃自为<br>序，鋟诸木。时国本未定，或作《闺范图说》跋，名曰《忧危竑议》，大指言贵<br>妃欲夺储位，坤阴助之，并及张养蒙、魏允贞等九人，语极妄诞。逾三年，皇太<br>子立。<br>至三十一年十一月甲子昧爽，自朝房至勋戚大臣门，各有匿名书一帙，名曰<br>《续忧危竑议》，言贵妃与大学士朱赓，戎政尚书王世扬，三边总督李汶，保定<br>巡抚孙玮，少卿张养志，锦衣都督王之桢，千户王名世、王承恩等相结，谋易太<br>子，其言益妄诞不经。矩获之以闻，大学士赓奏亦入。帝大怒，敕矩及锦衣卫大<br>索，必得造妖书者。时大狱猝发，缉校交错都下，以风影捕系，所株连甚众。之<br>桢欲陷锦衣指挥周嘉庆，首辅沈一贯欲陷次辅沈鲤、侍郎郭正域，俱使人属矩。<br>矩正色拒之。已而百户蒋臣捕皦生光至。生光者，京师无赖人也，尝伪作富商包<br>继志诗，有“郑主乘黄屋”之句，以胁国泰及继志金，故人疑而捕之。酷讯不承，<br>妻妾子弟皆掠治无完肤。矩心念生光即冤，然前罪已当死，且狱无主名，上必怒<br>甚，恐辗转攀累无已。礼部侍郎李廷机亦以生光前诗与妖书词合。乃具狱，生光<br>坐凌迟死。鲤、正域、嘉庆及株连者，皆赖矩得全。<br>三十三年掌司礼监，督厂如故。帝欲杖建言参政姜士昌，以矩谏而止。云南<br>民杀税监杨荣，帝欲尽捕乱者，亦以矩言获免。明年奉诏虑囚，御史曹学程以阻<br>封日本酋关白事，系狱且十年，法司请于矩求出，矩谢不敢。已而密白之，竟重<br>释，余亦多所平反。又明年卒，赐祠额曰清忠。自冯保、张诚、张鲤相继获罪，<br>其党有所惩，不敢大肆。帝亦恶其党盛，有缺多不补。迨晚年，用事者寥寥，东<br>厂狱中至生青草。帝常膳旧以司礼轮供，后司礼无人，乾清宫管事牌子常云独办，<br>以故侦卒稀简，中外相安。惟四方采榷者，帝实纵之，故贪残肆虐，民心愤怨，<br>寻致祸乱云。<br>王安，雄县人，初隶冯保名下。万历二十二年，陈矩荐于帝，命为皇长子伴<br>读。时郑贵妃谋立己子，数使人摭皇长子过。安善调护，贵妃无所得。“梃击”<br>事起，贵妃心惧。安为太子属草，下令旨，释群臣疑，以安贵妃。帝大悦。光宗<br>即位，擢司礼秉笔太监，遇之甚厚。安用其客中书舍人汪文言言，劝帝行诸善政，<br>发帑金济边，起用直臣邹元标、王德完等，中外翕然称贤。大学士刘一燝、给<br>事中杨涟、御史左光斗等皆重之。<br>初，西宫李选侍怙宠陵熹宗生母王才人，安内忿不平。及光宗崩，选侍与心<br>腹阉李进忠等谋挟皇长子自重，安发其谋于涟。涟偕一燝等入临，安绐选侍抱<br>皇长子出，择吉即位，选侍移别宫去。事详一燝等传。熹宗心德安，言无不纳。<br>安为人刚直而疏，又善病，不能数见帝。魏忠贤始进，自结于安名下魏朝，<br>朝日夕誉忠贤，安信之。及安怒朝与忠贤争客氏也，勒朝退，而忠贤、客氏日得<br>志，忌安甚。天启元年五月，帝命安掌司礼监，安以故事辞。客氏劝帝从其请，<br>与忠贤谋杀之。忠贤犹豫未忍，客氏曰：“尔我孰若西李，而欲遗患耶？”忠贤<br>意乃决，嗾给事中霍维华论安，降充南海子净军，而以刘朝为南海子提督，使杀<br>安。刘朝者，李选侍私阉，故以移宫盗库下狱宥出者。既至，绝安食。安取篱落<br>中芦菔啖之，三日犹不死，乃扑杀之。安死三年，忠贤遂诬东林诸人与安交通，<br>兴大狱，清流之祸烈矣。庄烈帝立，赐祠额曰昭忠。<br>魏忠贤，肃宁人。少无赖，与群恶少博，少胜，为所苦，恚而自宫，变姓名<br>曰李进忠。其后乃复姓，赐名忠贤云。忠贤自万历中选入宫，隶太监孙暹，夤缘<br>入甲字库，又求为皇长孙母王才人典膳，谄事魏朝。朝数称忠贤于安，安亦善遇<br>之。长孙乳媪曰客氏，素私侍朝，所谓对食者也。及忠贤入，又通焉。客氏遂薄<br>朝而爱忠贤，两人深相结。<br>光宗崩，长孙嗣立，是为熹宗。忠贤、客氏并有宠。未逾月，封客氏奉圣夫<br>人，荫其子侯国兴、弟客光先及忠贤兄钊俱锦衣千户。忠贤寻自惜薪司迁司礼秉<br>笔太监兼提督宝和三店。忠贤不识字，例不当入司礼，以客氏故，得之。<br>天启元年诏赐客氏香火田，叙忠贤治皇祖陵功。御史王心一谏，不听。及帝<br>大婚，御史毕佐周、刘兰请遣客氏出外，大学士刘一燝亦言之。帝恋恋不忍舍，<br>曰：“皇后幼，赖媪保护，俟皇祖大葬议之。”忠贤颛客氏，逐魏朝。又忌王安<br>持正，谋杀之，尽斥安名下诸阉。客氏淫而狠。忠贤不知书，颇强记，猜忍阴毒，<br>好谀。帝深信任此两人，两人势益张，用司礼临王体乾及李永贞、石元雅、涂文<br>辅等为羽翼，宫中人莫敢忤。既而客氏出，复召入。御史周宗建、侍郎陈邦瞻、<br>御史马鸣起、给事中侯震昜先后力诤，俱被诘责。给事中倪思辉、朱钦相、王<br>心一复言之，并谪外，尚未指及忠贤也。忠贤乃劝帝选武阉、炼火器为内操，密<br>结大学士沈纮为援。又日引帝为倡优声伎，狗马射猎。刑部主事刘宗周首劾之，<br>帝大怒，赖大学士叶向高救免。<br>初，神宗在位久，怠于政事，章奏多不省。廷臣渐立门户，以危言激论相尚，<br>国本之争，指斥营禁。宰辅大臣为言者所弹击，辄引疾避去。吏部郎顾宪成讲学<br>东林书院，海内士大夫多附之，“东林”之名自是始。既而“梃击”、“红丸”、<br>“移宫”三案起，盈廷如聚讼。与东林忤者，众目之为邪党。天启初，废斥殆尽，<br>识者已忧其过激变生。及忠贤势成，其党果谋倚之以倾东林。而徐大化、霍维华、<br>孙杰首附忠贤，刘一燝及尚书周嘉谟并为杰劾去。然是时叶向高、韩爌方辅<br>政，邹元标、赵南星、王纪、高攀龙等皆居大僚，左光斗、魏大中、黄尊素等在<br>言路，皆力持清议，忠贤未克逞。<br>二年叙庆陵功，荫忠贤弟侄锦衣卫指挥佥事。给事中惠世扬、尚书王纪论沈<br>纮交通客、魏，俱被谴去。会初夏雨雹，周宗建言雹不以时，忠贤谗慝所致。修<br>撰文震孟、太仆少卿满朝荐相继言之，亦俱黜。<br>三年春，引其私人魏广微为大学士。令御史郭巩讦宗建、一燝、元标及杨<br>涟、周朝瑞等保举熊廷弼，党邪误国。宗建驳巩受忠贤指挥，御史方大任助宗建<br>攻巩及忠贤，皆不胜。其秋，诏忠贤及客氏子国兴所荫锦衣官并世袭。兵部尚书<br>董汉儒、给事中程注、御史汪泗论交谏，不从。忠贤益无忌，增置内操万人，衷<br>甲出入，恣为威虐。矫诏赐光宗选侍赵氏死。裕妃张氏有娠，客氏谮杀之。又革<br>成妃李氏封。皇后张氏娠，客氏以计堕其胎，帝由此乏嗣。他所害宫嫔冯贵人等，<br>太监王国臣、刘克敬、马鉴等甚众。禁掖事秘，莫详也。是冬，兼掌东厂事。<br>四年，给事中傅櫆结忠贤甥傅应星为兄弟，诬奏中书汪文言，并及左光斗、<br>魏大中。下文言镇抚狱，将大行罗织。掌镇抚刘侨受叶向高教，止坐文言。忠贤<br>大怒，削侨籍，而以私人许显纯代。是时御史李应升以内操谏，给事中霍守曲以<br>忠贤乞祠额谏，御史刘廷佐以忠贤滥荫谏，给事中沈惟炳以立枷谏，忠贤皆矫旨<br>诘责。于是副都御史杨涟愤甚，劾忠贤二十四大罪。疏上，忠贤惧，求解于韩<br>广不应，遂趋帝前泣诉，且辞东厂，而客氏从旁为剖析，体乾等翼之。帝懵然不<br>辨也。遂温谕留忠贤，而于次日下涟疏，严旨切责。涟既绌，魏大中及给事中陈<br>良训、许誉卿，抚宁侯朱国弼，南京兵部尚书陈道亨，侍郎岳元声等七十余人，<br>交章论忠贤不法。向高及礼部尚书翁正春请遣忠贤归私第以塞谤，不许。<br>当是时，忠贤愤甚，欲尽杀异己者。顾秉谦因阴籍其所忌姓名授忠贤，使以<br>次斥逐。王体乾复昌言用廷杖，威胁廷臣。未几，工部郎中万燝上疏刺忠贤，<br>立杖死。又以御史林汝翥事辱向高，向高遂致仕去，汝翥亦予杖。廷臣俱大詟。<br>一时罢斥者，吏部尚书赵南星、左都御史高攀龙、吏部侍郎陈于廷及杨涟、左光<br>斗、魏大中等先后数十人，已又逐韩爌及兵部侍郎李邦华。正人去国，纷纷若<br>振槁。乃矫中旨召用例转科道。以朱童蒙、郭允厚为太仆少卿，吕鹏云、孙杰为<br>大理丞，复霍维华、郭兴治为给事中，徐景濂、贾继春、杨维垣为御史，而起徐<br>兆魁、王绍徽、乔应甲、徐绍吉、阮大铖、陈尔翌、张养素、李应荐、李嵩、杨<br>春懋等，为之爪牙。未几，复用拟戍崔呈秀为御史。呈秀乃造《天鉴》、《同志》<br>诸录，王绍徽亦造《点将录》，皆以邹元标、顾宪成、叶向高、刘一燝等为魁，<br>尽罗入不附忠贤者，号曰东林党人，献于忠贤。忠贤喜，于是群小益求媚忠贤，<br>攘臂攻东林矣。<br>初，朝臣争三案及辛亥、癸亥两京察与熊廷弼狱事，忠贤本无预。其党欲藉<br>忠贤力倾诸正人，遂相率归忠贤，称义儿，且云：“东林将害翁。”以故，忠贤<br>欲甘心焉。御史张讷、倪文焕，给事中李鲁生，工部主事曹钦程等，竞搏击善类<br>为报复。而御史梁梦环复兴汪文言狱，下镇抚司拷死。许显纯具爰书，词连赵南<br>星、杨涟等二十余人，削籍遣戍有差。逮涟及左光斗、魏大中、周朝瑞、袁化中、<br>顾大章等六人，至牵入熊廷弼案中，掠治死于狱。又杀廷弼，而杖其姻御史吴裕<br>中至死。又削逐尚书李宗延、张问达，侍郎公鼐等五十余人，朝署一空。而特召<br>元诗教、刘述祖等为御史，私人悉不次超擢。于是忠贤之党遍要津矣。<br>当是时，东厂番役横行，所缉访无论虚实辄糜烂。戚臣李承恩者，宁安大长<br>公主子也，家藏公主赐器。忠贤诬以盗乘舆服御物，论死。中书吴怀贤读杨涟疏，<br>击节称叹。奴告之，毙怀贤，籍其家。武弁蒋应阳为廷弼讼冤，立诛死。民间偶<br>语，或触忠贤，辄被擒僇，甚至剥皮、刲舌，所杀不可胜数，道路以目。其年，<br>叙门功，加恩三等，荫都督同知。又荫其族叔魏志德都督佥事。擢傅应星为左都<br>督，且旌其母。而以魏良卿佥书锦衣卫，掌南镇抚司事。<br>六年二月，卤簿大驾成，荫都督佥事。复使其党李永贞伪为浙江太监李实奏，<br>逮治前应天巡抚周起元及江、浙里居诸臣高攀龙、周宗建、缪昌期、周顺昌、黄<br>尊素、李应升等。攀龙赴水死，顺昌等六人死狱中。苏州民见顺昌逮，不平，殴<br>杀二校尉，巡抚毛一鹭为捕颜佩韦等五人悉诛死。刑部尚书徐兆魁治狱，视忠贤<br>所怒，即坐大辟。又从霍维华言，命顾秉谦等修《三朝要典》，极意诋诸党人恶。<br>御史徐复阳请毁讲学书院，以绝党根。御史卢承钦又请立东林党碑。海内皆屏息<br>丧气。霍维华遂教忠贤冒边功矣。<br>辽阳男子武长春游妓家，有妄言，东厂擒之。许显纯掠治，故张其辞云：“<br>长春敌间，不获且为乱，赖厂臣忠智立奇勋。”诏封忠贤侄良卿为肃宁伯，赐宅<br>第、庄田，颁铁券。吏部尚书王绍徽请崇其先世，诏赠忠贤四代如本爵。忠贤又<br>矫诏遣其党太监刘应坤、陶文、纪用镇山海关，收揽兵柄。再叙功，荫都督同知，<br>世袭锦衣卫指挥使，各一人。浙江巡抚潘汝桢奏请为忠贤建祠。仓场总督薛贞言<br>草场火，以忠贤救，得无害。于是颂功德者相继，诸祠皆自此始矣。<br>编修吴孔嘉与宗人吴养春有仇，诱养春仆告其主隐占黄山，养春父子瘐死。<br>忠贤遣主事吕下问、评事许志吉先后往徽州籍其家，株蔓残酷。知府石万程不忍，<br>削发去，徽州几乱。其党都督张体乾诬扬州知府刘铎代李承恩谋释狱，结道士方<br>景阳诅忠贤，铎竟斩。又以睚眦怨，诬新城侯子锦衣王国兴，论斩，并黜主事徐<br>石麒。御史门克新诬吴人顾同寅、孙文豸诔熊廷弼，坐妖言律斩。又逮侍郎王之<br>寀，毙于狱。凡忠贤所宿恨，若韩爌、张问达、何士晋、程注等，虽已去，必<br>削籍，重或充军，死必追赃破其家。或忠贤偶忘之，其党必追论前事，激忠贤怒。<br>当此之时，内外大权一归忠贤。内竖自王体乾等外，又有李朝钦、王朝辅、<br>孙进、王国泰、梁栋等三十余人，为左右拥护。外廷文臣则崔呈秀、田吉、吴淳<br>夫、李夔龙、倪文焕主谋议，号“五虎”。武臣则田尔耕、许显纯、孙云鹤、杨<br>寰、崔应元主杀僇，号“五彪”。又吏部尚书周应秋、太仆少卿曹钦程等，号“<br>十狗”。又有“十孩儿”、“四十孙”之号。而为呈秀辈门下者，又不可数计。<br>自内阁、六部至四方总督、巡抚，遍置死党。心忌张皇后，其年秋，诬后父张国<br>纪纵奴不法，矫中宫旨，冀摇后。帝为致奴法，而诮让国纪。忠贤未慊，复使顺<br>天府丞刘志选、御史梁梦环交发国纪罪状，并言后非国纪女。会王体乾危言沮之，<br>乃止。<br>其冬，三殿成。李永贞、周应秋奏忠贤功，遂进上公，加恩三等。魏良卿时<br>已晋肃宁侯矣，亦晋宁国公，食禄如魏国公例，再加恩荫锦衣指挥使一人，同知<br>一人。工部尚书薛凤翔奏给赐第。已而太监陶文奏筑喜峰隘口成，督师王之臣奏<br>筑山海城，刑部尚书薛贞奏大盗王之锦狱，南京修孝陵工竣，甘镇奏捷，蕃育署<br>丞张永祚获盗，并言忠贤区画方略。忠贤又自奏三年缉捕功，诏书褒奖。半岁中，<br>所荫锦衣指挥使四人、同知三人、佥事一人。授其侄希孟世袭锦衣同知，甥傅之<br>琮、冯继先并都督佥事，而擢崔呈秀弟凝秀为蓟镇副总兵。名器僣滥，于是为极。<br>其同类尽镇蓟、辽，山西宣、大诸阨要地。总兵梁柱朝、杨国栋等岁时赂名马、<br>珍玩绝。<br>七年春，复以崔文升总漕运，李明道总河道，胡良辅镇天津。文升故侍光宗<br>药，为东林所攻者也。海内争望风献谄，诸督抚大吏阎鸣泰、刘诏、李精白、姚<br>宗文等，争颂德立祠，汹汹若不及。下及武夫、贾竖、诸无赖子亦各建祠。穷极<br>工巧。攘夺民田庐，斩伐墓木，莫敢控愬。而监生陆万龄至请以忠贤配孔子，以<br>忠贤父配启圣公。<br>初，潘汝祯首上疏，御史刘之待会藁迟一日，即削籍。而蓟州道胡士容以不<br>具建祠文，遵化道耿如杞入祠不拜，皆下狱论死。故天下风靡，章奏无巨细，<br>辄颂忠贤。宗室若楚王华煃、中书朱慎鉴，勋戚若丰城侯李永祚，廷臣若尚书<br>邵辅忠、李养德、曹思诚，总督张我续及孙国桢、张翌明、郭允厚、杨维和、李<br>时馨、汪若极、何廷枢、杨维新、陈维新、陈欢翼、郭如暗、郭希禹、徐溶辈，<br>佞词累牍，不顾羞耻。忠贤亦时加恩泽以报之。所有疏，咸称“厂臣”不名。大<br>学士黄立极、施凤来、张瑞图票旨，亦必曰“朕与厂臣”，无敢名忠贤者。山东<br>产麒麟，巡抚李精白图象以闻。立极等票旨云：“厂臣修德，故仁兽至。”其诬<br>罔若此。前后赐奖敕无算，诰命皆拟九锡文。<br>是年自春及秋，忠贤冒款汪烧饼、擒阿班歹罗銕等功，积荫锦衣指挥使至<br>十有七人。其族孙希孔、希孟、希尧、希舜、鹏程，姻戚董芳名、王选、杨六奇、<br>杨祚昌，皆至左、右都督及都督同知、佥事等官。又加客氏弟光先亦都督。魏抚<br>民又从锦衣改尚宝卿。而忠贤志愿犹未极，会袁崇焕奏宁远捷，忠贤乃令周应秋<br>奏封其从孙鹏翼为安平伯。再叙三大工功，封从子良栋为东安侯，加良卿太师，<br>鹏翼少师，良栋太子太保。因遍赉诸廷臣。用呈秀为兵部尚书兼左都御史，独绌<br>崇焕功不录。时鹏翼、良栋皆在襁褓中，未能行步也。良卿至代天子飨南北郊，<br>祭太庙。于是天下皆疑忠贤窃神器矣。<br>帝性机巧，好亲斧锯髹漆之事，积岁不倦。每引绳削墨时，忠贤辈辄奏事。<br>帝厌之，谬曰：“朕已悉矣，汝辈好为之。”忠贤以是恣威福惟己意。岁数出，<br>辄坐文轩，羽幢青盖，四马若飞，铙鼓鸣镝之声，轰隐黄埃中。锦衣玉带靴裤握<br>刀者，夹左右驰，厨传、优伶、百戏、舆隶相随属以万数。百司章奏，置急足驰<br>白乃下。所过，士大夫遮道拜伏，至呼九千岁，忠贤顾盼未尝及也。客氏居宫中，<br>胁持皇后，残虐宫嫔。偶出归私第，驺从赫奕照衢路，望若卤簿。忠贤故騃无他<br>长，其党日夜教之，客氏为内主，群凶煽虐，以是毒痡海内。<br>七年秋八月，熹宗崩，信王立。王素稔忠贤恶，深自儆备，其党自危。杨所<br>修、杨维垣先攻崔呈秀以尝帝，主事陆澄原、钱元悫，员外郎史躬盛遂交章论忠<br>贤。帝犹未发。于是嘉兴贡生钱嘉徵劾忠贤十大罪：一并帝，二蔑后，三弄兵，<br>四无二祖列宗，五克削藩封，六无圣，七滥爵，八掩边功，九朘民，十通关节。<br>疏上，帝召忠贤，使内侍读之。忠贤大惧，急以重宝啖信邸太监徐应元求解。应<br>元，故忠贤博徒也。帝知之，斥应元。十一月，遂安置忠贤于凤阳，寻命逮治。<br>忠贤行至阜城，闻之，与李朝钦偕缢死。诏磔其尸。悬首河间。笞杀客氏于浣衣<br>局。魏良卿、侯国兴、客光先等并弃市，籍其家。客氏之籍也，于其家得宫女八<br>人，盖将效吕不韦所为，人尤疾之。<br>崇祯二年命大学士韩爌等定逆案，始盖逐忠贤党，东林诸人复进用。诸丽<br>逆案者日夜图报复。其后温体仁、薛国观辈相继柄政，潜倾正人，为翻逆案地。<br>帝亦厌廷臣党比，复委用中珰。而逆案中阮大铖等卒肆毒江左，至于灭亡。<br>王体乾、李永贞、涂文辅，皆忠贤党。体乾，昌平人，柔佞深险。熹宗初，<br>为尚膳太监，迁司礼秉笔。王安之辞司礼掌印也，体乾急谋于客、魏夺之，而置<br>安于死。用是，一意附忠贤，为之尽力。故事，司礼掌印者位东厂上。体乾避忠<br>贤，独处其下，故忠贤一无所忌。杨涟劾忠贤疏上，帝命体乾诵之，置疏中切要<br>语不读，涟遂得谴。万燝之死，出体乾意。忠贤不识字，体乾与永贞等为之谋<br>主，遇票红文书及改票，动请御笔，体乾独奏，忠贤默然也。及忠贤冒陵工、殿<br>工、边功等赏，体乾、永贞辈亦各荫锦衣官数人。尝疑选人受益、黄愿素为钱谦<br>益、黄尊素兄弟，欲并柰锢，其阿媚忠贤如此。及庄烈帝定逆案，革体乾职，籍<br>其家。<br>永贞，通州人。万历中为内侍，犯法被系者十八年，光宗立，得释。忠贤用<br>事，引其党诸栋、史宾等为秉笔。永贞入栋幕，与忠贤掌班刘荣为死友。栋死，<br>夤缘得通于忠贤，由文书房升秉笔太监，匝月五迁，与体乾、文辅及石元雅共为<br>忠贤心腹。凡章奏入，永贞等先钤识窾要，白忠贤议行。崔呈秀所献诸录，永贞<br>等各置小册袖中，遇有处分，则争出册告曰：“此某录中人也。”故无得免者。<br>永贞性贪，督三殿工，治信王邸，所侵没无算。庄烈帝立，永贞阳引退，行十五<br>万金于体乾及司体王永祚、王本政求援。三人恶其反覆，首于帝。永贞惧，遂亡<br>去。既而被获，谪凤阳，寻以伪草李实奏，逮至，伏诛。<br>文辅，初为客氏子侯国兴授读，谄附忠贤，由司礼秉笔历掌御马监，总督太<br>仓、节慎二库。夺宁安大长公主第为廨，署曰“户工总部。”驺从常数百人，部<br>郎以下皆庭参，势焰出群阉上。庄烈帝立，复附徐应元，谪南京。<br>时有刘若愚者，故隶陈矩名下。善书，好学有文。天启初，李永贞取入内直<br>房，主笔札。永贞多密谋，若愚心识之，不敢与外廷通。忠贤败，若愚为杨维坦<br>所劾，充孝陵净军。已，御史刘重庆以李实诬高攀龙等七人事劾实。实疏辨言系<br>空印纸，乃忠贤逼取之，令永贞填书者。帝验疏，墨在朱上，遂诛永贞，坐若愚<br>大辟。久之，得释。若愚当忠贤时，禄赐未尝一及，既幽囚，痛己之冤，而恨体<br>乾、文辅辈之得漏网也，作《酌中志》以自明，凡四卷，见者邻之。<br>崔文升者，郑贵妃宫中内侍也。光宗立，升司礼秉笔，掌御药房。时贵妃进<br>帝美女四人，帝幸焉，既而有疾。文升用大黄药，益剧，不视朝。外廷汹汹，皆<br>言文升受贵妃指，有异谋。给事中杨涟言：“陛下哀毁之余，万几劳瘁。文升误<br>用伐药，又构造流言，谓侍御蛊惑，损陛下令名。陛下奈何置贼臣于肘腋间哉！”<br>然构造之说，涟疑文升误用药，故为此以图御罪，其实出于文升果否，未知也。<br>未几，光宗服鸿胪丞李可灼红丸，遂崩。言者交攻可灼及阁臣方从哲，惟御史郑<br>宗周等直指文升。给事中魏大中言文升之恶不下张差，御史吴甡亦谓其罪浮河灼。<br>下廷议，可灼论戍，文升谪南京。及忠贤用事，召文升总督漕运兼管河道。庄烈<br>帝即位，召回。御史吴焕复劾之。疏甫上，文升即结同党伏宫门号哭，声彻御座。<br>帝大怒，并其党皆杖一百，充孝陵净军。<br>张彝宪，庄烈帝朝司礼太监也。帝初即位，鉴魏忠贤祸败，尽撤诸方镇守中<br>官，委任大臣。既而廷臣竞门户，兵败饷绌，不能赞一策，乃思复用近侍。崇祯<br>四年九月，遣王应朝等监视关、宁，又遣王坤宣府，刘文忠大同，刘允中山西，<br>监视军马。而以彝宪有心计，令钩校户、工二部出入，如涂文辅故事，为之建署，<br>名曰户工总理，其权视外总督，内团营提督焉。给事中宋可久、冯元飙等十余人<br>论谏，不纳。吏部尚书闵洪学率朝臣具公疏争，帝曰：“苟群臣殚心为国，朕何<br>事乎内臣。”众莫敢对。南京侍郎吕维祺疏责辅臣不能匡救，礼部侍郎李孙宸亦<br>以召对力谏，俱不听。彝宪遂按行两部，踞尚书上，命郎中以下谒见。工部侍郎<br>高弘图不为下，抗疏乞归，削籍去。彝宪益骄纵，故勒边镇军器不发。管盔甲主<br>事孙肇兴恐稽滞军事，因劾其误国。帝命回奏，罪至遣戍。主事金铉、周镳皆以<br>谏斥去。工部尚书周士朴以不赴彝宪期，被诘问，罢去。<br>是时，中珰势复大振。王坤至宣府，甫逾月，即劾巡按御史胡良机。帝落<br>良机职，命坤按治。给事中魏呈润争之，亦谪外。坤性狂躁敢言，朝中大吏有欲<br>倚之相倾挤者。于是坤抗疏劾修撰陈于泰，谓其盗窃科名，语侵周延儒。给事中<br>傅朝佑言坤妄干弹劾之权，且其文词练达，机锋挡激，必有阴邪险人主之，其意<br>指温体仁。帝置不问。左副都御史王志道言：“近者内臣举动，几于手握皇纲，<br>而辅臣终不敢一问。至于身被弹击，犹忍辱不言。何以副明主之知？”皆备责延<br>儒，欲以动帝。帝怒，削其籍。时帝方一意用内臣，故言者多得罪。<br>到八年八月始下诏曰：“往以廷臣不职，故委寄内侍。今兵制粗立，军饷稍<br>清，尽撤监视总理。”又明年，命彝宪守备南京，寻死。然帝卒用高起潜辈典兵<br>监镇，驯至开关延贼，遂底灭亡。<br>高起潜，在内侍中，以知兵称，帝委任之。五年命偕其侪吕直督诸将征孔有<br>德于登州，明年凯旋。时流贼大炽，命太监陈大金、阎思印、谢文举、孙茂霖等<br>为内中军，分入大帅曹文诏、左良玉、张应昌诸营，名曰监军，在边镇者，悉名<br>监视。而起潜得监视宁、锦诸军。已而诸监多侵克军资，临敌辄拥精兵先遁，诸<br>将亦耻为之下，缘是皆无功。八年尽撤诸镇内臣，惟起潜监视如故。<br>九年七月复遣太监李国辅、许进忠等分守紫荆、倒马诸关，孙惟武、刘元斌<br>防马水河。时兵部尚书张凤翼出督援军，宣大总督梁廷栋亦引兵南，特命起潜为<br>总监，给金三万、赏功牌千，以司礼大珰张云汉、韩赞周副之。然起潜实未尝<br>决一战，惟割死人首冒功而已。明年，起潜行部视师，令监司以下悉用军礼。永<br>平道刘景耀、关内道杨于国疏争，被黜。既而与兵部尚书杨嗣昌比，致宣大总督<br>卢象升孤军战殁，又匿不言状，人多疾之。<br>十七年，李自成将犯阙，帝复命起潜监宁、前诸军，而以杜勋镇宣府。勋至<br>镇即降贼。事闻，廷臣请急撤城守太监，忽传旨云：“杜勋骂贼殉难，予荫祠。”<br>盖为内臣蒙蔽也。未几，勋从贼至，自成设黄幄坐广宁门外，秦、晋二王左右席<br>地坐，勋侍其下，呼城上请入见。守城诸珰缒之上，同入大内，盛称贼势，劝<br>帝自为计。左右请留之，勋曰：“不返，则二王危。”乃纵之出，复缒下，语守<br>城诸珰曰：“吾曹富贵固在也。”俄而城陷，诸珰皆降。及贼败将遁，乃下令尽<br>逐内竖，无贵贱老弱皆号哭徒跣，破面流血，走出京城门。贼遂捆载其金帛珠宝<br>西去。<br>初，内臣奉命守城，已有异志，令士卒皆持白杨杖，朱其外，贯铁环于端使<br>有声，格击则折，至是贼即以其杖驱焉。广宁门之启，或日太监曹化淳献之，或<br>曰化淳实守东直门，而化淳入国朝，上疏奏辨甚力，时仓卒莫能明也。起潜赴宁、<br>前，中道弃关走。福王召为京营提督，后亦降于我大清。<br>王承恩，太监曹化淳名下也，累官司礼秉笔太监。崇祯十七年三月，李自成<br>犯阙，帝命承恩提督京营。是时，事势已去，城陴守卒寥寥，贼架飞梯攻西直、<br>平则、德胜三门。承恩见贼坎墙，急发炮击之，连毙数人，而诸珰泄泄自如。<br>帝召承恩，令亟整内官，备亲征。夜分，内城陷。天将曙，帝崩于寿皇亭，承恩<br>即自缢其下。福王时，谥忠愍。本朝赐地六十亩，建祠立碑旌其忠，附葬故主陵<br>侧。<br>方正化，山东人。崇祯时，为司礼太监。十五年冬，畿辅被兵，命总监保定<br>军务，有全城功，已而撤还。十七年二月复命出镇，正化顿首辞，帝不许。又顿<br>首曰：“奴此行万无能为，不过一死报主恩尔。”帝亦垂涕遣之。既至，与同知<br>邵宗元等登陴共守。有请事者，但曰：“我方寸已乱，诸公好为之。”及城陷，<br>击杀数十人，贼问：“若为谁？”厉声曰：“我总监方公也！”贼攒刀斫杀之，<br>其从奄皆死。时内臣殉难者，更有故司礼掌印太监高时明，司礼秉笔太监李凤翔，<br>提督诸监局太监褚宪章、张国元四人。督东厂太监王之心家最富，既降，贼勒其<br>赀，拷死。南渡时，建旌忠祠祀诸死难者，以王承恩为正祀，内臣正化等附祀，<br>而之心亦滥与焉。<br><hr>
