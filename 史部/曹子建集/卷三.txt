<h4>《史部·曹子建集·卷三》<b class="x">作者：曹植</b></h4>
<br>○感婚赋<br>阳气动兮淑清，百卉郁兮含英。春风起兮萧条，蛰虫出兮悲鸣。顾有怀兮妖<br>饶，用搔首兮屏营。登清台以荡志，伏高轩而游情。悲良媒之不顾，惧欢媾之不<br>成。慨仰首而叹息，风飘飘以动缨。<br>○出妇赋<br>妾十五而束带，辞父母而适人。以才薄之陋质，奉君子之清尘。承颜色以接<br>意，恐疏贱而不亲。悦新昏而忘妾，哀爱惠之中零。遂摧颓而失望，退幽屏于下<br>庭。痛一旦而见弃，心忉怛以悲惊。衣入门之初服，背床室而出征。攀仆御而登<br>车，左右悲而失声。嗟冤结而无诉，乃愁苦以长穷。恨无愆而见弃，悼君施之不<br>终。<br>○洛神赋<br>黄初三年，余朝京师，还济洛川。古人有言：斯水之神名曰宓妃。感宋玉对<br>楚王说神女之事，遂作斯赋。其词曰：<br>余从京域，言归东藩。背伊阙，越鸑辕，经通谷，陵景山。日既西倾，车殆<br>马烦。尔乃税驾乎蘅皋，秣驷乎芝田，容与乎阳林，流盻乎洛川。于是精移神骇，<br>忽焉思散。俯则未察，仰以殊观。睹一丽人，于岩之畔。尔乃援御者而告之曰：<br>“尔有觌于彼者乎？彼何人斯，若此之艳也？”御者对曰：“臣闻河洛之神，名<br>曰宓妃。然则君王之所见也，无乃是乎？其状若何？臣愿闻之。”<br>余告之曰：“其形也，翩若惊鸿，婉若游龙。荣曜秋菊，华茂春松。仿佛兮<br>若轻云之蔽月，飘飖兮若流风之回雪。远而望之，皎若太阳升朝霞。迫而察之，<br>灼若芙蕖出渌波。秾纤得中，修短合度。肩若削成，腰如约素。延颈秀项，皓质<br>呈露。芳泽无加，铅华弗御。云髻峨峨，修眉联娟。丹唇外朗，皓齿内鲜。明眸<br>善睐，靥辅承权。瑰姿艳逸，仪静体闲。柔情绰态，媚于语言。奇服旷世，骨像<br>应图。披罗衣之璀灿兮，珥瑶碧之华琚。戴金翠之首饰，缀明珠以耀躯。践远游<br>之文履，曳雾绡之轻裾。微幽兰之芳蔼兮，步踟蹰于山隅。”<br>于是忽焉纵体，以遨以嬉。左倚采旄，右荫桂旗。攘皓腕于神浒兮，采湍濑<br>之玄芝。余情悦其淑美兮，心振荡而不怡。无良媒以接欢兮，托微波而通辞。愿<br>诚素之先达兮，解玉珮而要之。嗟佳人之信修兮，羌习礼而明诗。抗琼珶以和<br>予兮，指潜渊而为期。执眷眷之款实兮，惧斯灵之我欺。感交甫之弃言兮，怅犹<br>豫而狐疑。收和颜而静志兮，申礼防以自持。<br>于是洛灵感焉，徙倚彷徨。神光离合，乍阴乍阳。竦轻躯以鹤立，若将飞而<br>未翔。践椒途之郁烈，步蘅薄而流芳。超长吟以永慕兮，声哀厉而弥长。尔乃众<br>灵杂遝，命俦啸侣。或戏清流，或翔神渚，或采明珠，或拾翠羽。从南湘之二妃，<br>携汉滨之游女。叹匏瓜之无匹兮，咏牵牛之独处。扬轻袿之绮靡兮，翳修袖以延<br>伫。体迅飞凫，飘忽若神。凌波微步，罗袜生尘。动无常则，若危若安。进止难<br>期，若往若还。转眄流精，光润玉颜。含辞未吐，气若幽兰。华容婀娜，令我忘<br>餐。于是屏翳收风，川后静波。冯夷鸣鼓，女娲清歌。腾文鱼以警乘，鸣玉銮以<br>偕逝。六龙俨其齐首，载云车之容裔。鲸鲵踊而夹毂，水禽翔而为卫。<br>于是越北沚，过南冈，纡素领，回清阳。动朱唇以徐言，陈交接之大纲。恨<br>人神之道殊，怨盛年之莫当。抗罗袂以掩涕兮，泪流襟之浪浪。悼良会之永绝兮，<br>哀一逝而异乡。无微情以效爱，献江南之明榼。虽潜处于太阴，长寄心于君王。<br>忽不悟其所舍，怅神宵而蔽光。<br>于是背下陵高，足往神留。遗情想像，顾望怀愁。冀灵体之复形，御轻舟而<br>上溯。浮长川而忘反，思绵绵而增慕。夜耿耿而不寐，沾繁霜而至曙。命仆夫而<br>就驾，吾将归乎东路。揽鋋辔以抗策，怅盘桓而不能去。<br>○愁霖赋<br>迎朔风而爰迈兮，雨微微而逮行。悼朝阳之隐曜兮，怨北辰之潜精。车结辙<br>以盘桓兮，马踯躅以悲鸣。攀扶桑而仰观兮，假九日于天皇。瞻沈云之泱漭兮，<br>哀吾愿之不将。<br>又曰：夫何季秋之淫雨兮，既弥日而成霖。瞻玄云之晻晻兮，听长空之淋淋。<br>中宵卧而叹息，起饰带而抚琴。<br>○喜霁赋<br>禹身誓于阳旰，卒锡圭而告成。汤感旱于殷时，造桑林而敷诚。动玉辋而云<br>披，鸣銮铃而日阳。指北极以为期，吾将倍道而兼行。<br>○登台赋<br>从明后之嬉游兮，聊登台以娱情。见天府之广开兮，观圣德之所营。建高殿<br>之嵯峨兮，浮双阙乎太清。立冲天之华观兮，连飞阁乎西城。临漳川之长流兮，<br>望众果之滋荣。仰春风之和穆兮，听百鸟之悲鸣。<br>天功怛其既立兮，家愿得而获呈。扬仁化于宇内兮，尽肃恭于上京。虽桓文<br>之为盛兮，岂足方乎圣明。休矣美矣，惠泽远扬。翼佐皇家兮，宁彼四方。同天<br>地之矩量兮，齐日月之辉光。永贵尊而无极兮，等年寿于东王。<br>○九华扇赋（并序）<br>昔吾先君常侍，得幸汉桓帝。帝赐方竹扇，不方不圆，其中结成文，名曰九<br>华。故为此赋。其辞曰：<br>有神区之名竹，生不周之高岑。对绿水之素波，背玄涧之重深。体虚畅以立<br>干，播翠叶以成秋。形五离而九折，蔑釐解而缕分。效虬龙之蜿蝉，法虹蜺之氤<br>氲。摅微妙以历时，绚九层之华文。尔乃浸以芷若，拂以江蓠，摇以五香，濯以<br>兰池。因形致好，不常厥仪。方不应矩，圆不中规。随皓腕以徐转，发惠风之寒<br>微。时气清以方厉，纷飘动兮绮纨。<br>○宝刀赋（并序）<br>建安中，家父魏王命有司造宝刀五枚，三年乃就，以龙、虎、熊、鸟、雀为<br>识。太子得一，余及余弟饶阳侯各得一焉。其余二枚，家王自杖之。赋曰：<br>有皇汉之明后，思明达而玄通。飞文藻以博致，扬武备以御凶。乃炽火炎炉，<br>融铁挺英。乌获奋椎，欧冶是营。扇景风以激气，飞光鉴于天庭。爰告祠于太乙，<br>乃感梦而通灵。然后砺以五方之石，鉴以中黄之壤。规圆景以定环，摅神思而造<br>象。垂华纷之葳蕤，流翠采之滉瀁。故其利陆断犀革，水断龙角。轻击浮截，<br>刃不纤流。逾南越之巨阙，超西楚之泰阿。实真人之攸御，永天禄而是荷。<br>○车渠碗赋<br>惟新碗之所生，于凉风之浚滨。采金光之定色，拟朝阳而发晖。丰玄素之炜<br>晔，带朱荣之葳蕤。缊丝纶以肆采，藻繁布以相追。翩飘飖而浮景，若惊鹄之双<br>飞。隐神璞于西野，弥百叶而莫希。<br>于时乃有笃神后，广被仁声。夷慕义而重使，献兹宝于斯庭。命公输使制匠，<br>穷妍丽之殊形。华色粲烂，文若点成。郁蓊云蒸，蜿蝉龙征。光如激电，影若浮<br>星。何神怪之巨伟，信一览而九惊。虽离朱之聪目，犹炫耀而失精。何明丽之可<br>悦，超群宝而特章。俟君子之闲宴，酌甘醴于斯觥。既娱情而可贵，故求御而不<br>忘。<br>○迷迭香赋<br>播西都之丽草兮，应青春而凝晖。流翠叶于纤柯兮，结微根于丹墀。信繁华<br>之速实兮，弗见雕于严霜。芳暮秋之幽兰兮，丽昆仑之英芝。既经时而收采兮，<br>遂幽杀以增芳。去枝叶而持御兮，入绡縠之雾裳。附玉体以行止兮，顺微风而舒<br>光。<br>○大暑赋<br>炎帝掌节，祝融司方，羲和按辔，南雀舞衡。映扶桑之高炽，燎九日之重光。<br>大暑赫其遂蒸，玄服革而尚黄。蛇折鳞于灵窟，龙解角于皓苍。遂乃温风赫戏，<br>草木垂干，山坼海沸，沙融砾烂。飞鱼跃渚，潜鼋浮岸。鸟张翼而远栖，兽交逝<br>而云散。<br>于时黎庶徙倚，棋布叶分。机女绝综，农夫释耘。背暑者不群而齐迹，向阴<br>者不会而成群。于是大人迁居宅幽，缓神育灵。云屋重构，闲房肃清。寒泉涌流，<br>玄木奋荣。积素冰于幽馆，气飞结而为霜。奏白雪于琴瑟，朔风感而增凉。《御<br>览》改。<br><hr>
