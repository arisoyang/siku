<h4>《史部·曹子建集·卷四》<b class="x">作者：曹植</b></h4>
<br>○神龟赋（并序）<br>龟寿千岁。时有遗余龟者，数日而死，肌肉消尽，唯甲存焉。余感而赋之曰：<br>嘉四灵之建德，各潜位乎一方。苍龙虬于东岳，白虎啸于西岗，玄武集于寒<br>门，朱雀栖于南乡。顺仁风以消息，应圣时而后翔。嗟神龟之奇物，体乾坤之自<br>然。下夷方以则地，上示隆而法天。顺阴阳以呼吸，藏景曜于重泉。餐飞尘以实<br>气，饮不竭于朝露。步容趾以俯仰，时鸾回而鹤顾。忽万载而不恤，周无疆于太<br>素。感白灵之翔翥，卒不免乎豫且。虽见尊于宗庙，罹刳剥之重辜。欲诉怨于上<br>帝，将等愧乎游鱼。惧沈泥之逢殆，赴芳莲以巢居。安玄云而好静，不淫翔而改<br>度。<br>昔严周之抗节，援斯灵而托喻。嗟禄运之屯蹇，终遇获于江滨。归笼槛以幽<br>处，遭淳美之仁人。昼顾瞻以终日，夕抚顺而接晨。遘淫灾以殒越，命剿绝以不<br>振。天道昧而未分，神明幽而难烛。黄氏没于空泽，松乔化于扶木。蛇折鳞于平<br>皋，龙脱骨于幽谷。亮物类之迁化，疑斯灵之解壳。<br>○白鹤赋<br>嗟皓丽之素鸟兮，含奇气之淑祥。薄幽林以屏处兮，荫重景之余光。狭单巢<br>于弱条兮，惧冲风之难当。无沙棠之逸志兮，欣六翮之不伤。承邂逅之侥幸兮，<br>得接翼于鸾凰。同毛衣之气类兮，信休息之同行。痛美会之中绝兮，遘严灾而逢<br>殃。并太息而祗惧兮，抑吞声而不扬。伤本规之违忤，怅离群而独处。恒窜伏以<br>穷栖，独哀鸣而戢羽。冀大网之解结，得奋翅而远游。聆雅琴之清韵，记六翮之<br>末流。<br>○蝉赋<br>唯夫蝉之清素兮，潜厥类乎太阴。在炎阳之仲夏兮，始游豫乎芳林。实淡泊<br>而寡欲兮，独咍乐而长吟。声噭噭而弥厉兮，似贞士之介心。内含和而弗食<br>兮，与众物而无求。栖高枝而仰首兮，赖朝露之清流。隐柔桑之稠叶兮，快闲居<br>而遁暑。<br>苦黄雀之作害兮，患螗螂之劲斧。冀飘翔而远托兮，毒蜘蛛之网罟。欲降身<br>而卑窜兮，惧草虫之袭予。免众难而弗获兮，遥迁集乎宫宇。依名果之茂阴兮，<br>托修干以静处。<br>有翩翩之狡童兮，步容与于园圃。体离朱之聪视兮，姿才捷于猿猴。条罔叶<br>而不挽兮，树无干而不绿。翳轻躯而奋进兮，跪侧足以自闲。恐余身之惊骇兮，<br>精曾睨而目连。持柔竿之冉冉兮，运微粘而我缠。欲翻飞而愈滞兮，知性命之长<br>捐。委厥体于膳夫，归炎炭而就燔。秋霜纷以宵下，晨风烈其过庭。气憯怛而薄<br>躯，足攀木而失茎。吟嘶哑以沮败，状枯槁以丧形。<br>辞曰：《诗》叹鸣蜩声嘒嘒兮，盛阳则来大阴逝兮。皎皎贞素俟夷节兮，帝<br>臣是戴尚其洁兮。<br>○鹦鹉赋<br>美洲中之令鸟，越众类之殊名。感阳和而振翼，遁太阴以存形。遇旅人之严<br>网，残六翮之无遗。身挂滞于重綶，孤雌鸣而独归。岂余身之足惜，怜众雏之<br>未飞。分糜躯以润镬，何全济之敢希。蒙含育之厚德，奉君子之光辉。怨身轻而<br>施重，恐往惠之中亏。常戢心以怀惧，虽处安其若危。永哀鸣以报德，庶终来而<br>不疲。<br>○鹖赋<br>鹖之为禽猛气，其斗终无胜负，期于必死，遂赋之焉。<br>美遐圻之伟鸟，生太行之岩阻。体贞刚之烈性，亮金德之所辅。戴毛角之双<br>立，扬玄黄之劲羽。甘沈陨而重辱，有节侠之仪矩。降居檀泽，高处保岑。游不<br>同岭，栖必异林。若有翻雄骇游，孤雌惊翔。则长鸣挑敌，鼓翼专场。逾高越壑，<br>双戟只僵。阶恃斯珥，俯耀文墀。成武官之首饰，增庭燎之高晖。<br>○离缴雁赋（并序）<br>余游于武陵中，有雁离缴，不能复飞，顾命舟人追而得之。故怜而赋焉。<br>怜孤雁之偏特，情惆焉而内伤。寻淑类之殊异兮，禀上天之休祥。含中和之<br>纯气，赴四节而征行。远玄冬于南裔，避炎夏于朔方。白露凄以飞扬兮，秋风发<br>乎西商。感节运之复至兮，假魏道而翱翔。接羽翮以南北兮，情逸豫而永康。望<br>范氏之发机兮，播纤缴以凌云。挂微躯之轻翼，忽颓落而离群。旅暗惊而鸣远，<br>徒矫首而莫闻。甘充君之下厨，膏函牛之鼎镬。蒙生全之顾覆，何恩施之隆博。<br>于是纵躯归命，无虑无求。饥食粱稻，渴饮清流。<br>○鹞雀赋<br>鹞欲取雀，雀言：“雀微贱，身卑些少，肌肉瘠瘦，所得盖少。君欲相啖，<br>实不足饱。”鹞得雀言，初不敢语。“顷来纮轲，资粮乏旅。三日不食，略思死<br>鼠。今日相得，宁复置汝。”雀得鹞言，意甚怔营。“性命至重，雀鼠贪生。君<br>得一食，我命是倾。皇天降鉴，贤者是听。”鹞得雀言，意甚怛惋。“当死弊雀，<br>头如果蒜。不早首服，烈颈大唤。”行人闻之，莫不往观。雀得鹞言，意甚不移。<br>依一枣树，丛蕽多刺。目如擘椒，跳萧二翅。“我虽当死，略无可避。”鹞<br>乃置雀，良久方去。二雀相逢，似是公妪。相将入草，共上一树。仍叙本末，辛<br>苦相语：“向者共出，为鹞所捕。赖我翻捷，体素便附。说我辩语，千条万句。<br>欺恐舍长，令儿大怖。我之得免，复胜于兔。自今徙意，莫复相妒。”<br>○蝙蝠赋<br>曰：吁何奸气，生兹蝙蝠。形殊性诡，每变常式。行不由足，飞不假翼。明<br>伏暗动，□□□□。尽似鼠形，谓鸟不似。二足为毛，飞而含齿。巢不哺飐，空<br>不乳子。不容毛群，斥逐羽族。下不蹈陆，上不凭木。<br>○芙蓉赋<br>览百卉之英茂，无斯华之独灵。结修根于重壤，泛清流而擢茎。竦芳柯以从<br>风，奋纤枝之璀璨。其始荣也，皦若夜光寻扶桑。其扬晖也，晃若九阳出旸谷。<br>芙蓉蹇产，菡萏星属，丝条垂珠，丹荣吐绿，焜焜韠韠，烂若龙烛。观者终朝，<br>情犹未足。于是狡童媛女，相与同游。擢素手于罗袖，接红葩于中流。<br>○酒赋<br>余览扬雄《酒赋》，辞甚瑰玮，颇戏而不雅。聊作《酒赋》，粗究其终始。<br>赋曰：<br>嘉仪氏之造思，亮兹美之独珍。仰酒旗之景曜，协嘉号于天辰。穆生以醴而<br>辞楚，侯嬴感爵而轻身。谅千钟奇慕，何百觚之足云。其味亮升，久载休名。有<br>宜城醪醴，苍梧缥清。或秋藏冬发，或春酝夏成。或云拂潮涌，或素蚁浮萍。<br>尔乃王孙公子，游侠翱翔。将承芬以接意，会陵云于朱堂。献酬交错，宴笑<br>无方。于是饮者并醉，纵横讙哗。或扬袂屡舞，或叩剑清歌。或颦噈辞觞，或<br>奋爵横飞。或叹骊驹既驾，或称朝露未晞。于斯时也，质者或文，刚者或仁。卑<br>者忘贱，窭者忘贫。于是矫俗先生闻之而叹曰：“噫！夫言何容易。此乃淫荒之<br>源，非作者之事。若耽于觞酌，流情纵逸，先王所禁，君子所斥。”<br>○槐赋<br>羡良木之华丽，爰获贵于至尊。凭文昌之华殿，森列峙乎端门。观朱欀之<br>振条，据文陛而结根。扬沈阴以博覆，似明后之垂恩。在季春以初茂，践朱夏而<br>乃繁。覆阳精之炎景，散流耀以增鲜。<br>○植橘赋<br>有朱橘之珍树，于鹑火之遐乡。禀太阳之烈气，嘉杲日之休光。体天然之素<br>分，不迁徙于殊方。播万里而遥植，列铜爵之园庭。背江川之暖气，处玄朔之肃<br>清。邦换壤别，爰用丧生。处彼不雕，在此先零。朱实不雕，焉得素荣。惜寒暑<br>之不均，嗟华实之永乖。仰凯风以倾叶，冀炎气之所怀。飏鸣条以流响，晞越鸟<br>之来栖。夫灵德之所感，物无微而不和。神盖幽而易激，信天道之不讹。既萌根<br>而弗干，谅结叶而不华。渐玄化而弗变，非彰德于邦家。拊微条以欢息，哀草木<br>之难化。<br><hr>
