<h4>《史部·曹子建集·卷六》<b class="x">作者：曹植</b></h4>
<br>○箜篌引<br>置酒高殿上，亲友从我游。中厨办丰膳，烹羊宰肥牛。秦筝何慷慨，齐瑟和<br>且柔。阳阿奏奇舞，京洛出名讴。乐饮过三爵，缓带倾庶羞。主称千金寿，宾奉<br>万年酬。久要不可忘，薄终义所尤。谦谦君子德，磬折何所求。惊风飘白日，光<br>景驰西流。盛时不再来，百年忽我遒。生存华屋处，零落归山丘。先民谁不死，<br>知命复何忧。<br>○升天行（二首）<br>乘趫追术士，远之蓬莱山。灵液飞素波，兰桂上参天。玄豹游其下，翔鹍戏<br>其巅。乘风忽登举，仿佛见众仙。<br>扶桑之所出，乃在朝阳谿。中心陵苍昊，布叶盖天涯。日出登东干，既夕没<br>西枝。愿得纡阳辔，回日使东驰。<br>○仙人篇<br>仙人览六著，对博太山隅。湘娥拊琴瑟，秦女吹笙竽。玉樽盈桂酒，河伯献<br>神鱼。四海一何局，九州安所如。韩终与王乔，要我于天衢。万里不足步，轻举<br>凌太虚。飞腾逾景云，高风吹我躯。回驾观紫微，与帝合灵符。阊阖正嵯峨，双<br>阙万丈余。玉树扶道生，白虎挟门枢。驱风游四海，东过王母庐。俯观五岳间，<br>民生如寄居。潜光养羽翼，进趋且徐徐。不见昔轩辕，升龙出鼎湖。徘徊九天上，<br>与尔长相须。<br>○妾薄命<br>携玉手，喜同车，比上云阁飞除。钓台蹇产清虚，池塘灵沼可娱。仰泛龙舟<br>绿波，俯擢神草枝柯。想彼宓妃洛河，退咏汉女湘娥。日月既逝（一作“日既逝<br>矣”）西藏，更会兰室洞房。华灯步障舒光，皎若日出扶桑。促樽合坐行觞，主<br>人起舞{沙皿}盘。能者穴触别端，腾觚飞爵阑干。同量等色齐颜，任意交属所欢。<br>朱颜发外形兰，袖随礼容极情。妙舞仙仙体轻，裳解履遗绝缨。俯仰笑喧无呈，<br>览持佳人玉颜。齐举金爵翠盘，手形罗袖良难。腕弱不胜珠环，坐者叹息舒颜。<br>御巾裛粉君傍，中有霍纳都梁，鸡舌五味杂香，进者何人齐姜，恩重爱深难忘。<br>召延亲好宴私，但歌杯来何迟。客赋既醉言归，主人称露未晞。<br>○白马篇<br>白马饰金羁，连翩西北驰。借问谁家子？幽并游侠儿。少小去乡邑，扬名沙<br>漠垂。宿昔秉良弓，楛矢何参差。控弦破左的，右发摧月支。仰手接飞猱，俯<br>身散马蹄。狡捷过猴猿，勇剽若豹螭。边城多惊急，虏骑数迁移。羽檄从北来，<br>厉马登高堤。长驱蹈匈奴，左顾陵鲜卑。弃身锋刃端，性命安可怀。父母且不顾，<br>何言子与妻。名在壮士籍，不得中顾私。捐躯赴国难，视死忽如归。<br>○名都篇<br>名都多妖女，京洛出少年。宝剑直千金，被服丽且鲜。斗鸡东郊道，走马长<br>楸间。驰驱未能半，双兔过我前。揽弓捷鸣镝，驱上彼南山。左挽因右发，一纵<br>双禽连。余巧未及展，仰手接飞鸢。观者咸称善，众工归我妍。归来宴平乐，美<br>酒斗十千。脍鲤皪胎濩，炮鳖炙熊蹯。鸣俦啸匹侣，列坐竟长筵。连翩击鞠壤，<br>巧捷惟万端。白日西南驰，光景不可攀。云散还城邑，清晨复来还。<br>○薤露行<br>天地无穷极，阴阳转相因。人居一世间，忽若风吹尘。愿得展功勤，输力于<br>明君。怀此王佐才，慷慨独不群。鳞介尊神龙，走兽宗麒麟。虫兽犹知德，何况<br>于士人。孔氏删诗书，王业粲已分。骋我径寸翰，流藻垂华芬。<br>○豫章行<br>穷达难豫图，祸福信亦然。虞舜不逢尧，耕耘处中田。太公未遭文，渔钓终<br>渭川。不见鲁孔丘，穷困陈蔡间。周公下白屋，天下称其贤。<br>○又<br>鸳鸯自朋亲，不若比翼连。他人虽同盟，骨肉天性然。周公穆康叔，管蔡则<br>流言。子臧让千乘，季札慕其贤。<br>○美女行<br>美女妖且闲，采桑歧路间。柔条纷冉冉，落叶何翩翩。攘袖见素手，皓腕约<br>金环。头上金爵钗，腰佩翠琅玕。明珠交玉体，珊瑚间木难。罗衣何飘飘，轻裾<br>随风还。顾眄遗光彩，长啸气若兰。行徒用息驾，休者以忘餐。借问女何居？乃<br>在城南端。青楼临大路，高门结重关。容华耀朝日，谁不希令颜。媒氏何所营？<br>玉帛不时安。佳人慕高义，求贤良独难。众人徒嗷嗷，安知彼所观。盛年处房室，<br>中夜起长叹。<br>○艳歌<br>出自蓟北门，遥望湖池桑。枝枝自相植，叶叶自相当。<br>○游仙<br>人生不满百，戚戚少欢娱。意欲旧六翮，排雾陵紫虚。蝉蜕同松乔，翻迹登<br>鼎湖。翱翔九天上，骋辔远行游。东观扶桑曜，西临弱水流。北极登玄渚，南翔<br>陟丹丘。<br>○五游咏<br>九州不足步，愿得凌云翔。逍遥八纮外，游目历遐荒。披我丹霞衣，袭我素<br>霓裳。华盖芬菴蔼，六龙仰天骧。曜灵未移景，倏忽造昊苍。阊阖启丹扉，双阙<br>曜朱光。徘徊文昌殿，登陟太微堂。上帝休西棂，群后集东厢。带我琼瑶佩，嗽<br>我沆瀣浆。蜘勣玩灵芝，徙倚弄华芳。王子奉仙药，羡门进奇方。服食享遐纪，<br>延寿保无疆。<br>○梁甫行<br>八方各异气，千里殊风雨。剧哉边海民，寄身于草野。妻子像禽兽，行止依<br>林阻。柴门何萧条，狐兔翔我宇。<br>○丹霞蔽日行<br>纣为昏乱，虐残忠正。周室何隆，一门三圣。牧野致功，天亦革命。汉祖之<br>兴，阶秦之衰。虽有南面，王道陵夷。炎光再幽，忽灭无遗。<br>○怨歌行<br>为君既不易，为臣良独难。忠信事不显，乃有见疑患。周公佐成王，金縢功<br>不刊。推心辅王政，二叔反流言。待罪居东国，泣涕常流连。皇灵大动变，震雷<br>风且寒。拔树偃秋稼，天威不可干。素服开金縢，感悟求其端。公旦事既显，成<br>王乃哀叹。吾欲竟此曲，此曲悲且长。今日乐相乐，别后莫相忘。<br>○善哉行<br>来日大难，口燥唇干。今日相乐，皆当喜欢。经历名山，芝草翩翩。仙人王<br>乔，奉药一丸。自惜袖短，内手知寒。惭无灵辄，以救赵宣。月没参横，北斗阑<br>干。亲友在门，饥不及餐。<br>○君子行<br>君子防未然，不处嫌疑间。瓜田不纳履，李下不正冠。叔嫂不亲授，长幼不<br>并肩。和光得其柄，谦恭甚独难。周公下白屋，吐哺不及餐。一沐三握发，后人<br>称圣贤。<br>○平陵东<br>阊阖开，天衢通，被我羽衣乘飞龙。乘飞龙，与仙期，东上蓬莱采灵芝，灵<br>芝采之可服食，年若王父无终极。<br>○苦思行<br>绿萝缘玉树，光耀粲相辉。下有两真人，举翅翻高飞。我心何踊跃，思欲攀<br>云追。郁郁西岳颠，石室青葱与天连。中有耆年一隐士，须发皆皓然。策杖从我<br>游，教我要忘言。<br>○远游篇<br>远游临四海，俯仰观洪波。大鱼若曲陵，承浪相经过。灵鳌戴方丈，神岳俨<br>嵯峨。仙人翔其隅，玉女戏其阿。琼蕊可疗饥，仰首吸朝霞。昆仑本吾宅，中州<br>非我家。将归谒东父，一举超流沙。鼓翼舞时风，长啸激清歌。金石固易弊，日<br>月同光华。齐年与天地，万乘安足多。<br>○吁嗟篇<br>吁嗟此转蓬，居世何独然。长去本根逝，宿夜无休闲。东西经七陌，南北越<br>九阡。卒遇回风起，吹我入云间。自谓终天路，忽然下沉泉。惊飙接我出，故归<br>彼中田。当南而更北，谓东而反西。宕宕当何依？忽亡而复存。飘飖周八泽，连<br>翩历五山。流转无恒处，谁知吾苦艰。愿为中林草，秋随野火燔。糜灭岂不痛，<br>愿与株荄连。<br>○鰕<鱼旦>篇<br>愬游潢潦，不知江海流。燕雀戏藩柴，安识鸿鹄游。世士诚明性，大德固<br>无俦。驾言登五岳，然后小陵丘。俯观上路人，势利是谋仇。高念□皇家，远怀<br>柔九州。抚剑而雷息，猛气纵横浮。泛泊徒嗷嗷，谁知壮士忧。<br>○种葛篇<br>种葛南山下，葛藟自成阴。与君初婚时，结发恩义深。欢爱在枕席，宿昔同<br>衣衾。窃慕《棠棣》篇，好乐和瑟琴。行年将晚暮，佳人怀异心。恩纪旷不接，<br>我情遂抑沈。出门当何顾？徘徊步北林。下有交颈兽，仰见双栖禽。攀枝长叹息，<br>泪下沾罗衿。良马知我悲，延颈代我吟。昔为同池鱼，今为商与参。往古皆欢遇，<br>我独困于今。弃置委天命，悠悠安可任？<br>○浮萍篇<br>浮萍寄清水，随风东西流。结发辞严亲，来为君子仇。恪勤在朝夕，无端获<br>罪尤。在昔蒙恩惠，和乐如瑟琴。何意今摧颓，旷若商与参。茱萸自有芳，不若<br>桂与兰。佳人虽成列，不若故所欢。行云有反期，君恩傥中还。慊慊仰天叹，愁<br>心将何诉。日月不恒处，人生忽若寓。悲风来入帷，泪下如垂露。发箧造新衣，<br>裁缝纨与素。<br>○惟汉行<br>太极定二仪，清浊始以形。三光照八极，天道甚著明。为人立君长，欲以遂<br>其生。行仁章以瑞，变故诫骄盈。神高而听卑，报若响应声。明主敬细微，三季<br>瞢天经。二皇称至化，盛哉唐虞庭。禹汤继厥德，周亦致太平。在昔怀帝京，日<br>昃不敢宁。济济在公朝，万载驰其名。<br>○当来日大难<br>日苦短，乐有余，乃置玉樽办东厨。广情故，心相於。阖门置酒，和乐欣欣。<br>游马后来，辕车解轮。今日同堂，出门异乡。别易会难，各尽杯觞。<br>○野田黄雀行<br>高树多悲风，海水扬其波。利剑不在掌，结友何须多。不见篱间雀，见鹞自<br>投罗。罗家得雀喜，少年见雀悲。拔剑捎罗网，黄雀得飞飞。飞飞摩苍天，来下<br>谢少年。<br>○门有万里客<br>门有万里客，问君何乡人？褰裳起从之，果得心所亲。挽裳对我泣，太息前<br>自陈：“本是朔方士，今为吴越民。行行将复行，去去适西秦。”<br>○怨歌行（七解晋曲所奏）<br>明月照高楼，流光正徘徊。上有愁思妇，悲叹有余哀。（一解）<br>借问叹者谁？自云客子妻。夫行逾十载，贱妾常独栖。（二解）<br>念君过于渴，思君剧于饥。君为高山柏，妾为浊水泥。（三解）<br>北风行萧萧，烈烈入吾耳。心中念故人，泪堕不能止。（四解）<br>沈浮各异路，会合当何谐。愿作东北风，吹我入君怀。（五解）<br>君怀常不开，贱妾当何依。恩情中道绝，流止任东西。（六解）<br>我欲竟此曲，此曲悲且长。今日乐相乐，别后莫相忘。（七解）<br>○桂之树行<br>桂之树，桂之树，桂生一何丽佳。扬朱华而翠叶，流芳布天涯。上有栖鸾，<br>下有盘螭。桂之树，得道之真人，咸来会讲仙，教尔服食日精，要道甚省不烦，<br>淡泊无为自然。乘趫万里之外，去留随意所欲存。高高上际于众外，下下乃穷极<br>地天。<br>○当墙欲高行<br>龙欲升天须浮云，人之仕进待中人。众口可以铄金，谗言三至，慈母不亲。<br>愦愦俗间不辨伪真，愿欲披心自说陈。君门以九重，道远河无津。<br>○当欲游南山行<br>东海广且深，由卑下百川。五岳虽高大，不逆垢与尘。良木不十围，洪条无<br>所因。长者能博爱，天下寄其身。大匠无弃材，船车用不均。锥刀各异能，何所<br>独却前。嘉善而矜愚，大圣亦同然。仁者各寿考，四坐咸万年。<br>○当事君行<br>人生有所贵尚，出门各异情。朱紫更相夺色，雅郑异音声。好恶随所爱憎，<br>追举逐虚名。百心可事一君，巧诈宁拙诚。<br>○当车已驾行<br>欢坐玉殿，会诸贵客。侍者行觞，主人离席。顾视东西厢，丝竹与鞞铎。不<br>醉无归来，明灯以继夕。<br>○飞龙篇<br>晨游泰山，云雾窈窕。忽逢二童，颜色鲜好。乘彼白鹿，手翳芝草。我知真<br>人，长跪问道。西登玉堂（一作“台”），金楼复道。授我仙药，神皇所造。教<br>我服食，还精补脑。寿同金石，永世难老。<br>○盘石篇<br>盘石山巅石，飘飖涧底蓬。我本太山人，何为客淮东？雚葭弥斥土，林木无<br>分重。岸岩若崩缺，湖水何汹汹。蚌蛤被滨涯，光彩如锦虹。高彼凌云霄，浮气<br>象螭龙。鲸脊若丘陵，须若山上松。呼吸吞船纻，澎濞戏中鸿。方舟寻高价，珍<br>宝丽以通。一举必千里，乘幹举帆幢。经危履险阻，未知命所钟。常恐沈黄垆，<br>下与鼋鳖同。南极苍梧野，游眄穷九江。中夜指参辰，欲师当定从。仰天长太息，<br>思想怀故邦。乘桴何所志，吁嗟我孔公。<br>○驱车篇<br>驱车掸驽马，东到奉高城。神哉彼泰山，五岳专其名。隆高贯云霓，嵯峨出<br>太清。周流二六候，间置十二亭。上有涌醴泉，玉石扬华英。东北望吴野，西眺<br>观日精。魂神所系属，逝者感斯征。王者以归天，效厥元功成。历代无不遵，礼<br>记有品程。探策或长短，唯德享利贞。封者七十帝，轩皇元独灵。餐霞漱沆瀣，<br>毛羽被身形。发举蹈虚廓，径廷升窈冥。同寿东父年，旷代永长生。<br><hr>
