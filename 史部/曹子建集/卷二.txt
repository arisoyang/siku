<h4>《史部·曹子建集·卷二》<b class="x">作者：曹植</b></h4>
<br>○潜志赋<br>潜大道以游志，希往昔之遐烈。矫贞亮以作矢，当苑囿之呈艺。驱仁义以为<br>禽，必信中而后发。退隐身以灭迹，进出世而取容。且摧刚而和谋，接处肃以静<br>恭。亮知荣而守辱，匪徇天以为通。<br>○闲居赋<br>何吾人之介特，去朋匹而无俦。出靡时以娱志，入无乐以销忧。何岁月之若<br>骛，复民生之无常。感阳春之发节，聊轻驾之远翔。登高丘以延企，时薄暮而起<br>雨。仰归云以载奔，遇兰蕙之长圃。冀芬芳之可服，结春蘅以延伫。入虚廊之闲<br>馆，步生风之广庑。践密迩之修除，即蔽景之玄宇。翡鸟翔于南枝，玄鹤鸣于北<br>野。青鱼跃于东沼，白鸟戏于西渚。遂乃背通谷，对渌波，藉文茵，翳春华。丹<br>毂更驰，羽骑相过。<br>○慰子赋<br>彼凡人之相亲，小离别而怀恋。况中殇之爱子，乃千秋而不见。入空室而独<br>倚，对孤帏而切叹。痛人亡而物在，心何忍而复观。日晼脕而既没，月代照而<br>舒光。仰列星以至晨，衣沾露而含霜。惟逝者之日远，怆伤心而绝肠。<br>○叙愁赋（并序）<br>时家二女弟，故汉皇帝聘以为贵人。家母见二弟愁思，故令予作赋曰：<br>嗟妾身之微薄，信未达乎义方。遭母氏之圣善，奉恩化之弥长。迄盛年而始<br>立，修女职于衣裳。承师保之明训，诵六列之篇章。观图像之遗形，窃庶几乎英<br>皇。委微躯于帝室，充末列于椒房。荷印绂之令服，非陋才之所望。对床帐而太<br>息，慕二亲以增伤。扬罗袖而掩涕，起出户而彷徨。顾堂宇之旧处，悲一别之异<br>乡。<br>○秋思赋<br>四节更王兮秋气悲，遥思惝恍兮若有遗。原野萧条兮烟无依，云高气静兮露<br>凝衣。野草变色兮茎叶稀，鸣蜩抱木兮雁南飞。归室解裳兮步庭前，月光照怀兮<br>星依天。居一世兮芳景迁，松乔难慕兮谁能仙。长短命也兮独何悲。<br>○九愁赋<br>嗟离思之难忘，心惨毒而含哀。践南畿之末境，越引领之徘徊。眷浮云以太<br>息，愿攀登而无阶。匪徇荣而愉乐，信旧都之可怀。恨时王之谬听，受奸枉之虚<br>辞。扬天威以临下，忽放臣而不疑。登高陵而反顾，心怀愁而荒悴。念先宠之既<br>隆，哀后施之不遂。虽危亡之不豫，亮无远君之心。刈桂兰而秣马，舍余车于西<br>林。愿接翼于归鸿，嗟高飞而莫攀。因流景而寄言，响一绝而不还。伤时俗之趋<br>险，独怅望而长愁。感龙鸾而匿迹，如吾身之不留。窜江介之旷野，独眇眇而泛<br>舟。思孤客之可悲，愍予身之翩翔。岂天监之孔明，将时运之无常。谓内思而自<br>策，筭乃昔之愆殃。以忠言而见黜，信无负于时王。俗参差而不齐，岂毁誉之可<br>同。竞昏瞀以营私，害予身之奉公。共朋党而妒贤，俾予济乎长江。嗟大化之移<br>易，悲性命之攸遭。愁慊慊而继怀，惟惨惨而情挽。旷年载而不回，长去君兮悠<br>远。御飞龙之蜿蜿，扬翠霓之华旌。绝气霄而高骛，飘弭节于天庭。披轻云而下<br>观，览九土之殊形。顾南郢之邦壤，咸芜秽而倚倾。骖盘桓而思服，仰御骧以悲<br>鸣。纡予袂而收涕，仆夫感以失声。履先王之正路，岂淫径之可遵。知犯君之招<br>咎，耻干媚而求亲。顾旋复之无泬，长自弃于遐滨。与麋鹿以为群，宿林薮之葳<br>蓁。野萧条而极望，旷千里而无人。民生期于必死，何自苦以终身。宁作清水之<br>沈泥，不为浊路之飞尘。践蹊隧之危阻，登岧峣之高岑。见失群之离兽，觌偏栖<br>之孤禽。怀愤激以切痛，若回刃之在心。愁戚戚其无为，游绿林而逍遥。临白水<br>以悲啸，猿惊听而失条。亮无怨而弃逐，乃余行之所招。<br>○娱宾赋<br>遂衎宾而高会兮，丹帏晔以四张。办中厨之丰膳兮，作齐郑之妍倡。文人骋<br>其妙说兮，飞轻翰而成章。谈在昔之清风兮，总贤圣之纪纲。欣公子之高义兮，<br>德芬芳其若兰。扬仁恩于白屋兮，逾周公之弃餐。听仁风以忘忧兮，美酒清而肴<br>甘。<br>○愍志赋（并序）<br>或人有好邻人之女者，时无良媒，礼不成焉，彼女遂行适人。有言之于余者，<br>余心感焉，乃作赋曰：<br>窃托音于往昔，迄来春之不从。思同游而无路，情壅隔而靡通。哀莫哀于永<br>绝，悲莫悲于生离。岂良时之难俟，痛余质之日亏。登高楼以临下，望所欢之攸<br>居。去君子之清宇，归小人之蓬庐。欲轻飞而从之，迫礼防之我拘。<br>○归思赋<br>背故乡而迁徂，将遥憩乎他滨。经平常之旧居，感荒坏而莫振。城邑寂以空<br>虚，草木秽而荆蓁。嗟乔木之无阴，处原野其何为。信乐土之足慕，忽并日之载<br>驰。<br>○静思赋<br>夫何美女之烂妖，红颜晔而流光。卓特出而无匹，呈才好其莫当。性通畅以<br>聪惠，行密而妍详。荫高岑以翳日，临绿水之清流。秋风起于中林，离鸟鸣而<br>相求。愁惨惨以增伤悲，予安能乎淹留？<br><hr>
