<h4>《史部·曹子建集·卷七》<b class="x">作者：曹植</b></h4>
<br>○皇子生颂<br>於圣我后，宪章前志。克纂二皇，三灵昭事。祗肃郊庙，明德敬忌。潜和积<br>石，钟天之釐。嘉月令辰，笃生圣嗣。天地降祥，储君应祉。庆由一人，万国作<br>嘉。喁喁万国，岌岌群生。禀命我后，绥之则荣。长为臣职，终天之经。仁圣奕<br>代，永载明明。同年上帝，休祥淑祯。藩臣作颂，光流德声。吁嗟卿士，祗承予<br>听。<br>○玄俗颂<br>玄俗妙识，饥饵神颖。在阴倏游，即阳无景。逍遥北岳，凌霄引领。挥雾昊<br>天，含神自静。<br>○母仪颂<br>殷汤令妃，有莘之女。仁教内修，度义以处。清谧后宫，九嫔有序。伊为媵<br>臣，遂作元辅。<br>○明贤颂<br>於铄姜后，光配周宣。非义不动，非礼不言。晏起失朝，永巷告愆。王用勤<br>政，万国以虔。<br>○孔子庙颂<br>修复旧庙，丰其甍宇。莘莘学徒，爰居爰处。王教既备，群小遄沮。鲁道以<br>兴，永作宪矩。洪声登遐，神祇来祐。休征杂沓，瑞我邦家。内光区域，外被荒<br>遐。<br>○学官颂<br>自五帝典绝，三皇礼废，应期命世，齐贤等圣者，莫高于孔子也。故有若曰：<br>“出乎类，拔乎萃，诚所谓性与天道，不可得而闻矣。”<br>由也务学，名在前志，宰予昼寝，粪土作诫。过庭子弟，诗礼明记。歌以咏<br>言，文以骋志。予今不述，后贤曷识。於铄尼父，生民之杰。性与天成，该圣备<br>艺。德伦三五，配皇作烈。玄镜独鉴，神明昭晰。仁塞宇宙，志凌云霓。学者三<br>千，莫不俊乂。唯仁是凭，惟道足恃。钻仰弥高，请益不已。<br>○社颂<br>余前封鄄城侯，转雍丘，皆遇荒土，宅宇初造。以府库尚丰，志在缮宫室，<br>务园圃而已。农桑一无所营。经离十载，块然守空，饥寒备尝。圣朝愍之，故封<br>此县。田则一州之膏腴，桑则天下之甲第。故封此桑，以为田社。乃作颂云。<br>於惟太社，官名后土。是曰勾龙，功著上古。德配帝皇，实为灵主。克明播<br>植，农正曰社。尊以作稷，丰年是与。义与社同，方神北宇。建国承家，莫不攸<br>叙。<br>○宜男花颂<br>草号宜男，既晔且贞。其贞伊何？惟乾之嘉。其晔伊何？绿叶丹花。光采晃<br>曜，配彼朝日。君子耽乐，好和琴瑟。固作《螽斯》，微立孔臧。福齐大姒，永<br>世克昌。<br>○冬至献袜履颂<br>玉趾既御，履和蹈贞。行与禄遇，动以祥并。南窥北户，西巡王城。翱翔万<br>域，圣体浮轻。<br>○庖犠赞<br>木德风姓，八卦创焉。龙瑞名官，法地象天。庖厨祭祀，罟网鱼畋。琴瑟以<br>像，时神通玄。<br>○女娲赞<br>古之国君，造簧作笙。礼物未就，轩辕纂成。或云二皇，人首蛇形。神化七<br>十，何德之灵。<br>○神农赞<br>少典之胤，火德成木。造为耒耜，导民播谷。正为雅琴，以畅风俗。<br>○黄帝赞<br>少典之孙，神明圣哲。土德承火，赤帝是灭。服牛乘马，衣裳是制。云氏名<br>官，功冠五列。<br>○少昊赞<br>祖自轩辕，青阳之裔。金德承土，仪凤帝世。官鸟号名，殊职别系。农正扈<br>氏，各有品制。<br>○颛顼赞<br>昌意之子，祖有轩辕。始诛九黎，水德统天。以国为号，风化神宣。威畅八<br>极，靡不祗虔。<br>○帝喾赞<br>祖自轩辕，玄嚣之裔。生言其名，木德帝世。抚宁天地，神圣灵察。教弭四<br>海，明并日月。<br>○帝尧赞<br>火德统位，父则高辛。克平共工，万国同尘。调适阴阳，其惠如春。巍巍成<br>功，配天则神。<br>○帝舜赞<br>颛顼之族，重瞳神圣。克协顽瞽，应唐莅政。除凶举俊，以齐七政。应历受<br>禅，显天之命。<br>○夏禹赞<br>吁嗟天子，拯世济民。克卑宫室，致孝鬼神。蔬食薄服，黻冕乃新。厥德不<br>回，其诚可亲。亶亶其德，温温其人。尼称无间，何德之纯。<br>○殷汤赞<br>殷汤代夏，诸侯振仰。放桀鸣条，南面以王。桑林之祷，炎灾克偿。伊尹佐<br>治，可谓贤相。<br>○汤祷桑林赞<br>惟殷之世，炎旱七年。汤祷桑林，祈福于天。剪发离爪，自以为牲。皇灵感<br>应，时雨以零。<br>○周文王赞<br>於赫圣德，实惟文王。三分有二，犹服事商。化加虞芮，傍暨四方。王业克<br>昭，武嗣遂光。<br>○周武王赞<br>桓桓武王，继世灭殷。咸任尚父，且作商臣。功加四海，救世济民。天下宗<br>周，万国是宾。<br>○周公赞<br>成王即位，年尚幼稚。周公居摄，四海慕利。罚叛柔服，祥应仍至。诵长反<br>政，达夫忠义。<br>○周成王赞<br>成王继武，贤圣保傅。年虽幼稚，岐嶷有素。初疑周公，终焉克寤。旦、奭<br>佐治，遂致刑错。<br>○汉高帝赞<br>屯云斩蛇，灵母告祥。朱旗既抗，九野披攘。禽婴克羽，扫灭英雄。承功帝<br>世，功若武、汤。<br>○汉文帝赞<br>孝文即位，爱物俭身。骄吴抚越，匈奴和亲。纳谏赦罪，以德让民。殆至刑<br>错，万国化淳。<br>○汉景帝赞<br>景帝明德，继文之则。肃清王室，克灭七国。省役薄赋，百姓殷昌。风移俗<br>易，齐美成康。<br>○汉武帝赞<br>世宗光光，文武是攘。威震百蛮，恢拓土疆。简定律历，辨修旧章。封天禅<br>土，功越百王。<br>○姜嫄、简狄赞<br>喾有四妃，子皆为王。帝挚且崩，尧承天纲。玄鸟大迹，殷周美祥。稷、契<br>既生，翊化虞唐。<br>○班婕妤赞<br>有德有言，实惟班婕。盈冲其骄，穷悦其厌。在汉夷贞，在晋正接。临飙端<br>干，冲霜振叶。<br>○禹妻赞<br>禹妻涂山，土功是急。惟启之生，过门不入。矫达明义，勋庸是执。成长圣<br>嗣，大禄以袭。<br>○吹云赞<br>天地变化，是生神物。吹云吐润，浮云蓊郁。<br>○赤雀赞<br>西伯积德，天命攸顾。赤雀衔书，爰集昌户。瑞为天使，和气所致。嗟尔后<br>王，昌期而至。<br>○巢父赞<br>尧禅许由，巢父是耻。秽其溷听，临河洗耳。池主是让，以水为浊。嗟此三<br>士，清足厉俗。<br>○卞随赞<br>汤将伐桀，谋于卞子。既闻让位，随以为耻。薄于殷世，著自污己。自投颍<br>水，清风邈矣。<br>○商山四皓赞<br>嗟尔四皓，避秦隐形。刘、项之争，养志弗营。不应朝聘，保节全贞。应命<br>太子，汉嗣以宁。<br>○三鼎赞<br>鼎质文精，古之神器。黄帝是铸，以像太一。能轻能重，知凶识吉。世衰则<br>隐，世和则出。<br>○承露盘铭（并序）<br>夫形能见者莫如高，物不朽者莫如金，气之清者莫如露，盛之安者莫如盘。<br>明帝乃诏有司铸铜建承露盘于芳林园茎长十二丈，大十围，上盘径四尺九寸，下<br>盘径五尺。铜龙绕其根，龙身长一丈，背负两子，自立于芳林园。甘露乃降，使<br>臣为颂铭。铭曰：<br>岧岧承露，峻极太清。神君礧磈，洪基岳停。下潜醴泉，上受云英。和<br>气四充，翔凤所经。匪我明君，孰能经营。近历阐度，三光朗明。殊俗归义，祥<br>瑞混并。鸾凤晨栖，甘露宵零。神明攸协，高而不倾。奉戴巍巍，恭统神器。固<br>若露盘，长存永贵。贤圣继迹，奕世明德。不忝先功，保兹皇极。垂祚亿兆，永<br>荷天秩。<br>○宝刀铭<br>造兹宝刀，既砻既砺。匪以尚武，予身是卫。麟角匪触，鸾距匪蹶。<br><hr>
