<h4>《史部·曹子建集·卷一》<b class="x">作者：曹植</b></h4>
<br>○东征赋（并序）<br>建安十九年，王师东征吴寇，余典禁兵，卫宫省。然神武一举，东吴必克，<br>想见振旅之盛，故作赋一篇。<br>登城隅之飞观兮，望六师之所营。幡旗转而心异兮，舟楫动而伤情。顾身微<br>而任显兮，愧任重而命轻。嗟我愁其何为兮，心遥思而悬旌。师旅凭皇穹之灵祐<br>兮，亮元勋之必举。挥朱旗以东指兮，横大江而莫御。循戈橹于清流兮，泛云梯<br>而容与。禽元帅于中舟兮，振灵威于东野。<br>○游观赋<br>静闲居而无事，将游目以自娱。登北观而启路，涉云际之飞除。从罴熊之武<br>士，荷长戟而先驱。罢若云归，会如雾聚。车不及回，尘不获举。奋袂成风，挥<br>汗如雨。<br>○怀亲赋（并序）<br>济阳南泽有先帝故营，遂停驾，造斯赋焉。<br>犹平原而南骛，睹先帝之旧营。步壁垒之常制，识旌旗之所停。在官曹之典<br>列，心仿佛于平生。回骥首而永游，赴修途以寻远。情眷恋而顾怀，魂须臾而九<br>反。<br>○玄畅赋（并序）<br>夫富者非财也，贵者非宝也。或有轻爵禄而重荣声者，或有反性命而以徇功<br>名者。是以孔老异旨，杨墨殊义。聊作斯赋，名曰《玄畅》。庶以陶神知机，摛<br>理表微。<br>夫何希世之大人，罄天壤而作皇。该仁圣之上义，据神位以统方。补五帝之<br>漏月，缀三代以维纲。侥余生之幸禄，遘九二之嘉祥。上同契于稷卨，降合颖于<br>伊望。思荐宝以继佩，怨和璞之始镌。思黄钟以协律，怨伶夔之不存。嗟所图之<br>莫合，怅蕴结而延志。希鹏举以抟天，蹶青云而奋羽。企驷跃而改驾，任中才之<br>展御。望前泬而致策，顾后乘而安驱。匪逞迈之短脩，取全贞而保素。弘道德以<br>为宇，筑无怨以作藩。播慈惠以为圃，耕柔顺以为田。不愧景而惭魄，信乐天之<br>何欲。逸千载而流声，超遗黎而度俗。<br>○幽思赋<br>倚高台之曲隅，处幽僻之闲深。望翔云之悠悠，羌朝霁而夕阴。顾秋华而零<br>落，感岁暮而伤心。观跃鱼于南沼，聆鸣鹤于北林。搦秦筝而慷慨，扬大雅之哀<br>吟。仰清风以叹息，寄予思于悲弦。信有心而在远，重登高以临川。何余心之烦<br>错，宁翰墨之能传。<br>○节游赋<br>览宫宇之显丽，实大人之攸居。建三台于前处，飘飞陛以凌虚。连云阁以远<br>径，营观榭于城隅。亢高轩以回眺，缘云霓而结疏。仰西岳之崧岑，临漳淦之清<br>渠。观靡靡而无终，何眇眇而难殊。亮灵后之所处，非吾人之所庐。于是仲春之<br>月，百卉丛生。萋萋蔼蔼，翠叶朱茎。竹林青葱，珍果含荣。凯风发而时鸟欢，<br>微波动而水虫鸣。感气运之和润，乐时泽之有成。遂乃浮素盖，御骅骝，命友生，<br>携同俦。诵风人之所叹，遂驾言而出游。步北园而驰骛，庶翱翔以写忧。望洪池<br>之滉瀁，遂降集乎轻舟。浮沈蚁于金罍，行觞爵于好求。丝竹发而响厉，悲风<br>激于中流。且容与以尽观，聊永日而望愁。嗟羲和之奋迅，怨曜灵之无光。念人<br>生之不永，若春日之微霜。谅遗名之可纪，信天命之无常。愈志荡以淫游，非经<br>国之大纲。罢曲宴而旋服，遂言归乎旧房。<br>○感节赋<br>携友生而游观，尽宾主之所求。登高墉以永望，冀销日以忘忧。欣阳春之潜<br>润，乐时泽之惠休。望候雁之翔集，想玄鸟之来游。嗟征夫之长勤，虽处逸而怀<br>愁。惧天河之一回，没我身乎长流。岂吾乡之足顾，恋祖宗之灵丘。惟人生之忽<br>过，若凿石之未耀。慕牛山之哀泣，惧平仲之我笑。折若华之翳日，庶朱光之长<br>照。愿寄躯于飞蓬，乘阳风之远飘。亮吾志之不从，乃拊心以叹息。青云郁其西<br>翔，飞鸟翩而止匿。欲纵体而从之，哀予身之无翼。大风隐其四起，扬黄尘之冥<br>冥。鸟兽惊以求群，草木纷其扬英。见游鱼之涔灂，感流波之悲声。内纡曲而<br>潜结，心怛惕以中惊。匪荣德之累身，恐年命之早零。慕归全之明义，庶不忝其<br>所生。<br>○离思赋（并序）<br>建安十六年，大军西讨马超，太子留监国，植时从焉。意有忆恋，遂作离思<br>之赋。<br>在肇秋之嘉月，将曜师而西旗。余抱疾以宾从，扶衡轸而不怡。虑征期之方<br>至，伤无阶以告辞。念慈君之光惠，庶没命而不疑。欲毕力于旌麾，将何心而远<br>之。愿我君之自爱，为皇朝而宝己。水重深而鱼悦，林修茂而鸟喜。<br>○释思赋（并序）<br>家弟出养族父郎中，伊余以兄弟之爱，心有恋然，作此赋以赠之。<br>彼朋友之离别，犹求思乎白驹。况同生之义绝，重背亲而为疏。乐鸳鸯之同<br>池，羡比翼之共林。亮根异其何戚，痛别幹之伤心。<br>○临观赋<br>登高墉兮望四泽，临长流兮送远客。春风畅兮气通灵，草含干兮木交茎。丘<br>陵崛兮松柏青，南园薆兮果载荣。乐时物之逸豫，悲余志之长违。叹《东山》之<br>愬勤，歌《式微》以诉归。进无路以效公，退无隐以营私。俯无鳞以游遁，仰无<br>翼以翻飞。<br><hr>
