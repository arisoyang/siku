<h4>《史部·曹子建集·卷五》<b class="x">作者：曹植</b></h4>
<br>○公宴<br>公子敬爱客，终宴不知疲。清夜游西园，飞盖相追随。明月澄清景，列宿正<br>参差。秋兰被长坂，朱华冒绿池。潜鱼跃清波，好鸟鸣高枝。神飙接丹毂，轻辇<br>随风移。飘飖放志意，千秋长若斯。<br>○侍太子坐<br>白日曜青天，时雨静飞尘。寒冰辟炎景，凉风飘我身。清醴盈金觞，肴馔纵<br>横陈。齐人进奇乐，歌者出西秦。翩翩我公子，机巧忽若神。<br>○七哀<br>明月照高楼，流光正徘徊。上有愁思妇，悲叹有余哀。借问叹者谁，言是宕<br>子妻。君行逾十年，孤妾常独栖。君若清路尘，妾若浊水泥。浮沈各异势，会合<br>何时谐？愿为西南风，长逝入君怀。君怀良不开，贱妾当何依。<br>○斗鸡<br>游目极妙伎，清听厌宫商。主人寂无为，众宾进乐方。长筵坐戏客，斗鸡间<br>观房。群雄正翕赫，双翘自飞扬。挥羽邀清风，悍目发朱光。觜落轻毛散，严距<br>往往伤。长鸣入青云，扇翼独翱翔。愿蒙狸膏助，常得擅此场。<br>○元会<br>初岁元祚，吉日惟良。乃为佳会，宴此高堂。尊卑列叙，典而有章。衣裳鲜<br>洁，黼黻玄黄。清酤盈爵，中坐腾光。珍膳杂璟，充溢圆方。笙磬既设，筝瑟俱<br>张。悲歌厉响，咀嚼清商。俯视文轩，仰瞻华梁。愿保兹喜，千载为常。欢笑尽<br>娱，乐哉未央。皇家荣贵，寿考无疆。<br>○送应氏（二首）<br>步登北邙阪，遥望洛阳山。洛阳何寂寞，宫室尽烧焚。垣墙皆顿擗，荆棘上<br>参天。不见旧耆老，但睹新少年。侧足无行径，荒畴不复田。游子久不归，不识<br>陌与阡。中野何萧条，千里无人烟。念我平生居，气结不能言。<br>○又<br>清时难屡得，嘉会不可常。天地无终极，人命若朝霜。愿得展嬿婉，我友<br>之朔方。亲昵并集送，置酒此河阳。中馈岂独薄，宾饮不尽觞。爱至望苦深，岂<br>不愧中肠。山川阻且远，别促会日长。愿为比翼鸟，施翮起高翔。<br>○杂诗其一<br>高台多悲风，朝日照北林。之子在万里，江湖回且深。方舟安可极，离思故<br>难任。孤雁飞南游，过庭长哀吟。翘思慕远人，愿欲托遗音。形影忽不见，翩翩<br>伤我心。<br>○杂诗其二<br>转蓬离本根，飘飖长随风。何意回飙举，吹我入云中。高高上无极，天路安<br>可穷。类此游客子，捐躯远从戎。毛褐不掩形，薇藿常不充。去去莫复道，沈忧<br>令人老。<br>○杂诗其三<br>西北有织妇，绮缟何缤纷。明晨秉机杼，日昃不成文。太息终长夜，悲啸入<br>青云。妾身入空闺，良人行从军。自期三年归，今已历九春。飞鸟绕树翔，噭<br>噭鸣索群。愿为南流景，驰光见我君。<br>○杂诗其四<br>南国有佳人，容华若桃李。朝游江北岸，夕宿潇湘沚。时俗薄朱颜，谁为发<br>皓齿。俯仰岁将暮，荣耀难久恃。<br>○杂诗其五<br>仆夫早严驾，吾将远行游。远游欲何之？吴国为我仇。将骋万里途，东路安<br>足由。江介多悲风，淮泗驰急流。愿欲一轻济，惜哉无方舟。闲居非吾志，甘心<br>赴国忧。<br>○杂诗其六<br>飞观百余尺，临牖御棂轩。远望周千里，朝夕见平原。烈士多悲心，小人偷<br>自闲。国仇亮不塞，甘心思丧元。拊剑西南望，思欲赴太山。弦急悲声发，聆我<br>慷慨言。<br>○喜雨<br>天覆何弥广，苞育此群生。弃之必憔悴，惠之则滋荣。庆云从北来，郁述西<br>南征。时雨终夜降，长雷周我廷。嘉种盈膏壤，登秋必有成。<br>○离友（并序）<br>乡人有夏侯威者，少有成人之风。余尚其为人，与之昵好。王师振旅，送予<br>于魏邦。心有眷然，为之陨涕，乃作离友之诗。其辞曰：<br>王旅游兮背故乡，彼君子兮笃人纲。媵予行兮归朔方，驰原隰兮寻旧疆。载<br>车奔兮马繁骧，涉浮济兮泛轻航。迄魏都兮息兰房，展宴好兮惟乐康。<br>○应诏<br>肃承明诏，应会皇都。星陈夙驾，秣马脂车。命彼掌徒，肃我征旅。朝发鸾<br>台，夕宿兰渚。芒芒原隰，祁祁士女。经彼公田，乐我稷黍。爰有樛木，重阴匪<br>息。虽有糇粮，饥不遑食。望城不过，面邑不游。仆夫警策，平路是由。玄驷蔼<br>蔼，扬镳漂沫。流风翼衡，轻云承盖。涉涧之滨，绿山之隈。遵彼河浒，黄坂是<br>阶。西济关谷，或降或升。鋋骖倦路，载寝载兴。将朝圣皇，匪敢晏宁。珥节长<br>骛，指日遄征。前驱举燧，后乘抗旌。轮不辍运，鸾无废声。爰暨帝室，税此西<br>墉。嘉诏未赐，朝觐莫从。仰瞻城阈，俯惟阙庭。长怀永慕，忧心如酲。<br>○赠徐幹<br>惊风飘白日，忽然归西山。圆景光未满，众星灿以繁。志士营世业，小人亦<br>不闲。聊且夜行游，游彼双阙间。文昌郁云兴，迎风高中天。春鸠鸣飞栋，流猋<br>激棂轩。顾念蓬室士，贫贱诚足怜。薇藿弗充虚，皮褐犹不全。慷慨有悲心，兴<br>文自成篇。宝弃怨何人，和氏有其愆。弹冠俟知己，知己谁不然。良田无晚岁，<br>膏泽多丰年。亮怀玙璠美，积久德愈宣。亲交义在敦，申章复何言。<br>○赠丁仪<br>初秋凉气发，庭树微消落。凝霜依玉除，清风飘飞阁。朝云不归山，霖雨成<br>川泽。黍稷委畴陇，农夫安所获。在贵多忘贱，为恩谁能博。狐白足御冬，焉念<br>无衣客。思慕延陵子，宝剑非所惜。子其宁尔心，亲交义不薄。<br>○赠王粲<br>端坐苦愁思，揽衣起西游。树木发春华，清池激长流。中有孤鸳鸯，哀鸣求<br>匹俦。我愿执此鸟，惜哉无轻舟。欲归忘故道，顾望但怀愁。悲风鸣我侧，羲和<br>逝不留。重阴润万物，何惧泽不周。谁令君多念，自使怀百忧。<br>○赠丁仪、王粲<br>从军度函谷，驱马过西京。山峰高无极，泾渭扬浊清。壮哉帝王居，佳丽殊<br>百城。员阙出浮云，承露概泰清。皇佐扬天惠，四海无交兵。权家虽爱胜，全国<br>为令名。君子在末位，不能歌德声。丁生怨在朝，王子欢自营。欢怨非贞则，中<br>和诚可经。<br>○赠白马王彪<br>黄初四年五月，白马王、任城王与余俱朝京师。会节气，日不阳，任城王薨。<br>至七月，与白马王还国。后有司以二王归藩，道路宜异宿止，意毒恨之。盖以大<br>别在数日，是用自剖，与王辞焉，愤而成篇。<br>谒帝承明庐，逝将归旧疆。清晨发皇邑，日夕过首阳。伊洛广且深，欲济川<br>无梁。泛舟越洪涛，怨彼东路长。顾瞻恋城阙，引领情内伤。<br>大谷何寥廓，山树郁苍苍。霖雨泥我途，流潦浩从横。中逵绝无轨，改辙登<br>高岗。修阪造云日，我马玄以黄。<br>玄黄犹能进，我思郁以纡。郁纡将何念？亲爱在离居。本图相与偕，中更不<br>克俱。鸱枭鸣衡轭，豺狼当路衢。苍蝇间白黑，谗巧令亲疏。欲还绝无蹊，揽辔<br>止踟蹰。<br>踟蹰亦何留？相思无终极。秋风发微凉，寒蝉鸣我侧。原野何萧条，白日忽<br>西匿。归鸟赴乔林，翩翩厉羽翼。孤兽走索群，御草不遑食。感物伤我怀，抚心<br>长太息。<br>太息将何为？天命与我违。奈何念同生，一往形不归。孤魂翔故域，灵柩寄<br>京师。存者忽复过，亡殁身自衰。人生处一世，去若朝露晞。年在桑榆间，影响<br>不能追。自顾非金石，咄唶令心悲。<br>心悲动我神，弃置莫复陈。丈夫志四海，万里犹比邻。恩爱苟不亏，在远分<br>日亲。何必同衾帱，然后展殷勤。忧思成疾疹，无乃儿女仁。仓卒骨肉情，能不<br>怀苦辛？<br>苦辛何虑思，天命信可疑。虚无求列仙，松子久吾欺。变故在须臾，百年谁<br>能持？离别永无会，执手将何时？王其爱玉体，俱享黄发期。收泪即长路，援笔<br>从此辞。<br>○赠丁翼<br>嘉宾填城阙，丰膳出中厨。吾与二三子，曲宴此城隅。秦筝发西气，齐瑟扬<br>东讴。肴来不虚归，觞至反无余。我岂狎异人，朋友与我俱。大国多良材，譬海<br>出明珠。君子义休偫，小人德无储。积善有余庆，荣枯立可须。滔荡固大节，<br>时俗多所拘。君子通大道，无愿为世儒。<br>○朔风<br>仰彼朔风，用怀魏都。愿骋代马，倏忽北徂。凯风永至，思彼蛮方。愿随越<br>鸟，翻飞南翔。<br>四气代谢，悬景运周。别如俯仰，脱若三秋。昔我初迁，朱华未希。今我旋<br>止，素雪云飞。<br>俯降千仞，仰登天阻。风飘蓬飞，载离寒暑。千仞易陟，天阻可越。昔我同<br>袍，今永乖别。<br>子好芳草，岂忘尔贻。繁华将茂，秋霜悴之。君不垂眷，岂云其诚。秋兰可<br>喻，桂树冬荣。<br>弦歌荡思，谁与销愁。临川慕思，何为泛舟。岂无和乐，游非我怜。谁忘泛<br>舟，愧无榜人。<br>○矫志<br>芳桂虽香，难以饵鱼。尸位素餐，难以成居。磁石引铁，于金不连。大朝举<br>士，愚不闻焉。抱璧途乞，无为贵宝。履仁遘祸，无为贵道。鸳雏远害，不羞卑<br>栖。灵虬避难，不耻污泥。都蔗虽甘，杖之必折。巧言虽美，用之必灭。济济唐<br>朝，万邦作孚。逢蒙虽巧，必得良弓。贤主虽智，必得英雄。螗螂见叹，齐士轻<br>战。越王轼蛙，国以死献。道远知骥，世伪知贤。覆之焘之，顺天之矩。泽如凯<br>风，惠如时雨。口为禁闼，舌为发机。门机之关，楛矢不追。<br>○闺情（二首）<br>揽衣出中闺，逍遥步两楹。闲房何寂寥，绿草被阶庭。空穴自生风，百鸟翩<br>南征。春思安可忘，忧戚与君并。佳人在远道，妾身单且茕。欢会难再逢，芝兰<br>不重荣。人皆弃旧爱，君岂若平生。寄松为女萝，依水如浮萍。赍身奉衿带，朝<br>夕不堕倾。傥终顾眄恩，永副我中情。<br>有美一人，被服纤罗。妖姿艳丽，蓊若春华。红颜韠晔，云髻嵯峨。弹琴抚<br>节，为我弦歌。清浊齐均，既亮且和。取乐今日，遑恤其他。<br>○三良<br>功名不可为，忠义我所安。秦穆先下世，三臣皆自残。生时等荣乐，既没同<br>忧患。谁言捐躯易，杀身诚独难。揽涕登君墓，临穴仰天叹。长夜何冥冥，一往<br>不复还。黄鸟为悲鸣，哀哉伤肺肝。<br>○责躬<br>於穆显考，时惟武皇。受命于天，宁济四方。朱旗所拂，九土披攘。玄化滂<br>流，荒服来王。超商越周，与唐比踪。笃生我皇，奕世载聪。武则肃烈，文则时<br>雍。受禅于汉，君临万邦。万邦既化，率由旧章。广命懿亲，以藩王国。帝曰尔<br>侯，君兹青土。奄有海滨，方周于鲁。车服有辉，旗章有叙。济济俊？，我弼我<br>辅。伊尔小子，恃宠骄盈。举挂时网，动乱国经。作藩作屏，先轨是堕。傲我皇<br>使，犯我朝仪。国有典刑，我削我黜。将寘于理，元凶是率。明明天子，时惟笃<br>类。不忍我刑，暴之朝肆。违彼执宪，哀予小子。改封兖邑，于河之滨。股肱弗<br>置，有君无臣。荒淫之阙，谁弼余身。茕茕仆夫，于彼冀方。嗟予小子，乃罹斯<br>殃。赫赫天子，恩不遗物。冠我玄冕，要我朱绂。光光大使，我荣我华。剖符授<br>玉，王爵是加。仰齿金玺，俯执圣策。皇恩过隆，祗承怵惕。咨我小子，顽凶是<br>婴。逝惭陵墓，存愧阙庭。匪敢傲德，实恩是恃。威灵改加，足以没齿。昊天罔<br>极，生命不图。常惧颠沛，抱罪黄垆。愿蒙矢石，建旗东岳。庶立毫厘，微功自<br>赎。危躯授命，知足免戾。甘赴江湘，奋戈吴越。天启其衷，得会京畿。迟奉圣<br>颜，如渴如饥。心之云慕，怆矣其悲。天高听卑，皇肯照微。<br>○情<br>微阴翳阳景，清风飘我衣。游鱼潜绿水，翔鸟薄天飞。眇眇客行士，徭役不<br>得归。始出严霜结，今来白露晞。游子叹《黍离》，处者歌《式微》。慷慨对嘉<br>宾，凄怆内伤悲。<br>○妒<br>嗟尔同衾，曾不是志。宁彼冶容，安此妒忌。<br>○芙蓉池<br>逍遥芙蓉池，翩翩戏轻舟。南杨栖双鹄，北柳有鸣鸠。<br>○杂诗<br>悠悠远行客，去家千余里。出亦无所之，入亦无所止。浮云翳日光，悲风动<br>地起。<br>○言志<br>庆云未时兴，云龙潜作鱼。神鸾失其俦，还从燕雀居。<br><hr>
