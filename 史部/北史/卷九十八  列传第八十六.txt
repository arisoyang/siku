<h4>《史部·北史·卷九十八  列传第八十六》<b class="x">作者：李延寿</b></h4>
<br>○蠕蠕匈奴宇文莫槐徒何段就六眷高车<br>蠕蠕姓郁久闾氏。始神元之末，掠骑有得一奴，发始齐眉，忘本姓名，其主<br>字之曰木骨闾。“木骨闾”者，首秃也。“木骨闾”与“郁久闾”声相近，故后<br>子孙因以为氏。木骨闾既壮，免奴为骑卒。穆帝时，坐后期当斩，亡匿广漠谿谷<br>间，收合逋逃，得百余人，依纯突邻部。木骨闾死，子车鹿会雄健，始有部众，<br>自号柔然。后太武以其无知，状类于虫，故改其号为蠕蠕。车鹿会既为部帅，岁<br>贡马畜、貂豽皮。冬则徙度漠南，夏则还居漠北。车鹿会死，子吐奴傀立。<br>吐奴傀死，子跋提立。跋提死，子地粟袁立。<br>地粟袁死，其部分为二。地粟袁长子匹候跋继父，居东边；次子缊纥提，别<br>居西边。及昭成崩，缊纥提附卫辰而贰于魏。魏登国中讨之，蠕蠕移部遁走，追<br>之及于大碛南床山下，大破之，虏其半部。匹候跋及部帅屋击，各收余落遁走。<br>遣长孙嵩及长孙肥追之，度碛。嵩至平望川，大破屋击，禽之，斩以徇。肥至涿<br>邪山，及匹候跋，举落请降。获缊纥提子曷多汗及曷多汗兄诰归之、社仑、斛律<br>等，并宗党数百人，分配诸部。缊纥提西遁，将归卫辰。道武追之至跋那山，缊<br>纥提复降，道武抚慰如旧。<br>九年，曷多汗与社仑率部众弃其父西走，长孙肥轻骑追之，至上郡跋那山，<br>斩曷多汗，尽殆其众，社仑数人奔匹候跋，匹候跋处之南鄙，去其庭五百里，令<br>其子四人监之。既而社仑率其私属，执匹候跋四子而叛，袭匹候跋。诸子收余众，<br>亡依高车斛律部。社仑凶狡有权变，月余，乃释匹候跋，归其诸子，欲聚而歼之。<br>密举兵袭匹候跋，杀匹候跋。子启拔、吴颉等十五人，归于道武。社仑既杀匹候<br>跋，惧王师讨之，乃掠五原以西诸部，北度大漠。道武以拔、颉为安远将军，平<br>棘侯。社仑与姚兴和亲，道武遣材官将军和突袭黜弗、素古延诸部，社仑遣骑素<br>古延，突逆击破之。<br>社仑远遁漠北，侵高车，深入其地，遂并诸部，凶势益振。北徙弱洛水，始<br>立军法；千人为军，军置将一人；百人为幢，幢置帅一人。先登者赐以虏获，退<br>懦者以石击首杀之，或临时垂挞。无文记，将帅以羊屎粗讨兵数，后颇知刻木为<br>记。其西北有匈奴余种，国尤富强，部帅日拔也稽举兵击社仑。逆战于頞根河，<br>大破之。后尽为社仑所并。号为强盛，随水草畜牧。其西则焉耆之地，东则朝鲜<br>之地，北则渡沙漠，穷瀚海，南则临大碛。其常所会庭，敦煌、张掖之北。小国<br>皆苦其寇抄，羁縻附之。于是自号豆代可汗。豆代，犹魏言驾驭开张也；可汗，<br>犹魏言皇帝也。蠕蠕之俗，君及大臣因其行能，即为称号，若中国立谥。既死之<br>后，不复追称。<br>道武谓尚书崔宏曰：“蠕蠕之人，昔来号为顽嚣，每来抄掠，驾牸牛奔遁，<br>驱犍牛随之，牸牛伏不能前。异部人有教其以犍牛易之来者，蠕蠕曰：‘其母尚<br>不能行，而况其子！’终于不易，遂为敌所虏。今社仑学中国，立法，置战阵，<br>卒成边害。道家言‘圣人生，大盗起’，信矣。”<br>天兴五年，社仑闻道武征姚兴，遂犯塞，入自参合陂，南至豺山及善无北泽。<br>时遣常山王遵以万骑追之，不及。天赐中，社仑从弟悦代、大那等谋杀社仑而立<br>大那。发觉，大那等来奔，以大那为冠军将军、西平侯，悦代为越骑校尉、易阳<br>子。三年夏，社仑寇边。永兴元年冬，又犯塞。二年，明元讨之，社仑遁走，道<br>死。<br>其子度拔年少，未能御众，部落立社仑弟斛律，号蔼苦盖可汗，魏言姿质美<br>好也。斛律北并贺术也骨国，东破譬历辰部落。三年，斛律宗人悦侯咄牴干等百<br>数十人来降。斛律畏威自守，不敢南侵，北边安静。神瑞元年，与冯跋和媵亲，<br>跋娉斛律女为妻，将为交婚。斛律长兄子步鹿真谓斛律曰：“女小远适，忧思生<br>疾，可遣大臣树黎、勿地延等女为媵。”斛律不许。步鹿真出，谓树黎等曰：<br>“斛律欲令汝女为媵，远至他国。”黎遂共结谋，令勇士夜就斛律穹庐后，伺其<br>出执之，与女俱嫔于和龙。乃立步鹿真。步鹿真立，委政树黎。<br>初，高车叱洛侯者，叛其渠帅，导社仑破诸部落，社仑德之，以为大人。步<br>鹿真与社仑子社拔共至叱洛侯家，淫其少妻。少妻告步鹿真，叱洛侯欲举大檀为<br>主，遗大檀金马勒为信。步鹿真闻之，归发八千骑往围，叱洛侯焚其珍宝，自刎<br>而死。步鹿真遂掩大檀。大檀发军执步鹿真及社拔，绞杀之，乃自立。<br>大檀者，社仑季父仆浑之子，先统别部镇于西界，能得众心，国人推戴之，<br>号牟汗纥升盖可汗，魏言制胜也。斛律父子既至和龙，冯跋封为上谷侯。大檀率<br>众南徙犯塞，明元亲讨之，大檀惧而遁走。遣山阳侯奚斤等追之，遇寒雪，士<br>众冻死及堕指者十二三。及明元崩，太武即位，大檀闻而大喜，始光元年秋，乃<br>寇云中。太武亲讨之，三日二夜至云中。大檀骑围太武五十余重，骑逼，马首相<br>次如堵焉。士卒大惧。太武颜色自若，众情乃安。先是，大檀弟大那与社仑争国，<br>败而来奔。大檀以大那子于陟斤为部帅。军士射于陟斤杀之，大檀恐，乃还。二<br>年，太武大举征之，东西五道并进。平阳王长孙翰等从黑漠；汝阴公长孙道生从<br>白黑两漠间；车驾从中道；东平公娥清次西，从栗园；宜城王奚斤、将军安原等<br>西道，从尔寒山。诸军至漠南，舍辎重，轻骑赍十五日粮，绝漠讨之。大檀部落<br>骇惊，北走。<br>神蒨元年八月，大檀遣子将骑万余入塞，杀掠边人而走，附国高车追击破之。<br>自广宁还，追之不及。二年四月，太武练兵于南郊，将袭大檀。公卿大臣皆不愿，<br>术士张深、徐辩以天文说止帝，帝从崔浩计而行。会江南使还，称宋文欲犯河南，<br>谓行人曰：“汝疾还告魏主，归我河南地，即当罢兵；不然，尽我将士之力。”<br>帝闻而大笑，告公卿曰：“龟鳖小竖，自救不暇，何能为也？就使能来，若不先<br>灭蠕蠕，便是坐待寇至，腹背受敌，非上策也。吾行决矣！”于是车驾出东道，<br>向黑山；平阳王长孙翰从西道，向大娥山。同会贼庭。五月，次于沙漠南，舍辎<br>重轻袭之。至栗水，大檀众西奔。弟匹黎先典东落，将赴大檀，遇翰军，翰纵骑<br>击之，杀其大人数百。大檀闻之震怖，将其族党，焚烧庐舍，绝迹西走，莫知所<br>至。于是国落四散，窜伏山谷，畜产布野，无人收视。太武缘栗水西行，过汉将<br>窦宪故垒。六月，车驾次于菟园水，去平城三千七百余里。分军搜讨，东至瀚海，<br>西接张掖水，北度燕然山，东西五千余里，南北三千里。高车诸部杀大檀种类前<br>后归降三十余万，俘获首虏及戎马百余万匹。八月，太武闻东部高车屯巳尼陂，<br>人畜甚众，去官军千余里，遂遣左仆射安原等往讨之。暨巳尼陂，高车诸部望军<br>降者数十万。大檀部落衰弱，因发疾而死。<br>子吴提立，号敕连可汗，魏言神圣也。四年，遣使朝献。先是，北鄙候骑获<br>吴提南偏逻者二十余人，太武赐之衣服，遣归。吴提上下感德，故朝贡焉。帝厚<br>宾其使而遣之。延和三年二月，以吴提尚西海公主，又遣使者纳吴提妹为夫人，<br>又进为左昭仪。吴提遣其兄秃鹿傀及左右数百人来朝，献马二千匹。帝大悦，班<br>赐甚厚。<br>至太延二年，乃绝和犯塞，四年，车驾幸五原，遂征之。乐平王丕、河东公<br>贺多罗督十五将出东道，永昌王健、宜都王穆寿督十五将出西道，车驾出中道。<br>至浚稽山，分中道复为二道，陈留王崇从大泽向涿邪山，车驾从浚稽北向天山。<br>西登子阜，刻石记行，不见蠕蠕而还。时漠北大旱，无水草，军马多死。<br>五年，车驾西伐沮渠牧犍，宜都王穆寿辅景穆居守，长乐王嵇敬、建宁王崇<br>二万人镇漠南，以备蠕蠕。吴提果犯塞。寿素不设备，贼至七介山，京邑大骇，<br>争奔中城。司空长孙道生拒之于吐颓山。吴提之寇也，留其兄乞列归与北镇诸军<br>相守，敬、崇等破乞列归于阴山之北，获乞列归。叹曰：“沮渠陷我也！”获其<br>伯父他吾无鹿胡及其将帅五百人，斩首万余级。吴提闻而遁走，道生追之，至于<br>漠南而还。<br>真君四年，车驾幸漠南，分军为四道：乐安王范、建宁王崇各统十五将出东<br>道，乐平王丕督十五将出西道，车驾出中道，中山王辰领十五将为中军后继。车<br>贺至鹿浑谷，与贼相遇。吴提遁走，追至頞根河击破之。车驾至石水而还。五年，<br>复幸漠南，欲袭吴提，吴提远遁，乃止。<br>吴提死，子吐贺真立，号处可汗，魏言唯也。十年正月，车贺北伐，高凉王<br>那出东道，略阳王羯儿出西道，车驾与景穆自中道出涿邪山。吐贺真别部帅尔绵<br>他拔等率千余家来降。是时，军行数千里，吐贺真新立，恐惧远遁。九月，车驾<br>北伐，高凉王出东道，略阳王羯儿出中道，与诸军期会于地弗池。吐贺真悉国精<br>锐，军资甚盛，围那数十重。那掘长围坚守，相持数日。吐贺真数挑战辄不利，<br>以那众少而固，疑大军将至，解围夜遁。那引军追之，九日九夜，吐贺真益惧，<br>弃辎重，逾穹隆岭远遁。那收其辎重，引军还，与车驾会于广泽。略阳王羯儿尽<br>收其人户、畜产百余万。自是，吐贺真遂单弱，远窜，边疆息警矣。太安四年，<br>车驾北征，骑十万，车十五万两，旌旗千里，遂渡大漠。吐贺真远遁，其莫弗乌<br>朱驾颓率众数千落来降，乃刊石记功而还。太武征伐之后，意存休息；蠕蠕亦怖<br>威北窜，不敢复南。<br>和平五年，吐贺真死，子予成立，号受罗部真可汗，魏言惠也。自称永康元<br>年。率部侵塞，北镇游军大破其众。皇兴四年，予成犯塞，车驾北讨，京兆王子<br>推、东阳公元丕督诸军出西道，任城王云等督军出东道，汝阴王赐、济南公罗乌<br>拔督军为前锋，陇西王源贺督诸军为后继。诸将会车驾于女水之滨，献文亲誓众，<br>诏诸将曰：“用兵在奇，不在众也。卿等但为朕力战，方略已在朕心。”乃选精<br>兵五千人挑战，多设奇兵以惑之，虏众奔溃，逐北三十余里，斩首五万级，降者<br>万余人，戎马器械，不可称计。旬有九日，往返六千余里。改女水曰武川，遂作<br>《北征颂》，刊石纪功。<br>延兴五年，予成求通婚聘，有司以予成数犯边塞，请绝其使，发兵讨之。帝<br>曰：“蠕蠕譬若禽兽，贪而亡义，朕要当以信诚待物，不可抑绝也。予成知悔前<br>非，遣使请和，求结姻援，安可孤其款意？”乃诏报曰：“所论婚事，今始一反，<br>寻览事理，未允厥中。夫男而下女，爻象所明，初婚之吉，敦崇礼聘，君子所以<br>重人伦之本。不敬其初，令终难矣。”予成怀谲诈，终献文世，更不求婚。<br>太和元年四月，遣莫何去汾比拔等来献良马、貂裘。比拔等称：“伏承天朝<br>珍宝华丽甚积，求一观之。”乃敕有司，出御府珍玩、金玉、文绣、器物，御厩<br>文马、奇禽、异兽及人间所宜用者，列之京肆，令其历观焉。比拔见之，自相谓<br>曰：“大国富丽，一生所未见也。”二年二月，又遣比拔等朝贡，寻复请婚焉。<br>孝文志在招纳，许之。予成虽岁贡不绝，而款约不著，婚事亦停。<br>九年，予成死，子豆仑立，号伏古敦可汗，魏言恒也。自称太平元年。豆仑<br>性残暴好杀。其名臣侯医垔、石洛候数以忠言谏之，又劝与魏通和，勿侵中国。<br>豆仑怒，诬石洛候谋反，杀之，夷其三族。<br>十六年八月，孝文遣阳平王颐、左仆射陆睿并为都督，领军斛律桓等十二将<br>七万骑讨豆仑。部内高车阿伏至罗率众十余万西走，自立为主。豆仑与叔父那盖<br>为二道追之。豆仑出自浚稽山北而西，那盖出自金山。豆仑频为阿伏至罗所败，<br>那盖累有胜捷。四人咸以那盖为天所助，欲推那盖为主。那盖不从，众强之。那<br>盖曰：“我为臣不可，焉能为主？”众乃杀豆仑母子，以尸示那盖，乃袭位。<br>那盖号候其伏代库者可汗，魏言悦乐也。自称太安元年。<br>那盖死，子伏图立，号他汗可汗，魏言绪也。自称始平元年。正始三年，伏<br>图遣使纥奚勿六跋朝献，请求通和。宣武不报其使，诏有司敕勿六跋曰：“蠕蠕<br>远祖社仑是大魏叛臣，往者包容，暂时通使。今蠕蠕衰微，有损畴日；大魏之德，<br>方隆周、汉，跨据中原，指清八表。正以江南未平，权宽北略。通和之事，未容<br>相许。若修蕃礼，款诚昭著者，当不孤尔也。”永平元年，伏图又遣勿六跋奉函<br>书一封，并献貂裘。宣武不纳，依前喻遣。<br>伏图西征高车，为高车王弥俄突所杀。子丑奴立，号豆罗伏拔豆伐可汗，魏<br>言彰制也，自称建昌元年。永平四年九月，丑奴遣沙门洪宣奉献珠像。延昌三年<br>冬，宣武遣骁骑将军马义舒使于丑奴，未发而崩，事遂停寝。丑奴壮健，善用兵。<br>四年，遣使俟斤尉比建朝贡。熙平元年，西征高车大破之，禽其主弥俄突，杀之，<br>尽并叛者，国遂强盛。二年，又遣使俟斤尉比建、纥奚勿六跋、巩顾礼等朝贡。<br>神龟元年二月，明帝临显阳殿，引顾礼等二十人于殿下，遣中书舍人徐纥宣诏，<br>让以蠕蠕蕃礼不备之意。<br>初，豆仑之死也，那盖为主，伏图纳豆仑之妻候吕陵氏，生丑奴、阿那环等<br>六人。丑奴立后，忽亡一子，字祖惠，求募不能得。有屋引副升牟妻是豆浑地万，<br>年二十许，为医巫，假托神鬼，先常为丑奴所信，出入去来。乃言：“此儿今在<br>天上，我能呼得。”丑奴母子欣悦。后岁仲秋，在大泽中施帐屋，斋洁七日，祈<br>请天神。经一宿，祖惠忽在帐中，自云恒在天上。丑奴母子抱之悲喜，大会国人，<br>号地万为圣女，纳为可贺敦。授夫副升牟爵位，赐牛、马、羊三千头。地万既挟<br>左道，亦是有姿色，丑奴甚加重爱，信用其言，乱其国政。如是积岁，祖惠年长，<br>其母问之。祖惠言：“我恒在地万家，不尝上天。上天者，地万教也。”其母具<br>以状告丑奴。丑奴言地万悬鉴远事，不可不信，勿用谗言也。既而地万恐惧，谮<br>祖惠于丑奴，丑奴阴杀之。<br>正光初，丑奴母遣莫何去汾李具列等绞杀地万。丑奴怒，欲诛具列等。又阿<br>至罗侵丑奴，丑奴击之，军败还，为母与其大臣所杀，立丑奴弟阿那瑰为主。阿<br>那瑰立经十日，其族兄俊力发示发率众数万以伐，阿那瑰战败，将弟乙居伐轻骑<br>南走归魏。阿那瑰母候吕陵氏及其二弟寻为示发所杀，而阿那瑰未之知也。<br>九月，阿那瑰将至，明帝遣兼侍中陆希道为使主，兼散骑常侍孟威为使副，<br>迎劳近畿。使司空公、京兆王继至北中，侍中崔光、黄门郎元纂在近郊，并申宴<br>劳，引至阙下。十月，明帝临显阳殿，引从五品已上清官、皇宗、藩国使客等，<br>列于殿庭。王公已下及阿那瑰等入就庭中，北面。位定，谒者引王公已下升殿，<br>阿那瑰位于藩王之下，又引特命之官及阿那瑰弟并二叔升，位于群官之下。遣中<br>书舍人曹道宣诏劳问。阿那瑰启云：“陛下优隆，命臣弟、叔等升殿预会。但臣<br>有从兄，在北之日，官高于二叔，乞命升殿。”诏听之，乃位于阿那瑰弟之下，<br>二叔之上。<br>宴将罢，阿那瑰执所启立于座后。诏遣舍人常景问所欲言。阿那瑰求诣帝前，<br>诏引之。阿那瑰再拜跽曰：“臣先世源由，出于大魏。”诏曰：“朕已具知。”<br>阿那瑰起而言曰：“臣之先，逐草放牧，遂居漠北。”诏曰：“卿言未尽，可具<br>陈之。”阿那瑰又言曰：“臣祖先已来，世居北土，虽复隔越山津，而乃恭心慕<br>化，未能时宣者，正以高车悖逆，臣国扰攘，不暇遣使以宜远诚。自顷年已前，<br>渐定高车，及臣兄为主，故遣巩顾礼等使来大魏，实欲虔修藩礼。是以曹道芝北<br>使之日，臣与主兄，即遣大臣五人，拜受诏命。臣兄弟本心，未及上彻。但高车<br>从而侵暴，中有奸臣，因乱作逆，杀臣兄，立臣为主。裁过旬日，臣以陛下恩慈<br>如天，是故仓卒轻身投国，归命陛下。”诏曰：“具卿所陈，理犹未尽，可更言<br>之。”阿那瑰再拜受诏，起而言曰：“臣以家难，轻来投阙，老母在彼，万里分<br>张，本国臣人，皆已迸散。陛下隆恩，有过天地，求乞兵马，还向本国，诛翦叛<br>逆，收集亡散。陛下慈念，赐借兵马，老母若在，得生相见，以申母子之恩；如<br>其死也，即得报雠，以雪大耻。臣当统临余人，奉事陛下，四时之贡，不敢阙绝。<br>陛下圣颜难睹，敢不披陈？但所欲言者，口不能尽言。别有辞启，谨以仰呈，原<br>垂昭览。”仍以启付舍人常景，具以奏闻。<br>寻封阿那瑰朔方郡公、蠕蠕王，赐以衣冕，加之轺、盖，禄从仪卫，同于戚<br>藩。十二月，明帝以阿那瑰国无定主，思还绥集，占请切至，诏议之。时朝臣意<br>有同异，或言听还，或言不可。领军元叉为宰相，阿那瑰私以金百斤货之，遂归<br>北。<br>二年正月，阿那瑰等五十四人请辞，明帝临西堂，引见阿那瑰及其叔伯兄弟<br>五人，升阶赐坐，遣中书舍人穆弼宣劳。阿那瑰等拜辞。诏赐阿那瑰细明光人马<br>铠一具，铁人马铠六具，露丝银缠槊二张并白眊，赤漆槊十张并白眊，黑漆<br>槊十张并幡，露丝弓二张并箭，朱漆柘弓六张并箭，黑漆弓十张并箭，赤漆楯幡<br>并刀，黑漆楯六幡并刀，赤漆鼓角二十具，五色锦被二领，黄被褥三十具，<br>私府绣袍一领并帽，内者绯纳袄一领、绯袍二十领并帽，内者杂彩千段，绯纳小<br>口袴褶一具内中宛具，紫纳大口袴褶一具内中宛具，百子帐十八具，黄布幕六张，<br>新乾饭一百石，麦麨八石，榛麨五石，铜乌錥四枚、柔铁乌錥二枚<br>各受二斛。黑漆竹榼四枚各受五升，婢二口，父草马五百疋，驼百二十头，牸牛<br>一百头，羊五千口，朱画盘器十合，粟二十万石，至镇给之。诏侍中崔光、黄门<br>元纂，郭外劳遣。<br>阿那瑰来奔之后，其从父兄俟力发婆罗门率数万人入讨示发，破之。示发走<br>奔地豆干，为其所杀。推婆罗门为主，号弥偶可社句可汗，魏言安静也。时安北<br>将军、怀朔镇将杨钧表：“传闻彼人已立主，是阿那瑰同堂兄弟。夷人兽心，已<br>相君长，恐未肯以杀兄之人，郊迎其弟。轻往虚反，徒损国威。自非广加兵众，<br>无以送其入北。”二月，明帝诏旧经蠕蠕，使者牒云具仁往，喻婆罗门迎阿那瑰<br>复藩之意。婆罗门殊自骄慢，无逊避之心，责具仁礼敬，具仁执节不屈。婆罗门<br>遣大官莫何去汾、俟斤丘升头六人，将兵二千随具仁迎阿那瑰。五月，具仁还镇，<br>论彼事势。阿那瑰虑不敢入，表求还京。<br>会婆罗门为高车所逐，率十部落诣凉州归降。于是蠕蠕数万，相率迎阿那瑰。<br>七月，阿那瑰启云：“投化阿那瑰蠕蠕元退社、浑河旃等二人，以今月二十六日<br>到镇，云国土大乱，姓姓别住，迭相抄掠，当今北人，鹄望待拯。今乞依前恩，<br>赐给精兵一万，还令督率领，送臣碛北，抚定荒人。脱蒙所请，事必克济。”诏<br>付尚书、门下博议。八月，诏兼散骑常侍王遵业驰驿宣旨慰喻阿那瑰，并申赐赉。<br>九月，蠕蠕后主俟匿伐来奔怀朔镇，阿那瑰兄也，列称规望乞军，并请阿那瑰。<br>十月，录尚书事高阳王雍、尚书令李崇、侍中侯刚、尚书左仆射元钦、侍中<br>元叉、侍中安丰王延明、吏部尚书元修义、尚书李彦、给事黄门侍郎元纂、给事<br>黄门侍郎张烈、给事黄门侍序卢同等奏曰：“窃闻汉立南北单于，晋有东西之称，<br>皆所以相维御难，为国藩篱。今臣等参议，以为怀朔镇北，土名无结山吐若奚泉，<br>敦煌北西海郡，即汉、晋旧鄣，二处宽平，原野弥沃。阿那瑰宜置西吐若奚泉，<br>婆罗门宜置西海郡。各令总率部落，收离聚散。其爵号及资给所须，唯恩裁处。<br>彼臣下之官，任其旧俗。阿那瑰所居既是境外，宜少优遣，以示威刑。计沃野、<br>怀朔、武川镇各差二百人，令当镇军主监率，给其粮仗，送至前所。仍于彼为其<br>造构，功就听还。诸于北来在婆罗门前投化者，令州镇上佐，准程给粮，送诣怀<br>朔阿那瑰，镇与使人，量给食禀；在京馆者，任其去留。阿那瑰草创，先无储积，<br>请给朔州麻子乾饭二千斛，官驼运送。婆罗门居于四海，既是境内，资卫不得同<br>之。阿那瑰等新造藩屏，宜各遣使持节驰驿，先诣慰喻，并委经略。”明帝从之。<br>十二月，诏安西将军、廷尉元洪超兼尚书行台，诣敦煌安置婆罗门。婆罗门<br>寻与部众谋叛投嚈哒。嚈哒三妻，皆婆罗门姊妹也。仍为州军所讨，禽之。<br>三年十二月，阿那瑰上表，乞粟以为田种。诏给万石。四年，阿那瑰众大饥。<br>入塞寇抄。明帝诏尚书左丞元孚兼行台尚书，持节喻之，孚见阿那瑰。为其所执。<br>以孚自随，驱掠良口二千并公私驿马、牛羊数十万北遁，谢孚放还。诏骠骑大将<br>军、尚书令李崇等率骑十万讨之，出塞三千余里，至瀚海，不及而还。俟匿伐至<br>洛阳，明帝临西堂引见之。五年，婆罗门死于洛南之馆，诏赠使持节、镇西将军、<br>秦州刺史、广牧公。<br>是岁，沃野镇人破六韩拔陵反，诸镇相应。孝昌元年春，阿那瑰率众讨之。<br>诏遣牒云具仁赍杂物劳赐。阿那瑰拜受诏命，勒众十万，从武川镇西向沃野，频<br>战克捷。四月，明帝又遣通直散骑常侍、中书舍人冯俊使阿那瑰，宣劳班赐有差。<br>阿那瑰部落既和，土马稍盛，乃号敕连头兵伐可汗，魏言把揽也。十月，阿那瑰<br>复遣郁久闾弥娥等朝贡。三年四月，阿那瑰遣人巩凤景等朝贡。及还，明帝诏之<br>曰：“北镇群狄，为逆不息，蠕蠕主为国立忠，助加诛讨，言念诚心，无忘寝食。<br>今知停在朔垂，与尔朱荣邻接，其严勒部曲，勿相暴掠。又近得蠕蠕主启，更欲<br>为国东讨。但蠕蠕主世居北漠，不宜炎夏，今可且停，听待后敕。”盖朝廷虑其<br>反覆也。此后频使朝贡。<br>建义初，孝庄诏曰：“夫勋高者赏重，德厚者名隆。蠕蠕主阿那瑰镇卫北藩，<br>御侮朔表，遂使阴山息警，弱水无尘，刊迹狼山，铭名瀚海。至诚既笃，勋绪莫<br>酬，故宜标以殊礼，何容格以恒式。自今以后，赞拜不言名，上书不称臣。”<br>太昌元年六月，阿那瑰遣乌勾兰树升伐等朝贡，并为长子请尚公主。永熙二<br>年四月，孝武诏以范阳王诲之长女琅琊公主许之，未及成婚，帝入关。东、西<br>魏竞结阿那瑰为婚好。西魏文帝乃以孝武时舍人元翌女称为化政公主，妻阿那瑰<br>兄弟塔寒，又自纳阿那瑰女为后，加以金帛诱之。阿那瑰遂留东魏使元整，不报<br>信命。后遂率众度河，又废后为言，文帝不得已，遂敕废后自杀。<br>元象元年五月，阿那瑰掠幽州范阳，南至易水。九月，又掠肆州秀容，至于<br>三推。又杀元整，转谋侵害。东魏乃囚阿那瑰使温豆拔等。祖武以阿那瑰凶狡，<br>将抚怀之，乃遣其使人龙无驹北还，以通温豆拔等音问。始阿那瑰杀元整，亦谓<br>温豆拔等不存，既见无驹，微怀感愧。兴和二年春，复遣龙无驹等朝贡东魏。然<br>犹未款诚。<br>阿那瑰女妻文帝者遇疾死，齐神武因遣相府功曹参军张徽纂使于阿那瑰，间<br>说之。云文帝及周文既害孝武，又杀阿那瑰之女，妄以疏属假公主之号，嫁彼为<br>亲。又阿那瑰度河西讨时，周文烧草，使其马饥，不得南进，此其逆诈反覆难信<br>之状。又论东魏正统所在，言其往者破亡归命，魏朝保护，得存其国，以大义示<br>之。兼诈阿那瑰云：近有赤铺步落坚胡行于河西，为蠕蠕主所获。云蠕蠕主问之：<br>“汝从高王？为从黑獭？”一人言从黑獭，蠕蠕主杀之；二人言从高王，蠕蠕主<br>放遣。此即蠕蠕主存大国宿昔仁义。彼女既见害，欺诈相待，不仁不信，宜见讨<br>伐。且守逆一方，未知归顺，朝廷亦欲加诛。彼若深念旧恩，以存和睦，当以天<br>子懿亲公主结成姻媾，为遣兵将，伐彼叛臣，为蠕蠕主雪耻报恶。<br>徽纂既申齐神武意，阿那瑰乃召其大臣与议之，便归诚于东魏。遣其俟利、<br>莫何莫缘游大力等朝贡，因为其子庵罗辰请婚。静帝诏兼散骑常侍太府卿罗念、<br>兼通直散骑常侍中书舍人穆景相等使于阿那瑰。八月，阿那瑰遣莫何去折豆浑十<br>升等朝贡，复因求婚。齐神武请遂其意，以招四远。诏以常山王骘妹乐安公主许<br>之，改封为兰陵郡长公主。十二月，阿那瑰复遣折豆浑十升诣东魏请婚。三年四<br>月，阿那瑰遣吐豆登郁久闾譬浑、俊利莫何折豆常侯烦等奉马千疋，以为聘礼，<br>请迎公主。诏兼宗正卿元寿、兼太常卿孟韶等送公主自晋阳北迈，资用器物，齐<br>神武亲自经纪，咸出丰氵屋。阿那瑰遣其吐豆登郁久闾匿伏、俊利阿夷普掘、蒱<br>提弃之伏等迎公主于新城之南。六月，齐神武虑阿那瑰难信，又以国事加重，躬<br>送公主于楼烦之北，接劳其使，每皆隆厚。阿那瑰大喜，自是朝贡东魏相寻。四<br>年，阿那瑰请以其孙女号邻和公主妻齐神武第九子长广公湛，静帝诏为婚焉。阿<br>那瑰遣其吐豆登郁久闾譬掘、俊利莫何游大刀送女于晋阳。武定四年，阿那瑰有<br>爱女，号为公主，以齐神武威德日盛，又请致之，静帝闻而诏神武纳之。阿那瑰<br>遣其吐豆发郁久闾汗拔姻姬等送女于晋阳。自此东魏边塞无事，至于武定末，使<br>贡相寻。<br>始阿那瑰初复其国，尽礼朝廷。明帝之后，中原丧乱，未能外略，阿那瑰统<br>率北方，颇为强盛，稍敢骄大，礼敬颇阙，遣使朝贡，不复称臣。天平以来，逾<br>自踞慢。汝阳王暹之为秦州也，遣其典签齐人淳于覃使于阿那瑰。遂留之，亲宠<br>任事。阿那瑰因入洛阳，心慕中国，立官号，僣拟王者，遂有侍中、黄门之属。<br>以覃为秘书监、黄门郎，掌其文墨。覃教阿那瑰，转至不逊，每奉国书，邻敌抗<br>礼。及齐受东魏禅，亦岁时往来不绝。<br>天保三年，阿那瑰为突厥所破，自杀。其太子庵罗辰及瑰从弟登注俟利、登<br>注子库提，并拥众奔齐。其余众立注次子铁伐为主。四年，齐文宣送登注及子库<br>提还北。铁伐寻为契丹所杀，其国人仍立登注为主。又为大人阿富提等所杀，其<br>国人复立库提为主。是岁，复为突厥所攻，举国奔齐。文宣乃北讨突厥，迎纳蠕<br>蠕，废其主库提，立阿那瑰子庵罗辰为主，致之马邑川，给其廪饩、缯帛。亲追<br>突厥于朔方，突厥请降，许之而还。于是蠕蠕贡献不绝。<br>五年三月，庵罗辰叛，文宣亲讨，大破之。庵罗辰父子北遁。四月，寇肆州。<br>帝自晋阳讨之，至恒州黄瓜堆，虏散走。时大军已还。帝麾下千余骑，遇蠕蠕别<br>部数万，四面围逼。帝神色自若，指画形势，虏众披靡，遂纵兵溃围而出。虏退<br>走，追击之，伏尸二十五里，获庵罗辰妻子及生口三万余人。五月，帝又北讨蠕<br>蠕，大破之。六月，蠕蠕帅部众东徙，将南侵，帝帅轻骑于金川下邀击，蠕蠕闻<br>而远遁。六年六月，文宣又亲讨蠕蠕。七月，帝顿白道，留辎重，亲率轻骑五千<br>追蠕蠕，躬犯矢石，频大破之，遂至沃野，大获而还。<br>是时，蠕蠕既累为突厥所破，以西魏恭帝二年，遂率部千余家奔关中。突厥<br>既恃兵强，又藉西魏和好，恐其遗类依凭大国，使驿相继，请尽杀以甘心。周文<br>议许之，遂收缚蠕蠕主已下三千余人付突厥使，于青门外斩之。中男以下免，并<br>配王公家。<br>匈奴宇文莫槐，出辽东塞外，其先南单于之远属也，世为东部大人。其语与<br>鲜卑颇异。人皆翦发而留其顶上，以为首饰，长过数寸则截短之。妇女被长襦及<br>足，而无裳焉。秋收乌头为毒药，以射禽兽。莫槐虐用其人，为部下所杀，更立<br>其弟普拨为大人。盖拨死，子丘不勤立，尚平帝女。兵不勤死，子莫廆立。本名<br>犯道武讳。莫廆遣弟屈云攻慕容廆，慕容廆击破之。又遣别部素延伐慕容廆于棘<br>城，复为慕容廆所破，时莫廆部众强盛，自称单于，塞外诸部咸惮之。<br>莫廆死，子逊昵延立，率众攻慕容廆于棘城。廆子翰先戍于外，逊昵延谓其<br>众曰：“翰素果勇，必为人患，宜先取之，城不足忧也。”乃分骑数千袭翰，翰<br>闻之，使人诈为段末波使者，逆谓逊昵延曰：“翰数为吾患，久思除之，今闻来<br>讨，甚善。戒严相待，宜兼路早赴。”翰设伏待之。逊昵延以为信然。长驱不备，<br>至于伏所，为翰所虏。翰驰使告，乘胜遂进，及晨而至。廆亦尽锐应之。逊昵延<br>见而方严，率众逆击战，前锋始交，而翰已入其营，纵火燎之，众乃大溃，逊昵<br>延单马奔还，悉俘其众。逊昵延父子世雄漠北，又先得玉玺三纽，自言为天所相，<br>每自夸大。及此败也，乃卑辞厚币，遣使朝贡于昭帝，帝嘉之，以女妻焉。<br>逊昵延死，子乞得龟立。复伐慕容廆，廆拒之。惠帝三年，乞得龟屯保浇水，<br>固垒不战，遣其兄悉跋堆袭廆子仁于柏林。仁逆击，斩悉跋堆。廆又攻乞得龟克<br>之，乞得龟单骑夜奔，悉虏其众。乘胜长驱，入其固城，收资财亿计，徙部人数<br>万户以归。先是，海出大龟，枯死于平郭，至是而乞得龟败。<br>别部人逸豆归杀乞得龟而自立，与慕容晃迭相攻击。遣其国相莫浑伐晃，而<br>莫浑荒酒纵猎，为晃所破，死者万余人。建国八年，晃伐逸豆归，逸豆归拒之。<br>为晃所败，杀其骁将涉亦干。逸豆归远遁漠北，遂奔高丽。晃徙其部众五千余落<br>于昌黎，自是散灭矣。<br>徒何段就六眷，出于辽西。其伯祖日陆眷，因乱被卖为渔阳乌丸大人库辱官<br>家奴。诸大人集会幽州，皆持唾壶，唯库辱官独无，乃唾日陆眷口中。日陆眷因<br>咽之，西向拜天曰：“愿使主君之智慧禄相，尽移入我腹中。”其后渔阳大饥。<br>库辱官以日陆眷为健，使将人诣辽西逐食，诏诱亡叛，遂至强盛。日陆眷死，弟<br>乞珍代立。乞珍死，子务目尘代立，即就六眷父也。据辽西之地而臣于晋。其所<br>统三万余家，控弦上马四五万骑。穆帝时，幽州刺史王浚以段氏数为己用，深德<br>之，乃表封务目尘为辽西公，假大单于印绶。浚使务目尘率万余骑伐石勒于常山<br>封龙山下，大破之。<br>务目尘死，就六眷立。就六眷与弟疋磾、从弟末波等率五万余骑围石勒于襄<br>国。勒登城望之，见将士皆释伏寝卧，无警备之意。勒因其懈怠，选募勇健，穿<br>城突出，直冲末波，生禽之。置之座上，与饮宴尽欢，约为父子，盟誓而遣之。<br>末波既得免，就六眷等遂摄军而还，不复报浚，归于辽西。自此以后，末波常不<br>敢南向溲焉。人问其故，末波曰：“吾父在南。”其感勒不害己也如此。<br>就六眷死，其子幼弱，疋磾与刘琨世子群奔丧。疋磾阴卷甲而往，欲杀其叔<br>羽鳞及末波而夺其国。末波等知之，遣军逆击疋磾。刘群为末波所获。疋磾走还<br>蓟，惧琨禽己，请琨宴会，因执而害之。疋磾既杀刘琨，与羽鳞、末波自相攻击，<br>部众乖离。欲拥其众徙保上谷，阻军都之险，以距末波等。平文帝闻之，阴严精<br>骑，将击之。疋磾恐惧，南奔乐陵。后石勒遣石季龙击段文鸯于乐陵，破之，生<br>禽文鸯。疋磾遂率其属及诸坞壁降于石勒。<br>末波自称幽州刺史，屯辽西。末波死，国人因立陆眷弟护辽为主。烈帝时，<br>假护辽骠骑大将军、幽州刺史、大单于、北平公，弟郁兰抚军将军、冀州刺史、<br>勃海公。建国元年，石季龙征护辽于辽西，护辽奔于平冈山，遂投慕容晃，晃杀<br>之。郁兰奔石季龙，以所徙鲜卑五千人配之，使屯令支。郁兰死，子龛代之。及<br>冉闵之乱，龛率众南移，遂据齐地。慕容俊使弟玄恭率众伐龛于广固，执龛送之<br>蓟。俊毒其目而杀之，坑其徒三千余人。<br>高车，盖古赤狄之余种也。初号为狄历，北方以为高车、丁零。其语略与匈<br>奴同而时有小异。或云：其先匈奴甥也。其种有狄氏、袁纥氏、斛律氏、解批氏、<br>护骨氏、异奇斤氏。俗云：匈奴单于生二女，姿容甚美，国人皆以为神。单于曰：<br>“吾有此女，安可配人？将以与天。”乃于国北无人之地筑高台，置二女其上曰：<br>“请天自迎之。”经三年，其母欲迎之。单于曰：“不可，未彻之间耳。”复一<br>年，乃有一老狼，昼夜守台嗥呼，因穿台下为空穴，经时不去。其小女曰：“吾<br>父处我于此，欲以与天，而今狼来，或是神物，无使之然。”将下就之。其姊夫<br>惊曰：“此是畜生，无乃辱父母？”妹不从，下为狼妻而产子。后遂滋繁成国。<br>故其人好引声长歌，又似狼嗥。<br>无都统大帅，当种各有君长。为性粗猛，党类同心，至于寇难，翕然相依。<br>斗无行阵，头别冲突，乍出乍入，不能坚战。其俗，蹲踞亵黩，无所忌避。婚姻<br>用牛马纳聘以为荣，结言既定，男党营车阑马，令女党恣取上马，袒乘出阑，马<br>主立阑外，振手惊马，不坠者即取之，坠则更取，数满乃止。俗无谷，不作酒。<br>迎妇之日，男女相将，振马酪熟肉节解。主人延宾，亦无行位，穹庐前丛坐，饮<br>宴终日，复留其宿。明日，将妇归。既而夫党还入其家马群，极取良马，父母弟<br>兄虽惜，终无言者。颇讳取寡妇，而优怜之。其畜产自有记识，虽阑纵在野，终<br>无妄取。俗不清洁，喜致震霆。每震，则叫呼射天而弃之移去。来岁秋，马肥，<br>复相率候于震所，埋羖羊，燃火拔刀，女巫祝说，似如中国祓除，而群队驰马旋<br>绕，百匝乃止。人持一束柳桋回，竖之，以乳酪灌焉。妇人以皮裹羊骸，戴之<br>首上，萦屈发鬓而缀之，有似轩冕。其死亡葬送，掘地作坎，坐尸于中，张臂引<br>弓，佩刀挟槊，无异于生，而露坎不掩。时有震死及疫疠，则为之祈福；若安全<br>无他，则为报赛。多杀杂畜，烧骨以燎，走马绕旋，多者数百匝。男女无小大，<br>皆集会。平吉之人，则歌舞作乐；死丧之家，则悲吟哭泣。其迁徙随水草，衣皮<br>食肉，牛、羊畜产，尽与蠕蠕同。唯车轮高大，辐数至多。<br>徙于鹿浑海西北百余里，部落强大，常与蠕蠕为敌，亦每侵盗于魏。魏道武<br>袭之，大破其诸部。后道武复度弱洛水，西行至鹿浑海，停驾简轻骑，西北行百<br>余里，袭破之，虏获生口、牛马羊二十余万。复讨其余种于狼山，大破之。车驾<br>北巡，分命诸将为东西二道，道武亲勒六军从中道，自驳髯水西北，徇略其部，<br>诸军同时云合，破其杂种三十余落。卫王仪别督诸将从西北绝漠千余里，复破其<br>遗迸七部。于是高车大惧，诸部震骇。道武自牛川南引，大校猎，以高车为围，<br>骑徒遮列，周七百余里，聚杂兽于其中，因驱至平城，即以高车众起鹿苑，南因<br>台阴，北距长城，东包白登，属之西山。寻而高车侄利曷莫弗敕力犍率其九百余<br>落内附，拜敕力犍为扬威将军，置司马、参军，赐谷二万斛。后高车解批莫弗幡<br>豆建复率其部三十余落内附，亦拜为威远将军，置司马、参军，赐衣服，岁给廪<br>食。<br>蠕蠕社仑破败之后，收拾部落，转徙广漠之北，侵入高车之地。斛律部帅倍<br>侯利患之，曰：“新仑新集，兵贫马少，易与耳！”乃举众掩击，入其国落。高<br>车昧利，不顾后患，分其庐室，妻其妇女，安息寝卧不起。社仑登高望见，乃招<br>集亡散得千人，晨振杀之，走而脱者十二三。倍侯利遂奔魏，赐爵孟都公。侯利<br>质直，勇健过人，奋戈陷阵，有异于众。北方人善用五十蓍筮吉凶，每中，故得<br>亲幸，赏赐丰厚，命其少子曷堂内侍。及倍侯利卒，道武悼惜，葬以魏礼，谥曰<br>忠壮王。后诏将军伊谓帅二万骑北袭高车余种袁纥乌，频破之。道武时，分散诸<br>部，唯高车以类粗犷，不任使役，故得别为部落。<br>后太武征蠕蠕，破之而还。至漠南，闻高车东部在巳尼陂，人畜甚众，去官<br>军千余里，将遣左仆射安原等讨之。司徒长孙翰、尚书令刘洁等谏，太武不听。<br>乃遣原等并发新附高车合万骑，至于巳尼陂，高车诸部望军而降者数十万落，获<br>马牛羊亦百余万，皆徙置漠南千里之地。乘高车，逐水草，畜牧蕃息，数年之后，<br>渐知粒食，岁致献贡。由是国家马及牛、羊遂至于贱，毡皮委积。文成时，五部<br>高车合聚祭天，众至数万，大会走马，杀牲游绕，歌吟忻忻。其俗称自前世以来，<br>无盛于此会。车驾临幸，莫不忻悦。后孝文召高车之众，随车贺南讨，高车不愿<br>南行，遂推袁纥树者为主，相率北叛，游践金陵。都督宇文福追讨，大败而还。<br>又诏平北将军、江阳王继为都督讨之。继先遣人慰劳树者。树者入蠕蠕。寻悔，<br>相率而降。<br>高车之族又有十二姓：一曰泣伏利氏，二曰吐卢氏，三曰乙旃氏，四曰大连<br>氏，五曰窟贺氏，六曰达薄氏，七曰阿仑氏，八曰莫允氏，九曰俟分氏，十曰副<br>伏罗氏，十一曰乞袁氏，十二曰右叔沛氏。<br>先是，副伏罗部为蠕蠕所役属。豆仑之世，蠕蠕乱离，国部分散，副伏罗阿<br>伏至罗与从弟穷奇俱统领高车之众十余万落。太和十一年，豆仑犯塞，阿伏至罗<br>等固谏不从，怒率所部之众西叛，至前部西北，自立为王。国人号之曰候娄匐勒，<br>犹魏言大天子也；穷奇号候倍，犹魏言储主也。二人和穆，分部而立，阿伏至罗<br>居北，穷奇在南。豆仑追讨之，频为阿伏至罗所败，乃引众东徙。十四年，阿伏<br>至罗遣商胡越者至京师，以二箭奉贡。云：“蠕蠕为天子之贼，臣谏之不从，遂<br>叛来此，而自竖立，当为天子讨除蠕蠕。”孝文未之信也，遣使者于提往观虚实。<br>阿伏至罗与穷奇遣使者薄颉随提来朝，贡其方物。诏员外散骑侍郎可足浑长生复<br>与于提使高车，各赐绣裤褶一具，杂彩百匹。<br>穷奇后为嚈哒所杀，虏其子弥俄突等。其众分散，或来奔附，或投蠕蠕。<br>诏遣宣威将军、羽林监孟威抚纳降人，置之高平镇。阿伏至罗长子蒸阿伏至罗余<br>妻，谋害阿伏至罗，阿伏至罗杀之。阿伏至罗又残暴，大失众心，众共杀之，立<br>其宗人跋利延为主。岁余，嚈哒伐高车，将纳弥俄突。国人杀跋利延，迎弥俄<br>突而立之。<br>弥俄突既立，复遣朝贡，又奉表献金方一、银方一、金杖二、马七匹、驼十<br>头。诏使者慕容坦赐弥俄突杂彩六十匹。宣武诏之曰：“卿远据沙外，频申诚款，<br>览捐忠志，特所钦嘉。蠕蠕、嚈哒、吐谷浑所以交通者，皆路由高昌，掎角相<br>接。今高昌内附，遣使迎引。蠕蠕往来路绝，奸势。不得妄令群小敢有陵犯，拥<br>塞王人，罪在不赦。弥俄突寻与蠕蠕主伏图战于蒲类海北，为伏图所败，西走三<br>百余里。伏图次于伊吾北山。先是，高昌王麹嘉表求内徙，宣武遣孟威迎之。至<br>伊吾，蠕蠕见威军，怖而遁走。弥俄突闻其离骇；追击大破之，杀伏图于薄类海<br>北，割其发，送于孟威。又遣使献龙马五匹，金、银、貂皮及诸方物。诏东城子<br>于亮报之，赐乐器一部、乐工八十人、赤十匹，杂彩六十匹。弥俄突遣其莫<br>何去汾屋引叱贺真贡其方物。<br>明帝初，弥俄突与蠕蠕主丑奴战败，被禽。丑奴系其两脚于驽马之上，顿曳<br>杀之，漆其头为饮器。其部众悉入嚈哒。经数年，嚈哒听弥俄突弟伊匐还国。<br>伊匐既复国，遣使奉表，于是诏遣使者谷楷等拜为镇西将军、西海郡开国公、高<br>车王。伊匐复大破蠕蠕，蠕蠕主婆罗门走投凉州。正光中，伊匐遣使朝贡，因乞<br>朱画步挽一乘并幔褥、鞦<革必>一副、伞扇各一枚、青曲盖五枚、赤漆扇五枚、<br>鼓角十枚，诏给之。伊匐后与蠕蠕战，败归，其弟越居杀伊匐而自立。天平中，<br>越居复为蠕蠕所破，伊匐子比适复杀越居而自立。兴和中，比适又为蠕蠕所破，<br>越居子去宾自蠕蠕奔东魏。齐神武欲招纳远人，上言封去宾为高车王，拜安北将<br>军、肆州刺史。既而病死。<br>初，道武时有吐突邻部在女水上，常与解如部相为唇齿，不供职事。登国三<br>年，道武亲西征，度弱洛水，复西行趣其国。至女水上，讨解如部落，破之。明<br>年春，尽略徙其部落畜产而还。<br>又有纥突邻，与纥奚世同部落，而各有大人长帅，拥集种类，常为寇于意辛<br>山，登国五年，道武勒众亲讨焉。慕容駖率师来会，大破之。纥突邻大人屋地<br>鞬，纥奚大人库寒等皆举部归降。皇始二年，车驾伐中山，军于柏肆。慕容宝夜<br>来攻营，军人惊，走还于国。路由并州，遂反，将攻晋阳，并州刺史元延讨平之。<br>纥突邻部帅匿物尼、纥奚部帅叱奴根等复聚党反于阴馆，南安公元顺讨之不克，<br>死者数千人。道武闻之，遣安远将军庾岳还讨匿物尼等，皆殄之。<br>又有侯吕邻部，众万余口，常依险畜牧。登国中，其大人叱伐为寇于苦水河。<br>八年夏，道武大破之，并禽其别帅焉古延等。<br>薛干部常屯聚于三城之间，及灭卫辰后，其部帅太悉伏望军归顺，道武抚安<br>之。车驾还，卫辰子屈丐奔其部。道武闻之，使使诏太悉伏执送之。太悉伏出屈<br>丐以示使者曰：“今穷而见投，宁与俱亡，何忍送之！”遂不遣。道武大怒，车<br>驾亲讨之。会太悉伏先出击曹覆寅，官军乘虚，遂屠其城，获太悉伏妻子、珍宝，<br>徙其人而还。太悉伏来赴不及，送奔姚兴。未几，亡归岭北。上郡以西诸鲜卑、<br>杂胡闻而皆应之。天赐五年，屈丐尽劫掠总服之。及平统万，薛干种类皆得为编<br>户矣。<br>而牵屯山鲜卑别种破多兰部世传主部落。至木易干，有武力壮勇，劫掠左右，<br>西及金城，东侵安定，数年间，诸种患之。天兴四年，遣常山王遵讨之于高平。<br>木易干将数千骑弃国遁走，尽徙其人于京师、余种分迸，其后，为赫连屈丐所灭。<br>又黜弗、素古延等诸部，富而不恭。天兴五年，材官将军和突率六千骑袭而<br>获之。<br>又越勤倍泥部，永兴五年，转牧跋那山西。七月，遣奚斤讨破之，徙其人而<br>还。<br>论曰：周之猃狁，汉之匈奴。其作害中国，故久矣。魏、晋之世，种族瓜分，<br>去来沙漠之陲，窥扰鄣塞之际，犹皆东胡之绪余，冒顿之枝叶。至如蠕蠕者，匈<br>奴之裔，根本莫寻，逃形集丑，自小为大，风驰鸟赴，倏来忽往，代京由之屡骇，<br>戎车所以不宁。是故魏氏祖宗，扬威曜武，驱其畜产，收其部落，翦之穷发之野，<br>逐之无人之乡。岂好肆兵极锐，凶器不戢？盖亦急病除恶，事不得已。其狡狄强<br>弱之由，猾虏服叛之迹，故备录云。<br><hr>
