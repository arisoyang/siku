<h4>《史部·北史·卷七十六  列传第六十四》<b class="x">作者：李延寿</b></h4>
<br>○段文振来护儿樊子盖周罗睺周法尚卫玄刘权李景薛世雄<br>段文振，北海期原人也。祖寿，魏沧州刺史。父威，周洮、河、甘、渭四州<br>刺史。文振少有膂力，胆智过人，明达世务。初为周冢宰宇文护亲信，护知其有<br>器局干用，擢授中外府兵曹。后从周武帝攻齐海昌王尉相贵于晋州，其亚将侯子<br>钦、崔景嵩为内应，文振杖槊与崔仲方等数十人先登城。文振随景嵩至相贵所，<br>拔佩刀劫之，相贵不敢动，城遂下。及攻并州，陷东门而入，齐安德王延宗惧而<br>出降。录前后勋，将拜柱国，以谗毁获谴，因授上仪同，赐爵襄国县公。进平邺<br>都，又赐绮罗二千段，后从滕王逌击稽胡，破之。又以天官都上士从韦孝宽经略<br>淮南。俄而尉迟迥作乱，时文振老母妻子俱在邺城，迥遣人诱之，文振不顾。隋<br>文帝引为丞相掾。司马消难之奔陈，文帝令文振安集淮南，还除卫尉少卿，兼内<br>史侍郎。寻以行军长史从达奚震讨平叛蛮，加上开府，迁鸿胪卿。卫王爽北征突<br>厥，以文振为长史，坐勋簿不实免官。后为石、河二州刺史，甚有威惠。迁兰州<br>总管，改封龙冈县公。突厥犯塞，以行军总管击破之，遂北至居延塞。<br>开皇九年，大举伐陈，为元帅秦王司马，别领行军总管，及平江南，授扬州<br>总管司马，转并州总管司马，以母忧去职。后拜云州总管，迁太仆卿。十九年，<br>突厥犯塞，以行军总管破达头可汗于沃野。文振先与王世积有旧。初，文振北征，<br>世积遗以驼。比还，世积以罪诛，文振坐与交关，功遂不录。后平越巂叛蛮，赐<br>奴婢二百口。仁寿初，嘉州獠反，文振以行军总管讨之。引军山谷间，为贼所袭，<br>遂大败。文振复收散兵，竟破之。文振性素刚直，无所降下。初，军次益州，谒<br>蜀王秀，貌颇不恭，秀甚衔之。及此，奏文振师徒丧乱。右仆射苏威与文振有隙，<br>因谮之，坐是除名。及秀废黜，文振上表自申，帝慰谕之，授大将军，拜灵州总<br>管。炀帝即位，征为兵部尚书，待遇甚重。从征吐谷浑，文振督兵屯雪山，连营<br>三百余里，东接杨义臣，西连张寿，合围浑主于覆袁川以功进位右光禄大夫。帝<br>幸江都，以文振行江都郡事。<br>文振见文帝时容纳突厥启人，居于塞内，妻以公主，赏赐重叠，及大业初，<br>恩泽弥厚，恐为国患。乃上表请以时喻遣，令出塞外，然后明设烽候，缘边镇防，<br>务令严重，此乃万世之长策。时兵部侍郎斛斯政专掌兵事，文振知政险薄，不可<br>委以机要，屡言于帝。帝并弗纳。及辽东之役，授左候卫大将军。出南苏道。在<br>军疾笃，上表以为“辽东小丑，未服严刑。但夷狄多诈，深须防拟，口陈降款，<br>心怀背叛，诡伏多端，勿得便受。水潦方降，不可淹迟，唯愿严勒诸军，星驰速<br>发，则平壤孤城，势可拔也。若倾其本根，余城自克。如不时定，脱遇秋霖，深<br>为艰弊，兵粮又竭，强敌在前，靺鞨出后，迟疑不决，非上策也”。卒于师。帝<br>省表，悲叹久之，赠光禄大夫、尚书右仆射、北平公，谥曰襄。<br>长子诠，位武牙郎将。次子纶，少以侠气闻。<br>文振弟文操，大业中，为武贲郎将，性甚刚严。帝令督秘书省学士。时学士<br>颇存儒雅，文操辄鞭挞之，前后或至千数，时议者鄙之。<br>来护儿，字崇善，本南阳新野人，汉中郎将歙十八世孙也。曾祖成，魏新野<br>县侯，后归梁，徙居广陵，因家焉。位终六合令。祖嶷，步兵校尉、秦郡太守、<br>长宁县侯。父法敏，仕陈终于海陵令。护儿未识而孤，养于世母吴氏。吴氏提携<br>鞠养，甚有慈训，幼而卓荦，初读《诗》，至“击鼓其镗，踊跃用兵”，“羔裘<br>豹饰，孔武有力”。因舍书叹曰：“大丈夫在世当如是，会为国灭贼以取功名，<br>安能区区专事笔砚也！”群辈惊其言而壮其志。及长，雄略秀出，志气英进。涉<br>猎书史，不为章句学。<br>始，侯景之乱，护儿世父为乡人陶武子所害，吴氏每流涕为护儿言之。武子<br>宗族数百家，厚自封植。护儿每思复怨，因其有婚礼，乃结客数人，直入其家，<br>引武子斩之，宾客皆慑不敢动。乃以其头祭伯父墓，因潜伏岁余。会周师定淮南，<br>乃归乡里。所住白土村，地居疆埸，数见军旅，护儿常慨然有立功名之志。及开<br>皇初，宇文忻、宇若弼等镇广陵，并深相礼重。除大都督，领本乡兵。破陈将曾<br>永，以功授仪同三司，平陈之役，护儿有功焉，进位上开府，赏物一千段。<br>十一年，高智慧据江南反，以子总管统兵隋杨素讨之。贼据浙江岸为营，周<br>亘百余里，船舰被江，鼓噪而进。护儿言于素曰：“吴人累锐，利在舟楫。必死<br>之贼，难与争锋。公且严阵以待之，勿与接刃，请假奇兵数千，潜度江，掩破其<br>壁，使退无所归，进不得战，此韩信破赵之策也。”素以为然。护儿乃以轻舸数<br>百，直登江岸，袭破其营，因纵火，烟焰张天。贼顾火而惧，素因是动，一鼓破<br>之。智慧将逃于海，护儿追至闽中，余党皆平。进位大将军。除泉州刺史，封襄<br>阳县公，食邑一千户，赐物二千段、奴婢百人。护儿招怀初附，威惠兼举。玺书<br>劳问，前后相属。时智慧余党盛道延阻兵为乱，护儿又讨平之。迁建州总管。又<br>与蒲山公李宽讨平黟、歙逆党汪文进，进位柱国，封永宁郡公。文帝嘉其功，使<br>画工图其像以进。十八年，诏追入朝，赐以宫女、宝刀、骏马、锦彩等物，仍留<br>长子楷为千牛备身，使护儿还职。<br>仁寿初，迁瀛州刺史，以善政闻，频见劳勉。炀帝嗣位，被追入朝，百姓攀<br>恋，累日不能出境，诣阙上书致请者，前后数百人。帝谓曰：“昔国步未康，卿<br>为名将，今天下无事，又为良二千石，可谓兼美矣。”仍除右骁卫大将军。寻迁<br>左。又改上柱国为光禄大夫，徙右翊卫大将军，进封荣国公，恩礼隆密，朝臣无<br>比。大业六年，车驾幸江都，谓护儿曰：“衣锦昼游，古人所重，卿今是也。”<br>乃赐物二千段，并牛酒，令谒先人墓，宴乡里父老。仍令三品已上并集其宅，酣<br>饮尽日，朝野荣之。<br>辽东之役，以护儿为平壤道行军总管，兼检校东莱郡太守，率楼船指沧海。<br>入自浿水，去平壤六十里，高丽主高元扫境内兵以拒之，列阵数十里。诸将咸<br>惧，护儿笑谓副将周法尚及军吏曰：“吾本谓其坚城清野以待王师，今来送死，<br>当殄之而朝食。”高元弟建骁勇绝伦，率敢死数百人来致师。护儿命武贲郎将费<br>青奴及第六子左千牛整驰斩其首，乃从兵追奔，直至城下，俘斩不可胜计，因破<br>其郛，营于城外，以待诸军。高丽昼闭城门，不敢出。会宇文述等众军皆败，乃<br>旋军。以功赐物五千段，以第五子弘为杜城府鹰扬郎将，以先封襄阳公赐其子整。<br>明年，又出沧海道，师次东莱，会杨玄感反，进攻洛阳，护儿闻之，召裨将周法<br>尚等议旋军讨逆。法尚等咸以无敕，不宜擅还，再三固执不从。护儿厉声曰：<br>“洛阳被围，心腹之疾。高丽逆命，犹疥癣耳。公家之事，知无不为，专擅在吾，<br>当不关诸人也。有沮议者，军法从事。”即日回军。令子弘及整驰驿奏闻。帝见<br>弘等甚悦，曰：“汝父擅赴国难，乃诚臣也。”授弘通议大夫，整公路府鹰扬即<br>将，乃降玺书于护儿曰：“公旋师之时，是朕敕公之日，君臣授弘意合，远同符<br>契。枭此元恶，期在不遥，勒名太常，非公而谁也！”于是护儿与宇文述破玄感<br>于阌乡，斩平之。还，加开府仪同三司，赐物五千段、黄金千两、奴婢百人，赠<br>父法敏东阳郡太守、永宁县公。<br>十一年，又率师渡海，破高丽奢卑等二城。高丽举国来战，护儿大破之。将<br>趣平壤，高元震惧，使执叛臣斛斯政诣辽东城下请降。帝许之，诏护儿旋军。护<br>儿集众军谓曰：“三度出兵，未能平贼。此还也，不可重来。今高丽困弊，野无<br>青草，以我众战，不日克之。吾欲进兵，径围平壤，取其伪主，献捷而归也。”<br>于是拜表请行，不肯奉诏。长史崔君肃固争之，以为不可。护儿曰：“贼势破矣。<br>吾在阃外，事合专决，宁征得高元，还而获谴，舍此成功，所不能矣。”君肃告<br>众曰：“若从元帅，违拒诏书，必当奏闻。”诸将惧，乃同劝还师，方始奉诏。<br>及帝于雁门为突厥所围，将选精骑溃围而出，护儿及樊子盖并固谏，乃止。<br>十二年，驾幸江都，护儿谏曰：“自皇家受命，将四十年，薄赋轻徭，户口<br>滋殖。陛下以高丽逆命，稍兴军旅，百姓无知，易为咨怨，在外群盗，往往聚结，<br>车驾游幸，深恐非宜。伏愿驻驾洛阳，与时休息，出师命将，扫清群丑，上禀圣<br>算，指日克除。陛下今幸江都，是臣衣锦之地，臣荷恩深重，不敢专为身谋。”<br>帝闻之，厉色而起，数日不得见。后怒解，方被引入，谓曰：“公意乃尔，朕复<br>何望！”护儿因不敢言。寻代宇文述为左翊卫大将军。及宇文化及构逆，深忌之。<br>是日旦将朝，见执。护儿曰：“陛下今何在？”左右曰：“今被执矣。”护儿叹<br>曰：“吾备位大臣，荷国重任，不能肃清凶逆，遂令王室至此，抱恨泉壤，知复<br>何言！”乃遇害。<br>护儿重然诺，敦交契，廉于财利，不事产业。至于行军用兵，特多谋算，每<br>览兵法，曰：“此亦岂异人意也！”善抚士卒，部分严明，故咸得其死力。<br>子十二人，楷通议大夫，弘金紫光禄大夫，整左光禄大夫。整尤骁勇，善抚<br>御，讨击群盗，所向皆捷。诸贼歌曰：“长白山头百战场，十十五五把长枪。不<br>畏官军千万众，只怕荣公第六郎。”至是，并遇祸，子侄死者十人，唯少子恒、<br>济二人免。<br>樊子盖，字华宗，庐江人也。祖道则，梁越州刺史。父儒，侯景之乱奔齐，<br>位仁州刺史。子盖仕齐，位东海北陈二郡太守、员外散骑常侍，封富阳侯。周武<br>帝平齐，授仪同三司、郢州刺史。隋文帝受禅，以仪同领乡兵，后除枞阳太守。<br>平陈之役，以功加上开府，改封上蔡县伯，历辰、嵩、齐三州刺史，转循州总管，<br>许以便宜从事。十八年，入朝，奏岭南地图，赐以良马杂物，加统四州，令还任<br>所，遣光禄少卿柳謇之饯于灞上。<br>炀帝即位，转凉州刺史，改授银青光禄大夫、武威太守，以善政闻。大业三<br>年，入朝，加金紫光禄大夫。五年，车驾西巡，将入吐谷浑。子盖以彼多瘴气，<br>献青木香，以御雾露。及帝还，谓曰：“人道公清，定如此不？“子盖谢曰：<br>“臣安敢清，止是小心不敢纳贿耳。”于是赐之口味百余斛，加右光禄大夫。子<br>盖曰：“愿奉丹陛。”帝曰：“公侍朕则一人而已，委以西方，则万人之敌，宜<br>识此心。”六年，帝避暑陇川宫，又云欲幸河西。子盖倾望銮舆，愿巡郡境。帝<br>知之，下诏慰勉之。是岁，朝于江都宫，帝谓曰：“富贵不还故乡，真衣绣夜行<br>耳。”因敕庐江郡设三千人会，赐米麦六千石，使谒坟墓，宴故老，当时荣之。<br>还除户部尚书。时处罗可汗及高昌王款塞，复以子盖检校武威太守，应接二蕃。<br>辽东之役，摄左武卫将军，出长岑道。后以宿卫不行。加左光禄大夫。其年，帝<br>还东都，使子盖涿郡留守。<br>九年，驾复幸辽东，命子盖东都留守。属杨玄感作逆，逼城，子盖遣河南赞<br>务裴弘策逆击之，反为所败，遂斩弘策以徇。国子祭酒杨汪小不恭，子盖又将斩<br>之。汪拜谢，顿首流血，久乃释免。于是三军莫不战栗，将吏无敢仰视。玄感每<br>尽锐攻城，子盖徐设备御，至辄摧破。会来护等救至，玄感乃解去。子盖凡所诛<br>杀万人。又检校河南内史。车驾至高阳，追诣行在所，帝劳之，以比萧何、寇恂，<br>加光禄大夫，封建安侯，赐女乐五十人。谓曰：“朕遣越王留守东都，示以皇枝<br>盘石，社稷大事，终以委公。特宜持重，戈甲五百人而后出，此勇夫重闭之义。<br>无赖不轨者，便诛锄之，凡可施行，无劳形迹。今为公别造玉麟符，以代铜兽。”<br>又指越、代二王曰：“今以二孙委公与卫文升耳。宜选贞良宿德有方幅者教习之。”<br>于是赐以良田、甲第。<br>十年，驾还东都，帝谓子盖曰：“玄感之反，神明故以彰公赤心耳。析珪进<br>爵，宜有令谟。”是日进爵为济公，言其功济天下，特为立名，无此郡国也。后<br>与苏威、宇文述陪宴积翠池，帝亲以金杯属子盖酒，曰：“良算嘉谋，俟公后动，<br>即以此杯赐公，用为永年之瑞。”<br>十一年，从驾至雁门，为突厥所围。帝欲选精骑溃围出，子盖及来护谏，因<br>垂泣：“愿暂停辽东之役，以慰众望。圣躬亲出慰抚，厚为勋格，人心自奋，不<br>足为忧。”帝从之，后援兵至，虏乃去。纳言苏威追论勋格太重，宜在斟酌。子<br>盖执奏不宜失信。帝曰：“公欲收物情邪？”子盖默然不敢对。<br>从驾还东都。时绛郡贼敬槃陀、柴保昌等阻兵数万，汾、晋苦之，诏子盖进<br>讨。时人物殷阜，子盖善恶无所分别，汾水北村坞尽焚之。百姓大骇，相率为盗。<br>其归首者，无少长悉坑之。拥数万众，经年不能破贼，诏徵还，又将兵击宜阳贼，<br>以疾停，卒于东京。上悲伤者久之，顾黄门侍郎裴矩曰：“子盖临终何语？”矩<br>曰：“子盖病笃，深恨雁门之耻。”帝闻之叹息，令百官就吊，赠开府仪同三司，<br>谥曰景。会葬万余人。武威人吏闻其死，莫不嗟痛，立碑颂德。<br>子盖无他权略，在军持重，未尝负败，莅官明察，下莫敢欺。严酷少恩，果<br>于杀戮，临终之日，见断头鬼前后重沓，为之厉云。<br>周罗睺，字公布，九江寻阳人也。父法皓，仕梁，至南康内史、临蒸县侯。<br>罗睺年十五，善骑射，好鹰狗，任侠放荡，收聚亡命，阴习兵书。从祖景彦诫之<br>曰：“吾世恭谨，汝独放纵，若不丧身，必将灭吾族。”罗睺终不改。仕陈，为<br>句容令。后从大都督吴明彻与齐师战于江阳，为流矢中左目。齐师之围明彻于宿<br>预也，诸军相顾，莫有斗心。罗睺跃马突进，莫不披靡。太仆卿萧摩诃副之，斩<br>首不可胜计。进师徐州，与周将梁士彦战于彭城，摩诃临阵堕马，罗睺进救之于<br>重围之内，勇冠三军。明彻之败，罗睺全众而归。后以军功除右军将军。封始安<br>县伯，总检校扬州中外诸军事。赐金银三千两，尽散之将士，分赏骁雄。陈宣帝<br>深叹美之。出为晋陵太守，进爵为侯。后除使持节、都督豫章十郡诸军事、豫章<br>内史。狱讼庭决，不关吏手，人怀其惠，立碑颂德。<br>至德中，除持节、都督南州诸军事。江州司马吴世兴密奏罗睺甚得人心，拥<br>众岭表，意在难测。陈主惑焉。萧摩诃、鲁广达等保明之。外有知者，或劝其反，<br>罗睺拒绝之。还除太子左术率，信任愈重，时参宴席。陈主曰：“周左率武将，<br>诗每前成，文士何为后也？”都官尚书孔范曰：“周罗睺执笔制诗，还如上马入<br>阵，不在人后。”自是益见亲礼。及隋伐陈，罗睺都督巴峡缘江诸军事以拒秦王<br>俊。及陈主被禽，上江犹不下，晋王广遣陈主手书命之。罗睺与诸将大临三日，<br>放兵士散，然后乃降。文帝慰喻之，许以富贵。罗睺垂泣对曰：“本朝沦亡，臣<br>无节可纪。陛下所赐，获全为幸，富贵荣禄，非臣所望。”帝甚器之。贺若弼谓<br>曰：“闻公郢、汉捉兵，即知扬州可得。王师利涉，果如所量。”罗睺答曰：<br>“若得与公周旋，胜负未可知也。”其年秋，拜上仪同三司，鼓吹送之于宅。先<br>是，陈裨将羊翔归降，使为乡导，位至开府，班在罗睺上。韩禽于朝堂戏之曰：<br>“不知机变，位在羊翔下。”罗睺答曰：“昔在江南，久承令问，谓公天下节士。<br>今日所言，殊匪人臣之论。”禽有愧色。历幽、泾二州刺史，并有能名。<br>开皇十八年，征辽东，徵为水军总管。自东莱泛海趣平壤城，遭风，船多漂<br>没，入功而旋。十九年，突厥达头可汗犯塞，从杨素致讨，罗睺先登，大破之。<br>进大将军。仁寿元年，入为东宫右虞候率，赐爵义宁郡公。转右卫率。炀帝即位，<br>授右武候大将军，副杨素计平汉王谅，进授上大将军。及陈主卒，罗睺请一临哭，<br>帝许之。衰绖送至墓，葬还，释服而后入朝。帝甚嘉尚之，世论称其有礼。时谅<br>余党据绛、晋等三州未下，诏罗睺行晋、绛、吕三州诸军事，进兵围之。中流矢，<br>卒。送柩还京，行数里，无故舆马自止，策之不动，不飘风旋绕焉。绛州长史郭<br>雅稽首祝曰：“公恨小寇未平邪？寻既除殄，无为恋恨。”是时风静马行，见者<br>莫不悲叹。其年七月，子仲隐梦罗睺曰：“我明日当战。”其灵坐所有弓箭刀剑<br>无故自动，若人带持之状。绛州城陷，是其日也。赠柱国、右翊卫大将军，谥曰<br>壮。子仲安，位上开府。<br>周法尚，字德迈，汝南安成人也。祖灵起，梁庐、桂二州刺史。父炅，定州<br>刺史、平北将军。<br>法尚少果劲，有风概，好读兵书。其父卒后，监定州事，督父本兵。数有战<br>功，为散骑常侍，领齐昌郡事，封山阴县侯。既而其兄武昌县公法僧代为定州刺<br>史。法尚与长沙王叔坚不相能，叔坚言其将反。陈宣帝执禁法僧，发兵欲取法尚。<br>其下将吏皆劝之归北，法尚未决。长史殷文则曰：“乐毅所以辞燕，良不获已也。”<br>法尚遂归周，拜开府、顺州刺史，封归义县公，赐良马五匹、女妓六人、彩物五<br>百段，加以金带。陈将樊猛济江讨之，法尚遣部曲督朗韩朗诈为背己奔陈，伪告<br>猛曰：“法尚部兵不愿降北，若得军来，必无斗者。”猛引师急进。法尚设奇兵，<br>大败之，猛仅以身免。<br>隋文帝为丞相，司马消难作乱，阴遣上开府段珣攻围之。外无救援，法尚弃<br>城走。消难虏其母弟及家累三百人归陈。及文帝受禅，拜巴州刺史，破三鵶叛<br>蛮，复从柱国王谊击走陈寇。迁衡州总管，改封谯郡公。后上幸洛阳，召之，赐<br>金钿酒钟一双、彩五百段、良马十五匹、奴婢三百口，给鼓吹一部。法尚固辞。<br>上曰：“公有大功于国，特给鼓吹者，欲公卿知朕之宠公也。”转黄州总管，使<br>经略江南。及伐陈之役，以行军总管隶秦孝王。转鄂州刺史，迁永州总管，安集<br>岭南，仍给黄州兵三千五百人为帐内。前后赏赐甚厚。转柱州总管，仍岭南道安<br>抚大使。后数年入朝，以本官宿卫。未几，桂州人李光仕反，令法尚与上柱国王<br>世积讨之。法尚发岭南兵，世积徵岭北军。俱会尹州。世积所部多遇瘴，不能进，<br>顿于衡州。法尚独讨之，捕得其弟光略、光度，追斩光仕，平之。仕寿中，遂州<br>獠叛，复以行军总管讨平之。巂州乌蛮反，诏法尚便道讨击破之。军还，检校潞<br>州事。<br>炀帝嗣位，转云州刺史，迁定襄太守，进金紫光禄大夫。时帝幸榆林，法尚<br>朝于行宫。内史令元寿言于帝曰：“汉武出塞，旌旗千里。今御营外，请分为二<br>十四军，日别遣一军发，相云三十里，旗帜相望，钲鼓相闻，首尾连注，千里不<br>绝。”法尚曰：“兵亘千里，动间山谷，卒有不虞，四分五裂，腹心有事，首尾<br>未知。虽有故事，此取败道也。”帝不怿曰：“卿以为如何？”法尚曰：“请为<br>方阵，四面外拒，六宫及百官家口并住其间。若有变，当头分抗，车为壁垒，重<br>设钩陈，此与据城何异？臣谓牢固万全策也。”帝曰：“善。”因拜左武卫将军。<br>明年，黔安夷向思多反，杀将军鹿愿，围太守萧造。法尚与将军李景分路讨之，<br>法尚破思多于清江。及还，从讨吐谷浑，别出松州道，逐捕亡散，至于青海。出<br>为敦煌太守，迁会宁太守。<br>辽东之役，以舟师指朝鲜道。会杨玄感反，与宇文述、来护等破之。以功进<br>授右光禄大夫。时齐郡人王薄、孟让等为盗，保长白山，法尚频击破之。明年，<br>复临沧海，在军遇疾卒。赠武卫大将军，谥曰僖。有子六人，绍范最知名。<br>卫玄，字文升，河南洛阳人也。祖悦，魏司农卿。父檦，侍中、左武卫大将<br>军。玄少有器识，周武帝在藩，引为记室。迁给事上士，袭爵兴势公。武帝亲总<br>万机，拜益州总管长史，赐以万钉宝带。稍迁开府仪同三司、太府中大夫，摄内<br>史事，仍领京兆尹，称为强济。隋文帝作相，检校熊州事。及受禅，迁淮州总管，<br>进封同轨郡公，坐事免。未几，拜岚州刺史。会起长城之役，诏玄监督之。后为<br>卫尉少卿。仁寿初，山獠作逆，以玄为资州刺史，以镇抚之。玄既到官，时獠攻<br>围大牢镇，玄单骑造其营，谓群獠曰：“我是刺史，衔天子诏安养汝等，汝等勿<br>惊”诸贼莫敢动。于是说以利害，渠帅感悦，解兵归附者十余万口。文帝大悦，<br>赐缣二千匹，除遂州总管，仍令剑南安抚。<br>炀帝即位，复徵为卫尉卿，夷獠攀恋，数百里不绝。及与之决，并挥涕而去。<br>迁工部尚书。后拜魏郡太守，尚书如故。未几，拜右卫大将军，检校左候卫事。<br>转刑部尚书。辽东之役，检校右御卫大将军，帅师出增地道。时诸军多不利，玄<br>独全众而还。拜金紫光禄大夫。<br>九年，驾幸辽东，使玄与代王侑留守京师，拜为京兆内史，尚书如故，许以<br>便宜从事，敕代王待以师傅礼。会杨玄感围东都，玄率步骑七万援之。至华阴，<br>掘杨素冢，焚其骸骨，夷其茔域，示士卒以必死。既出潼关，议者恐崤函有伏兵，<br>请於陕县沿流东下，直趋河阳，以攻其背。玄曰：“此计非竖子所及也。”乃鼓<br>行而进。既度函谷，卒如所量。乃遣武贲郎将张峻为疑军於南道，玄以大兵直趋<br>城北。玄感逆拒之，且战且行，屯军金谷。于军中扫地而祭文帝曰：“若社稷灵<br>长，宜令丑徒冰碎；如或大运去矣，幸使老臣先死。”词气激扬，三军莫不涕咽。<br>时众寡不敌，民贼频战不利，死伤太半。玄苦战，贼稍却，进屯北芒。会宇文述、<br>来护等援兵至，玄感西遁。玄遣通议大夫斛斯万善、监门直阁庞玉前锋追之，及<br>于阌乡，与宇文述等合击破之。车驾至高阳，征诣行在所。帝劳之曰：“社稷臣<br>也。使朕无西顾之忧。”进右光禄大夫，赐以良田、甲第，资物钜万，还镇京师，<br>帝谓曰：“关右之任，一委于公。公安，社稷乃安；公危，社稷亦危。出入须有<br>兵卫，坐卧恒宜自牢也。今特给千兵，以充侍从。”与樊子盖俱赐以玉麟符，以<br>代铜兽。<br>十一年，诏玄抚关中。时盗贼蜂起，百姓饥馑，玄竟不能救恤。而官方坏乱，<br>货贿公行。自以年老，上表乞骸骨，帝遣内史舍人封德彝驰喻之曰：“京师国本，<br>宗庙园陵所在，籍公卧以镇之。”玄乃止。义师入关，自知不能守，尤惧称疾，<br>不知政事。城陷，归于家。义宁中，卒。<br>子孝则，位通事舍人、兵部承务郎。卒。<br>刘权，字世略，彭城丰人也。祖轨，齐罗州刺史。权少有侠气，重然诺，藏<br>亡匿死，吏不敢过门，。后更折节好学，动循法度。仕齐，位行台郎中。齐亡，<br>周武帝以为假淮州刺史。开皇中，以车骑将军领乡兵。后从晋王广平陈，进授开<br>府仪同三司。宋国公贺若弼甚礼之。十二年，拜苏州刺史，赐爵宋城县公。时江<br>南初平，权抚以恩信，甚得人和。炀帝嗣位，拜卫尉卿，进位银青光禄大夫。大<br>业五年，从征吐谷浑，权出伊吾道，逐贼至青海，乘胜至伏俟城。帝复令权过曼<br>头、赤水，置河源郡、积石镇，大开屯田，留镇西境。在边五年，诸羌怀附，贡<br>赋岁入，吐谷浑余烬远遁，道路无壅。徵拜司农卿，加金紫光禄大夫。寻为南海<br>太守。行至鄱阳，会群盗起，不得进，诏权召募讨之。权率兵遇贼，不战，先乘<br>单舸诣贼营，说以利害。群贼感悦，一时降附。帝闻而嘉之。及至南海，甚有异<br>政。数岁，遇盗贼群起，群豪多愿推权为首，权竟固守以拒之。子世彻又密遣赍<br>人书诣权，称四方扰乱，讽令举兵。权召集佐僚，对斩其使，竟无异图，守之以<br>死。卒官。<br>世彻倜傥不羁，颇为时人所许。大业末，群雄并起，世彻所至处辄见忌，多<br>拘禁之。后竟为兖州贼帅徐圆朗所杀。<br>权从叔烈，字子将，美容仪，有器局，位鹰扬郎将。有子德威，知名于世。<br>李景，字道兴，天水休官人也。父超，周应、戎二州刺史。景容貌奇伟，膂<br>力过人，美须髯，骁勇善射。平齐之役，颇有功，授仪同三司。后以平尉迟迥，<br>进位开府，赐爵平寇县公。隋开皇九年，以行军总管从世积伐陈，以功进上开府。<br>及高智慧等反，复以行军总管从杨素击之，还授鄜州刺史。<br>十七年，辽东之役，为马军总管。及还，配事汉王。文帝奇其壮武，使袒而<br>观之，曰：“卿相表当位极人臣。”寻从史万岁击突厥于大斤山，别路邀贼，大<br>破之。后与上明公杨纪送义城公主于突厥，至恒安，遇突厥来寇。时代州总管韩<br>洪为虏所败，景率所领数百人力战三日，杀虏甚众。改授韩州刺史。以事王故，<br>不之官。<br>仁寿中，检校代州总管。汉王谅作乱，景发兵拒之。谅频遣刘嵩、乔钟葵等<br>攻之，景率士卒殊死战，屡挫贼锋。司马冯孝慈、司法参军吕玉并骁勇善战，仪<br>同三司侯莫陈乂多谋画，工拒守之术。景推诚此三人，无所关预，唯在閤持重，<br>时出抚循而已。及朔州总管杨义臣援兵至，合击大破之。先是，府内井中甃上生<br>花如莲，并有龙见，时变为铁马甲士。又有神人长数丈见城下，迹长四尺五寸。<br>景问巫者，巫者曰：“此不祥之物，来食血耳。”景大怒，推出之。旬日而兵至，<br>死者数万。景寻被徵，进柱国，拜右武卫大将军。赐女乐一部，加以珍物。<br>景智略非所长，而忠直为时所许，帝甚信之。又击破叛蛮向思多。明年，击<br>吐谷浑于青海，破之，进位光禄大夫。五年，车驾西巡，至天水，景献食于帝。<br>帝曰：“公，主人也。”赐坐齐王暕上。至陇川宫，帝将大猎，景与左武卫大<br>将军郭衍俱有难色，为人奏。帝大怒，令<imgheight=32width=32border=0src=/bzk/Z014.bmp>之，竟以坐免。岁余，复位，与宇文<br>述等参掌选举。明年，攻高丽武列城，破之，赐爵苑丘侯。八年，出浑弥道。九<br>年，复出辽东。及旋，使景殿，高丽追兵大至，景击走之。进爵滑国公。杨玄感<br>之反，朝臣子弟多预焉，景独无关涉。帝曰：“公诚直天然，我梁栋也。”赐以<br>美女。帝每呼李大将军而不名，见重如此。<br>十二年，帝令景营辽东战具于北平，赐御马一匹，名师子<马吉>。于时盗贼蜂<br>起，景遂召募，以备不虞。武贲郎将罗艺与景有隙，诬景将反。帝遣其子慰谕曰：<br>“纵人言公窥天阙，据京都，吾无疑也。”后为高开道所围，独守孤城，士卒患<br>脚肿死者十六七，景抚循之，一无离叛。辽东军资多在其所，粟帛山积，景无所<br>私焉。及帝崩于江都，辽西太守邓皓救之，遂归柳城。将还幽州，遇贼见害。契<br>丹、靺鞨素感其恩，闻之莫不流涕；幽、燕人士，于今伤惜之。子世谟。<br>薛世雄，字世英，本河东汾阴人也。其先寓居敦煌。父回，字道弘，仕周，<br>位泾州刺史。开皇初，封舞阴郡公，领漕渠监。世雄儿童时与群辈戏，辄画地为<br>城郭，令诸儿为攻守势，不从令者辄挞之，诸儿畏惮，莫不齐整。其父见而奇之，<br>谓人曰：“此儿当兴吾家。”年十七，从周武帝平齐，以功拜帅都督。隋开皇中，<br>累迁右亲卫车骑将军。<br>炀帝嗣位，为右监门郎将。从征吐谷浑，进位通议大夫。世雄性廉慎，行军<br>破敌之处，秋毫无犯。帝由是嘉之。帝尝谓群臣曰：“欲举好人，诸君识否？”<br>咸曰：“不测圣心。”帝曰：“我欲举薛世雄。”群臣皆称善。于是超拜右翊卫<br>将军。岁余，为玉门道行军大将军，与突厥启人可汗边兵击伊吾。师次玉门，启<br>人背约，兵不至。世雄孤军度碛。伊吾惧，请降。世雄遂于汉旧伊吾城东筑城，<br>号新伊吾，留银青光禄大夫王威镇之而还。进位正议大夫。<br>辽东之役，为沃沮道军将，与宇文述同败绩于平壤。还次白石山，为贼所围<br>百余重，四面矢下如雨。世雄以羸师为方阵，选劲骑二百纵击，破之而还。所亡<br>失多，竟坐免。明年，帝复征辽东，拜右候卫将军。兵指蹋顿道。军至乌骨城，<br>会杨玄感反，班师。帝至柳城，以世雄为东北道大使，行燕郡太守，镇怀远。<br>十年，复从帝至辽东，迁左御卫大将军。仍领涿郡留守。未几，李密逼东都，<br>诏世雄率幽、蓟精兵将击之。次河间，营于城南，窦建德率精锐数百，夜来袭之。<br>大败。世雄与左右数十骑遁入河间城，惭恚发病。归涿郡，卒。<br>子万述、万淑、万钧、万彻、万备，并以骁武知名。<br>论曰：段文振有周之日，早以武毅见知，隋氏之初，又以干力受委，任兼文<br>武，称为谅直。其高位厚秩，非虚致也。来护幼怀倜傥，猛概抑扬，晚致勤王，<br>驱驰毕力。楼船制胜，扫勍敌如拾遗；阌乡讨乱，翦凶魁如摧朽。位班上将，显<br>居大国，道消遘难，忠至不渝，惜矣！子盖雅有干局，质性方严，见义而勇，临<br>机能断，保全邦邑，勤亦懋哉！罗睺忠亮之性，所在称重，送往之节，义感人臣，<br>死而有知，乃结草之义。法尚征伐四夷，亦足嘉焉。文升东都解围，颇亦宣力，<br>西京居守，政以贿成，鄙哉，鄙哉，夫何足数！刘权淮楚旧族，雄名早著，时逢<br>扰攘，任等尉佗，遂能拒子邪言，足验诚臣之节。李、薛并以骁武之用，当于有<br>事之秋，致兹富贵，可谓自取。时迍遭踬，良有命乎！<br><hr>
