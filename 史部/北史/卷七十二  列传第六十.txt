<h4>《史部·北史·卷七十二  列传第六十》<b class="x">作者：李延寿</b></h4>
<br>○高颎牛弘李德林<br>高颎，字昭玄，一名敏，自言勃海蓚人也。其先因官北边，没于辽左。曾祖<br>皓，以太和中自辽东归魏，官至卫尉卿。祖孝安，位兖州刺史。父宾，仕东魏，<br>位谏议大夫。大统六年，避谗弃官奔西魏，独孤信引宾为僚佐，赐姓独孤氏。及<br>信诛，妻子徙蜀。隋文献皇后以宾父之故吏，每往来其家。宾敏于从政，果敢断<br>决。赐爵武阳县伯，历位齐公宪府长史、骠骑大将军、开府仪同三司、襄州总管<br>府司录，卒于州。及颎贵，开皇中，赠礼部尚书、武阳公，谥曰简。颎少明敏，<br>有器局，略涉文史，尤善词令。初，孩孺时，家有柳树，高百许尺，亭亭如盖。<br>里中父老曰：“此家当出贵人。”年十七，周齐王宪引为记室。袭爵武阳县伯，<br>再迁内史下大夫。以平齐功，拜开府。<br>隋文帝得政，素知颎强明，久习兵事，多计略，意欲引之入府。遣邗公杨惠<br>谕意，颎承旨忻然，曰：“愿受驱驰。纵公事不成，亦不辞灭族。”于是为府司<br>录。时长史郑译、司马刘昉并以奢纵被疏，帝弥属意于颎，委以心膂。尉迟迥起<br>兵也，帝令韦孝宽伐之，军至河阳，莫敢先进。帝以诸将不一，令崔仲方监之，<br>仲方辞以父在山东。时颎见刘昉、郑译等并无去意，遂自请行，深合上旨。受命<br>便发，遣人辞母云，忠孝不可两兼，歔欷就路。至军，为桥于沁水，贼于上流纵<br>火筏，颎预为土狗以御之。既度，焚桥而战，大破之。军还，侍宴于卧内，帝撤<br>御帷以赐之。进位柱国，改封义宁县公，迁丞相府司马，任寄益隆。及帝受禅，<br>拜尚书左仆射、纳言，进封勃海郡公。朝臣莫与为比，帝每呼为独孤而不名也。<br>颎佯避权势，上表逊位，让于苏威。帝欲成其美，听解仆射。数日，帝曰：“苏<br>威高蹈前朝，颎能举善。吾闻进贤受上赏，宁可令去官！”于是令颎复位。俄拜<br>左卫大将军，本官如故。突厥屡为边患，诏颎镇遏缘边。及还，赐马百疋，牛羊<br>千计。领新都大监，制度多出于颎。颎每坐朝堂北槐树下以听事，其树不依行列，<br>有司将伐之。帝特命勿去，以示后人。其见重如此。又拜左领军大将军。余官如<br>故。母忧去职，二旬，起令视事。颎流涕辞让，不许。<br>开皇二年，长孙览、元景山等伐陈，令颎节度诸军。会陈宣帝殂，颎以礼不<br>伐丧，奏请班师。萧岩之叛，诏颎绥集江汉，甚得人和。帝尝问颎以取陈之策，<br>颎曰：“江北地寒，田收差晚，江南土热，水田早熟。量彼收获之际，微征士马，<br>声言掩袭。贼必屯兵御守，足得废其农时。彼既聚兵，我更解甲，再三若此，贼<br>以为常。后更集兵，彼必不信，犹豫之顷，我乃济师，登陆而战，兵气益倍。又<br>江南土薄，舍多竹茅，所有储积，皆非地窖。密遣行人，因风纵火，待彼修立，<br>而更烧之。不出数年，自可财力俱尽。”帝用其策，由是陈人益弊。<br>九年，晋王广大举伐陈，以颎为无帅长史，三军皆取断于颎。及陈平，晋王<br>欲纳陈主宠姬张丽华。颎曰：“武王灭殷，戮妲己。今平陈国，不宜取丽华。”<br>乃命斩之。王甚不悦。及军还，以功加上柱国，进爵齐国公，赐物九千段，定食<br>千乘县千五百户。帝劳之曰：“公伐陈后，人云公反，朕已斩之。君臣道合，非<br>青蝇所间也。”颎又逊位，优诏不许。<br>是后右卫将军庞晃及将军卢贲等，前后短颎于帝。帝怒，皆被疏黜。因谓颎<br>曰：“独孤公犹镜也，每被磨莹，皎然益明。”未几，尚书都事姜晔、楚州行参<br>军李君才并奏称水旱不调，罪由高颎，请废黜之。二人俱得罪而去，亲礼逾密。<br>帝幸并州，留颎居守。及还，赐缣五千匹，行宫一所为庄舍。其夫人贺拔氏寝疾，<br>中使顾问不绝。帝亲幸其第，赐钱百万，绢万匹，复赐以千里马。尝从容命颎与<br>贺若弼言及平陈事，颎曰：“贺若弼先献十策，后于蒋山苦战破贼。臣文吏耳，<br>焉敢与猛将论功！”帝大笑，时论嘉其有让。寻以其子表仁尚太子勇女，前后尝<br>赐，不可胜计。<br>时荧惑入太微，犯左执法。术者刘晖私于颎曰：“天文不利宰相，可修德以<br>禳之。”颎不自安，以晖言奏之。上厚加赏慰。突厥犯塞，以颎为元帅击破之。<br>又出白道，进图入碛，遣使请兵，近臣言颎欲反，帝未有所答，颎亦破贼而还。<br>时太子勇失爱，帝潜有废立志，谓颎曰：“晋王妃有神告之，言王必有天下。”<br>颎跪曰：“长幼有序，不可废。”遂止。独孤皇后知颎不可夺，阴欲去之。初，<br>颎夫人卒，后言于帝曰：“高仆射老矣，而丧夫人，陛下何以不为之娶？”帝以<br>后言告颎，颎流涕谢曰：“臣今已老，退朝唯斋居读佛经而已。虽陛下垂哀之深，<br>至于纳室，非臣所原。”帝乃止。至是，颎爱妾产男，帝闻极欢，后甚不悦，曰：<br>“陛下当复信颎邪？始陛下欲为颎娶，颎心存爱妾，面欺陛下，今其诈已见。”<br>帝由是疏颎。<br>会议伐辽东，颎固谏不可。帝不从，以颎为元帅长史，从汉王征辽东，遇霖<br>潦疾疫，不利而还。后言于帝曰：“颎初不欲行，陛上强之，妾固知其无功矣。”<br>又帝以汉王年少，专委军于颎。颎以任寄隆重，每怀至公，无自疑意。谅所言多<br>不用，因甚衔之。及还，谅泣言于后曰：“免颎杀，幸矣！”帝闻，弥不平。俄<br>而上柱国王积以罪诛，当推覆之际，乃有禁中事，云于颎处得之。帝欲成颎罪，<br>闻此大惊。时上柱国贺若弼、吴州总管宇文幹、刑部尚书薛胄、户部尚书斛律孝<br>卿、兵部尚书柳述等明颎无罪，帝愈怒，皆以之属吏。自是朝臣莫敢言。颎竟坐<br>免，以公就第。<br>未几，帝幸秦王俊第，召颎侍宴。颎歔欷悲不自胜，独孤皇后亦对之泣，左<br>右皆流涕。帝谓曰：“朕不负公，公自负朕也。”因谓侍臣曰：“我于高颎胜儿<br>子，虽或不见，常似目前。自其解落，瞑然忘之，如本无高颎。不可以身要君，<br>自云第一也。”顷之，颎国令上颎阴事，称：“其子表仁谓颎曰：“昔司马仲达<br>初托疾不朝，遂有天下。公今遇此，安知非福？”于是帝大怒，囚颎于内史省而<br>鞫之。宪司复奏颎他事，云：“沙门真觉尝谓颎曰：‘明年国有大丧。’尼令晖<br>复云：‘十七、八年，皇帝有大厄。十九年不可过。”帝闻益怒，顾谓群臣曰：<br>“帝王岂可力求。孔丘以大圣之才，作法垂于后代，宁不欲大位邪？天命不可耳。<br>颎与子言，自比晋帝，此何心乎？”有司请斩之，帝曰：“去年杀虞庆则，今兹<br>斩王积，如更诛颎，天下谓我何！”于是除颎名。初，颎为仆射，其母诫之曰：<br>“汝富贵已极，但有斫头耳，尔其慎之！”颎由是常恐祸变。及此，颎欢然无恨<br>色，以为得免祸。<br>炀帝即位，拜太常卿。时有诏收周、齐故乐人及天下散乐。颎奏：“此乐久<br>废。今若征之，恐无识之徒弃本逐末，递相教习。”帝不悦。帝时侈靡，声色滋<br>甚，又起长城之役。颎甚病之，谓太常丞李懿曰：“周天元以好乐而亡，殷监不<br>进，安可复尔！”时帝遇启人可汗恩礼过厚，颎谓太府卿何稠曰：“此虏颇知中<br>国虚实、山川险易，恐为后患。”复谓观王雄曰：“近来朝廷殊无纲纪。”有人<br>奏之，帝以为讪谤朝政，诛之，诸子徙边。<br>颎有文武大略，明达政务。及蒙任寄之后，竭诚尽节，进引贞良，发天下为<br>己任。苏威、杨素、贺若弼、韩禽等皆颎所荐，各尽其用，为一代名臣。自余立<br>功立事者，不可胜数。当朝执政将二十年，朝野推服，物无异议，时致升平，颎<br>之力也。论者以为真宰相。及诛，天下入不伤惜，至今称冤不已。所有奇策良谋<br>及损益时政，颎皆削稿，代无知者。<br>子盛道，位莒州刺史，徙柳城卒。道弟弘德，封应国公，晋王记室；次弟表<br>仁，勃海郡公。徒蜀郡。<br>牛弘，字里仁，安定鹑觚人也。其先尝避难，改姓辽氏。祖炽，本郡中正。<br>父元，魏侍中、工部尚书、临泾公，复姓牛氏。弘在襁褓，有相者见之，谓其父<br>曰：“此儿当贵，善爱养之。”及长，须貌甚伟，性宽裕，好学博闻。仕周，历<br>位中外府记室、内史上士、纳言上士，专掌文翰，修起居注。后袭封临泾公，转<br>内史下大夫、仪同三司。开皇初，授散骑常侍、秘书监。弘以典籍遗逸，上表请<br>开献书之路，曰：<br>昔周德既衰，旧经紊弃。孔子以大圣之才，开素王之业，宪章祖述，制《礼》<br>刊《诗》，正五始而修《春秋》，阐《十翼》而弘《易》道。及秦皇驭宇，吞灭<br>诸侯，先王坟籍，扫地皆尽。此则书之一厄也。汉兴，建藏书之策，置校书之官。<br>至孝成之代，遣谒者陈农求遗书于天下，诏刘向父子雠校篇籍。汉之典文，于斯<br>为盛。及王莽之末，并从焚烬。此则书之二厄也。光武嗣兴，尤重经诰，未及下<br>车，先求文雅。至肃宗亲临讲肄，和帝数幸书林，其兰台、石室、鸿都、东观，<br>秘牒填委，更倍于前。及孝献移都，吏人扰乱，图书缣帛，皆取为帷囊。所收而<br>西，载七十余乘，属西京大乱，一时燔荡。此则书之三厄也。魏文代汉，更集经<br>典，皆藏在秘书，内外三阁，遣秘书郎郑默删定旧文，论者美其朱紫有别。晋氏<br>承之，文籍尤广。晋秘书监荀勖定魏《内经》，更著《新簿》。属刘、石冯陵，<br>从而失坠。此则书之四厄也。永嘉之后，寇窃竞兴，其建国立家，虽传名号，宪<br>章礼乐，寂灭无闻。刘裕平姚，收其图籍，《五经》子史，才四千卷，皆赤轴青<br>纸，文字古拙，并归江左。宋秘书丞王俭依刘氏《七略》，撰为《七志》。梁人<br>阮孝绪亦为《七录》。总其书数，三万余卷。及侯景度江，破灭梁室，秘省经籍，<br>虽从兵火，其文德殿内书史，宛然犹存。萧绎据有江陵，遣将破平侯景，收文德<br>之书及公私典籍重本七万余卷，悉送荆州。及周师入郢，绎悉焚之于外城，所收<br>十才一二。此则书之五厄也。<br>后魏爰自幽方，迁宅伊洛，日不暇给，经籍阙如。周氏创基关右，戎车未息。<br>保定之始，书止八千，后加收集，方盈万卷。高氏据有山东，初亦采访，验其本<br>目，残阙犹多。及东夏初平，获其经史，四部重杂，三万余卷。所益旧书，五千<br>而已。今御出单本，合一万五千余卷，部帙之间，仍有残缺。比梁之旧目，止有<br>其半。至于阴阳《河洛》之篇，医方图谱之说，弥复为少。<br>臣以经书自仲尼迄今，数遭五厄，兴集之期，属膺圣代。今秘藏见书，亦足<br>披览，但一时载籍，须令大备。不可王府所无，私家乃有。若猥发明诏，兼开购<br>赏，则异典必致，观阁斯积。<br>上纳之，于是下诏，献书一卷，赉缣一疋。一二年间，篇籍稍备。进爵奇章<br>公。<br>三年，拜礼部尚书，奉敕修撰《五礼》，勒成百卷，行于当代。弘请依古制，<br>修立明堂，上议曰：<br>窃谓明堂者，所以通神灵，感天地，出教化，崇有德。黄帝曰合宫，尧曰五<br>府，舜曰总章，布政兴教，由来尚矣。《周官考工记》曰：“夏后氏代室，堂脩<br>二七，广四脩一。”郑玄注云：“脩十四步，其广益以四分脩之一，则广十七步<br>半也。”“殷人重屋，堂脩七寻，四阿重屋。”郑云：“其脩七寻，广九寻也。”<br>“周人明堂，度九尺之筵，南北七筵。五室，凡室二筵。”郑玄云：“此三者，<br>或举宗庙，或举王寝，或举明堂，互言之明其制同也。”马融、王肃、干宝所注，<br>与郑亦异，今不具出。汉司徒马宫议云“夏后氏代室，室显于堂，故命以室。殷<br>人重屋，屋显于堂，故命以屋。周人明堂，堂大于夏室，故命以堂。夏后氏益其<br>堂之广百四十四尺，周人明堂，以为两序间大夏后氏七十二尺。”若据郑玄之说，<br>则夏室大于周堂，如依马宫之言，则周堂大于夏室。后王转文，周大为是。但宫<br>之所言，未详其义。此皆去圣久远，《礼》文残缺，先儒解说，家异人殊。郑注<br>《玉藻》亦云：“宗庙路寝，与明堂同制。”《王制》曰：“寝不逾庙，明大小<br>是同”。今依郑注，每室及堂，止有一丈八尺，四壁之外，四尺有余。若以宗庙<br>论之，袷享之日，周人旅酬六尸，并后褷为七，先公昭穆二尸，先王昭穆二尸，<br>合十一尸，三十六主，及君北面行事于二丈之堂，愚不及此。若以正寝论之，便<br>须朝宴。据《燕礼》：“诸侯宴则宾及卿大夫脱屦升坐。”是知天子宴，则三公<br>九卿并升堂。《燕义》又云：“席小卿次上卿。”言皆侍席。止于二筵之间，岂<br>得行礼？若以明堂论之，总享之时，五帝各于其室。设青帝之位，须于木室内少<br>北西面。太昊从食，坐于其西，近南北面。祖宗配享者，又于青帝南，稍退西面。<br>丈八之室，神位有三，加以簠簋豆笾，牛羊之俎，四海九州美物咸设，复须席上<br>升歌，出樽反坫，揖让升降，亦以隘矣。据兹而说，近是不然。案刘向别录及马<br>宫、祭邕等所见，当时有《古文明堂礼》、《王居明堂礼》、《明堂图》、《明<br>堂大图》、《明堂阴阳》、《太山通义》、《魏文侯孝经传》等，并说古明堂事。<br>其书皆亡，莫得而正。今《明堂月令》者，郑玄云是吕不韦著，《春秋十二纪》<br>之首章，礼家钞合为记。祭邕、王肃云周公作，《周书》有《月令》第五十三，<br>即此也。各有证明，文多不载。束皙以为夏时书。刘瓛云：“不韦鸠集儒者，寻<br>于圣王月令之事而记之。不韦安能独为此记？”今案不得全称周书，亦不可即为<br>秦典，其内杂有虞、夏、殷之法，皆圣王仁恕之政也。蔡邕具为章名，又论之曰：<br>“明堂所以宗祀其祖，以配上帝也。”夏后氏曰代室，殷人曰重屋，周人曰明堂。<br>东曰青阳，南曰明堂，西曰总章，北曰玄堂，内曰太室。圣人南面而听，响明而<br>治，人君之位莫不正焉。故虽有五名，而主以明堂也。制度之数，各有所依。方<br>一百四十四尺，坤之策也，屋圆楣径二百一十六尺，乾之策也。太庙明堂方六丈，<br>通天屋径九丈，阴阳九六之变，且圆盖方覆，九六之道也。八闼以象卦，九室以<br>象州，十二宫应日辰。三十六户，七十二牖，以四户八牖乘九宫之数也。户皆外<br>设而不闭，示天下以不藏也。通天屋高八十一尺，黄钟九九之实也。二十八柱布<br>四方，四方七宿之象也。堂高三尺，以应三统，四向五色，各象其行。水阔二十<br>四丈，象二十四气，于外，以象四海。王者之大礼也。”观其模范天地，则象阴<br>阳，必据古文，义不虚出。今若直取《考工》，不参《月令》，青阳总章之号不<br>得而称，九月享帝之礼不得而用。汉代二京所建，与此说悉同。<br>建安之后，海内大乱，魏氏三方未平，无闻兴造。晋则侍中裴頠议“直为一<br>殿，以崇严父之祀，其余杂碎，一皆除之。”宋、齐已还，咸率兹礼，前王盛事，<br>于是不行。后魏代都所造，也自李冲，三三相重，合为九屋。檐不覆基，房间通<br>街，穿凿处多，迄无可取。及迁洛阳，更加营构，五九纷竞，遂至不成。宗祀之<br>事，于焉靡托。<br>今皇猷遐阐，化覃海外，方建大礼，垂之无穷。弘等不以庸虚，谬当议限。<br>今检明堂必须五室者何？《尚书帝命验》曰：“帝者承天立五府，赤曰文祖，黄<br>曰神斗，白曰显纪，黑曰玄矩，苍曰灵府。”郑玄注曰：“五府与周明堂同矣。”<br>且三代相沿，多有损益，至于五室，确然不变。夫室以祭天，天实有五，若立九<br>室，四无所用。布政视朔，自依其辰。郑司农云：“十二月分在青阳等左右之位”，<br>不云居室。郑玄亦云“每月于其时之堂而听政焉。”《礼图》画个，皆在堂偏，<br>是以须为五室。明堂必须上圆下方者何？《孝经援神契》曰：“明堂者，上圆下<br>方，八窗四达，布政之宫。”《礼记盛德篇》曰：“明堂四户八牖，上圆下方。”<br>是以须为圆方。明堂必须重屋者何？案《考工记》，夏言“九阶，四旁两夹窗，<br>门堂三之二，室三之一。”殷、周不言者，明一同夏制。殷言“四阿重屋，”周<br>承其后不言屋，制亦尽同可知也。其“殷人重屋”之下，本无五室之文。郑注云：<br>“五室者，亦据夏以知之。”明周不云重屋，因殷则有，灼然可见。《礼记明堂<br>位》曰：“太庙，天子明堂。”言鲁为周公之故，得用天子礼乐，鲁之太庙，与<br>周之明堂同。又曰：“复庙重檐，刮楹达响，天子之庙饰。”郑注：“复庙，重<br>屋也。”据庙既重屋，明堂亦不疑矣。《春秋》文公十三年，太室屋坏，《五行<br>志》曰：“前堂曰太庙，中央曰太室，屋其上重者也。”服虔亦云“太室，太庙<br>之上屋也。”《周书·作洛篇》曰：“乃立太庙宗宫路寝明堂，咸有四阿反坫，<br>重亢重廊。”孔晁注云：“重亢，累栋；重廊，累屋也。”依《黄图》所载，汉<br>之宗庙皆为重屋。此去古犹近，遗法尚存，是以须为重屋。明堂必须为辟雍者何？<br>《礼记盛德篇》云：“明堂者，明诸侯尊卑也。外水曰辟雍。”《明堂阴阳录》<br>曰：“明堂之制，周圜行水，左旋以象天，内有太室，以象紫宫。”此则明堂有<br>水之明文也。然马宫、王肃以为明堂、辟雍、太学同处，蔡邕、卢植亦以为明堂、<br>灵台、辟雍、太学同实异名。邕云：“明堂者，取其宗祀之清貌，则谓之清庙，<br>取其正室，则曰太室，取其堂，则曰明堂，取其四门之学，则曰太学，取其周水<br>圜如璧，则曰辟雍，其实一也。”其言别者，《五经通义》曰：“灵台以望气，<br>明堂以布政，辟雍以养老教学。”三者不同。袁准、郑玄亦以为别。历代所疑，<br>岂能辄定？今据《郊祀志》云：“欲为明堂，未晓其制。济南人公玉带上黄帝时<br>《明堂图》，一殿无壁，盖之以茅，水圜宫垣，天子从之。”以此而言，其来则<br>久。汉中元二年，起明堂、辟雍、灵台于洛阳，并别处。然明堂并有璧水，李尤<br>明堂铭曰“流水洋洋”是也。以此须有辟雍。<br>今造明堂，须以礼经为本。形制依于周法，度数取于《月令》，遗阙之处，<br>参以余书，庶使该详沿革之理。其五室九阶，上圆下方，四阿重屋，四旁两门，<br>依《考工记》、《孝经》说。堂方一百四十四尺，屋圆楣径二百一十六尺，太室<br>方六丈，通天屋径九丈，八闼二十八柱，堂高三尺，四向五色，依《周书月令》<br>论。殿垣方在内，水周如外，水内径三百步，依《太山》、《盛德记》、《观礼<br>经》。仰观俯察，皆有则象，足以尽诚上帝，祗配祖宗，弘风布教，作范于后矣。<br>上以时事草创，未边制作，竟寝不行。<br>六年，除太常卿。九年，诏定雅乐，又作乐府歌词，撰定圆丘五帝凯乐，并<br>议乐事。弘上议云：<br>谨案礼，五声六律，十二管还相为宫。《周礼》奏黄钟，歌大吕，奏太蔟，<br>歌应钟，皆旋相为宫之义。蔡邕《明堂月令章句》曰：“孟春月则太蔟为宫，姑<br>洗为商，蕤宾为角，南吕为徵，应钟为羽，大吕为变宫，夷则为变徵。他月放此。”<br>故先王之作律吕也，所以辨天地四方阴阳之声。扬子云曰：“声生于律，律生于<br>辰。”故律吕配五行，通八风，历十二辰，行十二月，循环转运，义无停止。譬<br>如立春木王火相，立夏火王土相，季夏余分，土王金相，立秋金王水相，立冬水<br>王木相。递相为宫者，谓当其王月，名之为宫。今若十一月不以黄钟为宫，十三<br>月不以太蔟为宫，便是春木不王，夏土不相。岂不阴阳失度，天地不通哉？刘歆<br>《锺律书》云：“春宫秋律，百卉必凋；秋宫春律，万物必荣；夏宫冬律，雨雹<br>必降；冬宫夏律，雷必发声。”以斯而论，诚为不易。且律十二，今直为黄钟一<br>均，唯用七律，以外五律竟复何施？恐失圣人制作本意。故须依《礼》作还相为<br>宫之法。<br>上曰：“不须作旋相为宫，且作黄钟一均也。”弘又论六十律不可行：<br>谨案《续汉书律历志》：“元帝遣韦玄成问京房于乐府。房对：‘受学故小<br>黄令焦延寿。六十律相生之法：以上生下，皆三生二；以下生上，皆三生四。阳<br>下生阴，阴上生阳，终于中吕，十二律毕矣。中吕上生执始，执始下生去灭，上<br>下相生，终于南事，六十律毕矣。十二律之变至于六十，犹八卦之变至于六十四<br>也。冬至之声，以黄钟为宫，太蔟为商，姑洗为角，林钟为徵，南吕为羽，应钟<br>为变宫，蕤宾为变徵。此声气之元，五音之正也。故各统一日。其余以次运行，<br>当日者各自为宫，而商徵以类从焉。’房又曰：‘竹声不可以度调，故作准以定<br>数。准之状如瑟，长一丈而十三弦，隐间九尺，以应黄钟之律九寸。中央一弦，<br>下画分寸，以为六十律清浊之节。’执始之类，皆房自造。房云受法于焦延寿，<br>未知延寿所承也。至元和元年，待诏候钟律般肜上言：‘官无晓六十律以准调音<br>者。故待诏严嵩，具以准法教其子宣，愿召宣补学官，主调乐器。’太史丞弘试<br>宣十二律，其二中，其四不中，其六不知何律，宣遂罢。自此律家莫能为准施弦。<br>熹平六年，东观召典律者太子舍人张光问准意。光等不知，归阅旧藏，乃得其器，<br>形制如房书，犹不能定其弦缓急，故史官能辩清浊者遂绝。其可以相传者，唯大<br>榷常数及候气而已。”据此而论，房法汉世已不能行。沈约《宋志》曰：“详案<br>古典及今音家，六十律无施于乐。”《礼》云“十二管还相为宫”，不言六十。<br>《封禅书》云“大帝使素女鼓五十弦瑟而悲，破为二十五弦。”假令六十律为乐<br>得成，亦所不用，取大乐必易，大礼必简之意也。<br>又议曰：<br>案《周官》云“大司乐掌成均之法。”郑众注云：“均，调也。乐师主调其<br>音。”《三礼义宗》称“《周官》奏黄钟者，用黄钟为调，歌大吕者，用大吕为<br>调。奏者谓堂下四县，歌者谓堂上所歌。但以一祭之间，皆用二调。”是知据宫<br>称调，其义一也。明六律六吕迭相为宫，各自为调。今见行之乐，用黄钟之宫，<br>乃以林钟为调，与古典有违。案晋内书监荀勖依典记，以五声十二律还相为宫之<br>法，制十二笛。黄钟之笛，正声应黄钟，下徵应林钟，以姑洗为清角。大吕之笛，<br>正声应大吕，下徵应夷则。以外诸均，例皆如是。然今所用林钟，是勖下徵之调。<br>不取其正，先用其下，于理未通，故须改之。<br>上甚善其议，诏弘与姚察、许善心、何妥、虞世基等正定新乐。是后议置明<br>堂，诏弘条上故事，议其得失。上甚敬重之。<br>时杨素恃才矜贵，贱侮朝臣，唯见弘未尝不改容自肃。素将击突厥，诣太常<br>与弘言别。弘送素至中门而止，素谓曰：“大将出征，故来叙别，何相送之近也？”<br>弘遂揖而退。素笑曰：“奇章公可谓其智可及，其愚不可及也。”亦不以屑怀。<br>寻授大将军，拜吏部尚书。<br>时帝又令弘与杨素、苏威、薛道衡、许善心、虞世基、崔子发等并召诸儒，<br>论新礼降杀轻重。弘所立议，众咸推服之。及献皇后崩，王公已不下能定其仪注。<br>杨素谓弘曰：“公旧学时贤所仰。今日之事，决在于公。”弘了不辞让，斯须之<br>间，仪注悉备，皆有故实。素叹曰：“衣冠礼乐尽在此矣，非吾所及也！”弘以<br>三年之丧。祥禫具有降杀，期服十一月而练者，无所象法，以闻于帝。帝下诏<br>除期练之礼，自弘始也。<br>弘在吏部，先德行后文才，务在审慎。虽致缓滞，所有进用，并多称职。吏<br>部侍郎高孝基，鉴赏机晤，清慎绝伦，然爽俊有余，迹似轻薄，时宰多以此疑之。<br>唯弘深识其真，推心任委。隋之选举，于斯为最，时论服弘识度之远。<br>炀帝之在东宫，数有诗书遗弘，弘亦有答。及嗣位，尝赐弘诗曰：“晋家山<br>吏部，魏代卢尚书，莫言先哲异，奇才并佐余。学行敦时俗，道素乃冲虚，纳言<br>云阁上，礼仪皇运初。彝伦欣有叙，垂拱事端居。”其同被赐诗者，至于文词赞<br>扬，无如弘美。大业二年，进位上大将军。三年，改右光禄大夫。从拜恒岳，坛<br>墠珪币牲牢，并弘所定。还下太行山，炀帝尝召弘入内帐，对皇后赐以同席饮<br>食。其亲重如此。弘谓其子曰：“吾受非常之遇，荷恩深重。汝等子孙，宜以诚<br>敬自立，以答恩遇之隆。”六年，从幸江都，卒。帝伤惜之，赗赠甚厚。归葬安<br>定，赠开府仪同三司、光禄大夫、文安侯，谥曰宪。<br>弘荣宠当世，而车服卑俭，事上尽礼，待下以仁，讷于言而敏于行。上尝令<br>宣敕，弘至阶下，不能言，退还拜谢，云并忘之。上曰：“传语小辩，故非宰臣<br>任也。”愈称其质真。大业之代，委遇弥隆。性宽厚，笃志干学，虽职务繁杂，<br>书不释手。隋室旧臣，始终信任，悔吝不及，唯弘一人而已。弟弼，好酒而酗，<br>尝醉射杀弘驾车牛，弘还宅，其妻迎谓曰：“叔射杀牛。”弘闻，无所怪问，直<br>答曰：“作脯。”坐定，其妻又曰：“叔忽射杀牛，大是异事。弘曰：“已知。”<br>颜色自若，读书不辍。其宽和如此。有文集十二卷行于世。<br>长子方大，亦有学业，位内史舍人。<br>次子方裕，凶险无仁心，在江都与裴虔通等谋杀逆，事见《司马德戡传》。<br>李德林，字公辅，博陵安平人。祖寿，魏湖州户曹从事。父敬族，历太学博<br>士、镇远将军。魏静帝时，命当世通人正定文籍，以为内校书，别在直阁省。德<br>林幼聪敏，年数岁，诵左思《蜀都赋》，十余日便度。高隆之见而叹异之，遍告<br>朝士云：“若假其年，必为天下伟器。”邺京人士多就宅观之，月余车马不绝。<br>年十五，诵《五经》及古今文集，日数千言。俄而该博坟典，阴阳纬候无不通涉。<br>善属文，词核而理畅。魏收尝对高隆之谓其父曰：“贤子文笔，终当继温子升。”<br>隆之大笑曰：“魏常侍殊己嫉贤，何不近比老彭，乃远求温子！”<br>年十六，遭父艰，自驾灵舆，反葬故里。时严寒，单縗跌足，州里人物由是<br>敬慕之。居贫<车感>轲，母氏多疾，方留心典籍，无复宦情。其后母病稍愈，逼令<br>仕进。齐任城王湝为定州刺史，重其才，召入州馆，朝夕同游，殆均师友。后<br>举秀才，尚书令杨遵彦考为上第，授殿中将军。及长广王作相，引为丞相府行参<br>军。未几，王即帝位，累迁中书舍人，加通直散骑侍郎，别典机密。寻丁母艰，<br>以至孝闻，朝廷嘉之。裁百日，夺情起复，固辞不起。魏收与阳休之论《齐书》<br>起元事，百司会议。收与德林致书往复，词多不载。后除中书侍郎，仍诏修国史，<br>时齐帝留情文雅，召入文林馆，与黄门侍郎颜之推同判文林馆事。累迁仪同三司。<br>周武帝平齐，遣使就宅宣旨云：“平齐之利，唯在于尔，宜入相见。”仍令<br>从驾至长安，授内史上士，诏诰格式及用山东人物，一以委之。周武谓群臣曰：<br>“我常日唯闻李德林与齐朝作书檄，我正谓其是天上人。岂言今日得其驱使，复<br>为我作文书，极为大异。”神武公纥豆陵毅答曰：“臣闻明主圣王，得骐驎凤皇<br>为瑞，是圣德所感，非力能致之。瑞物虽来，不堪使用。如李德林来受驱策，亦<br>是陛下圣德感致，有大才用，胜于骐驎凤皇远矣。”帝大笑曰：“诚如公言。”<br>宣政末，授御正下大夫。后赐爵成安县男。<br>宣帝大渐，隋文帝初受顾命，令邗国公杨惠谓德林曰：“朝廷赐令总文武事，<br>今欲与公共成，必不得辞。”德林答曰：“愿以死奉公。”隋文大悦，即召与语。<br>刘昉、郑译初矫诏召隋文受命辅少主，总知内外兵马事。译欲授隋文冢宰，译自<br>摄大司马，昉为小冢宰。德林私启：“宜作大丞相，假黄钺，都督内外诸军事。”<br>遂以译为相府长史。昉为相府司马，二人由是不平。以德林为相府属，加仪同大<br>将军。<br>未几而三方构乱，指授兵略，皆与之参详。军书羽檄，朝夕顿至，一日之中，<br>动逾百数。或机速竞发，口授数人，文意百端，不加治点。郧公韦孝宽为东道元<br>帅，师次永桥，沁水长，孝宽师未得度。长史李询密启：“诸大将受尉迟迥饷金。”<br>隋文得启，以为忧，议欲代之。德林曰：“临敌代将，自古所难，乐毅所以辞燕，<br>马服以之败赵也。公但以一腹心，明于智略，素为诸将所信伏者，速至军所，观<br>其情伪。纵有异意，必不敢动。”隋文曰：“公不发此言，几败大事！”即令高<br>颎驰驿往军所，为诸将节度，竟成大功。凡厥谋谟，皆此类也。进授丞相府从事<br>内郎。禅代之际，其相国总百揆、九锡殊礼诏策笺表玺书，皆德林之辞也。隋文<br>癸祚之日，授内史令。初，将受禅，虞庆则等劝隋文尽灭宇文氏，德林固争以为<br>不可。隋文怒，由是品位不加，唯依班例，授上仪同，进爵为子。<br>开皇元年，敕令与太尉于翼、高颎等同修律令。讫，奏闻，别赐骏马及九环<br>金带。五年，敕令撰录作相时文翰，勒成五卷，谓之《霸朝杂集》。隋文省读讫，<br>明旦谓德林曰：“自古帝王之兴，必有异人辅佐。我昨读《霸朝集》，方知感应<br>之理。昨宵恨夜长，不得早见公面。”于是追赠其父定州刺史、安平县公，谥曰<br>孝。隋文后幸邺，德林以疾不从。敕书追之，后御笔注云：“伐陈事意，宜自随<br>也。”时高颎入京，上语颎曰：“德林若患未堪行，宜自至宅，取其方略。”帝<br>以之付晋王广。<br>初，大象末，文帝以逆人王谦宅赐之，寻又改赐崔谦，帝令德林自选一好宅<br>并庄店作替。德林乃奏取逆人高阿那卫国县市店八十区为替。九年，车驾幸晋阳，<br>店人表诉，称地是平人物，高氏强夺，于内造舍。上责德林。德林请勘逆人文簿<br>及本换宅之意，上不听，悉追店给所住者。由是嫌之。初，德林称其父为太尉谘<br>议，以取赠官，李元操等阴奏之曰：“德林父终于校书，妄称谘议。”上甚衔之。<br>至是，复庭议忤意，因数之曰：“公为内史，典朕机密，比不预计议者，以公不<br>弘耳。朕方以孝理天下，故立五教以弘之。公言孝由天性，何须设教。然则孔子<br>孙当说《孝经》也？又罔冒取店，妄加父官，朕实忿之而未能发。今当以一州相<br>遣耳。”因出为湖州刺史。在州逢旱，课人掘井溉田，为考司所贬。岁余，卒官，<br>时年六十一。赠大将军、廉州刺史，谥曰文。将葬，敕令羽林百人，并鼓吹一部，<br>以给丧事，祭以太牢。<br>德林美容仪，善谈吐，器量沈深，时人未能测。齐任城王湝、赵彦深、魏<br>收、陆卬大相钦重。德林少孤，未有字，魏收谓之曰：“识度天才，必至公辅，<br>吾辄以此字卿。”从宦已后，即典机密，性慎密，尝言古人不言温树，何足称也。<br>少以才学见知，及位望稍高，颇伤自任，争竞之徒，更相谮毁。所以运属兴王，<br>功参佐命，十余年间竟不徙级。所撰文集，勒成八十卷，遭乱亡失，见五十卷行<br>于代。<br>子百药，博涉多才，词藻清赡。大业末，位建安郡丞。<br><hr>
