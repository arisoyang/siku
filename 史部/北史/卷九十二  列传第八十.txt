<h4>《史部·北史·卷九十二  列传第八十》<b class="x">作者：李延寿</b></h4>
<br>○恩幸<br>王睿王仲兴（寇猛）赵修茹皓赵邕侯刚徐纥宗爱仇洛齐<br>（段霸）王琚赵默孙小张宗之剧鹏张祐抱嶷王遇苻承祖王质<br>李坚（秦松白整）刘腾贾粲杨范成轨王温孟栾平季封津刘<br>思逸张景嵩毛畅郭秀和士开穆提婆高阿那肱韩凤齐诸宦者<br>夫令色巧言，矫情饰貌，邀眄睐之利，射咳唾之私，乃苟进之常道也。况乃<br>亲由亵狎，恩生趋走，便僻俯仰，当宠擅权。斯乃夏桀、殷纣所以丧两代，石显、<br>张让所以翦二京焉。<br>魏世王睿幸于太和之初，郑俨宠于孝昌之季，宗爱之弑帝害王，刘腾之废后<br>戮相，此盖其甚者尔。其间盗宫卖爵，污辱宫闱者多矣，亦何可枚举哉？斯乃王<br>者所宜深诫。而齐末又有甚焉。乃自书契以降，未之有也。若乃心利锥刀，居台<br>鼎之任；智昏菽麦，当机衡之重。亦有西域丑胡，龟兹杂伎，封王开府，接武比<br>肩。非直独守幸臣，且复多干朝政。赐予之费，帑藏以虚；杼柚之资，剥掠将尽。<br>齐运短促，固其宜哉！神武、文襄，情存庶政，文武任寄，多贞干之臣，唯郭秀<br>小人，有累明德。天保五年之后，虽罔念作狂，所幸有通州刺史梁伯和、陆芃儿<br>之徒，唯左右驱驰，内外亵狎，其朝廷之事，一不与闻，故不入此传。大宁之后，<br>奸佞浸繁，盛业鸿基，以之颠覆，生灵厄夫左衽，非不幸也！<br>《魏书》有《恩幸传》及《阉官传》，《齐书》有《佞幸传》。今用比次，<br>以为《恩幸》篇云。旧书郑俨在《恩幸》中，今从例附其家传，其余并编于此。<br>其宦者之徒，尤是亡齐之一物，丑声秽迹，千端万绪，其事阙而不书，乃略存姓<br>名，附之此传之末。其帝家诸奴及胡人乐工叨窃贵幸者，亦附出焉。<br>王睿，字洛诚，自云太原晋阳人也。六世祖横，张轨参军。晋乱，子孙因居<br>于武威姑臧。父桥，字法生，解天文卜筮。凉州平，入京。家贫，以术自给，历<br>位终于侍御中散。天安初，卒，赠平远将军、凉州刺史、显美侯，谥曰敬。睿少<br>传父业，而姿貌伟丽，景穆之在东宫，见而奇之。兴安初，擢为太卜中散，稍迁<br>为令，领太史。承明元年，文明太后临朝，睿因缘见幸。超迁给事中。俄为散骑<br>常侍、侍令，领太史。承明元年，文明太后临朝，睿因缘见幸，超迁给事中。俄<br>为散骑常侍、侍中、吏部尚书，赐爵太原公。于是内参机密，外豫政事，爱宠日<br>隆，朝士慑惮焉。太和二年，孝文及文明太后率百僚与诸方客临兽圈，有猛兽逸，<br>登门阁道，几至御坐。左右侍卫皆惊靡，睿独执戟御之，猛兽乃退。故亲任转重。<br>三年春，诏睿与东阳王丕同入八议，永受复除。四年，迁尚书令，进爵中山王，<br>加镇东大将军，置王官二十二人，中书侍郎郑羲为傅，郎中令以下，皆当时名士。<br>又拜睿妻丁氏为妃。及沙门法秀谋逆事发，多所牵引。睿曰：“与杀不辜，宁赦<br>有罪，宜枭斩首恶，余从原赦，不亦善乎！”考文从之，得免者千余人。<br>睿出入帷幄，太后密赐珍玩缯彩，人莫能知。率常以夜帷载阉官防致，前后<br>钜万，不可胜数。加以田园、奴婢、牛马杂畜，并尽良美。大臣及左右因是以受<br>赉赐，外示不私，所费又以万计。及疾病、孝文、太后每亲视疾，侍官省问，相<br>望于道。及疾笃，上疏陈刑政之宜。寻薨，孝文、文明太后亲临哀恸。赐温明秘<br>器，宕昌公王遇监护丧事。赠卫大将军、太宰、并州牧，谥曰宣王。内侍长董丑<br>奴营坟墓。将葬于城东，孝文登城楼以望之。京都文士为作哀诗及诔者百余人。<br>乃立睿祀于都南二十里大道右，起庙，以时祭荐，并立碑铭，置守祀五家。又诏<br>褒扬睿，图其捍猛兽状于诸殿，令高允为之赞。京邑士女，谄称睿美，造新声而<br>弦歌之，名曰《中山王》。诏班乐府，合乐奏之。<br>初，睿女妻李冲兄子蕤，次女以适赵国李恢子华。女之将行，先入宫中，其<br>礼略如公主、王女之仪。太后亲御太华殿，寝其女于帐中，睿与张祐侍坐。睿所<br>亲及两李家丈夫、妇人列于东西廊。及女子登车，太后送过中路。时人窃谓天子、<br>太后嫁女。睿之葬也，假亲姻义旧衰绖缟冠送丧者千余人，皆举声恸泣，以要荣<br>利，时谓之义孝。<br>睿既贵，乃言家本太原晋阳，遂移属焉。故其兄弟封爵，多以并州郡县。薨<br>后，重赠睿父桥侍中、征西将军、左光禄大夫、仪同三司、武威王，谥曰定。追<br>策睿母贾氏为妃，立碑于墓左。父子并葬城东，相去里余。迁洛后，更徙葬太原<br>晋阳故地。<br>子袭，字元孙。睿薨，孝文诏袭代领都曹，为尚书令，领吏部曹。后袭王爵，<br>例降为公。太后崩后，袭礼遇稍薄，不复关与时事。后出为并州刺史。舆驾诣洛，<br>路幸其州，人庶多为立铭，置于大路，虚相称美。或云袭所教也，尚书奏免其官，<br>诏唯降号二等。卒，赠豫州刺史，谥曰质。<br>袭弟椿，字元寿。正始中，拜太原太守，坐事免。椿僮仆千余，园宅华广，<br>声伎自适，无乏于时。或有权椿仕者，椿笑而不答。雅有巧思，凡所营制，可为<br>后法。由是正光中元叉将营明堂、辟雍，俗征为将作大匠，椿闻而固辞。孝昌中，<br>尔朱荣以汾州胡逆，表椿慰劳汾胡。汾胡与椿比州，服其声望，所至降下。事宁，<br>授太原太守。以预立庄帝功，封辽阳县子，寻转封真定县。永熙中，除瀛州刺史。<br>时有风雹之变，诏书广访谠言，椿乃上疏言政事之宜。椿性严察，下不容奸，所<br>在吏人畏之重足。天平末，更满还乡。初，椿于宅构起厅事，极为高壮。时人忽<br>云：“此乃太原王宅，岂是王太原宅？”椿往为本郡，世皆呼为王太原。未几，<br>尔朱荣居椿之宅，荣封太原王焉。到于齐神武之居晋阳，霸朝所在，人士辐凑。<br>椿礼敬亲知，多所拯接。后以老病辞疾，客居赵郡之西鲤鱼祠山。卒，赠尚书左<br>仆射、太尉公、冀州刺史，谥曰文恭。及葬，齐神武亲自吊送。<br>椿妻巨鹿魏悦次女，明达有远操，多识往行前言。随夫在华州，兄子建在洛<br>遇患，闻而驰赴，肤容亏损，亲类叹尚之。尔朱荣妻乡郡长公主深所礼敬。永安<br>中，诏以为南和县君。内足于财，不以华饰为意。抚兄子收，情同己子。存拯亲<br>类，所在周给。椿名位终始，魏有力焉。卒，赠巨鹿郡君。椿无子，以兄孙叔明<br>为后。<br>王仲兴，赵郡南栾人也。父天德，起自细微，至殿中尚书。仲兴幼而端谨，<br>以父任，早给事左右，累迁越骑校尉。孝文在马圈，自不豫、大渐迄于崩，仲兴<br>颇预侍护。宣武即位，转左中郎将。及帝亲政，与赵脩并见宠任，迁光禄大夫，<br>领武卫将军。虽与脩并，而畏慎自退，不若脩倨傲无礼。咸阳王禧之出奔也，当<br>时上下微为震骇，帝遣仲兴先驰入金墉安慰。后与领军于劲参机要，因自回马圈<br>侍疾及入金墉功，遂封上党郡开国公。自拜武卫及受封日，车驾每临飨其宅。宣<br>武游幸，仲兴常侍，不离左右，外事得径以闻，百僚亦耸体而承望焉。兄可久，<br>以仲兴故，自散爵为征虏府长史，带彭城太守。仲兴世居赵郡，自以寒微，云旧<br>出京兆霸城，故为雍州大中正。尚书后以仲兴赏报过优，北海王详尝以面启，奏<br>请降减，事久不决。可久在徐州，恃仲兴宠势，轻侮司马梁郡太守李长寿，乃令<br>僮仆邀殴长寿，遂折其胁。州以表闻，北海王详因百僚朝集，厉色大言曰：“徐<br>州名藩，先帝所重，朝廷云何简用上佐，遂至此纷纭，以彻荒外，岂不为国丑辱！”<br>仲兴是后渐疏。宣武乃下诏夺其封邑。后卒于并州刺史。<br>宣武时，又有上谷寇猛，少以姿干充武贲，稍迁至武卫将军。出入禁中，无<br>所拘忌。自以上谷寇氏，得补燕州大中正，而不能甄别士庶也。卒，赠燕州刺史。<br>赵修，字景业，赵郡房子人也。父谧，阳武令。修本给事东宫，为白衣左右，<br>颇有膂力。宣武践阼，爱遇日隆。然天性暗塞，不亲书疏。宣武亲政，旬月间频<br>有转授。每受除设宴，帝幸其宅，诸王公百僚悉从，帝亲见其母。<br>修能剧饮，至于逼劝觞爵，虽北海王详、广阳王嘉等皆亦不免，必致困乱。<br>每适郊庙，修常骖陪，出入华林，恒乘马至禁内。咸阳王禧诛，其家财货多赐高<br>肇及脩。修之葬父，百官自王公已下，无不吊祭，酒犊祭奠之具，填塞门街，。<br>于京师为制碑铭、石兽、石柱，皆发人车牛，传致本县，财用之费，悉自公家。<br>凶吉车乘将百两，道路供给，皆出于官。时将马射，宣武留修过之，帝如射宫，<br>又骖乘，辂车旒竿触东门折。脩恐不逮葬日，驿赴窆期。左右求从及特遣者数十<br>人，修道路嬉戏，殆无戚容，或与宾客奸掠妇女裸观，从者噂<口沓>喧哗，诟詈<br>无节，莫不畏而恶之。是年，又为修广增宅舍，多所并兼，洞门高堂，房庑周博，<br>崇丽拟于诸王。其四面邻居，赂入其地者侯天盛兄弟，越次出补长史大郡。<br>修起自贱伍，暴致富贵，奢傲无礼，物情所疾，困其在外，左右或讽纠其罪。<br>自其葬父还也，旧宠小薄。初，王显附修，后因忿阋，密伺其过，列修葬父时，<br>路中淫乱不轨。又云与长安人赵僧雗谋匿玉印事。高肇、甄琛等构成其罪，<br>乃密以闻。始琛及李凭等曲事修，无所不至，惧相连及，乃争共纠擿。遂有诏<br>按其罪恶，鞭之一百，徒敦煌为兵。其家宅作徒，即仰停罢，所亲在内者，悉令<br>出禁。是日，修诣领军于劲第，与之樗蒱。筹未及毕，羽林数人，相续而至，称<br>诏呼之。脩惊起，随出。路中执引脩马诣领军府。琛与显监决其罪，先具问事有<br>力者五人，更迭鞭之，占令必死。旨决百靴，其实三百。修素肥壮，腰腹博硕，<br>堪忍楚毒，了不转动。鞭讫，即召驿马，促之令发。出城西门，不自胜举，缚置<br>鞍中，急驱驰之，其母妻追随，不得与语，行八十里乃死。<br>初，于后之入，修之力也。修死后，领军于劲犹追感旧意，经恤其家。自余<br>朝士昔相宗承者，悉弃绝之，以示己之疏远焉。<br>茹皓，字禽奇，旧吴人也。父谦之，本名要，随宋巴陵王休若为将，至彭城，<br>遂寓居淮阳上党。皓年十五六，为县金曹吏。南徐州刺史沈陵见而善之，自随入<br>洛，举充孝文白衣左右。宣武践阼，皓侍直禁中，稍被宠接。宣武尝拜山陵，路<br>中欲引与同车，黄门侍郎元匡切谏乃止。乃帝亲政，皓眷赉日隆。时赵脩亦被幸，<br>妒之，求出皓。皓亦虑见危祸，不乐内官，遂超授濮阳太守，其父因皓，讼理旧<br>勋，先除兖州阳平太守，赐以子爵。父子剖符名邦，郡境相接。皓忻于去内，不<br>以疏外为戚。及赵脩等败，竟获全。虽起微细，为守乃清简寡事。后授左中郎将，<br>领直阁，宠待如前。皓既宦达，自云本出雁门，雁门人谄附者，乃因荐皓于司徒，<br>请为肆州大中正，诏特依许。迁骁骑将军，领华林诸作。皓性微工巧，多所兴立，<br>为山于天泉池西，采掘北芒及南山佳石，徙竹汝、颍，罗莳其间。经构楼观，列<br>于上下，树草栽木，颇有野致。帝心悦之，以时临幸。<br>皓贵宠日升，关豫政事，太傅、北海王详以下，咸祗惮之。皓娶仆射高肇从<br>妹，于帝为从母，迎纳之日，详亲诣之，礼以马物，皓又为弟聘安丰王延明妹，<br>延明耻非旧流，不许。详劝之云：“欲觅官职，如何不与茹皓婚姻也？”延明乃<br>从焉。皓颇敏慧，折节下人，潜自经营，阴有纳受，货产盈积，起宅宫西，朝贵<br>弗及。时帝虽亲万务，皓率常居内，留宿不还，传可门下奏事。未几，转光禄少<br>卿。意殊不已，方欲陈马圈从先帝劳，更希荣举。<br>初，脩、皓之宠，北海王详皆附之。又直阁刘胄本为详荐，常感恩。高肇素<br>嫉诸王，常规陷害，既知详与皓等交关相昵，乃构之，云皓等将有异谋。宣武乃<br>召中尉崔亮，令奏皓、胄、常季贤、陈扫静四人擅势纳贿及私乱诸事。即日执皓<br>等，皆诣南台，翌日，奏处杀之。皓妻被发出堂，哭而迎皓。皓径入哭别，食椒<br>而死。<br>胄字元孙，后位直阁将军。<br>季贤起于主马，宣武初好骑乘，因是获宠。位司药丞，仍主厩闲。<br>扫静、徐义恭，并彭城旧营人。扫静能为宣武典栉梳，义恭善执衣服，并以<br>巧便，旦夕居中，爱幸相侔，官叙不异。二人皆承皓，皓亦接眷。而扫静偏为亲<br>密，与皓常在左右，略不归休。皓败，扫静亦死于家。义恭小心谨慎，皓等死后，<br>弥见幸信。宣武不豫，义恭昼夜扶抱，崩于怀中。义恭谄附元叉，叉有淫宴，多<br>在其宅。位终左光禄大夫。<br>赵邕，字令和，自云南阳人也。洁白美髭眉。司空李冲之贵宠也。邕以少年<br>端谨，出入其家，颇给桉磨奔走之役。冲令与诸子游处，人有束带谒冲者，时托<br>之以自通。太和中，给事左右，至殿中监。宣武即位及亲政，犹居本任。微与赵<br>脩结为宗援，然亦不甚相附也。邕父怡，以邕宠，召拜太常少卿，寻为荆州大中<br>正，出为荆州刺史。怡乃致其母丧，葬于宛城之南，赵氏旧墟。后拜金紫光禄大<br>夫，卒，赠相州刺史。宣武每出入郊庙，脩恒以常侍兼侍中陪乘，而邕兼奉车都<br>尉，执辔同载。时人窃论，号为二赵。以赵出南阳，徙属荆州。邕转给事中，南<br>阳中正。以父为荆州大中正，罢。宣武崩，邕兼给事黄门。后为幽州刺史，贪与<br>范阳卢氏为婚，女父早亡，其叔许之，而母不从。母北平阳氏，携女至家藏避，<br>规免。邕乃考掠阳叔，遂至于死。阳氏诉冤，邕坐处死。会赦，免。孝昌初，卒。<br>侯刚，字乾之，河南洛阳人也。其先代人，本出寒微。少以善于鼎俎，得进<br>膳出入，积官至尝食典御。宣武以其质直，赐名刚焉。稍迁左中郎将，领刀剑左<br>右，后领太子中庶子。宣武崩，刚与侍中崔光迎明帝于东宫，寻除卫尉卿，封武<br>阳县侯。俄为侍中、抚军将军、恒州大中正，进爵为公。熙平中，侍中游肇出为<br>相州，刚言于灵太后曰：“昔高氏擅权，游肇抗衡不屈，而出牧一藩，未尽其美。<br>宜还引入，以辅圣主。”太后善之。<br>刚宠任既隆，江阳王继、尚书长孙承业皆以女妻其子。司空、任城王澄以其<br>起由膳宰，颇窃侮之云：“此近为我举食。”然公坐对集，敬遇不亏。后刚坐掠<br>杀试射羽林，为御史中尉元匡所弹，处刚大辟。尚书令、任城王澄为之言于灵太<br>后，令削封三百户，解尝食典御。刚于是颇为失意。刚自太和进食，遂为典御，<br>历两都、三帝、二太后，将三十年，至此始解。御史中尉元匡之废也，刚为太傅、<br>清河王怿所举，除车骑将军，领御史中尉。及领军元叉执政，刚长子，叉之妹夫，<br>乃引刚为侍中、左卫将军，还领尝食典御，以为枝援。复令御史中尉。刚启军旅<br>稍兴，国用不足，求以己邑俸粟，赈给征人，比至军下。明帝许之。<br>孝昌元年，除领军。初，元叉之解领军，灵太后以叉腹心尚多，恐难卒制，<br>故权以刚代之，示安其意。寻出为冀州刺史。刚在道，诏暴其朋党元叉，逼胁内<br>外，降为征虏将军，余悉削黜。终于家。永安中，赠司徒公。刚以上谷先有侯氏，<br>于是始家焉。<br>徐纥字，武伯，乐安博昌人也。家世寒微。纥少好学，颇以文词见称。宣武<br>初，自主书除中书舍人。谄附赵脩，脩诛，坐徙枹罕。虽在徒役，志气不挠。故<br>事，捉逃役流兵五人者，听免，纥以此得还。久之，复除中书舍人。太傅、清河<br>王怿以文翰待之。及元叉害怿，出为雁门太守，称母老解郡。寻饰貌事叉，大得<br>叉意。<br>灵太后反政，以纥曾为怿所顾待，复自母忧中起为中书舍人。曲事郑俨，是<br>以特被信任，俄迁给事黄门侍郎，仍领舍人，总摄中书、门下事，军国诏命，莫<br>不由之。时有急速，令数吏执笔，或行或卧，人别占之，造次俱成，不失事理，<br>虽无雅才，咸得济用。时黄门侍郎太原王遵业、琅邪王诵，并称文学，亦不免为<br>纥执笔，承其指授。纥机辩有智数，当公断决，终日不以为劳。长直禁中，略无<br>休息。时复与沙门讲论，或分宵达曙，而心力无怠，道俗叹服之。然性浮动，慕<br>权利，外似謇正，内实谄谀。时豪胜己，必相陵驾；书生贫士，矫意礼之。其诡<br>态若此，有识鄙焉。纥既处腹心，参断机密，势倾一时，远近填凑。与郑俨、李<br>神轨宠任相亚，时称徐、郑焉。然无经国大体，好行小数，说灵太后以铁券间尔<br>朱荣左右。荣知，深以为憾，启求诛之。荣将入洛，既克河梁，纥矫诏夜开殿中，<br>取骅骝御马十余疋，东走兖州。羊侃时为太山太守，纥往投之，说侃令举兵。侃<br>从之，遂聚兵反，共纥围兖州。孝庄初，遣侍中于晖为行台，与齐神武讨之。纥<br>虑不免，说侃请乞师于梁，侃信之，遂奔梁。文笔驳论十卷，多有遗落，时或存<br>于世焉。<br>宗爱不知其所由来，以罪为阉人，历碎职至中常侍。正平元年元正，太武大<br>会于江上，班赏群臣，以爱为秦郡公。景穆之监国也，每事精察，爱天性险暴，<br>行多非法，景穆每衔之。给事中侯道盛、侍郎任平城等任事东宫，微为权势，太<br>武颇闻之。二人与爱并不睦，爱惧道盛等案其事，遂构告其罪，诏斩道盛等于都<br>街。时太武震怒，景穆遂以忧薨。<br>是后，太武追悼不已，爱惧诛，遂谋逆。二年春，太武暴崩，爱所为也。尚<br>书左仆射兰延、侍中吴兴公和疋、侍中太原公薛提等秘不发丧。延、疋二人议，<br>以文成冲幼、欲立长君，徵秦王翰，置之秘室。提以文成有世嫡之重，不可废所<br>宜立而更求君。延等犹豫未决。爱知其谋。始爱负罪于东宫，而与吴王余素协，<br>乃密迎余，自中宫便门入，矫皇后令徵延等。延等以爱素贱，弗之疑，皆随之入。<br>爱先使阉竖三十人持仗于宫内，及延等入，以次收缚，斩于殿堂。执秦王翰，杀<br>之于永巷，而立余。余以爱为大司马、大将军、太师、都督中外诸军事，领中秘<br>书，封冯翊王。<br>分既立余，位居元辅，录三省，兼总戎禁，坐召公卿，权恣日甚，内外惮之。<br>群情咸以为爱必有赵高、阎乐之祸，余疑之，遂谋夺其权。爱愤怒，使小黄门贾<br>周等夜杀余。文成立，诛爱、周等，皆具五刑，夷三族。<br>仇洛齐，中山人也，本姓侯氏。外祖父仇款，始出冯翊重泉，款仕石季龙末，<br>徙邺南枋头。仕慕容暐为乌丸护军、长水校尉。生二子，长曰嵩，小曰腾。嵩仕<br>慕容垂，迁居中山，位殿中侍御史。嵩有二子，长曰广，小曰盆。嵩妹子洛齐，<br>生而非男，嵩养为子，因为仇姓。初，嵩长女有姿色，充冉闵妇。闵破，入慕容<br>俊，又转赐卢豚，生子鲁元。鲁元有宠于太武，而知外祖嵩已死，唯有三舅，每<br>言于帝。帝为访其舅。时东方罕有仕者，广、盆皆不乐入平城。洛齐独请行曰：<br>“我养子，兼人道不全，当为兄弟试祸福也。”乃乘驴赴京。鲁元候知将至，结<br>从者百余骑，迎于桑乾河，见而下拜，从者亦同致敬。入言于太武。太武问其才<br>用所宜，鲁元曰：“臣舅不幸，生为阉人，唯合与陛下守宫闱耳。”而不言其养<br>子。帝矜焉，引见叙用，赐爵文安子，稍迁给事黄门侍郎。<br>魏初，禁网疏阔，人户隐匿，漏脱者多。东州既平，绫罗户人乐葵，因是请<br>采漏户，供为纶绵，自后逃户占为绫罗縠者非一。于是杂营户帅遍于天下，<br>不属守宰，发赋轻易，人多私附，户口错乱，不可捡括。洛齐奏议罢之，一属郡<br>县。从征平凉，以功超迁散骑常侍。又加中书令，进爵零陵公，拜侍中、冀州刺<br>史、内都大官。卒，谥曰康。养子俨，袭爵。<br>太武时，又有段霸，以谨敏见知。历中常侍、殿中尚书、定州刺史。<br>王琚，高平人也。自云本太原人，高祖始，晋豫州刺史。琚以秦常中被刑，<br>入宫禁。小心守节，久乃见叙用，稍迁礼部尚书，赐爵广平公。孝文以琚历奉前<br>朝，志存公正，授散骑常侍。后历位冀州刺史，假广平王，进爵高平王。孝文、<br>文明太后东巡冀州，亲幸其家。还京，以其年老，拜散骑常侍，养老于家，前后<br>赐以车马、衣物，不可称计。又降爵为公。扶老自平城从迁洛邑。常饮牛乳，色<br>如处子。卒年九十，赠冀州刺史，谥靖公。<br>赵默，字文静，初名海，本凉州隶户。自云，其先河内温人也，五世祖术，<br>晋末为西夷校尉，因居酒泉安弥县。海生而凉州平，没入而为阉人，因改名默。<br>有容貌，恭谨小心，赐爵睢阳侯，累迁选部尚书。能自谨励，当官任举，颇得其<br>人，加侍中，进爵河内公。献文将传位京兆王子推，访诸群臣，百官唯唯，莫敢<br>先言，唯源贺等辞义正直，不肯奉诏。献文怒，变色，复以问默。默对曰：“臣<br>以死奉戴皇太子。”献文默然良久，遂传位孝文。孝文立，得幸两宫，禄赐优厚。<br>时尚书李亦有宠于献文，与默对绾选部。奏中书侍郎崔鉴为东徐州，北部主<br>书郎公孙处显为荆州，选部监公孙蘧为幽州，皆曰有能，实有私焉。默疾其亏乱<br>选体，遂争于殿庭曰：“以功授官，因爵与禄，国之常典。中书侍郎、尚书主书<br>郎、诸曹监，勋能俱立，不过列郡。今皆以为州，臣实为惑。”于是默与遂<br>为深隙。竟列默为监藏。因黜为门士。默废寝忘食，规报前怨。逾年，还入为<br>侍御、散骑常侍、侍中、尚书左仆射，复兼选部如昔。及将获罪，默因抅成<br>以诛之，然后食甘寝安，志于职事。出为仪同三司、定州刺史，进爵为王。克己<br>清俭，事济公私。后薨于冀州刺史，追赠司空，谥曰康。<br>孙小，字茂翘，咸阳石安人也。父瓒，姚泓安定护军，为赫连屈丐所杀，小<br>没入宫刑。会魏平统万，遂徙平城。内侍东宫，以聪识有智略称。未几，转四台<br>中散。太武幸瓜步，虑有北寇之虞，赐爵泥阳子，除留台将军。车驾还都，乃请<br>父瓒赠谥，求更改葬。诏赠秦州刺史、石安县子，谥曰戴。小后拜并州刺史，进<br>爵中都侯。州内四郡百余人，诣阙颂其政化。后迁冀州刺史，声称微少于前。然<br>所在清约，当时牧伯，无能及也。性颇忍酷，所养子息，驱逐鞭挞，视如仇雠。<br>小之为并州，以郭祚为主簿。重祚文才，兼任以书记，时人多之。<br>张宗之，字益宗，河南巩人也。家世寒微。父孟舒，晋将刘裕西征，板假洛<br>阳令。初、缑氏宗文邕谋反，胁孟舒等事晋。孟舒败，走免。宗之被执入京，腐<br>刑。以忠厚谨慎，擢为侍御中散，赐爵巩县侯。历仪曹、库部二曹尚书，领中秘<br>书，进爵彭城公，后例降为侯。卒于冀州刺史，赠怀州刺史，谥曰敬。<br>始宗之纳南来殷孝祖妻萧氏，宋仪同三司思话弟思度女也，多悉妇人仪饰故<br>事。太和中，初制六宫服章，萧被命在内，豫见访采，数蒙赐赉云。<br>剧鹏，高阳人也。粗览经史，闲晓吏事。与王质等俱充宦官，性通率，不以<br>阍阉为耻。孝文迁洛，常为宫官任事。幽后之惑薛菩萨也，鹏密谏止之，不从，<br>遂发愤卒。<br>张祐，字安福，安定石唐人也。父成，扶风太守，太武末，坐事诛。祐充腐<br>刑，积劳至曹监、中给事。文明太后临朝，中官用事，祐宠幸冠诸阉，官特迁、<br>尚书，进爵陇东公，仍绾内藏曹。未几监都曹，加侍中，与王睿等俱入八议。太<br>后嘉其忠诚，为造甲第。宅成，孝文、太后亲率文武往宴会焉。拜尚书左仆射，<br>进爵新平王，受职于太华庭，备威仪于宫城南，观者以为荣。孝文、太后亲幸其<br>宅，飨会百官。祐性恭密，出入机禁二十余年，未尝有过。由是特被恩宠，岁月<br>赏赐，家累巨万。与王质等十七人，俱赐金券，许以不死。薨，孝文亲临之，诏<br>鸿胪典护丧事。赠司空，谥曰恭。葬日，车驾亲送近郊。<br>祐养子显明，后名庆，少历内职，有姿貌，江阳王继以女妻之。袭爵，降为<br>陇东公，又降为侯。<br>抱嶷，字道德，安定石唐人也，居于直谷。自言其先姓杞，汉灵帝时，杞<br>匡为安定太守。董卓时，惧诛易氏，即家焉。无得而知也。幼时，陇东人张乾王<br>反，家染其逆。及乾王败，父睹生逃免。嶷独与母没入内宫，受刑，遂为宦人。<br>小心慎密，累迁中常侍、中曹侍御尚书，赐爵安定公。自总纳言，职当机近，诸<br>所奏议，必致抗直。孝文、文明太后嘉之，以为殿中侍御尚书。太后既宠之，乃<br>征其父睹生，拜太中大夫。将还，见于皇信堂，孝文执手曰：“老人归途，几日<br>可达？好慎行路！”其见幸如此。睹生卒，赠秦州刺史，谥曰靖。赐黄金八十斤，<br>缯彩及绢八百疋，以供丧用。并别使劳尉。加嶷大长秋卿。嶷老疾，乞外禄，乃<br>出为泾州刺史，特加右光禄大夫。将之州，孝文饯于西郊乐阳殿，以御白羽扇赐<br>之。十九年，以刺史从驾南征，以老旧，每见劳问，数道称嶷之正直。命乘马出<br>入行禁之间，与司徒冯诞同例。军回，还州。自以故老前官，为政多守往法，不<br>能遵用新制。侮慢土族，简于礼接。天性酷薄，虽弟侄甥婿，略无存润。卒于州。<br>先以从弟老寿为后，又养太师冯熙子次兴。嶷死后，二人争立。嶷妻张氏，<br>致讼经年，得以熙子为后。老寿亦仍陈诉，终获绍爵，次兴还于本族。老寿凡薄，<br>酒色肆情。御史中尉王显奏言：“前洛州刺史阴平子石荣、积射将军抱老寿，恣<br>荡非轨，易室而奸，臊声布于朝野，丑音被于行路，男女三人，莫知谁子。人理<br>所未闻，鸟兽之不若。请以见事免官，付廷尉正罪。”诏可之。老寿死后，其旧<br>奴婢尚六七百人。老寿及石荣祖父皆造碑铭，就乡建立，言西方直谷出二贵人。<br>石荣自被劾后，遂废顿。子长宣，位南兖州刺史，与侯景反，伏法。<br>王遇，字庆时，本名他恶，冯翊李润镇羌也。与雷、党、不蒙俱为羌中强族。<br>自云其先姓王，后改为钳耳氏，宣武时，改为王焉。自晋已来，恒为渠长。遇坐<br>事腐刑，累迁吏部尚书，爵宕昌公。出为华州刺史，加散骑常侍。幽后之前废也，<br>遇颇言其过。及后进幸，孝文对李冲等申后无咎，而称遇谤议之罪，遂免遇官，<br>夺其爵。宣武初，为光禄大夫，复旧爵。冯氏为尼也，公私罕相供恤，遇自以尝<br>更奉接，往来祗谒，不替旧敬。<br>遇性工巧，强于部分。北都方山、灵泉道俗居宇，及文明太后陵庙，洛京东<br>郊马射坛殿，修广文昭太后墓园，及东西两堂，内外诸门制度，皆遇监作。虽年<br>在耆老，朝夕不倦。又长于人事，留意酒食之间。每逢僚旧，觞膳精丰。然竞于<br>荣利，趋求势门。赵脩之宠也，遇深附会，受敕为之造宅，增于本旨，笞击作人，<br>莫不嗟怨。卒于官。初遇之疾，太傅北海王与太妃俱往临问，视其危惙，为之<br>泣下。其善奉诸贵，致相悲悼如此。赠雍州刺史。<br>苻承祖，略阳氐人也。因事为阉人，为文明太后所宠，赐爵略阳公。历吏部<br>尚书，加侍中，知都曹事。初，太后以承祖居腹之心任，许以不死之诏。后承祖<br>坐赃应死，孝文原之，命削职禁锢在家，授悖义将军、佞浊子。月余遂死。<br>王质，字绍奴，高阳易人也。其家坐事，幼下蚕室。颇解书学，为中曹吏、<br>内典监。稍迁秘书中散，赐爵永昌子，领监御。迁为侍御给事。又领选部、监御<br>二曹事，进爵魏昌侯。转选部尚书。出为瀛州刺史，风化粗行，人庶畏服之；而<br>刑政峻刻，号为威酷。孝文颇念其忠勤宿旧，每行留大故、冯司徒亡、废冯后、<br>陆睿、穆泰等事，皆赐质以玺书手笔，莫不委至，同之戚贵。质皆宝掌。入为大<br>长秋卿，卒。<br>李坚，字次寿，高阳易人也。文成初，坐事为阉人，稍迁中给事中，赐爵魏<br>昌伯。小心谨慎，常在左右，虽不及王遇、王质等，而亦见任用。宣武初，自太<br>仆卿出为瀛州刺史。本州之荣，同于王质。所在受纳，家产巨万。卒于光禄大夫，<br>赠相州刺史。<br>太和末，又有秦松、白整，位并长秋卿。<br>刘腾，字青龙，本平原城人也，徙属南兖州之谯郡。幼时坐事受刑，补小黄<br>门，转中黄门。孝文之在县瓠，问其中事，腾具言幽后私隐，与陈留公主所告符<br>协，由是进冗从仆射，仍中黄门。后与茹皓使徐、兖，采召人女。还，迁中给事。<br>灵太后临朝，以与于忠保护勋，除崇训太仆，加侍中，封长乐县公。拜其妻<br>魏氏为巨鹿郡君，每引入内，受赏赉亚于诸主外戚。所养二子，为郡守、尚书郎。<br>腾曾疾笃，灵太后虑或不救，迁卫将军、仪同三司。后疾瘳。腾之拜命，孝明当<br>为临轩，会日，大风寒甚，乃遣使持节授之。腾幼充宫役，手不解书，裁知署名<br>而已，而奸谋有余，善射人意。灵太后临朝，特蒙进宠，多所干托，内外碎密，<br>栖栖不倦。洛北永桥、太上公、太上君及城东三寺，皆主修营。<br>吏部尝望腾意，奏其弟为郡，带戍。人资乖越，清河王怿抑而不奏。腾以为<br>恨，遂与领军元叉害怿，废灵太后于宣光殿。宫门昼夜长闭，内外断绝。腾自执<br>管籥，明帝亦不得见，裁听传食而已。太后服膳俱废，不免饥寒。又使中常侍贾<br>粲假言侍明帝书，密令防察。叉以腾为司空，表里擅权，共相树置。叉为外御，<br>腾为内防，迭直禁闼，共裁刑赏。腾遂与崔光同受诏，乘步挽出入殿门。四年之<br>中，生杀之威，决於叉、腾之手。八坐九卿，旦造腾宅，参其颜色，然后方赴省<br>府；亦有历日不能见者。公私属请，唯在财货，舟车之利，水陆无遗，山泽之饶，<br>所在固护，剥削六镇，交通底市，岁入利息以巨万计。又颇役嫔御，时有征求，<br>妇女器物，公然受纳，逼夺邻居，广开室宇，天下咸苦之。薨于位，中官为义息<br>衰绖者四十余人。腾之立宅也，奉车都尉周恃为之筮，不吉，深谏止之。腾怒而<br>不用。恃告人曰：“必困于三月、四月之交。”至是果死。厅事甫成，陈尸其下。<br>追赠太尉、冀州刺史。葬，阉官为义服，杖绖衰缟者以百数。朝贵皆从，轩盖填<br>塞，相属郊野。魏初以来，权阉存亡之盛，莫及焉。<br>灵太后反政，追夺爵位，发其冢，散露骸骨，没入财产。后腾所养一子叛入<br>梁，太后大怒，悉徙腾余养于北裔，寻遣密使追杀之于汲郡。<br>贾粲，字季宣，酒泉人也。太和中，坐事腐刑。颇涉书记。与元叉、刘腾等<br>同其谋谟，进光禄勋卿。专侍明帝，与叉、腾等伺帝动静。右卫奚康生之谋杀叉<br>也，灵太后、明帝同升于宣光殿，左右侍臣，俱立西阶下。康生既被囚执，粲绐<br>太后曰：“侍官怀恐不安，陛下宜亲安慰。”太后信之，适下殿，粲便扶明帝出<br>东序，前御显阳，还闭太后于宣光殿。粲既叉党，威福亦震于京邑。自云本出武<br>威，魏太尉文和之后，遂移家属焉。时武威太守韦景承粲意，以其兄绪为功曹。<br>绪时年向七十。未几，又以绪为西平太守。灵太后反政，欲诛粲，以叉、腾党与<br>不一，恐惊动内外，乃止。出粲为济州刺史。未几，遣武卫将军刁宣驰驿杀之。<br>杨范，字法僧，长乐广宗人也。文成时，坐事宫刑，为王琚所养，恩若父子。<br>累迁为中尹。灵太后临朝，为中常侍、崇训太仆，领中尝药典御，赐爵华阴子，<br>出为华州刺史。中官内侍贵者，灵太后皆许其方岳，以范年长，拜跪为难，故遂<br>其请。父子纳货，为御史所纠，遂废于家。后为崇训太仆、华州大中正，卒。<br>成轨，字洪义，上谷居庸人也。少以罪刑，入事宫掖。以谨厚称，为中谒者<br>仆射。孝文意有所欲，轨候容色，时有奏发，辄合帝心。从驾南征，专进御食。<br>时孝文不豫，常居禁中，昼夜无懈。延昌末，迁中常侍、尝食典御、光禄大夫，<br>统京染都将。孝昌二年，以勤旧封始平县伯。明帝所幸潘嫔以轨为假父，颇为中<br>官之所敬惮。后进爵为侯，卒于卫将军，赠雍州刺史，谥曰孝惠。<br>王温，字桃汤，赵郡栾城人也。父冀，高邑令，坐事诛，温与兄继叔俱充宦<br>者，稍迁中尝食典御、中给事，加左中郎将。宣武之崩，群官迎明帝于东宫，温<br>于卧中起明帝，与保母扶抱明帝，入践帝位。高阳王雍既居冢宰，虑中人朋党，<br>出为巨鹿太守。灵太后临朝，征为中常侍，赐爵栾城伯。累迁左光禄大夫、光禄<br>勋卿、侍中，进封栾城县侯。温自陈本阳平武阳人，改封武阳县侯。建义初，于<br>河阴遇害。<br>孟栾，字龙儿，不知何许人也。坐事为阉人。灵太后临朝，为左中郎将、给<br>事中。素被病，面常黯黑。于九龙殿下暴疾，归家，甚夜亡。栾初出，灵太后闻<br>之曰：“栾必不济，我为之忧。”乃奏其死，为之下泪曰：“其事我如此，不见<br>我一日忻乐时也。”赐帛三百疋、黄绢一十疋，以供丧用。七日，灵太后为设二<br>百僧斋。<br>平季，字幼穆，燕国蓟人也。坐事腐刑。累迁新兴太守。明帝崩，与尔朱荣<br>等议立庄帝。庄帝即位，超拜肆州刺史。寻除中侍中。以参谋勋，封元城县侯。<br>永熙中，加骠骑大将军，卒。<br>封津，字丑汉，勃海蓚人也。父令德，娶常宝女。宝伏诛，令德以连坐伏法。<br>津受刑，给事宫掖。累迁奉车都尉、中给事中。灵太后令津侍明帝书，迁常山太<br>守。津少长宫闱，给事左右，善候时情，号为机悟。天平初，除开府仪同三司、<br>怀州刺史。元象初，复为中侍中、大长秋卿，仍开府仪同。薨，赠司徒、冀州刺<br>史，谥曰孝惠。<br>刘思逸，平原人也。以罪，少充腐刑。初为小史，累迁中侍中。武定中，与<br>元瑾等谋反，伏诛。<br>又有张景嵩、毛畅者，咸以阍寺在明帝左右。灵太后亦密仗之通传意计于明<br>帝。元叉之出，景嵩、畅颇有力焉。灵太后反政，以妹故，未即戮叉。时内外喧<br>喧，元叉还欲入知政事。畅等恐祸及己，乃启明帝，欲诏右卫将军杨津密往杀叉。<br>诏书已成，未及出外，叉妻知之，告太后：“景嵩、畅与清河王息<召己>欲废太<br>后。”太后信之，责畅。畅出诏草以呈太后。太后读之，知无废己状，意小解。<br>然叉妻构之不已，出畅为顿丘太守，景嵩为鲁郡太守。寻令捕杀畅。景嵩，孝静<br>时位至中侍中，坐事死。<br>郭秀，范阳涿人也。事齐神武，稍迁行台右丞，封寿阳伯。亲宠日隆，多受<br>赂遗，进退人物。张伯德、祁仲彦、张华原之徒，皆深相附会。秀疾，神武亲视<br>之，问所欲官，乃启为七兵尚书，除书未至而卒。家无成人子弟，神武自至其宅，<br>亲使录知其家资粟帛多少，然后去。赠仪同三司、恒州刺史。命其子孝义与太原<br>公以下同学读书。初，秀忌嫉杨愔，诳胁令其逃亡。秀死后，愔还，神武追忿秀，<br>即日斥遣孝义，终身不齿。<br>和士开，字彦通，清都临漳人也。其先西域商胡，本姓素和氏。父安，恭敏<br>善事人，稍迁中书舍人。魏静帝尝夜与朝贤讲集，命安看斗柄所指。安曰：“臣<br>不识北斗。”齐神武闻之，以为淳直，由是启除给事黄门侍郎，位仪州刺史。士<br>开贵，赠司空公、尚书左仆射、冀州刺史，谥文贞公。<br>士开幼而聪慧，选为国子学生，解悟捷疾，为同业所尚。天保初，武成封长<br>广王，辟士开开府行参军。武成好握槊，士开善此戏，由是遂有斯举。加以倾巧<br>便僻，又能弹胡琵琶，因致亲宠。尝谓王曰：“殿下非天人也，是天帝也。”王<br>曰：“卿非世人也，是世神也。”其深相爱重如此。文宣知其轻薄，不欲令王与<br>小人相亲善，责其戏狎过度，徙之马城。乾明元年，孝昭诛杨愔等，敕追还，长<br>广王请之也。<br>武成即位，累迁给事黄门侍郎。侍中高元海、黄门郎高乾和及御史中丞毕义<br>云等疾之，将言其事。士开乃奏元海等交结朋党，欲擅威福。乾和因被疏斥，义<br>云反纳货于士开，除兖州刺史。士开初封定州真定县子，寻进为伯。天统元年，<br>加仪同三司，寻除侍中，加开府。及遭母刘氏忧，帝闻而悲惋，遣武卫将军侯吕<br>芬诣宅，昼夜扶侍，并节哀止哭。又遣侍中韩宝业赍手敕慰谕云：“朕之与卿，<br>本同心腹，今怀抱痛割，与卿无异。当深思至理，以自开慰。”成服后，吕芬等<br>始还。其日，遣韩宝业以犊车迎士开入内，帝亲握手，下泣晓谕，然后遣还。驾<br>幸晋阳，给假，听过七日续发，其见重如此。并诸弟四人，并起复本官。四年，<br>再迁尚书右仆射。帝先患气疾，因饮酒辄大发动，士开每谏不从。后属帝气疾发，<br>又欲饮酒，士开泪下嘘欷而不能言。帝曰：“卿此是不言之谏。”因不饮酒。及<br>冬，公主出降段氏，帝幸平原王第，始饮酒焉。又除尚书左仆射，仍兼侍中。武<br>成外朝视事，或在内宴赏，须臾之间，不得不与士开相见。或累月不归，一日数<br>入；或放还之后，俄顷即追，未至之间，连骑催唤。奸谄日至，宠爱弥隆，前后<br>赏赐，不可胜纪。言辞容止，极诸鄙亵，以夜继昼，无复君臣之礼。至说武成云：<br>“自古帝王，尽为灰土，尧舜、桀纣，竟复何异？陛下宜及少壮，恣意作乐，从<br>横行之，即是一日快活敌千年。国事分付大臣，何虑不办？无为自勤约也。”帝<br>大悦，于是委赵彦深掌官爵，元文遥掌财用，唐邕掌外兵，白建掌骑兵，冯子琮、<br>胡长粲掌东宫。帝三四日乃一坐朝，书数字而已，略无言，须臾罢入。及帝寝疾<br>于乾寿殿，士开入侍医药。帝谓士开有伊、霍之才，殷勤属以后事，临崩握其手<br>曰：“勿负我也。”仍绝于士开之手。<br>后主以武成顾托，深委任之。又先得幸于胡太后，是以弥见亲密。赵郡王睿<br>与娄定远、元文遥等谋出士开，仍引任城、冯翊二王及段韶、安吐根共为计策。<br>属太后觞朝贵于前殿，睿面陈士开罪失云：“士开，先帝弄臣，城狐社鼠，受纳<br>货贿，秽乱宫掖。臣等义无杜口，冒以死陈。”太后曰：“先帝在时，王等何意<br>不道？今日欲欺孤寡邪！但饮酒，勿多言。”睿词色愈厉。安吐根继进曰：“臣<br>本商胡，得在诸贵行末，既受厚恩，岂敢惜死？不出士开，朝野不定。”太后曰：<br>“别日论之，王等且散。”睿等或投冠于地，或拂衣而起，言词咆哱，无所不<br>至。明日，睿等复于云龙门令文遥入奏，三反，太后不听。段韶呼胡长粲传言于<br>太后。曰：“梓宫在殡，事太匆速，犹欲王等更思量。”赵郡王等遂并拜谢。长<br>粲复命，太后谓曰：“成妹母子家计者，兄之力也。”厚赐睿等而罢之。<br>太后及后主召问士开，士开曰：“先帝群臣中，待臣最重。陛下谅阴始尔，<br>大臣皆有觊觎，今若出臣，正是翦陛下羽翼。宜谓睿等，云文遥与臣同是任用，<br>岂得一去一留，并可以为州。且依旧出纳，待过山陵，然后发遣。睿等谓臣真出，<br>心必喜之。”后主及太后告睿等，如其言，以士开为兖州刺史，文遥为西兖州刺<br>史。山陵毕，睿等促士开就路。士开载美女珠帘及诸宝玩以诣娄定远，谢曰：<br>“诸贵欲杀士开，蒙王特赐性命，用作方伯。今欲奉别，且送二女子、一珠帘。”<br>定远大喜，谓士开曰：“欲还入不？”士开曰：“在内久，常不自安，不愿更人。”<br>定远信之，送至门。士开曰：“今日远出，愿一辞观二宫。”定远许之。由是得<br>见后主及太后，进说曰：“先帝一旦登遐，臣愧不能自死。观朝贵意势，欲以陛<br>下为乾明。臣出之后，必有大变，复何面目见先帝于地下！”因恸哭。后主及太<br>后皆泣，问计将安出。士开曰：“臣已得入，复何所虑？正须数行诏书耳。”于<br>是诏定远为青州刺史；责赵郡王睿以不臣，召入杀之；复除士开侍中、尚书左仆<br>射。定远归士开所遗，加以余珍赂之。武平元年，封淮阳王，寻除尚书令，还录<br>尚书事，食定州常山郡干。<br>武成时，恒令士开与太后握槊，又出入卧内，遂与太后为乱。及武成崩后，<br>弥自放恣。琅邪王俨恶之，与领军大将军厙狄伏连、侍中冯子琮、书侍御史王子<br>宜、武卫大将军高舍洛等谋诛之。伏连发京畿军士帖神武千秋门外，并私约束，<br>不听士开入殿。士开虽为领军，恒性好内，多早下，纵当直，必须还宅，晚始来。<br>门禁宿卫，略不在意。及旦，士开依式早参，厙狄伏连把士开手曰：“今有一大<br>好事。”王子宜便授一函云：“有敕，令王向台。”遣军士防送，禁治书侍御厅<br>事。俨遣都督冯永洛就台斩之。先是邺下童谣云：“和士开，当入台。”士开谓<br>入上台，至是果验。俨令御史李幼业、羊立正将令史就宅簿录家口，自领兵士纵<br>殿西北角出。斛律明月说后主亲自晓告军士，军士果散。即斩伏连及王子宜，并<br>支解，弃尸殿西街。自余皆辫头反缚，付赵彦深于凉风堂推问，死者十余人。帝<br>哀悼，不视事数日。后追忆不已，诏起复其子道盛通直散骑常侍，又敕其弟士休<br>入内省，参典机密。诏赠士开假黄钺、右丞相、太宰、司徒公，录尚书事，谥曰<br>文定。<br>士开禀性庸鄙，不窥书传，发言吐论，唯以谄媚自资。自河清、天统以后，<br>威权转盛，富商大贾，朝夕填门，聚敛货财，不知纪极。虽公府属掾，郡县守长，<br>不拘阶次，启牒即成。朝士不知廉耻者，多相附会，甚者为其假子，与市道小人<br>丁邹、严兴等同在昆季行列。又有一人士，曾参士开疾患，遇医人云，王伤寒极<br>重，应服黄龙汤，士开有难色。是人云：“此物甚易，王不须疑惑，请为王先尝<br>之。”一举便尽。士开深感此心，为之强服，遂得汗病愈。其势倾朝廷如此。虽<br>以左道事之者，不隔贤愚，无不进擢；而正理违忤者，亦颇能含容之。士开见人<br>将加刑戮，多所营救，既得免罪，即令讽论，责其珍宝，谓之赎命物。虽有全济，<br>皆非直道。<br>安吐根，安息胡人，曾祖入魏，家于酒泉。吐根魏末充使蠕蠕，因留塞北。<br>天平初，蠕蠕主使至晋阳，吐根密启本蕃情状，神武得为之备。蠕蠕果遣兵入掠，<br>无获而反。神武以其忠款，厚加赏赉。其后与蠕蠕和亲，结成婚媾，皆吐根为行<br>人也。吐根性和善，颇有计策，频使入朝，为神武亲待。在其本蕃，为人所谮，<br>奔投神武。文襄嗣事，以为假节、凉州刺史、率义侯，稍迁仪同三司，食永昌郡<br>干。皇建中，加开府。齐亡年，卒。<br>穆提婆，本性骆，汉阳人也。父超，以谋叛伏法，提婆母陆令萱配入掖庭，<br>提婆为奴。后主在襁褓中，令其鞠养，谓之乾阿妳，呼姊姊，遂为胡太后昵爱。<br>令萱奸巧多机辩，取媚百端，宫掖之中，独擅威福，封为郡君。和士开，高阿那<br>肱皆为郡君义子。天统初，奏引提婆入侍后主，朝夕左右，大被亲狎，无所不为。<br>武平元年，稍迁仪同三司，又加开府，寻授武卫大将军、秦州大中正。二年，除<br>侍中，转食乐陵郡干，宠遇弥隆。遂至尚书左右仆射、领军大将军、录尚书，封<br>城阳郡王。赠其父司徒公、尚书左仆射、城阳王。令萱又佞媚穆昭仪，养之为女，<br>是以提婆改姓穆。及穆氏定位，号视第一品，班在长公主之上。<br>自武平三年之后，令萱母子势倾内外，卖官鬻狱，取敛无厌，每一赐与，动<br>倾府藏。令萱则自太后以下，皆受其指麾；提婆则唐邕之徒，皆重迹屏气。提婆<br>尝有罪，太姬于帝前驾之曰：“奴断我儿！”儿谓帝，奴谓提婆也。<br>斛律皇后之废也，太后欲以胡昭仪正位后宫，力不能遂，乃卑辞厚礼，以求<br>令萱。令萱亦以胡氏宠幸方睦，不得已而白后主立之。然意在穆昭仪，每私谓后<br>主曰：“岂有男为皇太子，而身为婢妾？”又恐胡后不可以正义离间，乃外求左<br>道行厌蛊之术，旬朔之间，胡氏遂即精神恍惚，言笑无恒，后主遂渐相畏恶。令<br>萱一旦忽以皇后服御衣被穆昭仪，又先别造宝帐，爰及枕席器玩，莫匪珍奇，坐<br>昭仪于帐中，谓后主云：“有一圣女出，将大家看之。”及见，昭仪更相媚悦。<br>令萱云：“如此人不作皇后，遣何物人作皇后？”于是立穆氏为右皇后，以胡氏<br>为左皇后，寻复黜胡，以穆为正嫡。引祖珽为宰相，杀胡长仁，皆令萱所为也。<br>自外杀生与夺，不可尽言。<br>提婆虽庸品厮滥，而性乃和善，不甚害物。耽声色，极奢侈，晚朝早退，全<br>不以公事关怀。未尝毒害，士人亦由此称之。晋州军败，后主还邺，提婆奔投周<br>军，令萱自杀，子孙小大皆弃市，籍没其家。周武帝以提婆为柱国、宜州刺史。<br>未几，云将据宜州起兵，与后主相应，诛死。后主及齐氏诸王，并因此非命。<br>高阿那肱，善无人也。父市贵，从神武以军功封常山郡公，位晋州刺史，赠<br>太尉公。及阿那肱贵宠，赠成皋王。<br>阿那肱初为库直，每从征讨，以功封直城县男。天保初，除库直都督。四年，<br>从破契丹及蠕蠕，以蹻捷见知。大宁初，除假仪同三司、武卫将军。那肱工于<br>骑射，便僻善事人，每宴射之次，大为武成爱重。又谄悦和士开，尤相亵狎。士<br>开每见为之言，由是弥见亲待。河清中，除仪同三司，食汾州定阳、仵城二郡干。<br>以破突厥，封宜君县伯。天统初，加开府，除侍中、骠骑大将军、领军，别封昌<br>国县侯。后主即位，除并省右仆射。武平元年，封淮阴郡王，仍迁并省尚书左仆<br>射，又除并省尚书令、领军大将军、并州刺史。<br>那肱才技庸劣，不涉文史，识用尤在士开下。而奸巧计数，亦不逮士开。既<br>为武成所幸，多令在东宫侍卫，后主所以大宠遇之。士开死后，后主谓其识度足<br>继士开，遂致位宰辅。武平四年，令其录尚书事，又总知外兵及内省机密。顿不<br>如和士开、骆提婆母子卖狱鬻官，韩长鸾憎疾良善；而那肱少言辞，不妄喜怒，<br>亦不察人阴私，虚相谗构。遂至司徒公、右丞相，其录尚书、刺史并如故。及周<br>师逼平阳，后主于天池校猎，晋州频遣驰奏，从旦至午，驿马三至。那肱云：<br>“大家正作乐，边境小小兵马，自是常事，何急奏闻？”向暮，更有使至，云平<br>阳城已陷贼，方乃奏知。明即欲引军，淑妃又请更合围，所以弥致迟缓。及军赴<br>晋州，命那肱率前军先进，仍总节度诸军。<br>后主至平阳城下，谓那肱曰：“战是邪？不战是邪？”那肱曰：“兵虽多，<br>堪战者不过十万，病伤及绕城火头，三分除一。昔攻玉壁，援军来，即退。今日<br>将士岂胜神武皇帝时？不如勿战，守高梁桥。”安吐根曰：“一把子贼，马上刺<br>取掷汾河中。”帝未决，诸内参曰：“彼亦天子，我亦天子，彼尚能县军远来，<br>我何为守堑示弱？”帝曰：“此言是也。”于是桥堑进军，使内参让阿那肱曰：<br>“尔富贵足，惜性命邪！”<br>后主从穆提婆观战，东偏颇有退者，提婆怖曰：“大家去！大家去！”帝与<br>淑妃奔高梁。开府奚长乐谏曰：“半进半退，战家常体。今众全整，未有伤败，<br>陛下舍此安之？御马一动，人情惊乱，愿速还安慰之。”武卫张常山自后至，亦<br>曰：“军寻收讫，甚整顿，围城兵亦不动，至尊宜回。不信臣言，乞将内参往视。”<br>帝将从之，提婆引帝肘曰：“此言何可信！”帝遂北驰。有军士雷相，告称：<br>“阿那肱遣臣招引西军，行到文侯城，恐事不果，故还闻奏。”后主召侍中斛律<br>孝卿，令其检校。孝卿固执云：“此人自欲投贼，行至文侯城，迷不得去，畏死<br>妄语耳。”事遂寝。还至晋阳，那肱腹心人马子平告那肱谋反，又以为虚妄，斩<br>子平。乃颠沛还邺，侍卫逃散，唯那肱及阉寺等数十骑从行。复除大丞相。<br>后主走度河，令那肱以数千人投济州关，仍遣觇候周军进止，日夕驰报。那<br>肱每奏云：“周军未至，且在青州集兵马，未须南行。”及周军且至关首，所部<br>兵马皆散，那肱遂降。时人皆云，那肱表款周武，必仰生致齐主，故不速报兵至，<br>使后主被禽。那肱至长安，授大将军，封郡公，寻出为隆州刺史。大象末，在蜀<br>从王谦起兵，诛死。<br>初，天保中，文宣自晋阳还邺，愚僧秃师于路中大叫，呼文宣姓名云：“阿<br>那瑰终破你国。”时蠕蠕主阿那瑰在塞北强盛，帝尤忌之，所以每岁讨击。后亡<br>齐者遂属高阿那肱云。虽作“肱”字，世人皆称为“瑰”音。斯固亡秦者胡，盖<br>县定于窈冥也。<br>韩凤，字长鸾，昌黎人也，父永兴，开府、青州刺史、高密郡公。凤少聪察，<br>有膂力，善骑射，稍迁乌贺真、大贤真正都督。后主居东宫，年尚幼，武成简都<br>督三十人，送令侍卫，凤在其数。后主亲就众中牵凤手曰：“都督，看儿来。”<br>因此被识，数唤共戏。袭爵高密郡公，位开府仪同三司。武平二年，和士开为厙<br>狄伏连等矫害，敕咸阳王斛律明月、宜阳王赵彦深在凉风堂推问支党。其事秘密，<br>皆令凤口传，然后宣诏敕号令文武。禁掖防守，悉以委之。除侍中、领军，总知<br>内省机密。<br>祖珽曾与凤于后主前论事，珽语凤云：“强弓长槊，容相推谢；军国谋算，<br>何由得争？”凤答云：“各出意见，岂在文武优劣！”后主将诛斛律明月，凤固<br>执不从。祖珽因有谗言，既诛明月，数日后主不兴语，后寻复旧。仍封旧国昌黎<br>郡王，又加特进。及祖珽除北徐州刺史，即令赴任。既辞之后，迟留不行。其省<br>事徐孝远密告祖珽诛斛律明月后，矫称敕赐其珍宝财物，亦有不云敕而径回取者。<br>敕令领军将军侯吕芬追珽还，引入侍中省锁禁，其事首尾，并凤约敕责之。<br>进位领军大将军，余悉如故。息宝行尚公主，在晋阳赐甲第一区。其公主生<br>男满月，驾幸凤宅，宴会尽日。每旦早参，先被敕唤顾访，出后方引奏事官。若<br>不视事，内省急速者，皆附奏闻。军国要密，无不经手。东西巡幸，及山水游戏<br>射猎，独在御傍。与高阿那肱、穆提婆共处衡轴，号曰三贵。损国害政，日月滋<br>甚。<br>寿阳陷没，凤与穆提婆闻告败，握槊不辍曰：“他家物，从他去。”后帝使<br>于黎阳临河筑城戍，曰：“急时且守此作龟兹国子。更可怜人生如寄，唯当行乐，<br>何用愁为？”君臣应和若此。凤恒带刀走马，未曾安行，瞋目张拳，有啖人之势。<br>每咤曰：“恨不得剉汉狗饲马！”又曰：“刀止可刈贼汉头，不可刈草。”其弟<br>万岁，及其二子宝行、宝信，并开府仪同，万岁又拜侍中，亦处机要。宝信尚公<br>主，驾复幸其宅，亲戚咸蒙官赏。<br>凤母鲜于，段孝言之从母子姊也，为此偏相参附，奏遣监造晋阳宫。陈德信<br>驰驿检行，见孝言役官夫匠自营宅，即语云：“仆射为至尊起台殿未讫，何用先<br>自营造？”凤及穆提婆亦遣孝言分工匠为己造宅。德信还，具奏闻。及幸晋阳，<br>凤又以官马与他人乘骑，上因此发忿，与提婆并除名。亦不露其罪。仍毁其宅，<br>公主离婚，复被遣尚邺吏部门参。及后主晋阳走还，被敕唤入内，寻诏复王爵及<br>开府、领军大将军，常在左右。仍从后主走度河，到青州，并为周军所获。<br>凤被宠要之中，尤嫉人士，朝夕宴私，唯相谮诉。崔季舒等冤酷，皆凤所为<br>也，每一赐与，动至千万。恩遇日甚，弥自骄恣，意色严厉，未尝与人相承接。<br>朝士谘事，莫敢仰视，动致呵叱，辄詈云：“狗汉大不可耐！唯须杀却！”若见<br>武职，虽厮养末品，亦容下之。仕隋，位终于陇州刺史。<br>宦者韩宝业、卢勒叉、齐绍、秦子徵并神武旧左右，唯阁内驱使，不被恩遇。<br>历天保、皇建之朝，亦不至宠幸，但渐有职任。宝业至长秋卿，勒叉等或为中常<br>侍。武成时有曹文摽、夏侯通、伊长游、鲁恃伯、郭沙弥、邓长颙及宝业辈，亦<br>有至仪同食干者。唯长颙武平中任参宰相，干预朝权。如宝业及勒叉、齐绍、子<br>徵后并封王，俱自收敛，不过侵暴。又有陈德信亦参时宰，与长颙并开府封王，<br>俱为侍中、左右光禄大夫，领侍中。又有潘师子、崔孝礼、刘万通、研胥光弁、<br>刘通远、王弘远、王子立、王玄昌、高伯华、左君才、能纯陀、宫锺馗、赵野叉、<br>徐世凝、苟子溢、斛子慎、宋元宝、康德汪，并于后主之朝，肆其奸佞。败政虐<br>人，古今未有。多授开府，罕止仪同，亦有加光禄大夫，金章紫绶者。多带中侍<br>中、中常侍，此二职乃至数十人。恒出入门禁，往来园苑，趋侍左右，通宵累日。<br>承候颜色，竞进谄谀，发言动意，多会深旨。一戏之赏，动逾巨万，丘山之积，<br>贪吝无厌。犹以波斯狗为仪同、郡休，分其干禄，神兽门外，有朝贵憩息之所，<br>时人号为解卸厅。诸阉或在内多日，暂放归休，所乘之马，牵至神兽门阶，然后<br>升骑。飞鞭竞走，十数为群，马尘必坌诸贵，爰至唐、赵、韩、骆，皆隐厅趋避，<br>不敢为言。齐、卢、陈、邓之徒，亦意属尚书、卿尹，宰相既不为致言，时主亦<br>无此命。唯以工巧矜功，用长颙为太府卿焉。<br>神武时有仓头陈山提、盖丰乐，俱以驱驰便僻，颇蒙恩遇。魏末，山提通州<br>刺史，丰乐尝食典御。又有刘郁斤、赵道德、刘桃枝、梅胜郎、辛洛周、高舍洛、<br>郭黑面、李铜鍉、王恩洛，并为神武驱使。天保、大宁之朝，渐以贵盛。至武<br>平时，山提等皆以开府封王。其不及武平者则追赠王爵。虽赐与无赀，顾眄深重，<br>乃至陵忽宰辅，然皆不得干预朝政。<br>武平时有胡小儿，俱是康阿驮、穆叔儿等富家子弟，简选黠慧者数十人以为<br>左右，恩眄出处，殆与阉官相埒。亦有至开府仪同者。其曹僧奴、僧奴子妙达，<br>以能弹胡琵琶，甚被宠遇，俱开府封王。又有何海及子洪珍，开府封王，尤为亲<br>要。洪珍侮弄权势，鬻狱卖官。其何朱弱、史丑多之徒十数人，咸以能舞工歌及<br>善音乐者，亦至仪同开府。<br>阉官犹以宫掖驱驰，便蕃左右，渐因昵狎，以至大官。仓头始自家人，情寄<br>深密，及于后主，则是先朝旧人，以勤旧之劳，致此叨窃。至于胡小儿等，眼鼻<br>深险，一无可用，非理爱好，排突朝贵，尤为人士之所疾恶。<br>其以音乐至大官者：沈过儿，官至开府仪同；王长通，年十四五便假节、通<br>州刺史。<br>时又有开府薛荣宗，常自云能使鬼。及周兵之逼，言于后主曰：“臣已发遣<br>斛律明月将大兵在前去。”帝信之。经古冢，荣宗谓舍人元行恭：“是谁冢？”<br>行恭戏之曰：“林宗冢。”复问：“林宗是谁？”行恭曰：“郭元贞父。”荣宗<br>前奏曰：“臣向见郭林宗从冢出，著大帽、吉莫靴，棰马鞭，问臣：‘我阿贞来<br>不？’”是时群妄，多皆类此。<br>论曰：古谚有之，“人之多幸，国之不幸。”然则宠私为害，自古忌之。大<br>则倾国亡身，小则伤贤害政，率由斯也，所宜诫焉。《诗》曰：“殷鉴不远，近<br>在夏后之世。”观夫魏氏以降，亦后来之殷鉴矣。为国家者，可无鉴之哉？<br><hr>
