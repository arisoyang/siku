<h4>《史部·南史·卷七十三  列传第六十三》<b class="x">作者：李延寿</b></h4>
<br>◎孝义上<br>○龚颖刘瑜（董阳）贾恩郭世通（子原平）严世期吴逵潘综<br>（陈遗秦绵）张进之（俞佥张楚）丘杰师觉授王彭蒋恭徐耕<br>严成王道盖孙法宗范叔孙（吴国夫）卜天与（弟天生）许昭先余齐<br>人孙棘（妻许徐元妻许钱延庆）何子平崔怀顺王虚之（顾昌衍江<br>柔之江轲）吴庆之萧睿明（鲜于文宗文宗姊文英）萧矫妻羊（羊辑之<br>女佩任吴康之妻赵蒋俊之妻黄吴翼之母丁会稽陈氏三女永兴概中里王<br>氏女诸暨屠氏女吴兴乘公济妻姚吴郡范法恂妻褚）公孙僧远吴欣之<br>韩系伯闻人丘冠先孙淡华宝（薛天生刘怀胤）解叔谦（宗元卿庾震<br>朱文济匡昕鲁康祚谢昌宇）韩灵敏刘沨（弟溓柳叔夜）封延伯<br>（陈玄子邵荣兴文献叔徐生之范安祖李圣伯范道根谭弘宝何弘<br>阳黑头王续祖郝道福）吴达之（蔡昙智何伯玙）王文殊乐颐之<br>（弟预沈升之）江泌庾道愍（族孙沙弥沙弥子持）<br>《易》曰：“立人之道，曰仁与义。”夫仁义者，合君亲之至理，实忠孝之<br>所资。虽义发因心，情非外感，然企及之旨，圣哲遗言。至于风漓化薄，礼违道<br>丧，忠不树国，孝亦愆家，而一代之氓，权利相引，仕以势招，荣非行立。乏翱<br>翔之感，弃舍生之分。霜露未改，大痛已忘于心；名节不变，戎车遽为其首。斯<br>并轨训之理未弘，汲引之途多阙。若夫情发于天，行成乎己，捐躯舍命，济主安<br>亲，虽乘理暗至，匪由劝赏，而宰世之人，曾微诱激。乃至事隐闾阎，无闻视听，<br>考于载籍，何代无之？故宜被之图篆，用存旌劝。今搜缀湮落，以备阙文云尔。<br>龚颖，遂宁人也。少好学，益州刺史毛璩辟为劝学从事。璩为谯纵所杀，故<br>佐吏并逃亡，颖号哭奔赴，殡送以礼。纵后设宴延颖，不获已而至。乐奏，颖流<br>涕起曰：“北面事人，亡不能死，何忍举觞闻乐，蹈迹逆乱乎？”纵大将谯道福<br>引出，将斩之，道福母即颖姑也，跣出救之得免。及纵僣号，备礼征又不至。乃<br>胁以兵刃，执志终无回改，至于蜀平，遂不屈节。其后刺史至，辄加辟引。历府<br>参军，州别驾从事史。宋文帝元嘉二十四年，刺史陆徽表颖节义，遂不被朝命，<br>终于家。<br>刘瑜，历阳人也。七岁丧父，事母至孝。年五十二，又丧母，三年不进盐酪，<br>号泣昼夜不绝声，勤身力以营葬事。服除，二十余年，布衣蔬食，言辄流涕。常<br>居墓侧，未尝暂违。宋文帝元嘉初卒。<br>又元嘉七年，南豫州举所统西阳县人董阳，三世同居，外无异门，内无异烟。<br>诏榜门曰“笃行董氏之闾”，蠲一门租布。<br>贾恩，会稽诸暨人也。少有志行。元嘉三年母亡，居丧过礼。未葬，为邻火<br>所逼，恩及妻桓氏号哭奔救，邻近赴助，棺榇得免，恩及桓俱烧死。有司奏改其<br>里为孝义里，蠲租布三世。追赠恩天水郡显亲左尉。<br>郭世通，会稽永兴人也。年十四丧父，居丧殆不胜哀。家贫，佣力以养继母。<br>妇生一男，夫妻恐废侍养，乃垂泣瘗之。母亡，负土成坟。亲戚或共赙助，微有<br>所受，葬毕，佣赁还先直。服除后，思慕终身如丧者，未尝释衣幍。仁孝之风，<br>行于乡党。邻村大小，莫有呼其名者。尝与人共于山阴市货物，误得一千钱，当<br>时不觉，分背方悟，追还本主。钱主惊叹，以半直与之，世通委之而去。元嘉四<br>年，大使巡行天下，散骑常侍袁愉表其淳行，文帝嘉之，敕榜表门闾，蠲其租调，<br>改所居独枫里为孝行焉。太守孟顗察孝廉，不就。<br>子原平，字长恭，幼禀至行，养亲必以己力，佣赁以给供养。性甚巧，每为<br>人作，止取散夫价。主人设食，原平自以家贫，父母不办有肴味，唯飧盐饭而已。<br>若家或无食，则虚中竟日，义不独饱。须日暮作毕，受直归家，于里籴买，然后<br>举爨。父笃疾弥年，原平衣不解带，口不尝盐菜者，跨积寒暑，又未尝睡卧。父<br>亡，哭踊恸绝，数日方苏。以为奉终之义，情礼自毕，茔圹凶功，不欲假人。本<br>虽巧而不解作墓，乃访邑中有营墓者，助人运力，经时展勤，久乃闲练。又自卖<br>十夫以供众费，窀穸之事，俭而当礼。性无术学，因心自然。葬毕，诣所买主执<br>役无懈，与诸奴分务，让逸取劳。主人不忍使，每遣之。原平服勤，未尝暂替，<br>佣赁养母有余，聚以自赎。既学构冢，尤善其事，每至吉岁，求者盈门。原平所<br>起，必自贫始，既取贱价，又以夫力助之。及父丧终，自起两间小屋以为祠堂，<br>每至节岁，常于此数日中哀思，绝饮粥。父服除后，不复食肉。高阳许瑶之罢建<br>安郡丞还家，以绵一斤遗之，不受。瑶之乃自往，曰：“今岁过寒，而建安绵好，<br>以此奉尊上下耳。”原平乃拜而受之。及母终，毁瘠弥甚，仅乃免丧。墓前有数<br>十亩田，不属原平，每至农月，耕者恒裸袒。原平不欲使人慢其坟墓，乃贸家资，<br>贵买此田，三农之月，辄束带垂泣，躬自耕垦。<br>每出卖物，裁求半价，邑人皆共识悉，辄加本价与之，彼此相让，要使微贱，<br>然后取直。宅上种竹，夜有盗其笋者，原平遇见之，盗者奔走坠沟。原平乃于所<br>植竹处，沟上立小桥令通，又采笋置篱外，邻里惭愧，无复取者。<br>宋文帝崩，原平号恸，日食麦饣半一枚，如此五日。人曰：“谁非王臣，何<br>独如此？”原平泣而答曰：“吾家见异先朝，蒙褒赞之赏，不能报恩，私心感动<br>耳。”<br>又以种瓜为业，大明七年大旱，瓜渎不复通船。县令刘僧秀愍其穷老，下渎<br>水与之。原平曰：“普天大旱，百姓俱困，岂可减溉田之水，以通运瓜之船？”<br>乃步从他道往钱唐货卖。每行来见人牵埭未过，辄迅檝助之。己自引船，不假<br>旁人。若自船已度，后人未及，常停住须待，以此为常。尝于县南郭凤埭助人引<br>船，遇有斗者为吏所录，斗者逃散，唯原平独住，吏执以送县。县令新到，未相<br>谙悉，将加严罚，原平解衣就罪，义无一言。左右大小咸稽颡请救，然后得免。<br>由来不谒官长，自此乃始修敬。太守蔡兴宗临郡，深加贵异，以私米馈原平及山<br>阴朱百年妻各百斛。原平誓死不受，百年妻亦固辞。会稽郡贵重望计及望孝，盛<br>族出身，不减秘、著。明帝泰始七年，兴宗欲举山阴孔仲智子为望计，原平次息<br>为望孝。仲智会土高门，原平一邦至行，欲以相敌。会明帝别敕用人，故二选并<br>寝。兴宗征还都，表其殊行，举为太学博士。会兴宗薨，事不行。卒于家。三子<br>一弟，并有门行。<br>严世期，会稽山阴人也。性好施，同里张迈等三人妻各产子，岁饥，欲弃而<br>不举。世期分食解衣以赡其乏，三子并得成长。同县俞阳妻庄年九十，庄女兰七<br>十，并老病无所依，世期饴之二十年，死并殡葬。宗亲严弘、乡人潘伯等十五人，<br>荒年并饿死，露骸不收。世期买棺殡埋，存育孩幼。宋元嘉四年，有司奏榜门曰<br>“义行严氏之门”。复其身徭役，蠲租税十年。<br>吴逵，吴兴乌程人也。经荒饥馑，系以疾疫，父母兄嫂及群从小功之亲，男<br>女死者十三人，逵时病困，邻里以韦席裹之，埋于村侧。既而亲属皆尽，唯逵夫<br>妻获全。家徒四壁立，冬无被裤，昼则佣赁，夜则伐木烧塼，妻亦同逵此诚，<br>无有懈倦。逵夜行遇猛兽，猛兽辄下道避之。期年中，成七墓，葬十三棺，邻里<br>嘉之。葬日，悉出赴助，送终之事，亦俭而周礼。逵时逆取邻人夫直，葬毕，众<br>悉以放之，逵一无所受，皆佣力报答焉。太守张崇之三加礼命，太守王韶之擢补<br>功曹史。逵以门寒，固辞不就。举为孝廉。<br>潘综，吴兴乌程人也。孙恩之乱，祆党攻破村邑，综与父骠共走避贼。骠年<br>老行迟，贼转逼骠。骠语综：“我不能去，汝走可脱，幸勿俱死。”骠困乏坐地，<br>综迎贼叩头曰：“父年老，乞赐生命。”贼至，骠亦请贼曰：“儿年少自能走，<br>今为老子不去。老子不惜死，乞活此儿。”贼因斫骠，综抱父于腹下，贼斫综头<br>面凡四创，综当时闷绝。有一贼从旁来相谓曰：“卿欲举大事，此儿以死救父，<br>云何可杀？杀孝子不祥。”贼乃止，父子并得免。乡人秘书监丘系祖、廷尉沈赤<br>黔以综异行，荐补左户令史，除遂昌长。岁满还家，太守王韶之临郡，发教列上<br>州台，陈其行迹。及将行，设祖道，赠以四言诗。元嘉四年，有司奏改其里为纯<br>孝里，蠲租布三世。<br>又宋初吴郡人陈遗，少为郡吏，母好食锅底饭。遗在役，恒带一囊，每煮食<br>辄录其焦以贻母。后孙恩乱，聚得数升，恒带自随。及败逃窜，多有饿死，遗以<br>此得活。母昼夜泣涕，目为失明，耳无所闻。遗还入户，再拜号咽，母豁然即明。<br>后又有河南孝廉秦绵，遭母丧，送葬不忍复还，乡人为作茅庵，仍止其中。<br>若遇有米则食粥，无米食菜而已。哀号之声，行者为之潸泪。服讫犹不还家，遇<br>疾不疗，卒。临亡，告人曰：“若死者无知，固不宜独存，有知则大获吾志。”<br>张进之，永嘉安固人也。为郡大族，少有志行，历五官主簿，永宁、安固二<br>县领校尉。家世富足，经荒年，散财救赡乡里，遂以贫罄，全济者甚多。太守王<br>味之有罪，当见收，逃避进之家，供奉经时，尽其诚力。味之尝避地堕水沉没，<br>进之投水拯救，相与沉沦，久而得免。时劫掠充斥，每入村抄暴，至进之门，辄<br>相约勒，不得侵犯，其信义所感如此。元嘉初，诏在所蠲其徭役。<br>又孙恩之乱，永嘉太守司马逸之被害，妻子并死。兵寇之际，莫敢收藏，郡<br>吏俞佥以家财冒难棺敛逸之等六丧送致都。葬毕，乃归乡里。元嘉中老病卒。<br>时又有益州梓潼人张楚，母疾，命在属纩，楚祈祷苦至，烧指自誓，精诚感<br>悟，疾时得愈，见榜门曰“孝行张氏之闾”，易其里为孝行里。蠲租布三世，身<br>加旌命。<br>丘杰，字伟跱，吴兴乌程人也。十四遭母丧，以熟菜有味，不尝于口。岁<br>余，忽梦见母曰：“死止是分别耳，何事乃尔荼苦。汝啖生菜，遇虾蟆毒，灵<br>床前有三丸药可取服之。”杰惊起，果得瓯，瓯中有药，服之下科斗子数升。丘<br>氏世保此瓯。大明七年，灾火焚失之。<br>师觉授，字觉授，南阳厓阳人也。与外兄宗少文并有素业，以琴书自娱。于<br>路忽见一人持书一函，题曰“至孝师君苫前。”俄而不见。舍车奔归，闻家哭声，<br>一叫而绝，良久乃苏。后撰《孝子传》八卷，宋临川王义庆辟为州祭酒、主簿，<br>并不就。乃表荐之，会卒。<br>王彭，盱台直渎人也。少丧母，元嘉初，父又丧亡。家贫力弱，无以营葬。<br>兄弟二人，昼则佣力，夜则号感，乡里并哀之，乃各出夫力助作砖，砖须水而天<br>旱，穿井数十丈，泉不出。墓处去淮五里，荷担远汲，困而不周。彭号天自诉，<br>如此积日。一旦大雾，雾歇，塼灶前忽生泉水，乡邻助之者并嗟神异，县邑近<br>远悉往观之。葬竟，水便自竭。元嘉九年，太守刘伯龙依事表言，改其里为通灵<br>里，蠲租布三世。<br>蒋恭，义兴临津人也。元嘉中，晋陵蒋崇平为劫见禽，云与恭妻弟吴晞张为<br>侣。晞张先行，不在本村，遇水，妻息避水，移寄恭家。时录晞张不获，禽收恭<br>及兄协付狱科罪。恭、协并款舍住晞张家口，而不知劫情。恭列晞张妻息是妇之<br>亲，亲今有罪，恭身甘分，求免兄协。协列是户主，求免弟恭。兄弟二人争求受<br>罪，郡县不能制，依事上详。州议以为并不合罪。后除恭义成令，协义招令。<br>徐耕，晋陵延陵人也。元嘉二十一年，大旱人饥，耕诣县陈辞，以米千斛助<br>官振贷。县为言上，当时议以耕比汉卜式。诏书褒美，酬以县令。<br>大明八年，东土饥旱，东海严成、东莞王道盖各以私谷五百余斛助官振恤。<br>孙法宗，一名宗之，吴兴人也。父随孙恩入海澨被害，尸骸不收，母兄并饿<br>死。法宗年小，流迸至十六方得还。单身勤苦，霜行草宿，营办棺椁，造立冢墓，<br>葬送母兄，俭而有礼。以父尸不测，入海寻求。闻世间论，是至亲以血沥骨当悉<br>凝浸，乃操刀沿海见枯骸则刻肉灌血，如此十余年，臂胫无完皮，血脉枯竭，终<br>不能逢。遂衰绖终身，常居墓所，山禽野兽，皆悉驯附。每麇鹿触网，必解放之，<br>偿以钱物。后忽苦头创，夜有女人至曰：“我是天使来相谢，行创本不关善人，<br>使者远相及。取牛粪煮傅之即验。”一傅便差，一境赖之。终身不娶，馈遗无所<br>受。宋孝武初，扬州辟为文学从事，不就，卒。<br>范叔孙，吴郡钱唐人也。少而仁厚，周穷济急。同里范法先父母兄弟七人同<br>时疫死，唯余法先，病又危笃，丧尸经日不收。叔孙悉备棺器，亲为殡埋。又同<br>里施夫疾病，父死不殡；范苗父子并亡；范敬宗家口六人俱得病，二人丧没，亲<br>邻畏远，莫敢营视；叔孙并为殡瘗，躬恤病者，并皆得全。乡曲贵其义行，莫有<br>呼其名者。宋孝武孝建初，除竟陵王国中军，不就。<br>义兴吴国夫，亦有义让之美，人有窃其稻者，乃引还，为设酒食，以米送之。<br>卜天与，吴兴余杭人也。父名祖，宋武帝闻其有干力，召补队主。从征伐，<br>封关中侯，历二县令。天与善射，弓力兼倍，容貌严毅，笑不解颜。文帝以其旧<br>将，使教皇子射。元嘉二十九年，为广威将军，领左细仗。元凶入弑，事变仓卒，<br>旧将罗训、徐牢皆望风屈谢。天与不暇被甲，执刀持弓，疾呼左右出战。徐牢曰：<br>“殿下入，汝欲何为？”天与骂曰：“殿下常来去，云何即时方作此语，只汝是<br>贼。”手射劭于东堂，几中。逆徒击之，臂断，乃见杀。其队将张弘之、朱道钦、<br>陈满与天与同出拒战，并死。孝武即位，赠天与龙骧将军、益州刺史，谥曰壮侯，<br>车驾临哭。弘之等各赠郡守。给天与家长廪。<br>子伯宗，殿中将军。明帝泰始初领幢，击南贼于赭圻，战没。伯宗弟伯兴，<br>官至南平昌太守、直阁，领细仗队主。升明元年，与袁粲同谋伏诛。<br>天与弟天生，少为队将，十人同火。屋后有一坑，广二丈余，十人共跳之皆<br>度，唯天生坠。天生乃取实中苦竹，剡其端使利，交横布坑内，更呼等类共跳，<br>并惧不敢。天生乃复跳之，往反十余，曾无留碍，众并叹服。以兄死节，为孝武<br>所留心。大明末，为弋阳太守。明帝泰始初，与殷琰同逆被斩。<br>许昭先，义兴人也。叔父肇之，坐事系狱，七年不判。子侄二十许人，昭先<br>家最贫薄，专独料诉，无日在家。饷馈肇之，莫非珍新。资产既尽，卖宅以充之。<br>肇之诸子倦怠，唯昭先无有懈息，如是七载。尚书沈演之嘉其操行，肇之事由此<br>得释。昭先舅夫妻并疫病死亡，家贫无以殡送，昭先卖衣物以营殡葬。舅子三人<br>并幼，赡护皆得成长。昭先父母皆老病，家无僮役，竭力致养，甘旨必从。宗党<br>嘉其孝行。雍州刺史刘真道板为征虏参军，昭先以亲老不就。补迎主簿，昭先以<br>叔未仕，又固辞。<br>余齐人，晋陵人也。少有孝行，为邑书吏。宋大明二年，父殖在家病亡，信<br>未至。齐人谓人曰：“比肉痛心烦，有如割截。居常惶骇，必有异故。”信寻至，<br>以父病报之。四百余里，一日而至。至门，方知父死，号踊恸绝，良久乃苏。问<br>父所遗言，母曰：“汝父临终，恨不见汝。”齐人即曰：“相见何难？”于是号<br>叫殡所，须臾便绝。州县上言，有司奏改其里为孝义里，蠲租布，赐其母谷百斛。<br>孙棘，彭城人也。宋大明五年，发三五丁，弟萨应充行，坐违期不至。棘诣<br>郡辞列：“棘为家长，令弟不行，罪应百死，乞以身代萨。”萨又辞列自引。太<br>守张岱疑其不实，以棘、萨各置一处，报云“听其相代”，颜色并悦，甘心赴死。<br>棘妻许又寄语属棘：“君当门户，岂可委罪小郎？且大家临亡，以小郎属君，竟<br>未妻娶，家道不立。君已有二儿，死复何恨？”岱依事表上，孝武诏特原罪。州<br>加辟命，并赐帛二十疋。<br>先是，新蔡徐元妻许，二十一丧夫，子甄年三岁，父揽愍其年少，以更适同<br>县张买。许自誓不行，父逼载送买。许自经气绝，家人奔赴，良久乃苏。买夜送<br>还揽。许归徐氏，养元父季。元嘉中，八十余卒。<br>又明帝泰始二年，长城吴庆恩杀同郡钱仲期。子延庆属役在都，闻父死驰还，<br>于庾浦埭逢庆恩，手刃杀之，自系乌程狱。吴兴太守郗颙表不加罪，许之。<br>何子平，庐江灊人也。曾祖楷，晋侍中。祖友，会稽王道子骠骑谘议参军。<br>父子先，建安太守。<br>子平世居会稽，少有志行，事母至孝。扬州辟从事史，月奉得白米，辄货市<br>粟麦。人曰：“所利无几，何足为烦？”子平曰：“尊老在东，不办得米，何心<br>独飨白粲？”每有赠鲜肴者，若不可寄致至家，则不肯受。母本侧庶，籍注失实，<br>实未及养，而籍年已满，便去职归家。时镇军将军顾觊之为州上纲，谓曰：“尊<br>上年实未八十，亲故所知，州中差有微禄，当启相留。”子平曰：“公家正取信<br>黄籍，籍年既至，便应扶侍，何容苟冒荣利。”乃归家竭力供养。元嘉二十年，<br>元凶弑逆，随王诞入讨，以为行参军。子平以凶逆灭理，故废己受职，事宁自解。<br>末除吴郡海虞令，县禄唯供养母一身，不以及妻子。人疑其俭薄，子平曰：“希<br>禄本在养亲，不在为己。”问者惭而退。母丧去官，哀毁逾礼，每至哭踊，顿绝<br>方苏。属大明末东土饥荒，继以师旅，八年不得营葬，昼夜号哭，常如袒括之日。<br>冬不衣絮，暑不避清凉，一日以数合米为粥，不进盐菜。所居屋败，不蔽风日，<br>兄子伯兴欲为葺理，子平不肯，曰：“我情事未申，天地一罪人耳，屋何宜覆？”<br>蔡兴宗为会稽太守，甚加矜赏，为营冢圹。子平居丧毁甚，及免丧，殆至不立。<br>幼持操检，敦厉名行，虽处暗室，如接大宾。学义坚明，处之以默，安贫守善，<br>不求荣进。好退之士，弥以此贵之。卒年六十。<br>崔怀顺，清河东武城人也。父邪利，鲁郡太守，宋元嘉中为魏所获。怀顺与<br>妻房氏笃爱，闻父见虏，即日遣妻，布衣蔬食，如居丧礼。岁时，北向流涕。邪<br>利后仕魏，书戒怀顺，不许如此。怀顺得书更号泣。怀顺从叔模为荥阳太守，亦<br>入魏，模子虽居处改节，不废婚宦。宋大明中，怀顺宗人冀州刺史元孙北使魏，<br>魏人问之曰：“崔邪利、模并力屈归命，二家子侄出处不同。义将安在？”元孙<br>曰：“王尊驱骥，王阳回车，欲令忠孝并弘，臣子两遂。”泰始初，淮北入魏，<br>怀顺因此归北，至代都而邪利已卒，怀顺绝而后苏，载丧还青州。徒跣水雪，土<br>气寒酷，而手足不伤，时人以为孝感。丧毕，以弟在南，齐建元初又逃归。而弟<br>已亡。怀顺孤贫，宗党哀之，日敛给其斗米。永明中卒。<br>王虚之，字文静，庐江石阳人也。十三丧母，三十三丧父，二十五年盐酢不<br>入口。疾病着床，忽有一人来问疾，谓之曰：“君病寻差。”俄而不见，病果寻<br>差。庭中杨梅树隆冬三实。又每夜所居有光如烛，墓上橘树一冬再实，时人咸以<br>为孝感所致。齐永明中，诏榜门，蠲其三世。<br>时又有顾昌衍、江柔之、江轲并以笃行知名。昌衍，吴人，居丧几致灭性。<br>王俭言之天子曰：“昌衍既有至行，且张永之甥，宜居礼闱，以光郎署。”乃以<br>为尚书库部郎。柔之、轲并济阳人。柔之，字叔远；孝悌通亮，亦至台郎。轲，<br>字伯伦，贞严有行。宗人江概位至侍中，性豪侈，唯见轲则敬挹焉。<br>吴庆之，字文悦，濮阳人也。寓居江兴，宋江夏王义恭为扬州，召为西曹书<br>佐。及义恭诛，庆之自伤为吏无状，不复肯仕，终身蔬食。后王琨为吴兴太守，<br>欲召为功曹。答曰：“走素无人世情，直以明府见接有礼，所以奔走岁时。若欲<br>见吏，则是蓄鱼于树，栖鸟于泉耳。”不辞而退。琨追谢之，望尘不及矣。<br>萧睿明，字景济，南兰陵人也。母病风，积年沉卧。睿明昼夜祈祷，时寒，<br>睿明下泪为之冰如箸，额上叩头血亦冰不溜。忽有一人以小石函授之，曰：“此<br>疗夫人病。”睿明跪受之，忽不见。以函奉母，函中唯有三寸绢，丹书为“日月”<br>字，母服之即平复。于时秣陵朱绪无行，母病积年，忽思菰羹，绪妻到市买菰为<br>羹欲奉母，绪曰：“病复安能食。”先尝之，遂并食尽。母怒曰：“我病欲此羹，<br>汝何心并啖尽。天若有知，当令汝哽死。”绪便闻心中介介然，即利血，明日而<br>死。睿明闻之，大悲恸，不食积日。问绪尸在何处，欲手自戮之。既而曰：“洿<br>吾刀。”乃止。永明五年，居母丧，不胜哀，卒，诏赠中书郎。<br>时又有鲜于文宗，渔阳人，年七岁丧父。父以种芋时亡，至明年芋时，对芋<br>呜咽，如此终身。姊文英，适荀氏，七日而夫亡，执节不嫁。及母卒，昼夜哭泣，<br>遂丧明。<br>萧矫妻羊，字淑祎，性至孝，居父丧，哭辄吐血。母尝有疾，淑祎于中夜祈<br>祷，忽见一人在树下，自称枯桑君，曰：“若人无患，令泄气，在亥，西南求白<br>石镇之。”言讫不见。明日如言而疾愈。<br>又时有羊缉之女佩任者，乌程人。随母还舅氏，母亡，昼夜号哭，不饮食三<br>日而亡，乡里号曰“女表”。<br>又有晋陵吴康之妻赵氏，父亡弟幼，遇岁饥，母老病笃。赵诣乡里告乞，言<br>辞哀苦，乡里怜之，各分升米，遂得免。及嫁康之，少时夫亡，家欲更嫁，誓言<br>不贰焉。<br>又义兴蒋俊之妻黄氏，夫亡不重嫁，家逼之，欲自杀，乃止。建元三年，诏<br>蠲表门闾。<br>又会稽永兴吴翼之母丁氏，少丧夫。性仁爱，遭年荒，分衣食以贻里中饥饿<br>者，邻里求借未尝违。同里陈攘父母死，孤单无亲戚，丁收养之。及长为营婚娶。<br>又同里王礼妻徐氏，荒年客死，丁阴为买棺器，自往敛葬。元徽末，大雪，商旅<br>断行，村里比室饥饿，丁自出盐米，计口分赋。同里左侨家露四丧无以葬，丁为<br>办冢椁。有三调不登者，代为送。丁长子妇王氏守寡，执志不再醮。州郡上言，<br>诏表门闾，蠲租税。<br>又会稽寒人陈氏，有三女，无男，祖父母年八九十，老无所知，父笃癃病，<br>母不安其室。遇岁饥，三女相率于西湖采菱莼，更日至市货卖，未尝亏怠。乡里<br>称为义门，多欲娶为妇。长女自伤茕独，誓不肯行。祖父母寻相继卒，三女自营<br>殡葬，为菴舍居墓侧。<br>又永兴概中里王氏女年五岁，得毒病，两目皆盲。性至孝，年二十；父死，<br>临尸一叫，眼皆血出。小妹娥，舐其血，左目即开，时人称为孝感。<br>又诸暨东洿里屠氏女，父失明，母痼疾，亲戚相弃，乡里不容。女移父母远<br>住苎舍，昼采樵，夜纺绩，以供养。父母俱卒，亲营殡葬，负土成坟。忽空中有<br>声云：“汝至性可重，山神欲相驱使，汝可为人疗病，必得大富贵。”女谓是妖<br>魅，弗敢从。遂得病积时。邻舍人有溪蜮毒者，女试疗之，自觉病便差，遂以巫<br>道为人疗疾，无不愈。家产日益，乡里多欲娶之。女以无兄弟，誓守坟墓不嫁，<br>为山劫所杀。<br>又吴兴乘公济妻姚氏，生二男。而公济及兄公愿、乾伯并卒，各有一子。姚<br>养育之，卖田宅为取妇，自与二男寄止邻家。明帝诏为其二子婚，表闾复徭役。<br>又吴郡范法恂妻褚氏，亦勤苦执妇业。宋升明中，孙昙瓘谋反亡命，褚谓其<br>子僧简曰：“孙越州先姑之姊子，与汝父亲则从母兄弟，交则义重古人，逃窜脱<br>不免，汝宜收之。”昙瓘寻伏法，褚氏令僧简往敛葬。年七十余，永明中卒。僧<br>简在都，闻病驰归，未至，褚已卒；将殡，举尸不起，寻而僧简至焉。<br>公孙僧远，会稽剡人也。居父丧至孝，事母及伯父甚谨。年饥，僧远省飧减<br>食以养母及伯父。兄弟亡，贫无以葬，身自贩贴与邻里，供敛送终之费，躬负土，<br>手种松柏。兄姊未婚嫁，乃自卖为之成礼。名闻郡县。齐高帝即位，遣兼散骑常<br>侍虞炎等十二部使，表列僧远等二十三人，诏并表门闾，蠲租税。<br>吴欣之，晋陵利城人也。宋元嘉末，弟慰之为武进县吏。随王诞起义，元凶<br>遣军主华钦讨之，吏人皆散，慰之独留，见执。将死，欣之诣钦乞代弟命，辞泪<br>哀切，兄弟皆见原。齐建元三年，有诏蠲表之。<br>永明初，广陵人童超之二息犯罪争死，太守刘悛表以闻。<br>韩系伯，襄阳人也，事父母谨孝。襄阳人邻居，种桑树于界上为誌，系伯<br>以桑枝荫妨他地，迁界上开数尺，邻畔随复侵之，系伯辄更改种。久之，邻人惭<br>愧，还所侵地，躬往谢之。齐建元三年，蠲表门闾，以寿终。<br>时有吴兴人闻人敻，年十七，结客报父仇，为高帝所赏，位至长水校尉。<br>丘冠先，字道玄，吴兴乌程人也，少有节义。齐永明中，位给事中。时求使<br>蠕蠕国，尚书令王俭言：“冠先虽名位未升，而义行甚重。若为行人，则苏武、<br>郑众之流也。”于是使蠕蠕。蠕蠕逼令拜，冠先执节不从。以刃临之，冠先曰：<br>“能杀我者，蠕蠕也；不能以天子使拜戎狄者，我也。”遂见杀。武帝以冠先不<br>辱命，赐其子雄钱一万、布三十疋。雄不受，诣阙上书曰：“臣父执节如苏武，<br>守死如谷吉，遂不书之良史，甄之褒策，万代之后，谁死社稷？建元四年，车僧<br>朗衔使不异，抗节是同，诏赠正员外郎，此天朝旧准，臣父成例也。今僧朗反葬<br>冢茔，臣父湮弃绝域，语忠烈则亦不谢车，论荼苦则彼优而此剧，名位不殊，礼<br>数宜等，乞申哀赠。”书奏不省。<br>孙淡，太原人也，世居长沙。事母至孝，母疾，不眠食，以差为期。母哀之，<br>后有疾不使知也。齐建元三年，蠲表门闾。卒于家。<br>华宝，晋陵无锡人也。父豪，晋义熙末戍长安，宝年八岁，临别谓宝曰：<br>“须我还当为汝上头。”长安陷，宝年至七十不婚冠。或问之，宝辄号恸弥日，<br>不忍答也。<br>同郡薛天生，母遭艰菜食，天生亦菜食。母未免丧而死，天生终身不食鱼肉。<br>又同郡刘怀胤与弟怀则，年十岁遭父丧，不衣絮帛，不食盐菜。齐建元三年，<br>并表门闾。<br>解叔谦，字楚梁，雁门人也。母有疾，叔谦夜于庭中稽颡祈福，闻空中语云：<br>“此病得丁公藤为酒便差。”即访医及《本草注》，皆无识者。乃求访至宜都郡，<br>遥见山中一老公伐木，问其所用，答曰：“此丁公藤，疗风尤验。”叔谦便拜伏<br>流涕，具言来意。此公怆然，以四段与之，并示以渍酒法。叔谦受之，顾视此人，<br>不复知处。依法为酒，母病即差。齐建武初，以奉朝请征，不至。<br>时又有宗元卿、庾震、朱文济、匡昕、鲁康祚、谢昌宇，皆有素履，而叔谦<br>尤高。元卿，字希蒋，南阳人，有至行。早孤，为祖母所养。祖母病，元卿在远<br>辄心痛，大病则大痛，小病则小痛，以此为常。乡里宗事之，号曰宗曾子。震，<br>字彦文，新野人。丧父母，居贫无以葬，赁书以营事，至手掌穿，然后葬事获济。<br>南阳刘虬因此为撰《孝子传》。文济，字敬达，吴兴人。自卖以葬母，太守谢瀹<br>命为儒林，不就。昕，字令先，庐陵人。有至性，隐金华山，服食，不与俗人交。<br>母病亡已经日，昕奔还号叫，母即苏。皆以为孝感所致。康祚，扶风人，亦有至<br>行。母患乳痈，诸医疗不愈，康祚乃跪，两手捧痈大悲泣，母即觉小宽，因此渐<br>差。时人以其有冥应。康祚位至屯骑校尉。昌宇，陈郡人也，为刘悛广州参军。<br>孝性甚至。尝养一鹄，昌宇病二旬，而鹄二旬不食。昌宇亡而鹄遂飞去。<br>韩灵敏，会稽剡人也。早孤，与兄灵珍并有孝性。母寻又亡，家贫无以营凶，<br>兄弟共种瓜，朝采瓜子，暮生已复，遂办葬事。灵珍亡，无子，妻胡氏守节不嫁，<br>虑家人夺其志，未尝告归。灵敏事之如母。<br>刘沨，字处和，南阳涅人也。父绍，仕宋位中书郎。沨母早亡，绍被敕<br>纳路太后兄女为继室。沨年数岁，路氏不以为子，奴婢辈捶打之无期度。沨<br>母亡日，辄悲啼不食，弥为婢辈所苦。路氏生溓，兄沨怜爱之不忍舍，恒在<br>床帐侧，辄被驱捶，终不肯去。路氏病经年，沨昼夜不离左右，每有增加，辄<br>流涕不食。路氏病差，感其意，慈爱遂隆。路氏富盛，一旦为沨立斋宇筵席，<br>不减侯王。溓有识，事沨过于同产，事无大小，必谘兄而后行。沨妹适江<br>祏弟禧，与祏兄弟异常。自尚书比部郎后为遥光谘议，专知腹心任。时遥光任当<br>顾托，朝野向沨如云。沨忌之，求出为丹阳丞，虽外迁而意任无改。及遥光<br>举事，旦方召沨，沨以为宜悉呼佐史。沨之徙丹阳丞也，遥光以萧懿第四<br>弟晋安王之文学畅为谘议，领录事。及召入，遥光谓曰：“刘暄欲有异志，今夕<br>当取之。”遥光去岁暴风，性理乖错，多时方愈。畅曰：“公去岁违和，今欲发<br>动。”顾左右急呼师视脉。遥光厉声曰：“谘议欲作异邪！”因诃令出。须臾<br>沨入，畅谓曰：“公昔年风疾，今复发。”沨曰：“卿视今夕处分，云何而<br>作此语？”及迎垣历生至，与沨俱劝夜攻台。既不见纳，沨、历生并抚膺曰：<br>“今欲作贼而坐守此城，今年坐公灭族矣。”及遥光败，沨静坐围舍。<br>溓为度支郎，亦奔亡，遇沨仍不复肯去。沨曰：“吾为人作吏，自不避死，<br>汝可去，无相守同尽。”答曰：“向若不逢兄，亦草间苟免，今既相逢，何忍独<br>生？”因以衣带结兄衣，俱见杀。何胤闻之叹曰：“兄死君难，弟死兄祸，美哉！”<br>又柳叔夜，河东人。父宗，宋黄门郎。叔夜年十六为新野太守，甚有名绩，<br>补遥光谘议参军。及事败，左右扶上马，欲与俱亡，答曰：“吾已许始安以死，<br>岂可负之邪？”遂自杀。<br>封延伯，字仲连，勃海人也。世为州郡著姓，寓居东海，三世同财，为北州<br>所宗附。延伯好学退让，事寡嫂甚谨。垣崇祖为兖州，请为长史，不就。崇祖轼<br>其门，不肯相见。后为豫州，上表荐之，诏书优礼。起家为平西长史、梁郡太守。<br>为政清静，有高士风。俄以疾免，还东海。于时四州入魏，士子皆依海曲，争往<br>宗之，如辽东之仰邴原也。<br>建元三年，大使巡行天下，义兴陈玄子四世同居，一百七口。武陵邵荣兴、<br>文献叔并八世同居。东海徐生之、武陵范安祖、李圣伯、范道根，并五世同居。<br>零陵谭弘宝、衡阳何弘、华阳阳黑头，疏从四世同居。诏俱表门闾，蠲租税。<br>又蜀郡王续祖、华阳郝道福并累世同爨，建武三年，明帝诏表门，蠲调役。<br>吴达之，义兴人也。嫂亡无以葬，自卖为十夫客，以营冢椁。从祖弟敬伯，<br>夫妻荒年被略卖江北，达之有田十亩，货以赎之，与同财共宅。郡命为主簿，固<br>以让兄。又让世旧田与族弟，弟亦不受，田遂闲废。齐建元三年，诏表门闾。<br>先是有蔡昙智，乡里号蔡曾子；庐江何伯玙兄弟，乡里号为何展禽；并为高<br>士沈顗所重。常云“闻蔡昙智之风，怯夫勇，鄙夫有立志。闻何伯玙之风，伪夫<br>正，薄夫厚”云。<br>伯玙弟幼玙，俱厉节操，养孤兄子，及长为婚，推家业尽与之。安贫枯槁，<br>诲人不倦，郡守下车莫不修谒。伯玙卒，幼玙末好佛法，翦落长斋，持行精苦，<br>梁初卒。兄弟年八十余。<br>王文殊，字令章，吴兴故鄣人也。父没魏，文殊思慕泣血，终身蔬食，不衣<br>帛，服麻缊而已。不婚，不交人物。吴兴太守谢瀹聘为功曹，不就。立小屋于县<br>西，端拱其中。岁时伏腊，月朝十五，未尝不北望长悲，如此三十余年。太守孔<br>琇之表其行，郁林诏榜门，改所居为孝行里。<br>乐颐之，字文德，南涅阳人也，世居南郡，少而言行和谨。仕为京府参军，<br>父在郢病亡。颐之忽悲恋涕泣，因请假还，中路果得父凶问，便徒跣号咷，出<br>陶家后渚，遇商人附载西上，水浆不入口数日。尝遇疾，与母隔壁，忍病不言，<br>啮被至碎，恐母之哀己也。湘州刺史王僧虔引为主簿，以同僚非人，弃官去。吏<br>部郎庾杲之尝往候，颐之为设食，唯枯鱼菜菹。杲之曰：“我不能食此。”母闻<br>之，自出常膳鱼羹数种。杲之曰：“卿过于茅季伟，我非郭林宗。”仕至郢州中<br>从事。<br>弟预，字文介，亦至孝。父临亡，执手以托郢州行事王英。预悲感闷绝，吐<br>血数升，遂发病。官至骠骑录事参军。隆昌末，预谓丹阳尹徐孝嗣曰：“外传藉<br>藉，似有伊、周之事。君蒙武帝殊常之恩，荷托付之重，恐不得同人此事。人笑<br>褚公，至今齿冷，无为效尤。”孝嗣故吏吴兴沈升之亦说之曰：“升之与君俱有<br>项领之功，今一言而二功俱解，岂愿闻之乎？君受恩二祖，而更参惟新之政，以<br>君为反覆人，事成则无处逃咎矣。升之草莱百姓，言出祸已随之，孰与超然谢病，<br>高枕家园，则与松柏比操，风霜等烈，岂不美邪？”孝嗣并改容谢之。预建武中<br>为永世令，人怀其德，卒官。时有一媪年可六七十，担斛若叶造市货之，闻预亡，<br>大泣，弃溪中，曰：“失乐令，我辈孤独老姥政应就死耳。”市人亦皆泣，其惠<br>化如此。<br>江泌，字士清，济阳考城人也。父亮之，员外郎。泌少贫，昼日斫屟为业，<br>夜读书随月光，光斜则握卷升屋，睡极堕地则更登。性行仁义，衣弊虱多，绵裹<br>置壁上，恐虱饥死，乃复置衣中。数日间，终身无复虱。母亡后，以生阙供养，<br>遇鲑不忍食。菜不食心，以其有生意，唯食老叶而已。母墓为野火所烧，依“新<br>宫灾，三日哭”。泪尽系之以血。<br>历仕南中郎行参军，所给募吏去役，得时病，莫有舍之者。吏扶杖投泌，泌<br>自隐恤。吏死，泌为买棺。无僮役，兄弟共舆埋之。后领国子助教，乘牵车至染<br>乌头，见一老公步行，下车载之，躬自步去梁。武帝以为南康王子琳侍读。建武<br>中，明帝害诸王，后泌忧念子琳，访志公道人，问其祸福。志公覆香炉灰示之曰：<br>“都尽无余。”及子琳被害，泌往哭之，泪尽续以血，亲视殡葬毕乃去。泌寻卒。<br>族人兖州中从事泌，黄门郎悆子也，与泌同名，世谓泌为“孝泌”以别之。<br>庾道愍，颍川鄢陵人，晋司空冰之玄孙也。有孝行，颇能属文。少出孤悴，<br>时人莫知。其所生母流漂交州，道愍尚在襁褓。及长知之，求为广州绥宁府佐。<br>至南而去交州尚远。乃自负担冒险，仅得自达。及至交州，寻求母虽经年日夜悲<br>泣。尝入村，日暮雨骤，乃寄止一家。旦有一妪负薪外还，而道愍心动，因访之，<br>乃其母也。于是行伏号泣，远近赴之，莫不挥泪。道愍尤精相板，宋明帝时，山<br>阳王休祐屡以言语忤颜，见道愍，托以己板为他物，令道愍占之。道愍曰：“此<br>乃甚贵，然使人多愆忤。”休祐以褚彦回详密，求换其板。他日，彦回侍明帝，<br>自称下官。帝多忌，甚不悦。休祐具以状言，帝乃意解。道愍仕齐，位射声校尉。<br>族孙沙弥亦以孝行著。<br>沙弥，晋司空冰之六世孙也。父佩玉，仕宋位长沙内史，升明中，坐沈攸之<br>事诛。时沙弥始生。及年五岁，所生母为制采衣，辄不肯服。母问其故，流涕对<br>曰：“家门祸酷，用是何为？”及长，终身布衣蔬食。为中军田曹行参军。嫡母<br>刘氏寝疾，沙弥晨昏侍侧，衣不解带。或应针灸，辄以身先试。及母亡，水浆不<br>入口累日。初进大麦薄饮，经十旬方为薄粥。终丧不食盐酢，冬日不衣绵纩，夏<br>日不解衰绖。不出庐户，昼夜号恸，邻人不忍闻。所坐荐泪沾为烂。墓在新林，<br>忽生旅松百许株，枝叶郁茂，有异常松。刘好啖甘蔗，沙弥遂不食焉。宗人都官<br>尚书咏，表言其状，应纯孝之举，梁武帝召见，嘉之，以补歙令。还除轻车邵陵<br>王参军事，随府会稽。复丁所生忧，丧还都，济浙江，中流遇风，舫将覆没。沙<br>弥抱柩号哭，俄而风静，咸以为孝感所致。后卒于长城令。子持。<br>持，字元德，少孤，性至孝，父忧，居丧过礼。笃志好学，仕梁为尚书左户<br>郎，后兼建康监。陈文帝为吴兴太守，以为郡丞，兼掌书翰。天嘉初，为尚书左<br>丞，封崇德县子。拜封之日，请令史为客，受其饷遗，文帝怒之，因坐免。后为<br>临安令，坐杖杀人免。还为给事黄门侍郎，历盐官令，秘书监，知国史事。又为<br>少府卿，迁太中大夫，领步兵校尉，卒。持善字书，每属辞，好为奇字，文士亦<br>以此讥之。有集十卷。<br><hr>
