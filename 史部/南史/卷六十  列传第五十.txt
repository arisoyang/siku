<h4>《史部·南史·卷六十  列传第五十》<b class="x">作者：李延寿</b></h4>
<br>○范岫傅昭（弟映）孔休源江革（子德藻）徐勉许懋（子亨）<br>殷钧（宗人芸）<br>范岫，字懋宾，济阳考城人也。高祖宣，晋征士。父羲，宋尚书殿中郎，本<br>州别驾。竟陵王诞反，羲在城中，事平遇诛。岫幼而好学，早孤，事母以孝闻。<br>外祖颜延之早相题目，以为中外之宝。蔡兴宗临荆州，引为主簿。及蔡将卒，以<br>岫贫乏，遗旨赐钱二十万，固辞拒之。<br>仕齐为太子家令。文惠太子之在东宫，沈约之徒以文才见引，岫亦预焉。岫<br>文虽不逮约，而名行为时辈所与。博涉多通，尤悉魏、晋以来吉凶故事。约常称<br>曰：“范公好事该博，胡广无以加。”南乡范云谓人曰：“诸君进止威仪，当问<br>范长头。”以岫多识前代旧事也。迁国子博士。岫长七尺八寸，姿容奇伟。永明<br>中，魏使至，诏妙选朝士有辞辩者，接使于界首，故以岫兼淮阴长史迎焉。入为<br>尚书左丞。丁母忧，居丧过视。朝廷频起，并不拜。朝廷亮其哀款，得终丧制。<br>出为安成内史，创立钧折行仓，公私弘益。征黄门侍郎，兼御史中丞，吏将送一<br>无所纳。永元末，为辅国将军、冠军晋安王长史，行南徐州事。梁武帝平建邺，<br>承制征为尚书吏部郎，参大选。天监五年，为散骑常侍、光禄大夫，侍皇太子，<br>给扶。累迁祠部尚书，金紫光禄大夫。卒官。<br>岫恭敬俨恪，进止以礼，自亲丧后，蔬食布衣以终身。每所居官，恒以廉洁<br>著称。为长城令时，有梓材巾箱，至数十年，经贵遂不改易。在晋陵唯作牙管笔<br>一双，犹以为费。所著文集、《礼论》、《杂仪》、《字训》行于世。二子褒、<br>伟。<br>傅昭，字茂远，北地灵州人，晋司隶校尉咸七世孙也。祖和之，父淡，善<br>《三礼》，知名宋世。淡事宋竟陵王诞，诞反坐诛。昭六岁而孤，哀毁如成人，<br>为外祖所养。十岁，于朱雀航卖历日，雍州刺史袁顗见而奇之。顗尝来昭所，昭<br>读书自若，神色不改。顗叹曰：“此儿神情不凡，必成佳器。”司徒建安王休仁<br>闻而悦之，因欲致昭。昭以宋氏多故，遂不往。或有称昭于廷尉虞愿，乃遣车迎<br>昭。时愿宗人通之在坐，并当时名流。通之贻昭诗曰：“英妙擅山东，才子倾洛<br>阳，清尘谁能嗣？及尔遘遗芳。”太原王延秀荐昭于丹阳尹袁粲，深见礼，辟为<br>郡主簿，使诸子从昭受学。会明帝崩，粲造哀策文，乃引昭定其所制，昭有其半<br>焉。粲每经昭户，辄叹曰：“经其户寂若无人，披其室其人斯在，岂非名贤？”<br>寻为总明学士、奉朝请。<br>齐永明中，累迁尚书仪曹郎。先是御史中丞刘休荐昭于齐武帝，永明初，以<br>昭为南郡王侍读。王嗣帝位，故时臣隶争求权宠，唯昭及南阳宗<imgheight=32width=32border=0src=/bzk/Z050.bmp>保身而已，守<br>正无所参入，竟不罹祸。明帝践阼，引昭为中书通事舍人。时居此职者，皆权倾<br>天下，昭独廉静无所干豫，器服率陋，身安粗粝。常插烛板床，明帝闻之，赐漆<br>合烛盘，敕曰：“卿有古人之风，故赐卿古人之物。”累迁尚书左丞。<br>梁武帝素重昭，梁台建，以为给事黄门侍郎，领著作，兼御史中丞。天监三<br>年，兼五兵尚书，参选事。四年即真。历位左户尚书，安成内史。郡自宋来，兵<br>乱相接，府舍称凶。每昏旦间，人鬼相触，在任者鲜以吉终。及昭至，有人夜见<br>甲兵出，曰：“傅公善人，不可侵犯。”乃腾虚而去。有顷风雨忽至，飘郡听事<br>入隍中，自是郡遂无患，咸以昭贞正所致。郡溪无鱼，或有暑月荐昭鱼者，昭既<br>不纳，又不欲拒，遂餧于门侧。郡多猛兽为害，常设槛阱，昭曰：“人不害猛<br>兽，猛兽亦不害人。”乃命去槛阱，猛兽竟不为害。历秘书监，太常卿，迁临海<br>太守。郡有蜜岩，前后太守皆自封固，专收其利。昭以周文之囿，与百姓共之，<br>大可喻小，乃教勿封。县令尝饷栗，置绢于簿下，昭笑而还之。普通五年，为散<br>骑常侍、金紫光禄大夫。<br>昭所莅官，常以清静为政，不尚严肃。居朝廷，无所请谒，不畜私门生，不<br>交私利。终日端居，以书记为乐，虽老不衰。博极古今，尤善人物。魏、晋以来，<br>官宦簿阀，姻通内外，举而论之，无所遗失，世称为学府。性尤笃慎，子妇尝得<br>家饷牛肉以进昭，昭召其子曰：“食之则犯法，告之则不可，取而埋之。”其居<br>身行己，不负暗室，类皆如此。后进宗其学，重其道，人人自以为不逮。卒，谥<br>曰贞。<br>长子谞，位尚书郎，湘东王外兵参军。谞子准，有文才，梁宣帝时，位度支<br>尚书。<br>昭弟映，字徽远，三岁而孤。兄弟友睦，修身励行，非礼不动。始昭之守临<br>海，陆倕饯之，宾主俱欢，日暮不反。映以昭年高，不可连夜极乐，乃自往候<br>接，同乘而归。兄弟并已斑白，时人美而服焉。及昭卒，映丧之如父，年逾七十，<br>哀戚过礼。服制虽除，每言辄恸。天监中，位乌程令，卒于太中大夫。子弘。<br>孔休源，字庆绪，会稽山阴人，晋尚书冲之八世孙，冲即开府仪同三司愉之<br>世父也。曾祖遥之，宋尚书水部郎。父佩，齐通直郎。休源十一而孤，居丧尽礼。<br>每见父手所写书，必哀恸流涕，不能自胜，见者莫不为之垂泣。后就吴兴沈麟士<br>受经，略通大义。州举秀才，太尉徐孝嗣省其策，深善之，谓同坐曰：“董仲舒、<br>华令思何以尚此？可谓后生之准的也。观此足称王佐之才。”琅邪王融雅相友善，<br>乃荐之于司徒竟陵王，为西邸学士。<br>梁台建，与南阳刘之遴同为太学博士，当时以为美选。休源初到都，寓于宗<br>人少府孔登。曾以祠事入庙，侍中范云一与相遇，深加褒赏，曰：“不期忽覯清<br>颜，顿祛鄙吝，观天披雾，验之今日。”后云命驾到少府，登便拂筵整带，谓当<br>诣己，备水陆之品。云驻箸命休源，及至，命取其常膳，止有赤仓米饭，蒸鲍鱼。<br>云食休源食，不举主人之馔。高谈尽日，同载还家。登深以为愧。尚书令沈约当<br>朝贵显，轩盖盈门，休源或时后来，必虚襟引接，处之坐右，商略文义。其为通<br>人所推如此。武帝尝问吏部尚书徐勉，求一有学艺解朝仪者，为尚书仪曹郎，勉<br>曰：“孔休源识见清通，详练故事，自晋、宋起居注，诵略上口。”武帝亦素闻<br>之，即日除兼尚书仪曹郎。时多所改作，每逮访前事，休源即以所诵记随机断决，<br>曾无疑滞。吏部郎任昉常谓之为“孔独诵”。<br>迁建康狱正，平反辩析，时罕冤人。后有选人为狱司者，帝常引休源以励之。<br>除中书舍人。后为尚书左丞，弹肃礼闱，雅允朝望。时周舍撰《礼疑义》，自汉、<br>魏至于齐、梁，并皆搜采，休源所有奏议，咸预编录。再迁长兼御史中丞，正色<br>直绳，无所回避，百僚惮之。后为晋安王长史、南郡太守，行荆州府州事。帝谓<br>曰：“荆州总上流冲要，义高分陕，今以十岁儿委卿，善匡翼之，勿惮周昌之举<br>也。”乃敕晋安王曰：“孔休源人伦仪表，汝年尚幼，当每事师之。”寻始兴王<br>憺代镇荆州，复为憺府长史，太守、行府事如故。在州累政，甚有政绩，平<br>心决断，请托弗行。帝深嘉之。历秘书监，复为晋安王府长史、南兰陵太守，别<br>敕专行南徐州事。休源累佐名蕃，甚得人誉。王深相倚仗，常于中斋别施一榻，<br>云“此是孔长史坐”，人莫得预焉。其见敬如此。历都官尚书。<br>普通七年，扬州刺史临川王宏薨，武帝与群臣议代居州任者，时贵戚王公咸<br>望迁授。帝曰：“朕已得人，孔休源才识通敏，实应此选。”乃授宣惠将军、监<br>扬州事。休源初为临川王行佐，及王薨而管州任，时论荣之。神州都会，簿领殷<br>繁，休源剖断如流，傍无私谒。中大通二年，加金紫光禄大夫。在州昼决辞讼，<br>夜览坟籍。每车驾巡幸，常以军国事委之。昭明太子薨，有敕夜召休源入宴居殿，<br>与群公参定谋议，立晋安王纲为皇太子。自公卿珥貂插笔奏决于休源前，休源怡<br>然无愧，时人名为兼天子。四年，卒，遗令薄葬，节朔荐蔬菲而已。帝为之流涕，<br>顾谢举曰：“孔休源居职清忠，方欲共康政道，奄至陨没，朕甚痛之。”举曰：<br>“此人清介强直，臣窃为陛下惜之。”谥曰贞子。休源风范强正，明练政体，常<br>以天下为己任。武帝深委仗之。累居显职，性缜密，未尝言禁中事。聚书盈七千<br>卷，手自校练。凡奏议弹文勒成十五卷。<br>长子云章，颇有父风，位东扬州别驾。少子宗范，聪敏有识度，位中书郎。<br>江革，字休映，济阳考城人也。祖齐之，宋都水使者，尚书金部郎。父柔之，<br>齐尚书仓部郎，有孝行，以母忧毁卒。革幼而聪敏，早有才思，六岁便解属文。<br>柔之深加赏器，曰：“此儿必兴吾门。”九岁丁父艰，与第四弟观同生，少孤贫，<br>傍无师友，兄弟自相训勖，读书精力不倦。十六丧母，以孝闻。服阕，与观俱诣<br>太学，补国子生，举高第。齐中书郎王融、吏部郎谢朓雅相钦重。朓尝行还过候<br>革，时大寒雪，见革弊絮单席，而耽学不倦。嗟叹久之，乃脱其所著襦，并手割<br>半毡与革充卧具而去。司徒竟陵王闻其名，引为西邸学士。<br>弱冠举南徐州秀才。时豫章胡谐之行州事，王融与谐之书令荐革。谐之方贡<br>琅邪王汛，便以革代之。仆射江祐深相引接，祐为太子詹事，启革为丞。祐时权<br>倾朝右，以革才堪经国，令参掌机务，诏诰文檄皆委以具。革防杜形迹，外人不<br>知。祐诛，宾客皆罹其罪，革独以智免。除尚书驾部郎。<br>中兴元年，梁武帝入石头，时吴兴太守袁昂据郡，拒义不从。革制书与昂，<br>于坐立成，辞义典雅，帝深赏叹之，令与徐勉同掌书记。建安王为雍州刺史，表<br>求管记，以革为征北记室参军，带中庐令。与弟观少长共居，不忍离别，苦求同<br>行。以观为征北行参军，兼记室。时吴兴沈约、乐安任昉与革书云：“比闻雍府<br>妙选英才，文房之职，总卿昆季，可谓驭二龙于长途，骋骐骥于千里。”途次江<br>夏，观卒。革在雍州，为府王所礼，款若布衣。后为建康正，频迁秣陵、建康令，<br>为政明肃，豪强惮之。历中书舍人，尚书左丞，晋安王长史、寻阳太守，行江州<br>府事。徙庐陵王长史，太守、行事如故。以清严为属城所惮。时少王行事，多倾<br>意于签帅，革以正直自居，不与典签赵道智坐。道智因还都启事，面陈革堕事好<br>酒，以琅邪王昙聪代为行事。南州士庶为之语曰：“故人不道智，新人佞散骑，<br>莫知度不度，新人不如故。”迁御史中丞，弹奏豪权，一无所避。<br>后为镇北豫章王长史、广陵太守。时魏徐州刺史元法僧降附，革被敕随府王<br>镇彭城。城既失守，革素不便马，泛舟而还。途经下邳，为魏人所执。魏徐州刺<br>史安丰王延明闻革才名，厚加接待。革称脚疾不拜，延明将害之，见革辞色严正，<br>更加敬重。时祖恒同被拘絷，延明使恒作《欹器漏刻铭》，革唾骂恒曰：<br>“卿荷国厚恩，已无报答，乃为虏立铭，孤负朝廷。”延明闻之，乃令革作《丈<br>八寺碑》并《祭彭祖文》，革辞以囚执既久，无复心思。延明将加箠扑，革厉色<br>曰：“江革行年六十，不能杀身报主，今日得死为幸，誓不为人执笔。”延明知<br>不可屈，乃止。日给脱粟三升，仅余性命。会魏帝请中山王元略反北，乃放革及<br>祖恒还朝。上大宴，举酒劝革曰：“卿那不畏延明害？”对曰：“臣行年六十，<br>死不为夭，岂畏延明？”帝曰：“今日始见苏武之节。”于是以为太尉临川王长<br>史。时帝惑于佛教，朝贤多启求受戒。革精信因果，而帝未知，谓革不奉佛法，<br>乃赐革《觉意诗》五百字，云：“唯当勤精进，自强行胜修，岂可作底突，如彼<br>必死囚。以此告革及诸贵游。”又手敕曰：“果报不可不信，岂得底突如对元延<br>明邪？”革因乞受菩萨戒。时武陵王纪在东州，颇骄纵，上以臧盾性弱，不能匡<br>正，召革慰遣，乃除武陵王长史、会稽郡丞，行府州事。革门生故吏家多在东，<br>闻革应至，并赍持缘道迎候。革曰：“我通不受饷，不容独当故人筐篚。”至镇<br>唯资公俸，食不兼味。郡境殷广，辞讼日数百。革分判辩析，曾无疑滞，人安吏<br>畏，百城震恐。琅邪王骞为山阴令，赃货狼籍，望风自解。府王惮之。每侍宴，<br>言论必以《诗》、《书》，王因此耽学好文。典签沈炽文以王所制诗呈武帝，帝<br>谓仆射徐勉曰：“革果称职。”乃除都官尚书。将还，赠遗一无所受，送故依旧<br>订舫，革并不纳，唯乘台所给一舸。舸艚偏欹，不得安卧。或请济江徙重物以迮<br>轻艚，革既无物，乃于西陵岸取石十余片以实之。其清贫如此。寻监吴郡，时境<br>内荒俭，劫盗公行。革至郡唯有公给仗身二十人，百姓皆惧不能静寇，革乃省游<br>军尉，百姓逾恐。革乃广施恩惠，盗贼静息。武陵王出镇江州，乃曰：“我得江<br>革，又得革清贫，岂能一日忘之？当与其同饱。”乃表革同行。除南中郎长史、<br>寻阳太守。<br>征入为度支尚书。好奖进闾阎，为后生延誉，由是衣冠士子翕然归之。时尚<br>书令何敬容掌选，序用多非其人。革性强直，每朝宴恒有褒贬，以此为权贵所疾。<br>乃谢病还家，除光禄大夫，优游闲放，以文酒自娱。卒，谥曰强子。有集二十卷<br>行于世。革历官八府长史，四王行事，三为二千石，傍无姬侍，家徒壁立，时以<br>此高之。长子敏早卒，次子德藻。<br>德藻，字德藻，好学，美风仪，身长七尺四寸。性至孝，事亲尽礼。与异产<br>昆弟居，恩惠甚笃。涉猎经籍，善属文。仕梁为尚书比部郎，以父忧去职。服阕<br>后，容貌毁瘠，如居丧时。及陈武帝受禅，为秘书监，兼尚书左丞。寻以本官兼<br>中书舍人。天嘉中，兼散骑常侍，与中书郎刘师知使齐，著《北征道里记》三卷。<br>还除太子中庶子。迁御史中丞，坐公事免。后自求宰县，补新渝令。政尚恩惠，<br>颇有异绩。卒于官，文帝赠散骑常侍。文笔十五卷。子椿，亦善属文，位尚书右<br>丞。<br>德藻弟从简，少有文情，年十七，作《采荷调》以刺何敬容，为当时所赏。<br>位司徒从事中郎。侯景乱，为任约所害。子兼，叩头流血，乞代父命，以身蔽刃，<br>遂俱见杀，天下痛之。<br>徐勉，字修仁，东海郯人也。祖长宗，宋武帝霸府行参军。父融，南昌相。<br>勉幼孤贫，早励清节。年六岁，属霖雨，家人祈霁，率尔为文，见称耆宿。及长<br>好学，宗人孝嗣见之叹曰：“此所谓人中之骐骥，必能致千里。”又尝谓诸子曰：<br>“此人师也，尔等则而行之。”年十八，召为国子生，便下帷专学，精力无怠。<br>同时侪辈肃而敬之。祭酒王俭每见，常目送之，曰：“此子非常器也。”每称有<br>宰辅之量。<br>射策甲科，起家王国侍郎，补太学博士。时每有议定，勉理证明允，莫能贬<br>夺，同官咸取则焉。迁临海王西中郎田曹行参军，俄徙署都曹。时琅邪王融一时<br>才俊，特相慕悦，尝请交焉。勉谓所亲曰：“王郎名高望促，难可轻祇衣裾。”<br>融后果陷于法，以此见推识鉴。累迁领军长史。<br>初与长沙宣武王游，梁武帝深器赏之，及武帝兵至建邺，勉于新林谒见，帝<br>甚加恩礼，使管书记。及帝即位，拜中书侍郎，进领中书通事舍人，直内省。迁<br>临川王后军谘议、尚书左丞。自掌枢宪，多所纠举，时论以为称职。天监三年，<br>除给事黄门侍郎，尚书吏部郎，参掌大选。迁侍中。时师方侵魏，候驿填委。勉<br>参掌军书，劬劳夙夜，动经数旬，乃一还家。群犬惊吠，勉叹曰：“吾忧国忘家，<br>乃至于此。若吾亡后，亦是传中一事。”六年，除给事中、五兵尚书，迁吏部尚<br>书。勉居选官，彝伦有序。既闲尺牍，兼善辞令，虽文案填积，坐客充满，应对<br>如流，手不停笔。又该综百氏，皆避其讳。尝与门人夜集，客有虞皓求詹事五官。<br>勉正色答云：“今夕止可谈风月，不宜及公事。”故时人服其无私。天监初，官<br>名互有省置，勉撰立选簿奏之，有诏施用。其制开九品为十八班，自是贪冒苟进<br>者以财货取通，守道沦退者以贫寒见没矣。<br>后为左卫将军，领太子中庶子，侍东宫。昭明太子尚幼，敕知宫事，太子礼<br>之甚重，每事询谋。尝于殿讲《孝经》，临川王宏、尚书令沈约备二傅，勉与国<br>子祭酒张充为执经，王莹、张稷、柳悽、王暕为侍讲。时选极亲贤，妙尽人<br>誉。勉陈让数四，又与沈约书，求换侍讲，诏弗许，然后就焉。旧扬、徐首迎主<br>簿，尽选国华中正，取勉子崧充南徐选首。帝敕之曰：“卿寒士，而子与王志子<br>同迎，偃王以来未之有也。”勉耻以其先为戏，答旨不恭，由是左迁散骑常侍，<br>领游击将军。后为太子詹事，又迁尚书右仆射，詹事如故。时人间丧事多不遵礼，<br>朝终夕殡，相尚以速。勉上疏曰：“《礼记·问丧》云‘三日而后敛者，以俟其<br>生也。三日而不生，亦不生矣。’顷来不遵斯制，送终之礼，殡以期日。润屋豪<br>家，乃或半晷。衣衾棺椁，以速为荣。亲戚徒隶，各念休反。故属纩才毕，灰钉<br>已具。忘狐鼠之顾步，愧燕雀之徊翔，伤情灭理，莫此为大。且人子承衾之时，<br>志懑心绝，丧事所资，悉关他手。爱憎深浅，事实难原。如觇视或爽，存没违滥，<br>使万有其一，怨酷已多，岂不缓其告敛之辰，申其望生之冀？请自今士庶宜悉依<br>古，三日大敛。如其不奉，加以纠绳。”诏可其奏。<br>又除尚书仆射、中卫将军。勉以旧恩，继升重位，尽心奉上，知无不为。爰<br>自小选，迄于此职，常参掌衡石，甚得士心。禁省中事，未尝漏泄，每有表奏，<br>辄焚藁草。博通经史，多识前载。齐世王俭居职已后，莫有逮者。朝仪国典，昏<br>冠吉凶，勉皆预图议。初，勉受诏知撰五礼，普通六年功毕，表上之曰：<br>夫礼，以安上化人，弘风训俗，经国家、利后嗣者也。唐、虞、三代，咸必<br>由之。在乎有周，宪章尤备，因殷革夏，损益可知。虽复经礼三百，曲礼三千，<br>经文三百。威仪三千，其大归有五，即宗伯所掌典礼，吉为上，凶次之，宾次之，<br>军次之，嘉为下也。故祠祭不以礼，则不齐不庄；丧纪不以礼，则背死忘生者众；<br>宾客不以礼，则朝觐失其仪；军旅不以礼，则致乱于师律；冠昏不以礼，则男女<br>失其时。为国修身，于斯攸急。洎周室大坏，王道既衰，官守斯文，日失其序。<br>暴秦灭学，扫地无余。汉氏郁兴，日不暇给，犹命叔孙于外野，方知帝王之为贵。<br>末叶纷纶，递有兴毁。及东京曹褒，南宫制述，集其散略，百有余篇。虽写以尺<br>简，而终阙平奏。其后兵革相寻，异端互起，章句既沦，俎豆斯辍。方领矩步之<br>容，事灭于旌鼓；兰台石室之典，用尽于帷盖。至乎晋氏，爰定新礼，荀顗制之<br>于前，挚虞删之于末。既而中原丧乱，罕有所遗，江左草创，历循而已。厘革之<br>风，是则未暇。<br>伏惟陛下睿明启运，光天改物，拨乱惟武，经俗以文。作乐在乎功成，制礼<br>弘于业定。伏寻所定五礼，起齐永明二年，太子步兵校尉伏曼容，表求制一代礼<br>乐。于时参议，置新旧学士十人，止修五礼，谘禀卫将军丹阳尹王俭，学士亦分<br>住郡中，制作历年，犹未克就。及文宪薨，遗文散逸，又以事付国子祭酒何胤，<br>经涉九载，犹复未毕。建武四年，胤还东山，齐明帝敕委尚书令徐孝嗣，旧事本<br>末，随在南第。永元中，孝嗣于此遇祸，又多零落。当时鸠集所余，权付尚书左<br>丞蔡仲熊、骁骑将军何佟之共掌其事。时礼局住在国子学中门外，东昏之时，频<br>有军火，其所散失，又逾太半。天监元年，佟之启审省置之宜，敕使外详。时尚<br>书参详，以天地初革，庶务权舆，宜俟隆平，徐议删撰。欲且省礼局，并还尚书<br>仪曹。诏旨云：“礼坏乐缺，故国异家殊，实宜以时修定，以为永准。”于是尚<br>书仆射沈约等参议，请五礼各置旧学士一人，人各自举学士二人相助，抄撰其中。<br>有疑者依前汉石渠、后汉白虎，随源以闻，请旨断决。乃以旧学士右军记室参军<br>明山宾掌吉礼，中军骑兵参军严植之掌凶礼，中军田曹行参军兼太常丞贺玚掌宾<br>礼，征虏记室参军陆琏掌军礼，右军参军事司马褧掌嘉礼，尚书右丞何佟之总参<br>其事。佟之亡后，以镇北谘议参军伏恒代之。后又以恒代严值之掌凶礼。<br>恒寻迁官，以《五经》博士缪昭掌凶礼。复以礼仪深广，记载残缺，宜须博论，<br>共尽其致，更使镇军将军丹阳尹沈约、太常卿张充及臣三人同参厥务，臣又奉别<br>敕总知其事。末又使中书侍郎周舍、庾于陵二人复豫参知。若有疑义，所掌学士<br>当职先立议，通谘五礼旧学士及参知各言同异，条牒启闻，决之制旨。疑事既多，<br>岁时又积，制旨裁断，其数不少。莫不网罗经诰，玉振金声。凡诸奏决，皆载篇<br>首，具列圣旨，为不刊之则。宁孝宣之能拟，岂孝章之足云？五礼之职，事有繁<br>简，及其列毕，不得同时。《嘉礼仪注》以天监六年五月七日上尚书，合十有二<br>帙，一百一十六卷，五百三十六条。《宾礼仪注》以天监六年五月二十日上尚书，<br>合十有七帙，一百三十三卷，五百四十五条。《军礼仪注》以天监九年十月二十<br>九日上尚书，合十有二帙，一百八十九卷，二百四十条。《吉礼仪注》以天监十<br>一年十一月十日上尚书，合二十有六帙，二百二十四卷，一千五条。《凶礼仪注》<br>以天监十一年十一月十七日上尚书，合四十有七帙，五百一十四卷，五千六百九<br>十三条。大凡一百二十帙，一千一百七十六卷，八千一十九条。又列副秘阁及<br>《五经》典书各一通，缮写校定，以普通五年二月始获完毕。<br>窃以撰正履礼，历代罕就，皇明在运，厥功克成。周代三千，举其盈数；今<br>之八千，随事附益。质文相变，故其数兼倍，犹如八卦之爻，因而重之，错综成<br>六十四也。臣以庸识，谬司其任，淹留历稔，允当斯责。兼勒成之初，未遑表上，<br>实由才轻务广，思力不周，永言惭惕，无忘寤寐。自今春舆驾将亲六师，搜寻军<br>礼，阅其条章，靡不该备，可以悬诸日月，颁之天下者矣。<br>诏有司案以遵行。寻加中书令，勉以疾求解内任，诏不许，乃令停下省，三<br>日一朝，有事遣主书论决。患脚转剧，久阙朝觐，固求陈解，诏许疾差还省。<br>勉虽居显职，不营产业，家无畜积，奉禄分赡亲族之贫乏者。门人故旧，或<br>从容致言，勉乃答曰：“人遗子孙以财，我遗之清白。子孙才也，则自致辎軿；<br>如不才，终为佗有。”尝为书戒其子崧曰：<br>吾家本清廉，故常居贫素。至于产业之事，所未尝言，非直不经营而已。薄<br>躬遭逢，遂至今日，尊官厚禄，可谓备之。每念叨窃若斯，岂由才致，仰藉先门<br>风范，及以福庆，故臻此尔。古人所谓“以清白遗子孙，不亦厚乎”？又云“遗<br>子黄金满籝，不如一经。”详求此言，信非徒语。吾虽不敏，实有本志，庶得遵<br>奉斯义，不敢坠失。所以显贵以来，将三十载，门人故旧，承荐便宜，或使创辟<br>田园，或劝兴立邸店；又欲舳舻运致，亦令货殖聚敛。若此众事，皆拒而不纳。<br>非谓拔葵去织，且欲省息纷纭。<br>中年聊于东田开营小园者，非存播艺以要利，政欲穿池种树，少寄情赏。又<br>以郊际闲旷，终可为宅，傥获悬车致事，实欲歌哭于斯。慧日、十住等既应营昏，<br>又须住止，吾清明门宅，无相容处，所以尔者，亦复有以。前割西边施宣武寺，<br>既失西厢，不复方幅，意亦谓此逆旅舍尔，何事须华。常恨时人谓是我宅。古往<br>今来，豪富继踵；高门甲第，连闼洞房。宛其死矣，定是谁室？但不能不为培<br>塿之山，聚石移果，杂以花卉，以娱休沐，用托性灵。随便架立，不存广大，唯<br>功德处小以为好，所以内中逼促，无复房宇。近修东边儿孙二宅，乃藉十住南还<br>之资，其中所须，犹为不少。既牵挽不至，又不可中途而辍，郊间之园，遂不办<br>保，货与韦黯，乃获百金。成就两宅，已消其半。寻园价所得，何以至此？由吾<br>经始历年，粗已成立，桃李茂密，桐竹成阴，塍陌交通，渠畎相属。华楼迥榭，<br>颇有临眺之美；孤峰丛薄，不无纠纷之兴。渎中并饶苻綍，湖里殊富芰莲。虽云<br>人外，城阙密迩，韦生欲之，亦雅有情趣。追述此事，非有吝心，盖是事意所至<br>尔。忆谢灵运《山家诗》云：“中为天地物，今成鄙夫有。”吾此园有之二十载，<br>今为天地物。物之与我，相校几何哉！此直所余，今以分汝营小田舍，新累既多，<br>理亦须此。且释氏之教，以财物谓之外命。外典亦称“何以聚人曰财”。况汝常<br>情，安得忘此。闻汝所买湖熟田地，甚为舄卤，弥复可安，所以如此，非物竞故<br>也。能事异寝丘，聊可仿佛。孔子曰：“居家理事，可移于官。”既已营之，宜<br>使成立，进退两亡，更贻耻笑。若有所收获，汝可自分赡内外大小，宜令得所，<br>非吾所知，又复应沾之诸女尔。汝既居长，故有此及。凡为人长，殊复不易。当<br>使中外谐缉，人无间言，先物后己，然后可贵。老生云“后其身而身先。”若能<br>尔者，更招巨利。汝当自勖，见贤思齐，不宜忽略以弃日也。弃日乃是弃身，身<br>名美恶，岂不大哉，可不慎欤！今之所敕，略言此意。政谓为家以来，不事资产，<br>暨立野舍，似乖旧业，陈其始末，无愧怀抱。<br>兼吾年时朽暮，心力稍单，牵课奉公，略不克举，其中余暇，裁可自休。或<br>复冬日之阳，夏日之阴，良辰美景，文案间隟，负杖蹑履，逍遥陋馆，临池观<br>鱼，披林听鸟；浊酒一杯，弹琴一曲，求数刻之暂乐，庶居常以待终，不宜复劳<br>家间细务。汝交关既定，此书又行，凡所资须，付给如别。自兹以后，吾不复言<br>及田事，汝亦勿复与吾言之。假使尧水汤旱，岂如之何？若其满庾盈箱，尔之幸<br>遇，如斯之事过，并无俟令吾知也。《记》云：“夫孝者，善继人之志，善述人<br>之事。”今且望汝全吾此志，则无所恨矣。<br>第二子悱卒，痛悼甚至，不欲久废王务，乃为《答客》以自喻焉。普通末，<br>武帝自算择后宫《吴声》、《西曲》女妓各一部，并华少赉勉，因此颇好声酒。<br>禄奉之外，月别给钱十万，信遇之深，故无与匹。中大通中，又以疾自陈，移授<br>特进、右光禄大夫、侍中、中卫将军，置佐史如故。增亲信四十人。两宫参问，<br>冠盖结辙。有敕每欲临幸，勉以拜伏有亏，频启停出，诏许之，遂停舆驾。及卒，<br>帝闻而流涕。即日车驾临殡，赠右光禄大夫、开府仪同三司。皇太子亦举哀朝堂，<br>有司奏谥“居敬行简曰简”，帝益“执心决断曰肃”，因谥简肃公。勉虽骨鲠不<br>及范云，亦不阿意苟合，后知政事者莫及。梁世之言相者称范、徐云。善属文，<br>勤著述，虽当机务，下笔不休。常以起居注烦杂，乃撰为《流别起居注》六百六<br>十卷，《左丞弹事》五卷。在选曹，撰《选品》三卷。齐时撰《太庙祝文》二卷。<br>以孔、释二教殊途同归，撰《会林》五十卷。凡所著前后二集五十卷，又为人<br>《章表集》十卷。大同三年，故佐史尚书左丞刘览等，诣阙陈勉行状，请刊石纪<br>德，即降诏立碑于墓焉。<br>悱，字敬业，幼聪敏，能属文，位太子舍人，掌书记。累迁洗马，中舍人，<br>犹管书记。出入宫坊者历稔。以足疾出为湘东王友，俄迁晋安内史。<br>许懋，字昭哲，高阳新城人，魏镇北将军允九世孙也。五世祖询，晋征士。<br>祖珪，宋给事著作郎，桂阳太守。父勇慧，齐太子家令，冗从仆射。懋少孤，性<br>至孝，居父忧执丧过礼。笃志好学，为州党所称。十四入太学，受《毛诗》。旦<br>领师说，晚而覆讲，坐下听者常数十百人，因撰《风雅比兴义》十五卷，盛行于<br>时。尤明故事，称为仪注学。起家后为豫章王行参军，转法曹。举秀才，迁骠骑<br>大将军仪同中记室。文惠太子闻而召之，侍讲于崇明殿。后兼国子博士，与司马<br>褧同志友善。仆射江祏甚推重之，号为经史笥。梁天监初，吏部尚书范云举懋参<br>详五礼，除征西鄱阳王谘议参军，兼著作郎，待诏文德省。时有请会稽封禅者，<br>武帝因集儒学士草封禅仪，将行焉。懋建议独以为不可。帝见其议，嘉纳之，由<br>是遂停。十年，转太子家令。凡诸礼仪，多所刊正。以足疾，出为始平太守，政<br>有能名。加散骑常侍，转天门太守。中大通三年，皇太子召与诸儒录《长春义记》。<br>四年，拜中庶子。是岁卒。撰《述行记》四卷，有集十五卷。子亨。<br>亨，字亨道，少传家业，孤介有节行。博通群书，多识前代旧事，甚为南阳<br>刘之遴所重。梁太清初，为西中郎记室，兼太常丞。侯景之乱，避地郢州。会梁<br>邵陵王自东至，引为谘议参军。王僧辩之袭郢州，素闻其名，召为仪同从事中郎。<br>迁太尉从事中郎，与吴兴沈炯对掌书记，府政朝务，一以委之。晋安王承制，授<br>给事黄门侍郎。陈武帝受禅，为太中大夫，领大著作，知梁史事。初，僧辩之诛<br>也，所司收僧辩及其子頠尸，于方山同坎埋瘗，至是无敢言者，亨以故吏抗表请<br>葬之。与故吏徐陵、张种、孔奂等相率以家财营葬，凡七柩，皆改窆焉。光大中，<br>宣帝入辅，以亨贞正有古人风，甚相钦重，常以师礼事之。及到仲举之谋出宣帝，<br>宣帝问亨，亨劝勿奉诏。宣帝即位，拜卫尉卿。卒于官。亨初撰《齐书》并《志》<br>五十卷，遇乱亡失。后撰《梁史》，成者五十八卷。梁太清之后，所制文笔六卷。<br>子善心，位尚书度支侍郎。<br>殷钧，字季和，陈郡长平人，晋荆州刺史仲堪五世孙也。曾祖元素，宋南康<br>相，坐元凶事诛。元素娶尚书仆射琅邪王僧朗女，生子宁，早卒。宁遗腹生子睿，<br>亦当从戮，僧朗启孝武救之得免。睿有口辩，司徒褚彦回甚重之，谓曰：“诸殷<br>自荆州以来无出卿。”睿敛容答曰：“殷族衰悴，诚不如昔，若此旨为虚，故不<br>足降，此旨为实，弥不可闻。”仕齐历司徒从事中郎。睿妻琅邪王奂女，奂为雍<br>州刺史，启睿为府长史。奂诛，睿亦见害。<br>钧九岁以孝闻，及长，恬静简交游，好学有思理，善隶书，为当时楷法。南<br>乡范云、乐安任昉并称美之。梁武帝与睿少故旧，以女永兴公主妻钧，拜驸马都<br>尉。历秘书丞，在职启校定秘阁四部书，更为目录。又受诏料检西省法书古迹，<br>列为品目。累迁侍中，东宫学士。自宋、齐以来，公主多骄淫无行，永兴主加以<br>险虐。钧形貌短小，为主所憎，每被召入，先满壁为殷睿字，钧辄流涕以出，主<br>命婢束而反之。钧不胜怒而言于帝，帝以犀如意击主，碎于背，然犹恨钧。<br>自侍中出为王府谘议，后为明威将军、临川内史。钧体羸多疾，闭阁卧理，<br>而百姓化其德，劫盗皆奔出境。尝禽劫帅，不加考掠，和言诮责。劫帅稽颡乞改<br>过，钧便命遣之，后遂为善人。郡旧多山疟，更暑必动，自钧在任，郡境无复疟<br>疾。母忧去职，居丧过礼，昭明太子忧之，手书诫喻。服阕，为散骑常侍，领步<br>兵校尉，侍东宫。改领中庶子。后为国子祭酒。卒，谥贞。二子构、渥。钧宗人<br>芸。<br>芸，字灌蔬，倜傥不拘细行，然不妄交游，门无杂客。励精勤学，博洽群书。<br>幼而庐江何宪见之，深相叹赏。天监中，位秘书监、司徒左长史。后直东宫学士<br>省，卒。<br>论曰：范懋宾之德美，傅茂远之清令，孔休源之政事，江休映之强直，并加<br>之以学植，饰之以文采，其所以取高时主，岂徒然哉！徐勉少而励志，发愤忘食，<br>修身慎行，运属兴王，依光日月，致位公辅，提衡端执，时无异议，为梁氏宗臣，<br>信为美矣。许懋业艺，以经笥见推；亨怀道好古，以博览归誉。其所以折议封禅，<br>求葬僧辩，正直存焉，岂唯文义而已。古人云“仁者有勇”，斯言近之。殷钧德<br>业自居，又加之以政绩，文质斌斌，亦足称也。<br><hr>
