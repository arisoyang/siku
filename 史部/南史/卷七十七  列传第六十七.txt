<h4>《史部·南史·卷七十七  列传第六十七》<b class="x">作者：李延寿</b></h4>
<br>◎恩幸<br>○戴法兴（戴明宝）徐爰阮佃夫纪僧真刘系宗茹法亮吕文显<br>茹法珍（梅虫儿）周石珍陆验（徐驎）司马申施文庆沈客卿孔范<br>夫鲍鱼芳兰，在于所习，中人之性，可以上下。然则谋于管仲，齐桓有邵陵<br>之师；迩于易牙，小白掩阳门之扇。夫以霸者一身，且有洿隆之别，况下于此，<br>胡可胜言者乎！故古之哲王，莫不斯慎。自汉氏以来，年且千祀，而近习用事，<br>无乏于时，莫不官由近亲，情因狎重。至如中书所司，掌在机务。汉元以令、仆<br>用事，魏明以监、令专权，在晋中朝，常为重寄，故公曾之叹，恨于失职。于时<br>舍人之任，位居九品，江左置通事郎，管司诏诰，其后郎还为侍郎，而舍人亦称<br>通事。元帝用琅邪刘超，以谨慎居职。宋文世，秋当、周赳并出寒门。孝武以来，<br>士庶杂选，如东海鲍照，以才学知名。又用鲁郡巢尚之，江夏王义恭以为非选。<br>帝遣尚之送尚书四十余牒，宣敕论辩，义恭乃叹曰：“人主诚知人。”及明帝世，<br>胡毋颢、阮佃夫之徒，专为佞幸矣。齐初亦用久劳及以亲信，关谳表启，发署诏<br>敕，颇涉辞翰者，亦为诏文，侍郎之局复见侵矣。建武世，诏命始不关中书，专<br>出舍人。省内舍人四人，所直四省，其下有主书令史，旧用武官，宋改文吏，人<br>数无员，莫非左右要密。天下文簿板籍，入副其省，万机严秘，有如尚书外司。<br>领武官有制局监、外监，领器仗兵役，亦用寒人。爰及梁、陈，斯风未改。其四<br>代之被恩幸者，今立以为篇，以继前史之作云尔。<br>戴法兴，会稽山阴人也。家贫，父硕子，以贩纻为业。法兴二兄延寿、延兴<br>并修立，延寿善书，法兴好学。山阴有陈戴者，家富，有钱三千万，乡人或云：<br>“戴硕子三儿敌陈戴三千万钱。”<br>法兴少卖葛山阴市，后为尚书仓部令史。大将军彭城王义康，于尚书中觅了<br>了令史，得法兴等五人，以法兴为记室令史。义康败，仍为孝武征虏抚军记室掾。<br>及徙江州，仍补南中郎典签。帝于巴口建义，法兴与典签戴明宝、蔡闲俱转参军<br>督护。上即位，并为南台侍御史，同兼中书通事舍人。法兴等专管内务，权重当<br>时。孝建元年，为南鲁郡太守，解舍人，侍太子于东宫。大明二年，以南下预密<br>谋，封法兴吴昌县男，明宝湘乡县男。闲时已卒，追加爵封。法兴转太子旅贲中<br>郎将。<br>孝武亲览朝政，不任大臣，而腹心耳目不得无所委寄。法兴颇知古今，素见<br>亲待，虽出侍东宫，而意任隆密。鲁郡巢尚之，人士之末，元嘉中，侍始兴王浚<br>读书，亦涉猎文史，为上所知。孝建初，补东海国侍郎，仍兼中书通事舍人。凡<br>选授迁转诛赏大处分，上皆与法兴、尚之参怀。内外诸杂事多委明宝。上性严暴，<br>睚眦之间，动至罪戮。尚之每临事解释，多得全免，殿省甚赖之。而法兴、明宝<br>大通人事，多纳货贿，凡所荐达，言无不行，天下辐凑，门外成市，家产业累千<br>金。明宝骄纵尤甚，长子敬，为扬州从事，与上争买御物。六宫尝出，敬盛服骑<br>马，于车左右驰骤去来。上大怒，赐敬死，系明宝尚方。寻被原释，委任如初。<br>孝武崩，前废帝即位，法兴迁越骑校尉。时太宰江夏王义恭录尚书事，任同<br>总己，而法兴、尚之执权日久，威行内外，义恭积相畏服，至是慑惮尤甚。废帝<br>未亲万机，凡诏敕施为，悉决法兴之手，尚书中事无大小专断之，颜师伯、义恭<br>守空名而已。尚之甚聪敏，时百姓欲为孝武立寺，疑其名。尚之应声曰：“宜名<br>天保。《诗》云：‘天保，下报上也。’”时服其机速。废帝年已渐长，凶志转<br>成，欲有所为，法兴每相禁制。谓帝曰：“官所为如此，欲作营阳邪？”帝意稍<br>不能平。所爱幸阉人华愿儿，有盛宠，赐与金帛无算。法兴常加裁减，愿儿甚恨<br>之。帝尝使愿儿出入市里，察听风谣，而道路之言，谓法兴为真天子，帝为赝天<br>子。愿儿因此告帝曰：“外间云宫中有两天子，官是一人，戴法兴是一人。官在<br>深宫中，人物不相接；法兴与太宰、颜、柳一体，往来门客恒有数百，内外士庶<br>无不畏服之。法兴是孝武左右，复久在宫闱，今将他人作一家，深恐此坐席非复<br>官许。”帝遂免法兴官，徙付远郡，寻于家赐死。法兴临死，封闭库藏，使家人<br>谨录龠牡。死一宿，又杀其二子，截法兴棺焚之，籍没财物。法兴能为文章，颇<br>行于世。死后，帝敕巢尚之曰：“不谓法兴积衅累愆，遂至于此。吾今自览万机，<br>卿等宜竭诚尽力。”尚之时为新安王子鸾抚军中兵参军、淮陵太守，乃解舍人，<br>转为抚军谘议参军，太守如故。明帝初，复以尚之兼中书通事舍人、南清河太守。<br>累迁黄门侍郎，出为新安太守，病卒。<br>戴明宝，南东海丹徒人，亦历员外散骑侍郎、给事中。孝武时，带南清河太<br>守。前废帝即位，权任悉归法兴，而明宝轻矣。明帝初，天下反叛，以明宝旧人，<br>屡经戎事，复委任之。后坐纳货贿系尚方，寻被宥。位宣城太守。升明初，老，<br>拜太中大夫，病卒。<br>武陵国典书令董元嗣，与法兴、明宝等俱为孝武南中郎典签。元嘉三十年，<br>奉使还都，会元凶弑立，遣元嗣南还，报上以徐湛之等反。上时在巴口，元嗣具<br>言弑状。上遣元嗣下都奉表于劭，既而上举义兵，劭诏责元嗣，元嗣答云：“始<br>下未有反谋。”劭不信，备加考掠，不服遂死。孝武事克，赠员外散骑侍郎，使<br>文土苏宝生为之诔焉。<br>大明中，又有奚显度者，南东海郯人，官至员外散骑侍郎。孝武尝使主领人<br>功，而苛虐无道，动加捶扑，暑雨寒雪，不听暂休，人不堪命，或自经死。时建<br>康县考囚，或用方材压额及踝胫，人间谣曰：“宁得建康压额，不能受奚度拍。”<br>又相戏曰：“勿反顾，付奚度。”其酷暴如此。前废帝尝戏云：“显度刻虐为百<br>姓疾，比当除之。”左右因唱“尔”，即日宣杀焉。时人比之孙皓杀岑昏。<br>徐爰，字长玉，南琅邪开阳人也。本名瑗，后以与傅亮父同名，亮启改为爰。<br>初为晋琅邪王大司马府中典军，从北征，微密有意理，为武帝所知。少帝在东宫，<br>入侍左右。文帝初，又见亲任，遂至殿中侍御史。元嘉十二年，转南台御史，始<br>兴王浚后行参军。复侍太子于东宫，迁员外散骑侍郎。文帝每出军，常悬授兵略。<br>二十九年，重遣王玄谟等北侵，配爰五百人，随军碻磝，衔中旨临时宣示。<br>孝武至新亭，江夏王义恭南奔，爰时在殿内，诈劭追义恭，因即得南走。时孝武<br>将即大位，军府造次，不晓朝章，爰素谙其事，及至，莫不喜悦，以兼太常丞撰<br>立仪注。后兼尚书右丞，迁左丞。先是，元嘉中使著作郎何承天草创国史，孝武<br>初又使奉朝请山谦之、南台御史苏宝生踵成之。孝建六年，又以爰领著作郎，使<br>终其业。爰虽因前作，而专为一家之书。上表“起元义熙，为王业之始；载序宣<br>力，为功臣之断。”于是内外博议。太宰江夏王义恭等三十五人同爰，宜以义熙<br>元年为断。散骑常侍巴陵王休若、尚书金部郎檀道鸾二人谓宜以元兴三年为始。<br>太学博士虞龢谓宜以开国为宋公元年。诏曰：“项籍、圣公，编录二汉，前史已<br>有成例。桓玄传宜在宋典，余如爰议。”<br>孝武崩，营景宁陵，以本官兼将作大匠。爰便僻善事人，能得人主微旨，颇<br>涉书传，尤悉朝仪。元嘉初，便入侍左右，预参顾问。长于附会，又饰以典文，<br>故为文帝所任遇。大明世，委寄尤重，朝廷大礼仪，非爰议不行。虽复当时硕学<br>所解过之者，既不敢立异议，所言亦不见从。孝武崩，公除后，晋安王子勋侍读<br>博士谘爰，“宜习业与不？”爰答曰：“居丧读丧礼，习业何嫌？”少日，始安<br>王子真博士谘爰，爰曰：“小功废业，三年丧何容读书？”其专断乖谬皆如此。<br>前废帝凶暴无道，殿省旧人多见罪黜，唯爰巧于将迎，始终无忤。诛群公后，<br>以爰为黄门侍郎，领射声校尉，著作如故，封吴平县子。宠待隆密，群臣莫二。<br>帝每出行，常与沈庆之、山阴公主同辇，爰亦预焉。<br>明帝即位，以黄门侍郎，改领长水校尉，兼尚书左丞。明年，除太中大夫，<br>著作并如故。爰执权日久，上在蕃，素所不悦。及景和世，屈辱卑约，爰礼敬甚<br>简，益衔之。泰始三年，诏暴其罪，徙交州。及行，又诏除广州统内郡。有司奏<br>以为宋隆太守。除命既下，爰已至交州。久之听还。仍除南康郡丞。明帝崩，还<br>都，以爰为济南太守，复除中散大夫。元徽三年卒，年八十二。<br>爰子希秀，甚有学解，亦闲篆隶，正觉、禅灵二寺碑，即希秀书也。爰之徙<br>交州，明帝召希秀谓曰：“此当令卿父还。”希秀再拜答曰：“臣父年老，恐不<br>及后恩。”帝大嗟赏，即召爰还。希秀位骁骑将军、淮南太守。子泓，甚闲吏职，<br>而在事刻薄，于人少恩。仕齐历位台郎，秣陵、建康令，湘东太守。<br>阮佃夫，会稽诸暨人也。明帝初出阖，选为主衣，后又请为世子师，甚见信<br>待。景和末，明帝被拘于殿内，住在秘书省，为帝所疑，大祸将至。佃夫与王道<br>隆、李道儿及帝左右琅邪淳于文祖谋共废立。时直阁将军柳光世亦与帝左右兰陵<br>缪方盛、丹阳周登之有密谋，未知所奉。登之与明帝有旧，方盛等乃使登之结佃<br>夫，佃夫大悦。先是，帝立皇后，普暂撤诸王奄人，明帝左右钱蓝生亦在例，事<br>毕未被遣，密使蓝生候帝。虑事泄，蓝生不欲自出，帝动止辄以告淳于文祖，令<br>报佃夫。景和元年十一月二十九日晡时，帝出华林园。建安王休仁、山阳王休祐、<br>山阴主并侍侧，明帝犹在秘书省不被召，益惧。佃夫以告外监典事东阳朱幼，又<br>告主衣吴兴寿寂之、细铠主南彭城姜产之。产之又语所领细铠将临淮王敬则，幼<br>又告中书舍人戴明宝，并响应。明宝、幼欲取其日向晓，佃夫等劝取开门鼓。幼<br>预约勒内外，使钱蓝生密报建安王休仁等。时帝欲南巡，腹心直阁将军宗越等，<br>其夕并听出外装束，唯有队主樊僧整防华林阁，是柳光世乡人。光世要之，即受<br>命。姜产之又要队副阳平聂庆及所领壮士会稽富灵符、吴郡俞道龙、丹阳宋逵之、<br>阳平田嗣，并聚于庆省。佃夫虑力少，更欲招合，寿寂之曰：“谋广或泄，不烦<br>多人。”时巫觋言后堂有鬼，其夕帝于竹林堂前与巫共射之，建安王休仁等、山<br>阴主并从。帝素不悦寂之，见辄切齿。寂之既与佃夫等成谋，又虑祸至，抽刀前<br>入，姜产之随其后，淳于文祖、缪方盛、周登之、富灵符、聂庆、田嗣、王敬则、<br>俞道龙、宋逵之又继进。休仁闻行声甚疾，谓休祐曰：“作矣。”相随奔景阳山。<br>帝见寂之至，引弓射之，不中，乃走。寂之追杀之。事定，宣令宿卫曰：“湘东<br>王受太后令除狂主，今已太平。”<br>明帝即位，论功，寿寂之封应城县侯，产之汝南县侯，佃夫建城县侯，王道<br>隆吴平县侯，淳于文祖阳城县侯，李道儿新渝县侯，缪方盛刘阳县侯，周登之曲<br>陵县侯，富灵符惠怀县子，聂庆建阳县子，田嗣将乐县子，王敬则重安县子，俞<br>道龙茶陵县子，宋逵之零陵县子。佃夫迁南台侍御史。薛索儿度淮为寇，山阳太<br>守程天祚又反，佃夫与诸军破薛索儿，降天祚。后转太子步兵校尉、南鲁郡太守，<br>侍太子于东宫。泰始四年，以本官兼游击将军，及辅国将军盖次阳与二卫参员直。<br>次阳，字崇基，平昌安丘人也，位冠军将军卒。时佃夫及王道隆、杨运夫并执权，<br>亚于人主，巢、戴大明之世，方之蔑如也。尝正旦应合朔，尚书奏迁元会。佃夫<br>曰：“元正庆会，国之大礼，何不迁合朔日邪？”其不稽古如此。大通货贿，凡<br>事非重赂不行。人有饷绢二百疋，嫌少不答书。宅舍园池，诸王邸第莫及。女妓<br>数十，艺貌冠绝当时。金玉锦绣之饰，宫掖不逮也。每制一衣，造一物，都下莫<br>不法效焉。于宅内开渎东出十许里，塘岸整洁，泛轻舟，奏女乐。中书舍人刘休<br>尝诣之，遇佃夫出行，中路相逢，要休同反。就席便命施设，一时珍羞，莫不毕<br>备。凡诸火剂，并皆始熟，如此者数十种。佃夫常作数十人馔以待宾客，故造次<br>便办，类皆如此，虽晋世王、石不能过也。泰始初，军功既多，爵秩无序，佃夫<br>仆从附隶皆受不次之位：捉车人武贲中郎将，旁马者员外郎。朝士贵贱，莫不自<br>结，而矜慠无所降意，入其室者唯吴兴沈勃、吴郡张澹数人而已。<br>明帝晏驾，后废帝即位，佃夫权任转重，兼中书通事舍人，加给事中、辅国<br>将军，余如故。欲用张澹为武陵郡，卫将军袁粲以下皆不同，而佃夫称敕施行。<br>又庐江何恢有妓张耀华美而有宠，为广州刺史将发，要佃夫饮，设乐，见张氏，<br>悦之，频求。恢曰：“恢可得，此人不可得也。”佃夫拂衣出户，曰：“惜指失<br>掌邪？”遂讽有司以公事弹恢。凡如此，粲等并不敢执。元徽三年，迁黄门侍郎，<br>领右卫将军。明年，改领骁骑将军，迁南豫州刺史、历阳太守，犹管内任。时废<br>帝猖狂，好出游走。始出宫，犹整羽仪队仗，俄而弃部伍，单骑与数人相随。或<br>出郊野，或入市鄽，内外莫不忧惧。佃夫密与直阖将军申伯宗、步兵校尉朱幼、<br>于天宝谋共废帝，立安成王。五年春，帝欲往江乘射雉。帝每出，常留队仗在乐<br>游苑前，弃之而去。佃夫欲称太后令唤队仗还，闭城门，分人守石头、东府，遣<br>人执帝废之，自为扬州刺史辅政。与幼等已成谋，会帝不成向江乘，故事不行。<br>于天宝因以其谋告帝，帝乃收佃夫、幼、伯宗于光禄外部赐死。佃夫、幼等罪止<br>一身，其余无所问。<br>幼泰始初为外监配衣，诸军征讨，有济办之能，遂官涉三品，为奉朝请、南<br>高平太守，封安浦县侯。<br>于天宝，其先胡人，豫竹林堂功，元徽中封鄂县子。发佃夫谋，以为清河太<br>守、右军将军。升明中，齐高帝以其反覆赐死。<br>寿寂之，位太子屯骑校尉、南泰山太守，多纳货贿，请谒无穷。有一不从，<br>便切齿骂詈，常云“利刀在手，何忧不办”。鞭尉吏，斫逻将，后为有司所奏，<br>徙送越州。至豫章谋叛，乃杀之。<br>姜产之，位南济阳太守。后北侵魏，战败见杀。<br>王道隆，吴兴乌程人。兄道迄涉学善书，形貌又美，吴兴太守王韶之谓人曰：<br>“有子弟如王道迄，无所少。”道隆亦知书。泰始二年，兼中书通事舍人。道隆<br>为明帝所委，过于佃夫，而和谨自保，不妄毁伤人。执权既久，家产丰积，豪丽<br>虽不及佃夫，而精整过之。元徽二年，桂阳王休范举兵，乃以讨佃夫、道隆及杨<br>运长为名。休范奄至新亭见杀。<br>杨运长，宣城怀安人。素善射，为射师。性谨悫，为明帝委信。及即位，亲<br>遇甚厚。后废帝即位，与佃夫俱兼通事舍人。以平桂阳王休范功，封南城县子。<br>运长质木廉正，修身甚清，不事园宅，不受饷遗。而凡鄙无识，唯与寒人潘智、<br>徐文盛厚善。动止施为，必与二人量议。文盛为奉朝请，预平桂阳王休范，封广<br>晋县男。顺帝即位，运长为宣城太守，寻还家。沈攸之反，运长有异志，齐高帝<br>遣骠骑司马崔文仲诛之。<br>纪僧真，丹阳建康人也。少随逐征西将军，萧思话及子惠开，皆被赏遇。惠<br>开性苛，僧真以微过见罚，既而委任如旧。及罢益州还都，不得志，而僧真事之<br>愈谨。惠开临终叹曰：“纪僧真方当富贵，我不见也。”以僧真托刘彦节、周颙。<br>初，惠开在益州，土反，被围危急，有道人谓之曰：“城围寻解，檀越贵门，<br>后方大兴，无忧外贼也。”惠开密谓僧真曰：“我子弟见在者并无异才，政是萧<br>道成耳。”僧真忆其言，乃请事齐高帝，随从在淮阴。以闲书题，令答远近书疏。<br>自寒官历至高帝冠军府参军主簿。僧真梦蒿艾生满江，惊而白之。高帝曰：“诗<br>人采萧，萧即艾也。萧生断流，卿勿广言。”其见亲如此。后除南台御史、高帝<br>领军功曹。上将废立，谋之袁粲、褚彦回。僧真启上曰：“今朝廷猖狂，人不自<br>保，天下之望，不在袁、褚，明公岂得默己，坐受夷灭？存亡之机，仰希熟虑。”<br>高帝纳之。高帝欲度广陵起兵，僧真又曰：“主上虽复狂衅，而累代皇基，犹固<br>磐石。今百口北度，何必得俱；纵得广陵城，天子居深宫，施号令，目明公为逆，<br>何以避此？如其不胜，则应北走。窃谓此非万全策也。”上曰：“卿顾家，岂能<br>逐我行邪？”僧真顿首称无贰。升明元年，除员外郎，带东武城令，寻除给事中。<br>高帝坐东府高楼望石头城，僧真在侧。上曰：“诸将劝我诛袁、刘，我意未愿便<br>尔。”及沈攸之事起，从高帝入朝堂。石头反夜，高帝遣众军掩讨。宫城中望石<br>头火光及叫声甚盛，人怀不测。僧真谓众曰：“叫声不绝，是必官军所攻。火光<br>起者，贼不容自烧其城，此必官军胜也。”寻而启石头平。<br>上出顿新亭，使僧真领千人在帐内。初，上在领军府，令僧真学上手迹下名，<br>至是报答书疏皆付僧真。上观之笑曰：“我亦不复能别也。”初，上在淮阴修理<br>城，得古锡趺九枚，下有篆文，莫能识者。僧真省事，独曰：“何须辩此文字，<br>此自久远之物。锡而有九，九锡之征也。”高帝曰：“卿勿妄言。”及上将拜齐<br>公，已克日，有杨祖之谋于临轩作难，僧真请上更选吉辰，寻而祖之事觉。上曰：<br>“无卿言，亦当致小狼狈，此亦何异呼沱之冰。”转齐国中书舍人。建元初，带<br>东燕令，封新阳县男。转羽林监，迁尚书主客郎，太尉中兵参军，兼中书舍人。<br>高帝疾甚，令僧真典遗诏。永明元年，丁父丧。起为建威将军，寻除南泰山<br>太守，又为舍人。僧真容貌言吐，雅有士风，武帝尝目送之，笑曰：“人生何必<br>计门户，纪僧真堂堂，贵人所不及也。”诸权要中最被眄遇。后除前军将军。遭<br>母丧，开冢得五色两头蛇。武帝崩，僧真号泣思慕。<br>明帝以僧真历朝驱使，建武初，除游击将军，兼司农，待之如旧。欲令僧真<br>临郡，僧真启进其弟僧猛为镇蛮护军、晋熙太守。永泰元年，除司农卿。明帝崩，<br>掌山陵事，出为庐陵内史。卒于官。僧猛后卒于晋熙太守。兄弟皆有风姿举止，<br>并善隶书。僧猛又能飞白书，作《飞白赋》。僧真子交卿，甚有解用。<br>宋时道人杨法持与高帝有旧，元徽末，宣传密谋。升明中，以为僧正。建元<br>初，罢道，为宁朔将军，封州陵男。二年，遣法持为军主，领支军救援朐山。永<br>明四年，坐役使将客，夺其鲑禀，削封，卒。<br>刘系宗，丹阳人也。少便书画，为宋竟陵王诞子景粹侍书。诞举兵，广陵城<br>内皆死，敕沈庆之赦系宗，以为东宫侍书。泰始中，为主书，以寒宦累至勋品。<br>元徽初，为奉朝请，兼中书通事舍人、员外郎，封始兴南亭侯，带秣陵令。<br>齐高帝废苍梧，明旦呼正直舍人虞整，醉不能起，系宗欢喜奉敕。高帝曰：<br>“今天地重开，是卿尽力之日。”使写诸处分敕令四方书疏。使主书十人、书吏<br>二十人配之，事皆称旨。高帝即位，除龙骧将军、建康令。永明初，为右军将军、<br>淮陵太守，兼中书通事舍人。母丧自解，起复本职。四年，白贼唐宇之起，宿卫<br>兵东讨，遣系宗随军慰劳。遍至遭贼郡县，百姓被驱逼者，悉无所问，还复入伍。<br>系宗还，上曰：“此段有征无战，以时平荡，百姓安帖，甚快也。”赐系宗钱帛。<br>上欲修白下城，难于动役。系宗启澋役在东人丁随宇之为逆者，上从之。后车<br>驾出讲武，上履行白下城曰：“刘系宗为国家得此一城。”永明中，魏使书，常<br>令系宗题答，秘书局皆隶之。再为少府。郁林即位，除宁朔将军、宣城太守。<br>系宗久在朝省，闲于职事，武帝常云：“学士辈不堪经国，唯大读书耳。经<br>国，一刘系宗足矣。沈约、王融九百人，于事何用？”其重吏事如此。建武二年，<br>卒官。<br>茹法亮，吴兴武康人也。宋大明中，出身为小史。历斋干扶侍。孝武末年，<br>鞭罚过度，校猎江右，选白衣左右百八十人，皆面首富室，从至南州，得鞭者过<br>半。法亮忧惧，因缘启出家得为道人。明帝初，罢道，结事阮佃夫，累至齐高帝<br>冠军府行参军。及武帝镇盆城，须旧驱使人，法亮求留为武帝江州典签除南台御<br>史，带松滋令。<br>法亮便僻解事，善于承奉，稍见委信。建元初，度东宫主书，除奉朝请，补<br>东宫通事舍人。武帝即位，仍为中书通事舍人，除员外郎，带南济阴太守。与会<br>稽吕文度、临海吕文显，并以奸佞谄事武帝。文度为外监，专制兵权，领军将军<br>守虚位而已。天文寺常以上将星占文度吉凶。文度尤见委信，上尝云：“公卿中<br>有忧国如文度者，复何忧天下不宁！”文度既见委用，大纳财贿，广开宅宇，盛<br>起土山，奇禽怪树，皆聚其中，后房罗绮，王侯不能及。又启上籍被却者，悉充<br>远戍，百姓嗟怨，或逃亡避咎。富阳人唐宇之因此聚党为乱，鼓行而东。乃于钱<br>唐县僣号，以新城戍为伪宫，以钱唐县为伪太子宫，置百官皆备。三吴却籍者奔<br>之，众至三万。窃称吴国，伪年号兴平。其源始于虞玩之，而成于文度，事见<br>《虞玩之传》。<br>法亮、文度并势倾天下，太尉王俭常谓人曰：“我虽有大位，权寄岂及茹公？”<br>永明二年，封望蔡县男。七年，除临淮太守，转竟陵王司徒中兵参军。巴东王子<br>响于荆州杀僚佐，上遣军西上，使法亮宣旨安抚子响。法亮至江津，子响呼法亮，<br>疑畏不肯往。又求见传诏，法亮又不遣。故子响怒，遣兵破尹略军。事平，法亮<br>至江陵，诛赏处分，皆称敕断决。军还，上悔诛子响，法亮被责。少时，亲任如<br>旧。广开宅宇，杉斋光丽，与延昌殿相埒。延昌殿，武帝中斋也。宅后为鱼池钓<br>台，土山楼馆，长廊将一里。竹林花药之美，公家苑囿所不能及。郁林即位，除<br>步兵校尉。<br>时有綦母珍之，居舍人之任，凡所论荐，事无不允。内外要职及郡丞尉，皆<br>论价而后施行。货贿交至，旬月之间，累至千金。帝给珍之宅，宅边又有空宅，<br>从即并取，辄令材官营作，不关诏旨。材官将军细作丞相语云：“宁拒至尊敕，<br>不可违舍人命。”珍之母随弟钦之作暨阳令，钦之罢县还，珍之迎母至湖熟，辄<br>将青氅百人自随，鼓角横吹，都下富人追从者百数。钦之自行佐作县，还除庐陵<br>王骠骑正将军，又诈宣敕使钦之领青氅。珍之有一铜镜，背有“三公”字，常语<br>人云：“征祥如此，何患三公不至？”乃就蒋王庙乞愿得三公，封郡王。启帝求<br>封，朝议未许。又自陈曰：“珍之西州伏事，侍从入宫，契阔心膂，竭尽诚力。<br>王融奸谋潜构，自非珍之翼卫扶持，事在不测。今惜千户侯，谁为官使者？”又<br>有牒自论于朝廷曰：“当世祖晏驾之时，内外纷扰，珍之手抱至尊，口行处分，<br>忠诚契阔，人谁不知？今希千户侯，于分非过。”乃许三百户。瞋恚形于言色，<br>进为五百户，又不肯受。明帝议诛之，乃许封汝南县。<br>有杜文谦者，吴郡钱唐人。帝为南郡王，文谦侍《五经》文句，历太学博士。<br>出为溧阳令，未之职。会明帝知权，萧谌用事，文谦乃谓珍之曰：“天下事可知，<br>灰尽粉灭，匪朝伊夕，不早为计，吾徒无类矣。”珍之曰：“计将安出？”答曰：<br>“先帝故人多见摈斥，今召而使之，谁不慷慨。近闻王洪轨与赵越常、徐僧亮、<br>万灵会共语，皆攘袂搥床。君其密报周奉叔，使万灵会、魏僧勔杀萧谌，则宫<br>内之兵皆我用也。即勒兵入尚书斩萧令，两都伯力耳。其次则遣荆轲、豫让之徒，<br>因谘事，左手顿其胸，则方寸之刃，足以立事，亦万世一时也。今举大事亦死，<br>不举事亦死，二死等耳，死社稷可乎？若迟疑不断，复少日，录君称敕赐死，父<br>母为殉，在眼中矣。”珍之不能用。时徐龙驹亦当得封，珍之耻与龙驹共诏，因<br>求别立。事未及行而事败。珍之在西州时有一手板，相者云“当贵”。每以此言<br>动帝，又图黄门郎，帝尝问之曰：“西州时手板何在？”珍之曰：“此是黄门手<br>板，官何须问？”帝大笑。珍之时为左将军、南彭城太守，领中书通事舍人。正<br>直宿，宣旨使即往蒋王庙祈福，因收送廷尉，与周奉叔、杜文谦同死。文谦有学<br>行，善言吐。其父闻其死，曰：“吾所以忧者，恐其不得死地耳。今以忠义死，<br>复何恨哉？王经母所以欣王经之义也。”时人美其言。<br>龙驹以奄人本给安陆侯，后度东宫为斋帅。帝即位后，以便佞见宠。凡诸鄙<br>黩杂事，皆所诱劝。位羽林监、后阖舍人、黄门署令、淮陵太守。帝为龙驹置嫔<br>御妓乐。常住含章殿，著黄纶帽，被貂裘，南面向案，代帝画敕。内左右侍直，<br>与帝不异。前代赵忠、张让之徒，莫之能比。封惠怀县男，事未行，明帝请诛之，<br>恳至，乃见许。<br>曹道刚，废帝之日直阖省。萧谌先入，若欲论事，兵随后奄进，以刀刺之，<br>洞胸死，因进宫内废帝。直后徐僧亮甚怒，大言于众曰：“吾等荷恩，今日应死<br>报。”又见杀。道刚，字景昭，彭城人，性质直。帝虽与之狎而未尝敢詶。帝<br>悦市里杂事，以为欢乐。道刚辄避之。益州人韩护善骑马，帝尝呼入华林园令骑，<br>大赏狎之。道刚出谓明帝：“主上犹是小儿，左右皆须正人，使日见礼则。近闻<br>韩护与天子齐马并驰，此导人君于危地，道刚欲杀之。”既而遣人刺杀护。及道<br>刚死，张融谓刘绘曰：“道刚似不为谄，亦复不免也。”答曰：“夫径寸之珠，<br>非不宝也，而蚌之所病，云何不疗之哉，此道刚所以死也。”<br>明帝即位，高、武旧人鲜有存者，法亮以主者久事，故不见疑，位任如故。<br>先是延昌殿为武帝阴室，藏诸服御，二少帝并居西殿。及明帝居东斋，开阴室，<br>出武帝白纱帽、防身刀，法亮歔欷流涕。永泰元年，王敬则事平，法亮复受敕宣<br>慰诸郡，无所纳受。东昏即位，出法亮为大司农。中书权利之职，法亮不乐去，<br>固辞不受。既而代人已到，法亮垂涕而出，卒官。<br>吕文显，临海人也。升平初，为齐高帝录尚书省事，累迁殿中御史。后为秣<br>陵令，封刘阳县男。永明元年，为中书通事舍人。文显临事以刻核被知。三年，<br>带南清河太守，与茹法亮等迭出入为舍人，并见亲幸。多四方饷遗，并造大宅，<br>聚山开池。时中书舍人四人各住一省，世谓之四户。既总重权，势倾天下。晋、<br>宋旧制，宰人之官，以六年为限，近世以六年过久，又以三周为期，谓之小满。<br>而迁换去来，又不依三周之制，送故迎新，吏人疲于道路。四方守宰饷遗，一年<br>咸数百万。舍人茹法亮于众中语人曰：“何须觅外禄，此一户内，年办百万。”<br>盖约言之也。其后玄象失度，史官奏宜修祈禳之礼。王俭闻之，谓上曰：“天文<br>乖忤，此祸由四户。”仍奏文显等专擅愆和，极言其事。上虽纳之而不能改也。<br>文显累迁左中郎将，南东莞太守。<br>故事，府州部内论事，皆签前直叙所论之事，后云谨签，日月下又云某官某<br>签，故府州置典签以典之。本五品吏，宋初改为七职。宋氏晚运，多以幼少皇子<br>为方镇，时主皆以亲近左右领典签，典签之权稍重。大明、泰始，长王临蕃，素<br>族出镇，莫不皆出内教命，刺史不得专其任也。宗悫为豫州，吴喜公为典签。悫<br>刑政所施，喜公每多违执。悫大怒曰：“宗悫年将六十，为国竭命，政得一州如<br>斗大，不能复与典签共临！”喜公稽颡流血乃止。自此以后，权寄弥隆，典签递<br>互还都，一岁数反，时主辄与闲言，访以方事。刺史行事之美恶，系于典签之口，<br>莫不折节推奉，恒虑不及。于是威行州郡，权重蕃君。刘道济、柯孟孙等奸慝发<br>露，虽即显戮，而权任之重不异。明帝辅政，深知之，始制诸州急事宜密有所论，<br>不得遣典签还都，而典签之任轻矣。后以文显守少府，见任使，历建武、永元之<br>世，至尚书右丞，少府卿，卒官。<br>茹法珍，会稽人；梅虫儿，吴兴人。齐东昏时并为制局监，俱见爱幸。自江<br>祏、始安王遥光等诛后，及左右应敕捉刀之徒并专国命，人间谓之刀敕，权夺人<br>主。都下为之语曰：“欲求贵职依刀敕，须得富豪事御刀。”<br>时又有新蔡人徐世檦，尤见宠信，自殿内主帅为直阁骁骑将军。凡诸杀戮，<br>皆世檦所劝。杀徐孝嗣后，封临汝县子。陈显达事起，加辅国将军。虽用护军<br>崔慧景为都督，而兵权实在世檦，当时权势倾法珍、虫儿。又谓法珍、虫儿曰：<br>“何世天子无要人，但阿侬货主恶耳。”法珍等与之争权，遂以白帝，帝稍恶其<br>凶强。世檦窃欲生心，左右徐僧重密知之，发其事，收得千余人仗及咒诅文，<br>又画帝十余形像，备为刑斩刻射支解之状；而自作己像，著通天冠兖服，题云徐<br>氏皇帝。永元二年事发，乃族之。自是法珍、虫儿并为外监，口称诏敕，中书舍<br>人王咺之与相唇齿，专掌文翰。其余二十余人，皆有势力。崔慧景平后，法珍<br>封余干县男，虫儿封竟陵县男。崔慧景之平，曲赦都下及南兖州，本以宥贼党，<br>而群凶用事，刑辟不依诏书。无罪家富者，不论赦令，莫不受戮，籍其家产；与<br>慧景深相关、为尽力而家贫者，一无所问。始安、显达时亦已如此，至慧景平复<br>然。或说王咺之云：“赦书无信，人情大恶。”咺之曰：“政当复有赦耳。”<br>复赦，群小诛戮亦复如先。<br>帝自群公诛后，无复忌惮，无日不游走。所幸潘妃本姓俞名尼子，王敬则伎<br>也。或云宋文帝有潘妃，在位三十年，于是改姓曰潘，其父宝庆亦从改焉。帝呼<br>宝庆及法珍为阿丈，虫儿及东冶营兵俞灵韵为阿兄。帝与法珍等俱诣宝庆，帝躬<br>自汲水，助厨人作膳，为市中杂语以为谐谑。又帝轻骑戎服往诸刀敕家游宴，有<br>吉凶辄往庆吊。奄人王宝孙年十三四，号为伥子，最有宠，参预朝政。虽王咺<br>之、虫儿之徒亦下之。控制大臣，移易敕诏，乃至骑马入殿，诋诃天子。公卿见<br>之，莫不慑息。其佐成昏乱者：法珍、虫儿及王咺之、俞宝庆、俞灵韵、祝灵<br>勇、范亮之、徐僧重、时崇济、芮安泰、刘文泰、吕文庆、胡耀光、缪买养、章<br>道之、杨敬子、李粲之、周管之、范昙济、石昙悦、张恶奴、王胜公、王怀藻、<br>梅师济、邹伯儿、史元益、王灵范、度休文、解滂及太史令骆文叔、大巫朱光尚，<br>凡三十一人。又有奄官王宝孙、王法昭、许朗之、许伯孙、方佛念、马僧猛、盛<br>劭、王竺儿、随要、袁系世等十人。梁武平建邺，皆诛。又朱兴光为茹法珍所疾，<br>得罪被系。丰勇之与王珍国相知，行杀皆免。初，左右刀敕之徒，悉号为鬼，宫<br>中讹云：“赵鬼食鸭肃刂，诸鬼尽著调。”当时莫解。梁武平建邺，东昏死，群<br>小一时诛灭。故称为诸鬼也。俗间以细剉肉糅以姜桂曰肃刂，意者以凶党皆当细<br>剉而烹之也。<br>周石珍，建康之厮隶也，世以贩绢为业。梁天监中，稍迁至宣传左右。身长<br>七尺，颇闲应对，后遂至制局监，带开阳令。历位直阁将军。太清三年，封南丰<br>县侯，犹领制局。台城未陷，已射书与侯景相结。门初开，石珍犹侍左右。时贼<br>遣其徒入直殿内，或驱驴马出入殿庭。武帝方坐文德殿，怪问之，石珍曰：“皆<br>丞相甲士。”上曰：“何物丞相？”对曰：“侯丞相。”上怒叱之曰：“是名侯<br>景，何谓丞相！”石珍求媚于贼，乃养其党田迁，以为己子，迁亦父事之。景篡<br>位，制度羽仪皆石珍自出。景平后，及中书舍人严亶等送于江陵。<br>亶本为斋监，居台省积久，多闲故实。在贼居要，亚于石珍。及简文见立，<br>亶学北人著靴上殿，无肃恭之礼。有怪之者，亶曰：“吾岂畏刘禅乎？”从景围<br>巴陵郡，叫曰：“荆州那不送降！”及至江陵，将刑于市，泣谓石珍曰：“吾等<br>死亦是罪盈。”石珍与其子升相抱哭。亶谓监刑人曰：“倩语湘东王，不有废也，<br>君何以兴？”俱腰斩。自是更杀贼党，以板柙舌，钉钉之，不复得语。<br>陆验、徐驎，并吴郡吴人。验少而贫苦，落魄无行。邑人郁吉卿者甚富，验<br>倾身事之。吉卿贷以钱米，验借以商贩，遂致千金。因出都下，散赀以事权贵。<br>朱异，其邑子也，故尝有德，遂言于武帝拔之，与徐驎两人递为少府丞、太市令。<br>验本无艺业，而容貌特丑。先是，外国献生犀，其形甚陋，故闾里咸谓验为生犀。<br>验、驎并以苛刻为务，百贾畏之。异尤与之昵，世人谓之三蠹。司农卿傅岐，梗<br>直士也，尝谓异曰：“卿任参国钧，荣宠如此，比日所闻，鄙秽狼藉，若使圣主<br>发悟，欲免得乎？”异曰：“外间谤讟，知之久矣，心苟无愧，何恤人言？”岐<br>谓人曰：“朱彦和将死矣，恃谄以求容，肆辩以拒谏，闻难而不惧，知恶而不改。<br>天夺其鉴，其能久乎？”验竟以侵削为能，数年遂登列棘，鸣佩珥貂，并肩英彦。<br>仕至太子右卫率，卒，赠右卫将军。远近闻其死，莫不快之。驎素为邵陵王纶所<br>憾，太清二年，为纶所杀。<br>司马申，字季和，河内温人也。祖慧远，梁都水使者。父玄通，梁尚书左户<br>郎。申早有风鉴，十四便善弈棋。尝随父候吏部尚书到溉，时梁州刺史阴子春、<br>领军朱异在焉，呼与棋。申每有妙思，异观而奇之，因引申游处。太清之难，父<br>母俱没，因此自誓，担土菜食终身。<br>梁元帝承制，累迁镇西外兵记室参军。及侯景寇郢州，申随都督王僧辩据巴<br>陵，每进策，皆见行用。僧辩叹曰：“此生要鞬汗马，或非所长，若使抚众守城，<br>必有奇绩。”僧辩之讨陆纳也，于时贼众奄至，左右披靡，申躬蔽僧辩，蒙楯而<br>前，会裴之横救至，贼乃退。僧辩顾而笑曰：“仁者必有勇，岂虚言哉！”陈太<br>建中，除秣陵令，在职以清能见纪，有白雀集于县庭。复为东宫通事舍人。叔陵<br>之肆逆也，事既不捷，出据东府，申驰召右卫将军萧摩诃帅兵先至，追斩之。后<br>主深嘉焉。以功除太子左卫率，封文招县伯，兼中书通事舍人。迁右卫将军。历<br>事三帝，内掌机密，颇作威福。性忍害，好飞书以谮毁，朝之端士，遍罹其殃。<br>参预谋谟，乃于外宣说，以为己力。省中秘事，往往泄漏。性又果敢，善应对，<br>能候人主颜色。有忤己者，必以微言谮之；附己者，因机进之。是以朝廷内外，<br>皆从风靡。初，尚书右仆射沈君理卒，朝廷议以毛喜代之。申虑喜预政，乃短喜<br>于后主曰：“喜臣之妻兄，高帝时称陛下有酒德，请逐去宫臣，陛下宁忘之邪！”<br>喜由是废锢。又与施文庆、李脱儿比周，谮杀傅縡，夺任忠部曲以配蔡征、孔<br>范，是以文武解体，至于覆灭。申尝昼寝于尚书下省，有乌啄其口，流血及地，<br>时论以为谮贤之效也。后加散骑常侍，右卫、舍人如故。至德四年卒，后主嗟悼<br>久之。赠侍中、护军将军，进爵为侯，谥曰忠。及葬，后主自为制志铭。子琇嗣，<br>官至太子舍人。<br>施文庆，不知何许人也。家本吏门，至文庆好学，颇涉书史。陈后主之在东<br>宫，文庆事焉。及即位，擢为中书舍人。仍属叔陵作乱，隋师临境，军国事务，<br>多起仓卒，文庆聪敏强记，明闲吏职，心算口占，应时条理，由是大被亲幸。又<br>自太建以来，吏道疏简，百司弛纵，文庆尽其力用，无所纵舍，分官联事，莫不<br>振惧。又引沈客卿、阳惠朗、徐哲、暨慧景等，云有吏能，后主信之。然并不达<br>大体，督责苛碎，聚敛无厌。王公大人，咸共疾之。后主益以文庆为能，尤更亲<br>重，内外众事，无不任委。累迁太子左卫率，舍人如故。祯明三年，湘州刺史晋<br>熙王叔文在职既久，大得人和。后主以其据有上流，阴忌之。自度素与群臣少恩，<br>恐不为用，无所任者，乃擢文庆为都督、湘州刺史，配以精兵，欲令西上，仍征<br>叔文还朝。文庆深喜其事，然惧居外，后执事者持己短长，因进其党沈客卿以自<br>代。未发间，二人共掌机密。<br>时隋军大举，分道而进，尚书仆射袁宪、骠骑将军萧摩诃及文武群臣共议，<br>请于京口、采石各置兵五千，并出金翅二百，缘江上下，以为防备。文庆恐无兵<br>从己，废其述职，而客卿又利文庆之任己得专权，俱言于朝曰：“必有论议，不<br>假面陈，但作文启，即为通奏。”宪等以为然。二人赍启入白后主曰：“此是常<br>事，边城将帅，足以当之。若出人船，必恐惊扰。”及隋军临江，间谍骤至，宪<br>等殷勤奏请，至于再三。文庆等曰：“元会将逼，南郊之日，太子多从，今若出<br>兵，事便废阙。”后主曰：“今且出兵，若北边无事，因以水军从郊，何为不可？”<br>又对曰：“如此，则声闻邻境，便谓国弱。”后又以货动江总，总内为之游说。<br>后主重违其意，而迫群官之请，乃令付外详议，又抑宪等。由是未决，而隋师济<br>江。后主性怯懦，不达军事，昼夜啼泣，台内处分，一以委之。文庆既知诸将疾<br>己，恐其有功，乃奏曰：“此等怏怏，素不服官，迫此事机，那可专信。”凡有<br>所启请，经略之计，并皆不行。寻敕文庆领兵顿于乐游苑。<br>陈亡，隋晋王广以文庆受委不忠，曲为谄佞，以蔽耳目，比党数人，并于石<br>阙前斩之，以谢百姓。<br>沈客卿，吴兴武康人也。美风采，善谈论，博涉群书，与施文庆少相亲昵。<br>仕陈，累迁至尚书仪曹郎。聪明有口辩，颇知故事。每朝廷体式，吉凶仪注，凡<br>所疑议，客卿斟酌裁断。理虽有不经，而众莫能屈，事多施行。至德初，以为中<br>书舍人，兼步兵校尉，掌金帛局。以旧制军人士人，二品清官，并无关市之税。<br>后主盛修宫室，穷极耳目，府库空虚，有所兴造，恒苦不给。客卿每立异端，唯<br>以刻削百姓为事，奏请不问士庶，并责关市之估，而又增重其旧。于是以阳惠朗<br>为太市令，暨慧景为尚书金、仓都令史。二人家本小吏，考校簿领，豪厘不差，<br>纠讠适严急，百姓嗟怨。而客卿居舍人，总以督之，每岁所入，过于常格数十倍。<br>后主大悦，寻加客卿散骑常侍、左卫将军，舍人如故。惠朗、慧景奉朝请。祯明<br>三年，客卿遂与文庆俱掌机密。隋师至，文庆出顿乐游苑，内外事客卿总焉。台<br>城失守，隋晋王以客卿重赋厚敛，以悦于上，与文庆、暨慧景、阳惠朗等，俱斩<br>于石阙前。<br>徐哲，不知何许人，施文庆引为制局监，掌刑法，亦与客卿同诛。<br>孔范，字法言，会稽山阴人也。曾祖景伟，齐散骑常侍。祖滔，梁海盐令。<br>父岱，历职清显。范少好学，博涉书史。陈太建中，位宣惠江夏王长史。后主即<br>位，为都官尚书，与江总等并为狎客。范容止都雅，文章赡丽，又善五言诗，尤<br>见亲爱。后主性愚狠，恶闻过失。每有恶事，范必曲为文饰，称扬赞美。时孔贵<br>人绝爱幸，范与孔氏结为兄妹，宠遇优渥，言听计从。朝廷公卿咸畏范，因骄矜，<br>以为文武才能举朝莫及。从容白后主曰：“外间诸将，起自行伍，匹夫敌耳。深<br>见远虑，岂其所知？”后主以问施文庆，文庆畏范，益以为然。自是将帅微有过<br>失，即夺其兵，分配文吏。<br>隋师将济江，群官请为备防，文庆沮坏之，后主未决。范奏曰：“长江天堑，<br>古来限隔。虏军岂能飞度？边将欲作功劳，妄言事急。臣自恨位卑，虏若能来，<br>定作太尉公矣。”或妄言北军马死，范曰：“此是我马，何因死去。”后主笑以<br>为然，故不深备。寻而隋将贺若弼陷南徐州，执城主庄元始，韩擒虎陷南豫州，<br>败水军都督高文泰。与中领军鲁广达顿于白塔寺，后主多出金帛，募人立功，范<br>素于武士不接，莫有至者，唯负贩轻薄多从之。高丽、百济、昆仑诸夷并受督。<br>时任蛮奴请不战，而己度江攻其大军。又司马消难言于后主曰：“弼若登高举烽，<br>与韩擒虎相应，鼓声交震，人情必离。请急遣兵北据蒋山，南断淮水，质其妻子，<br>重其赏赐。陛下以精兵万人，守城莫出。不过十日，食尽，二将之头可致阙下。”<br>范冀欲立功，志在于战，乃曰：“司马消难狼子野心，任蛮奴淮南伧士，语并不<br>可信。”事遂不行。隋军既逼，蛮奴又欲为持久计，范又奏：“请作一决，当为<br>官勒石燕然。”后主从之。明日，范以其徒居中，以抗隋师，未阵而北，范脱身<br>遁免。寻与后主俱入长安。<br>初，晋王广所戮陈五佞人，范与散骑常侍王瑳、王仪、御史中丞沈瓘，过<br>恶未彰，故免。及至长安，事并露，隋文帝以其奸佞谄惑，并暴其过恶，名为四<br>罪人，流之远裔，以谢吴、越之人。瑳、仪并琅邪人。瑳刻薄贪鄙，忌害才<br>能。仪候意承颜，倾巧侧媚，又献其二女，以求亲昵。瓘险惨苛酷，发言邪谄，<br>故同罪焉。<br>论曰：自宋中世以来，宰御朝政，万机碎密，不关外司。尚书八座五曹，各<br>有恒任，系以九卿六府，事存副职。至于冠冕搢绅，任疏人贵，伏奏之务既寝，<br>趋走之劳亦息。关宣所寄，属当事有所归。通驿内外，切自音旨。若夫竭忠尽节，<br>仕子恒图，随方致用，明君盛典。旧非本旧，因新以成旧者也；狎非先狎，因疏<br>以成狎者也。而任隔疏情，殊途一致，权归近狎，异世同揆。故环缨敛笏，俯仰<br>晨昏，瞻幄坐而竦躬，陪兰槛而高眄。探求恩色，习睹威颜，迁兰变鲍，久而弥<br>信。因城社之固，执开壅之机。长主君世，振裘持领，赏罚事殷，能不逾漏，宫<br>省咳唾，义必先知。故窥盈缩于望景，获骊珠于龙睡，坐归声势，卧震都鄙。贿<br>赂日积，苞苴岁通。富拟公侯，威行州郡。制局小司，专典兵力，云陛天居，亘<br>设兰绮，羽林精卒，重屯广卫。至于元戎启辙，武候还麾，遮迾清道，神行按辔，<br>督察往来，驰骛辇毂，驱役分部，亲承几案，领护所摄，示总成规。若征兵动众，<br>大兴人役，优剧远近，断于外监之心；谴辱诋诃，恣于典事之口。抑符缓诏，奸<br>伪非一，书死为生，请谒成市。左臂挥金，右手刊字，纸为铜落，笔由利染。故<br>门同王署，家号金穴。嫱媛侍女，燕、秦、蔡、郑之声；璇池碧沼，鱼龙雀马之<br>玩，莫不充牣锦室，照彻青云。害政伤人，于斯为切。况乎主幼时昏，谗慝亦<br>何可胜也！<br><hr>
