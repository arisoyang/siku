<h4>《史部·南史·卷四十八  列传第三十八》<b class="x">作者：李延寿</b></h4>
<br>○陆澄陆慧晓（子倕兄子闲闲子绛绛弟厥厥弟襄襄兄子云<br>公云公子琼琼子从典琼琼从父弟琰琰弟瑜瑜从兄玠瑜从父弟琛）<br>陆杲（子罩）<br>陆澄，字彦深，吴郡吴人也。祖劭，临海太守。父瑗，州从事。澄少好学博<br>览，无所不知，行坐眠食，手不释卷。宋泰始初，为尚书殿中郎，议皇后讳班下<br>应依旧称姓。左丞徐爰案司马孚议皇后，《春秋》逆王后于齐，并不言姓。澄以<br>意立议，坐免官，白衣领职。郎官旧坐杖，有名无实，澄在官积前后罚，凡至千<br>数。后兼左丞。泰始六年，诏皇太子朝服衮冕九章，澄与仪曹郎丘仲起议：“服<br>冕以朝，实著经文，秦除六冕，汉明还备。魏、晋以来，不欲令臣下服衮冕，故<br>位公者加侍官。今皇太子礼绝群后，宜遵圣王盛典，革近代之制。”累迁御史中<br>丞。<br>齐建元元年，骠骑谘议沈宪等家奴客为劫，子弟被劾，宪等晏然。左丞任遐<br>奏澄不纠，请免澄官。上表自理，言旧例无左丞纠中丞之义。诏外详议。尚书令<br>褚彦回检宋以来左丞纠正而中丞不纠免官者甚众，奏澄“謏闻肤见，贻挠后昆，<br>上掩皇明，下笼朝议。请以见事免澄所居官”。诏澄以白衣领职。<br>永明元年，累迁度支尚书，寻领国子博士。尚书令王俭谓之曰：“昔曹志、<br>缪悦为此官，以君系之，始无惭德。”俭尝问澄曰：“崇礼门有鼓而未尝鸣，其<br>义安在？”答曰：“江左草创，崇礼闼皆是茅茨，故设鼓，有火则扣以集众，相<br>传至今。”又与俭书陈：“王弼注《易》，玄学之所宗。今若弘儒，郑注不可废。<br>并言《左氏》杜学之长。《谷梁》旧有麋信，近益以范宁，不足两立。世有一<br>《孝经》，题为郑玄注，观其用辞，不与注书相类。案玄自序所注众书，亦无<br>《孝经》。且为小学之类，不宜列在帝典。”俭答曰：“《易》体微远，实贯群<br>籍，岂可专据小王便为该备，依旧存郑，高同来说。元凯注传，超迈前儒，《谷<br>梁》小书，无俟两注。存麋略范，率由旧式。凡此诸议，并同雅论。疑《孝经》<br>非郑所注，仆以此书明百行之首，实人伦所先，《七略》、《艺文》并陈之六艺，<br>不与《苍颉》、《凡将》之流也。郑注虚实，前代不嫌，意谓可安，仍旧立置。”<br>俭自以博闻多识，读书过澄。澄谓曰：“仆少来无事，唯以读书为业；且年位已<br>高。今君少便鞅掌王务，虽复一览便谙，然见卷轴未必多仆。”俭集学士何宪等<br>盛自商略，澄待俭语毕，然后谈所遗漏数百千条，皆俭所未睹。俭乃叹服。俭在<br>尚书省出巾箱几案杂服饰，令学士隶事，事多者与之，人人各得一两物。澄后来，<br>更出诸人所不知事，复各数条，并旧物夺将去。转散骑常侍，秘书监，吴郡中正，<br>光禄大夫，加给事中，寻领国子祭酒。竟陵王子良得古器，小口方腹而底平，可<br>容七八升，以问澄。澄曰：“此名服匿，单于以与苏武。”子良详视器底有字，<br>彷佛可识，如澄所言。<br>隆昌元年，以老疾，转光禄大夫，加散骑常侍，未拜，卒，谥静子。澄当世<br>称为硕学，读《易》三年不解文义，欲撰宋书竟不成。王俭戏之曰：“陆公，书<br>厨也。”家多坟籍，人所罕见，撰地理书及杂传，死后乃出。<br>澄弟鲜，得罪宋世，当死。澄于路见舍人王道隆，叩头流血，以此见原。扬<br>州主簿顾测以两奴就鲜质钱，鲜死，子晖诬为买券。澄为中丞，测遂为澄所抑，<br>世以此少之。<br>陆慧晓，字叔明，吴郡吴人，晋太尉玩之玄孙也。自玩至慧晓祖万载，世为<br>侍中，皆有名行。慧晓伯父仲元，又为侍中，时人方之金、张二族。父子真，仕<br>宋为海陵太守。时中书舍人秋当见幸，家在海陵，假还葬父，子真不与相闻。当<br>请发人修桥，又以妨农不许。彭城王义康闻而赏之。王僧达贵公子孙，以才慠<br>物，为吴郡太守，入昌门曰：“彼有人焉。顾琛一公两掾，英英门户；陆子真五<br>世内侍，我之流亚。”子真自临海太守眼疾归，为中散大夫，卒。<br>慧晓清介正立，不杂交游，会稽内史、同郡张绪称之曰：“江东裴、乐也。”<br>初应州郡辟，举秀才，历诸府行参军，以母老还家侍养，十余年不仕。<br>齐高帝辅政，除为尚书殿中郎。邻族来相贺，慧晓举酒曰：“陆慧晓年逾三<br>十，妇父领选，始作尚书郎，卿辈乃复以为庆邪？”高帝表禁奢侈，慧晓撰答诏<br>草，为帝所赏，引为太傅东阁祭酒。齐建元初，迁太子洗马。庐江何点常称“慧<br>晓心如照镜，遇形触物，无不朗然。王思远恒如怀冰，暑月亦有霜气”。当时以<br>为实录。慧晓与张融并宅，其间有池，池上有二株杨柳。点叹曰：“此池便是醴<br>泉，此木便是交让。”及武陵王晔守会稽，上为精选僚吏，以慧晓为征虏功曹，<br>与府参军沛国刘琎同从述职。琎，清介士也，行至吴，谓人曰：“吾闻张融与慧<br>晓并宅，其间有水，此必有异味。”故命驾往酌而饮之。曰：“饮此水，则鄙吝<br>之萌尽矣。”何点荐慧晓于豫章王嶷，补司空掾，加以恩礼。累迁安西谘议、领<br>冠军录事参军。<br>武帝第三子庐陵王子卿为南豫州刺史，帝称其小名谓司徒竟陵王子良曰：<br>“乌熊痴如熊，不得天下第一人为行事，无以压一州。”既而曰：“吾思得人矣。”<br>乃使慧晓为长史、行事。别帝，问曰：“卿何以辅持庐陵？”答曰：“静以修身，<br>俭以养性。静则人不扰，俭则人不烦。”上大悦。后为司徒右长史。时陈郡谢朏<br>为左长史，府公竟陵王子良谓王融曰：“我府前世谁比？”融曰：“明公二上佐，<br>天下英奇，古来少见其比。”子良西邸抄书，令慧晓参知其事。寻迁西阳王征虏、<br>巴陵王后军、临汝公辅国三府长史，行府州事。复为西阳王左军长史，领会稽郡<br>丞，行郡事。隆昌元年，徙为晋熙王冠军长史、江夏内史，行郢州事。慧晓历辅<br>五政，立身清肃，僚佐以下造诣，必起送之。或谓慧晓曰：“长史贵重，不宜妄<br>自谦屈。”答曰：“我性恶人无礼，不容不以礼处人。”未尝卿士大夫，或问其<br>故，慧晓曰：“贵人不可卿，而贱者乃可卿，人生何容立轻重于怀抱。”终身常<br>呼人位。<br>建武初，除西中郎长史，行事、内史如故。俄征黄门郎，未拜，迁吏部郎。<br>尚书令王晏选门生补内外要局，慧晓为用数人而止。晏恨之。送女妓一人，欲与<br>申好，慧晓不纳。吏曹郎令史，历政来谘执选事，慧晓任己独行，未尝与语。帝<br>遣主书单景俊谓曰：“都令史谙悉旧贯，可共参怀。”慧晓谓景俊曰：“六十之<br>年，不复能谘都令史为吏部郎也。上若谓身不堪，便当拂衣而退。”帝甚惮之。<br>后欲用为侍中，以形短小乃止。<br>出为晋安王镇北司马、征北长史、东海太守，行府州事。入为五兵尚书，行<br>扬州事。崔慧景事平，领右军将军。出监南徐州。朝议又欲以为侍中，王亮曰：<br>“济、河须人，今且就朝廷借之，以镇南兖州。”王莹、王志皆曰：“侍中弥须<br>英华，方镇犹应有选者。”亮曰：“角其二者，则貂榼缓，拒寇切。当今朝廷甚<br>弱，宜从切者。”乃以为辅国将军、南兖州刺史，加督。至镇，俄尔以疾归。卒，<br>赠太常。<br>三子：僚、任、倕，并有美名，时人谓之三陆。初授慧晓兖州，三子依次<br>第各作一让表，辞并雅丽，时人叹伏。僚学涉子史，长于微言。美姿容，须眉如<br>画。位西昌侯长史、蜀郡太守。<br>倕，字佐公，少勤学，善属文。于宅内起两茅屋，杜绝往来，昼夜读书，<br>如此者数岁。所读一遍，必诵于口。尝借人《汉书》，失《五行志》四卷，乃暗<br>写还之，略无遗脱。幼为外祖张岱所异。岱尝谓诸子曰：“此儿，汝家阳元也。”<br>十七，举本州秀才。刺史竟陵王子良开西邸，延英俊，倕预焉。梁天监初，为<br>右军安成王主簿，与乐安任昉友，为《感知己赋》赠昉，昉因此名以报之。及昉<br>为中丞，簪裾辐凑，预其宴者，殷芸、到溉、刘苞、刘孺、刘显、刘孝绰及倕<br>而已，号曰“龙门之游。”虽贵公子孙不得预也。迁临川王东曹掾。梁武帝雅爱<br>倕才，乃敕撰《新漏刻铭》，其文甚美。迁太子中舍人，又诏为《石阙铭》，<br>敕褒美之，赐绢三十匹。累迁太常卿，卒。子缵早慧，七岁通经，为童子郎，卒。<br>次缅，有似于倕，一看殆不能别。<br>缮，字士儒，倕兄子也。父任，御史中丞。缮幼有志尚，以雅正知名。梁<br>承圣中，为中书侍郎，掌东宫管记。魏平江陵，缮微服遁还建邺。绍泰元年，除<br>司徒右长史、御史中丞，以父任所终，固辞。陈武帝作辅，为司徒司马。及受命，<br>位侍中。出为新安太守。文帝嗣位，征为中庶子，领步兵校尉，掌东宫管记。缮<br>仪表端丽，进退闲雅，趋步蹑履，文帝使太子诸王咸取则焉。后复拜御史中丞，<br>犹以父所终，固辞，不许，乃权换廨宇，徙以居之。太建中，历度支尚书，侍中，<br>太子詹事，尚书右仆射。寻迁左仆射，参掌选事。别敕与徐陵等七人参议政事。<br>卒，赠特进，谥曰安子。以缮东宫旧臣，特赐祖奠。缮子辩慧，年数岁，诏引入<br>殿内，进止有父风，宣帝因赐名辩慧字敬仁。缮兄子见贤，亦方雅，位少府卿，<br>卒。<br>闲，字遐业，慧晓兄子也。有风概，与人交不苟合，少为同郡张绪所知。仕<br>至扬州别驾。齐明帝崩，闲谓所亲人曰：“宫车晏驾，百司将听冢宰。主上地重<br>才弱，必不能振，难将至矣。”乃感心疾，不复预州事。永元末，刺史始安王遥<br>光据东府作乱，或劝去之。闲曰：“吾为人吏，何可逃死。”台军攻陷城，闲以<br>纲佐被收，至杜姥宅，尚书令徐孝嗣启闲不预逆谋。未及报，徐世标命杀之。闲<br>四子：厥、绛、完、襄也。绛字魏卿，时随闲，抱颈求代死，不获，遂以身蔽刀<br>刃，行刑者俱害之。<br>厥，字韩卿，少有风概，好属文。齐永明九年，诏百官举士，同郡司徒左西<br>曹掾顾暠之表荐厥，州举秀才。时盛为文章，吴兴沈约、陈郡谢朓、琅邪王融以<br>气类相推毂，汝南周颙善识声韵。约等文皆用宫商，将平上去入四声，以此制韵，<br>有平头、上尾、蜂腰、鹤膝。五字之中，音韵悉异，两句之内，角徵不同，不可<br>增减。世呼为“永明体”。沈约《宋书谢灵运传》后又论其事，厥与约书曰：<br>范詹事《自序》：“性别宫商，识清浊，特能适轻重，济艰难。古今文人多<br>不全了斯处，纵有会此者，不必从根本中来。”尚书亦云：“自灵均以来，此秘<br>未睹。或暗与理合，匪由思至。张、蔡、曹、王曾无先觉，潘、陆、颜、谢去之<br>弥远。”大旨欲“宫商相变，低昂舛节，若前有浮声，则后须切响，一简之内，<br>音韵尽殊，两句之中，轻重悉异”。辞既美矣，理又善焉；但观历代众贤似不都<br>谙此处，而云“此秘未睹”，近于诬乎？。案范云“不从根本中来”，尚书云<br>“匪由思至”，斯则揣情谬于玄黄，摘句著其音律也。范又云“时有会此者，尚<br>书云“或暗与理合”。则美咏清讴，有辞章调韵者，虽有差谬，亦有会合。推此<br>以往，可得而言。夫思有合离，前哲同所不免；文有开塞，即事不得无之。子建<br>所以好人讥弹，士衡所以遗恨终篇。既曰遗恨，非尽美之作。理可诋诃，君子执<br>其诋诃，便谓合理为暗，岂如指其合理，而寄诋诃为遗恨邪？<br>自魏文属论，深以清浊为言；刘桢奏书，大明体势之致。龃龉妥帖之谈，操<br>末续颠之说，兴玄黄于律吕，比五色之相宣。苟此秘未睹，兹论为何所指邪？愚<br>谓前英已早识宫徵，但未屈曲指的，若今论所申。至于掩瑕藏疾，合少谬多，则<br>临淄所云“人之著述，不能无病”者也。非知之而不改，谓不改则不知，斯曹、<br>陆又称“竭情多悔，不可力强”者也。今许以有病有悔为言，则必自知无悔无病<br>之地。引其不了不合为暗，何独诬其一合一了之地乎？意者亦质文时异，今古好<br>殊，将急在情物，而缓于章句。情物，文之所急，美恶犹且相半；章句，意之所<br>缓，故合少语诊多。义兼于斯，必非不知明矣。《长门》、《上林》，殆非一家<br>之赋；《洛神》、《池雁》，便成二体之作。孟坚精正，《咏史》无亏于东主；<br>平子恢富，《羽猎》不累于凭虚。王粲《初征》，他文未能称是。杨修敏捷，<br>《暑赋》弥日不献。率意寡尤，则事促乎一日，翳翳愈伏，而理赊于七步。一人<br>之思，迟速天悬；一家之文，工拙坏隔，何独宫商律吕必责其如一邪？论者乃可<br>言未穷其致，不得言曾无先觉也。<br>约答曰：<br>宫商之声有五，文字之别累万。以累万之繁，配五声之约，高下低昂，非思<br>力所学，又非止若斯而已。十字之文，颠倒相配；字不过十，巧历已不能尽，何<br>况复过于此者乎？灵均以来，未经用之于怀抱，固无从得其仿佛矣。若斯之妙，<br>而圣人不尚，何耶？此盖曲折声韵之巧，无当于训义，非圣哲玄言之所急也，是<br>以子云譬之“雕虫篆刻”，云“壮夫不为”。自古辞人岂不知宫羽之殊、商徵之<br>别？虽知五音之异，而其中参差变动，所昧实多，故鄙意所谓“此秘未睹”者也。<br>以此而推，则知前世文士，便未悟此处。若以文章之音韵，同弦管之声曲，美恶<br>妍蚩，不得顿相乖反。譬犹子野操曲，安得忽有阐缓失调之声？以《洛神》比陈<br>思他赋，有似异手之作，故知天机启，则律吕自调；六情滞，则音律顿舛也。士<br>衡虽云焕若缛锦，宁有濯色江波，其中复有一片是卫文之服？此则陆生之言，即<br>复不尽者矣。韵与不韵，复有精粗，轮扁不能言之，老夫亦不尽辩此。<br>约论四声，妙有诠辩，而诸赋亦往往与声韵乖。时有王斌者，不知何许人。<br>著《四声论》行于时。斌初为道人，博涉经籍，雅有才辩，善属文，能昌导而修<br>容仪。尝弊衣于瓦官寺听云法师讲《成实论》，无复坐处，唯僧正慧超尚空席，<br>斌直坐其侧。慧超不能平，乃骂曰：“那得此道人，禄蔌似队父唐突人？”因命<br>驱之。斌笑曰：“既有叙勋僧正，何为无队父道人？”不为动。而抚机问难，辞<br>理清举，四座皆属目。后还俗，以诗乐自乐，人莫能名之。<br>永元元年，始安王遥光反，厥父闲被诛，厥坐系尚方。寻有赦，厥感恸而卒，<br>年二十八。文集行于世。时有会稽虞炎以文学与沈约俱为文惠太子所遇，意眄殊<br>常，官至骁骑将军。<br>襄，字师卿，厥第四弟也。本名衰字赵卿，有奏事者误字为襄，梁武帝乃改<br>为襄字师卿。天监三年，都官尚书范岫表荐襄，起家著作佐郎。后昭明太子统闻<br>襄业行，启武帝引与游处。自庐陵王记室除太子洗马，迁中舍人，并掌管记。出<br>为扬州中从事，以父终此官，固辞。武帝不许，听与府司马换廨居之。<br>昭明太子敬耆老，襄母年将八十，与萧琛、傅昭、陆杲每月常遣存问，加赐<br>珍羞衣服。襄母常卒患心痛，医方须三升粟浆。时冬月，日又逼暮，求索无所，<br>忽有老人诣门货浆量如方剂。始欲酬直，无何失之，时以襄孝感所致。后为太子<br>家令，复掌管记，母忧去职。襄年已五十，毁顿过礼，太子忧之，日遣使诫喻。<br>大通七年，为鄱阳内史。先是郡人鲜于琮服食修道法，常入山采药，拾得五<br>色幡毦，又于地中得石玺，窃怪之。琮先与妻别室，望琮所处常有异气，益以为<br>神。大同元年，遂结门徒杀广晋令王筠，号上愿元年，署置官属。其党转相诳惑，<br>有众万余人，将出攻郡。襄先已率人吏修城隍为备，及贼至，破之，生获琮。时<br>邻郡豫章、安成等守宰案其党与，因求货贿，皆不得其实。或有善人尽室罹祸，<br>唯襄郡枉直无滥。人作歌曰：“鲜于抄后善恶分，人无横死赖陆君。”<br>又有彭、李二家，先因忿争，遂相诬告。襄引入内室，不加责诮，但和言解<br>喻之。二人感恩，深自悔咎。乃为设酒食令其尽欢，酒罢同载而还，因相亲厚。<br>人又歌曰：“陆君政，无怨家。斗既罢，雠共车。”在政六年，郡中大宁。郡人<br>李睍等四百二十人诣阙拜表，陈襄德化，求于郡立碑，降敕许之。又表乞留襄，<br>襄固乞还。<br>太清元年，为度支尚书。侯景围台城，以襄直侍中省。城陷，襄逃还吴。景<br>将宋子仙进攻钱唐，会海盐人陆黯举义袭郡，杀伪太守苏单于，推襄行郡事。时<br>淮南太守文成侯萧宁，逃贼入吴，襄遣迎宁为盟主，遣黯及兄子映公帅众蹑子仙，<br>与战，黯败走，吴下军闻之亦散。襄匿于墓下，一夜忧愤卒。襄弱冠遭家祸，释<br>服犹若居忧，终身蔬食布衣，不听音乐，口不言杀害五十年。侯景平，元帝赠侍<br>中，追封余干县侯。<br>云公，字子龙，襄兄完子也。完位宁远长史、琅邪、彭城二郡丞。云公五岁<br>诵《论语》、《毛诗》，九岁读《汉书》，略能记忆。从祖倕与沛国刘显质问<br>十事，云公对无所失，显叹异之。及长，好学，有才思，为平西湘东王绎行参军。<br>云公先制《太伯庙碑》，吴兴太守张缵罢郡经途，读其文叹曰：“今之蔡伯喈也。”<br>缵至都掌选，言之武帝，召为尚书仪曹郎，入直寿光省，以本官知著作郎事。累<br>迁中书黄门郎，兼掌著作。<br>云公善弈棋，尝夜侍武帝，冠触烛火。帝笑谓曰：“烛烧卿貂。”帝将用为<br>侍中，故以此戏之。时天泉池新制鳊鱼舟，形狭而短，帝暇日常泛此舟，朝中唯<br>引太常刘之遴、国子祭酒到溉、右卫朱异，云公时年位尚轻，亦预焉。太清元年<br>卒。张缵时为湘州，与云公叔襄兄晏子书曰：“都信至，承贤兄子贤弟黄门殒逝，<br>非唯贵门丧宝，实有识同悲。”其为士流称重如此。云公从父兄才子，亦有才名，<br>位太子中庶子、廷尉，与云公并有文集行于世。<br>云公子琼，字伯玉，幼聪慧，有思理。六岁为五言诗，颇有词采。大同末，<br>云公受梁武帝诏，校定《棋品》，到溉、朱异以下并集。琼时年入岁，于客前覆<br>局，由是都下号曰神童。异言之武帝，召见，琼风神警亮，进退详审，帝甚异之，<br>十一丁父忧，毁瘠有至性，从祖襄叹曰：“此儿必荷门基，所谓一不为少。”及<br>侯景作逆，携母避地于县之西乡，勤苦读书，昼夜无怠，遂博学善属文。<br>陈天嘉中，以文学累迁尚书殿中郎。琼素有令名，深为陈文帝所赏。及讨周<br>迪、陈宝应等，都官符及诸大手笔，并中敕付琼。迁新安王文学，掌东宫管记。<br>及宣帝为司徒，妙简僚佐，吏部尚书徐陵荐琼于宣帝，言琼“识具优敏，文史足<br>用，进居郎署，岁已过淹，左西掾缺，允膺兹选，虽阶次小逾，其屈滞已积”。<br>乃除司徒左西掾。寻兼通直散骑常侍，聘齐。太建中为给事黄门侍郎，转中庶子，<br>领大著作，撰国史。后主即位，直中书省，掌诏诰。至德元年，除度支尚书，参<br>选事，掌诰诏，并判廷尉、建康二狱事。初，琼父云公奉梁武敕，撰《嘉瑞记》，<br>琼述其旨而续焉，自永定讫于至德，勒成一家之言。迁吏部尚书，著作如故。琼<br>详练谱牒，雅有识鉴。先是，吏部尚书宗元饶卒，尚书左仆射袁宪举琼，宣帝未<br>之用，至是居之，号为称职。<br>琼性谦俭，不自封植，虽位望日隆，而执志逾下。园池室宇，无所改作，车<br>马衣服，不尚鲜华，四时禄俸，皆散之宗族，家无余财。暮年深怀止足，思避权<br>要，恒谢疾，不视事。俄丁母忧。初，琼之侍东宫，母随在官舍，及丧还乡，诏<br>加赠，后主自制志铭，朝野荣之。琼哀慕过毁，以至德四年卒。有集二十卷行于<br>世。<br>子从典，字由仪，幼聪敏。年八岁，读沈约集，见《回文研铭》，援笔拟之，<br>便有佳致。十二作《柳赋》，其词甚美。从父瑜特所赏爱。及瑜将终，命家中坟<br>籍皆付之，从典乃集瑜文为十卷，仍制集序，其文甚工。从典笃好学业，博涉群<br>书，位太子洗马、司徒左西掾。陈亡入隋，位著作佐郎。尚书右仆射杨素奏从典<br>续司马迁《史记》迄于隋，其书未就，坐弟受汉王谅职免。后卒于南阳县主簿。<br>琰，字温玉，琼之从父弟也。父令公，梁中军宣城王记室参军。琰幼孤，好<br>学，有志操，州举秀才。累迁宣惠始兴王外兵参军，直嘉德殿学士。陈文帝听览<br>余暇，颇留心史籍。以琰博学，善占诵，引置左右。尝使制《刀铭》，琰援笔即<br>成，无所点窜，帝嗟赏久之，赐衣一袭。俄兼通直散骑常侍，副琅邪王厚聘齐，<br>至邺而厚卒，琰为使主。时年二十余，风气韶亮，占对闲敏，齐士大夫甚倾心焉。<br>太建初，为武陵王明威府功曹史，兼东宫管记。丁母忧去官，卒。至德二年，追<br>赠司农卿。琰寡欲，鲜矜竞，游心经籍，晏如也。所制文笔，多不存本，后主求<br>其遗文，撰成二卷。<br>弟瑜，字干玉，少笃学，美词藻，州举秀才。再迁军师晋安王外兵参军，东<br>宫学士。兄琰时为管记，并以才学娱侍左右，时人比之二应。太建中，累迁太子<br>洗马，中舍人。瑜聪敏强记，常受《庄》、《老》于汝南周弘正，学《成实论》<br>于僧滔法师，并通大旨。时皇太子好学，欲博览群书，以子集繁多，命瑜抄撰，<br>未就而卒。太子为之流涕，亲制祭文，仍与詹事江总论述其美，词甚伤切。至德<br>二年，追赠光禄卿。有集十卷。瑜有从父兄玠，从父弟琛。<br>玠，字润玉，梁大匠卿晏子之子也。弘雅有识度，好学能属文。后主在东宫，<br>征为管记，仍兼中舍人。寻以疾失明。将还乡里，太子解衣赠之，为之流涕。太<br>建八年卒，至德二年，追赠少府卿。有集十卷。<br>琛，字洁玉，宣毅临川王长史丘公之子也。少警俊，事后母以孝闻。后主嗣<br>位，为给事黄门侍郎、中书舍人，参掌机密。琛性颇疏，坐漏泄禁中语，诏赐死。<br>陆杲，字明霞，吴郡吴人也。祖徽，字休猷，宋补建康令，清平无私，为文<br>帝所善。元嘉十五年，除平越中郎将、广州刺史，加督，清名亚王镇之，为士庶<br>所爱咏。二十三年，为益州刺史，亦加督，血卩隐有方，威惠兼著，寇盗静息，<br>人物殷阜，蜀土安之。卒于官，身亡之日，家无余财，文帝甚痛惜之，谥曰简子。<br>父睿，扬州中从事。<br>杲少好学，工书画，舅张融有高名，杲风韵举止颇类，时称曰“无对日下，<br>唯舅与甥”。为尚书殿中曹郎，拜日，八坐丞郎并到上省交礼，而杲至晚，不及<br>时刻，坐免官。后为司徒从事中郎。梁台建，为相国西曹掾。天监五年，位御史<br>中丞。性婞直，无所顾望。时山阴令虞肩在任赃污数百万，杲奏收劾之。中书<br>舍人黄睦之以肩事托杲，杲不答。梁武闻之以问杲，杲答曰：“有之。”帝曰：<br>“识睦之不？”答曰：“臣不识其人。”时睦之在御侧，上指示曰：“此人是也。”<br>杲谓曰：“君小人，何敢以罪人属南司？。”睦之失色。领军将军张稷是杲从舅，<br>杲尝以公事弹稷，稷因侍宴诉帝曰：“陆杲是臣亲通，小事弹臣不贷。”帝曰：<br>“杲职司其事，卿何得为嫌？”杲在台，号不畏强御。为义兴太守，在郡宽惠，<br>为下所称。历左户尚书，太常卿。出为临川内史，将发，辞武帝，于坐通启，求<br>募部曲。帝问何不付所由呈闻。杲答所由不为受。帝颇怪之，以其临路不咎问。<br>后入为金紫光禄大夫、特进，卒，谥质子。杲素信佛法，持戒甚精，著《沙门传》<br>三十卷。<br>弟煦，学涉有思理，位太子家令，撰晋书未就。又著《陆史》十五卷，《陆<br>氏骊泉志》一卷，并行于时。<br>子罩，字洞元，少笃学，多所该览，善属文。简文居蕃，为记室参军，撰帝<br>集序。稍迁太子中庶子，掌管记，礼遇甚厚。大同七年，以母老求去，公卿以下<br>祖道于征虏亭，皇太子赐黄金五十斤，时人方之疏广。母终，后位终光禄卿。初，<br>简文在雍州，撰《法宝联璧》，罩与群贤并抄掇区分者数岁。中大通六年而书成，<br>命湘东王为序。其作者有侍中、国子祭酒、南兰陵萧子显等三十人，以比王象、<br>刘邵之《皇览》焉。<br>论曰：陆澄学称博古，而用不合今。夫干将见重于时，贵其所以立断，于事<br>未能周务，“书厨”得所讥矣。叔明持身有检，殆为人望，雅道相传，可谓载德<br>者也。杲谅直见称，罩文以取达，亦足美乎！旧陆徽著传，事迹盖寡，今以附孙<br>杲上云。<br><hr>
