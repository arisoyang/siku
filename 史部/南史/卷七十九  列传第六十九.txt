<h4>《史部·南史·卷七十九  列传第六十九》<b class="x">作者：李延寿</b></h4>
<br>◎夷貊下<br>○东夷西戎蛮西域诸国北狄<br>东夷之国，朝鲜为大。得箕子之化，其器物犹有礼乐云。魏时，朝鲜以东，<br>马韩、辰韩之属，世通中国。自晋过江，泛海来使，有高句丽、百济，而宋、齐<br>间常通职贡，梁兴又有加焉。扶桑国，在昔未闻也，梁普通中有道人称自彼而至，<br>其言元本尤悉，故并录焉。<br>高句丽，在辽东之东千里，其先所出，事详《北史》。地方可二千里，中有<br>辽山，辽水所出。汉、魏世，南与朝鲜獩貊、东与沃沮、北与夫余接。其王都<br>于九都山下。地多大山深谷，无原泽，百姓依之以居，食涧水。虽土著，无良田，<br>故其俗节食，好修宫室。于所居之左，大立屋祭鬼神，又祠零星、社稷。人性凶<br>急，喜寇钞。其官有相加、对卢、沛者、古邹加、主簿、优台、使者、帛衣、先<br>人，尊卑各有等级。言语诸事，多与夫余同，其性气衣服有异。本有五族，有消<br>奴部、绝奴部、慎奴部、灌奴部、桂娄部。本消奴部为王，微弱，桂娄部代之。<br>其置官，有对卢则不置沛者，有沛者则不置对卢。俗喜歌舞，国中邑落，男女每<br>夜群聚歌戏。其人洁净自喜，善藏酿，跪拜申一脚，行皆走。以十月祭天大会。<br>其公会衣服，皆锦绣金银以自饰。大加、主簿头所著似帻而无后，其小加著折风，<br>形如弁。其国无牢狱，有罪者则会诸加评议，重者便杀之。没入其妻子。其俗好<br>淫，男女多相奔诱。已嫁娶便稍作送终之衣。其死葬，有椁无棺。好厚葬，金银<br>财币尽于送死。积石为封，列植松柏。兄死妻嫂。其马皆小，便登山。国人尚气<br>力，便弓矢刀矛，有铠甲，习战斗。沃沮、东獩皆属焉。<br>晋安帝义熙九年，高丽王高琏遣长史高翼奉表，献赭白马。晋以琏为使持节、<br>都督营州诸军事、征东将军、高丽王、乐浪公。宋武帝践阼，加琏征东大将军，<br>余官并如故。三年，加琏散骑常侍，增督平州诸军事。少帝景平二年，琏遣长史<br>马娄等来献方物，遣谒者朱邵伯、王邵子等慰劳之。元嘉十五年，冯弘为魏所攻，<br>败奔高丽北丰城，表求迎接。文帝遣使王白驹、赵次兴迎之，并令高丽资遣。琏<br>不欲弘南，乃遣将孙漱、高仇等袭杀之。白驹等率所领七千余人生禽漱，杀仇等<br>二人。琏以白驹等专杀，遣使执送之。上以远国，不欲违其意，白驹等下狱见原。<br>琏每岁遣使。十六年，文帝欲侵魏，诏琏送马，献八百匹。孝武孝建二年，琏遣<br>长史董腾奉表，慰国哀再周，并献方物。大明二年，又献肃慎氏楛矢石砮。七<br>年，诏进琏为车骑大将军、开府仪同三司，余官并如故。明帝泰始、后废帝元徽<br>中，贡献不绝。历齐并授爵位，百余岁死。<br>子云立，齐隆昌中，以为使持节、散骑常侍、都督营平二州、征东大将军、<br>乐浪公。梁武帝即位，进云车骑大将军。天监七年，诏为抚东大将军、开府仪同<br>三司，持节、常侍、都督、王并如故。十一年、十五年，累遣使贡献。十七年，<br>云死，子安立。普通元年，诏安纂袭封爵，持节、督营平二州诸军事、宁东将军。<br>七年，安卒，子延立，遣使贡献。诏以延袭爵。中大通四年、六年，大同元年、<br>七年，累奉表献方物。太清二年，延卒，诏其子成袭延爵位。<br>百济者，其先东夷有三韩国：一曰马韩，二曰辰韩，三曰弁韩。弁韩、辰韩<br>各十二国，马韩有五十四国。大国万余家，小国数千家，总十余万户，百济即其<br>一也。后渐强大，兼诸小国。其国本与句丽俱在辽东之东千余里，晋世句丽既略<br>有辽东，百济亦据有辽西、晋平二郡地矣，自置百济郡。晋义熙十二年，以百济<br>王余映为使持节、都督百济诸军事、镇东将军、百济王。宋武帝践阼，进号镇东<br>大将军。少帝景平二年，映遣长史张威诣阙贡献。元嘉二年，文帝诏兼谒者闾丘<br>恩子、兼副谒者丁敬子等往宣旨慰劳，其后每岁遣使奉献方物。七年，百济王余<br>毗复修贡职，以映爵号授之。二十七年，毗上书献方物，私假台使冯野夫西河太<br>守，表求《易林》、《式占》、腰弩，文帝并与之。毗死，子庆代立。孝武大明<br>元年，遣使求除授，诏许之。二年，庆遣上表，言行冠军将军、右贤王余纪十一<br>人忠勤，并求显进。于是诏并加优进。明帝泰始七年，又遣使贡献。庆死，立子<br>牟都。都死，立子牟大。齐永明中，除大都督百济诸军事、镇东大将军、百济王。<br>梁天监元年，进大号征东将军。寻为高句丽所破，衰弱累年，迁居南韩地。普通<br>二年，王余隆始复遣使奉表，称累破高丽，今始与通好，百济更为强国。其年，<br>梁武帝诏隆为使持节，都督百济诸军事、宁东大将军、百济王。五年，隆死，诏<br>复以其子明为持节、督百济诸军事、绥东将军、百济王。<br>号所都城曰固麻，谓邑曰檐鲁，如中国之言郡县也。其国之有二十二檐鲁，<br>皆以子弟宗族分据之。其人形长，衣服洁净。其国近倭，颇有文身者。言语服章，<br>略与高丽同，呼帽曰冠，襦曰复衫，裤曰裈。其言参诸夏，亦秦、韩之遗俗云。<br>中大通六年、大同七年，累遣使献方物，并请《涅槃》等经义、《毛诗》博士并<br>工匠画师等，并给之。太清三年，遣使贡献。及至，见城阙荒毁，并号恸涕泣。<br>侯景怒，囚执之，景平，乃得还国。<br>新罗，其先事详《北史》，在百济东南五十余里。其地东滨大海，南北与句<br>丽、百济接。魏时曰新卢，宋时曰新罗，或曰斯罗。其国小。不能自通使聘。梁<br>普通二年，王姓募名泰，始使随百济奉献方物。其俗呼城曰健牟罗，其邑在内曰<br>啄评，在外曰邑勒，亦中国之言郡县也。国有六啄评、五十二邑勒。土地肥美，<br>宜植五谷，多桑麻，作缣布，服牛乘马，男女有别。其官名有子贲旱支、壹旱支、<br>齐旱支、谒旱支、壹吉支、奇贝旱支。其冠曰遗子礼，襦曰尉解，裤曰柯半，靴<br>曰洗。其拜及行，与高丽相类。无文字，刻木为信。语言待百济而后通焉。<br>倭国，其先所出及所在，事详《北史》。其官有伊支马，次曰弥马获支，次<br>曰奴往鞮。人种禾稻、纻麻，蚕桑织绩，有姜、桂、橘、椒、苏。出黑雉、真珠、<br>青玉。有兽如牛名山鼠，又有大蛇吞此兽。蛇皮坚不可斫，其上有孔，乍开乍闭，<br>时或有光，射中而蛇则死矣。物产略与儋耳、朱崖同。地气温暖，风俗不淫。男<br>女皆露介，富贵者以锦绣杂采为帽，似中国胡公头。食饮用笾豆。其死有棺无椁，<br>封土作冢。人性皆嗜酒。俗不知正岁，多寿考，或至八九十，或至百岁。其俗女<br>多男少，贵者至四五妻，贱者犹至两三妻。妇人不淫妒，无盗窃，少诤讼。若犯<br>法，轻者没其妻子，重则灭其宗族。晋安帝时，有倭王赞遣使朝贡。及宋武帝永<br>初二年，诏曰：“倭赞远诚宜甄，可赐除授。”文帝元嘉二年，赞又遣司马曹达<br>奉表献方物。赞死，弟珍立，遣使贡献，自称使持节、都督倭、百济、新罗、任<br>那、秦韩、慕韩六国诸军事、安东大将军、倭国王，表求除正。诏除安东将军、<br>倭国王。珍又求除正倭洧等十三人平西、征虏、冠军、辅国将军等号，诏并听之。<br>二十年，倭国王济遣使奉献，复以为安东将军、倭国王。二十八年，加使持节、<br>都督倭、新罗、任那、加罗、秦韩、慕韩六国诸军事，安东将军如故；并除所上<br>二十三人职。济死，世子兴遣使贡献。孝武大明六年，诏授兴安东将军、倭国王。<br>兴死，弟武立，自称使持节、都督倭、百济、新罗、任那、加罗、秦韩、慕韩七<br>国诸军事、安东大将军、倭国王。顺帝升明二年，遣使上表，言“自昔祖祢，躬<br>擐甲胄，跋涉山川，不遑宁处。东征毛人五十五国，西服众夷六十六国，陵平海<br>北九十五国。王道融泰，廓土遐畿，累叶朝宗，不愆于岁。道迳百济，装饰船舫；<br>而句丽无道，图欲见吞。臣亡考济方欲大举，奄丧父兄，使垂成之功，不获一篑。<br>今欲练兵，申父兄之志，窃自假开府仪同三司，其余咸各假授，以劝忠节。”诏<br>除武使持节、都督倭、新罗、任那、加罗、秦韩、慕韩六国诸军事、安东大将军、<br>倭王。齐建元中，除武持节、都督倭、新罗、任那、加罗、秦韩、慕韩六国诸军<br>事、镇东大将军。梁武帝即位，进武号征东大将军。<br>其南有侏儒国，人长四尺。又南有黑齿国、裸国，去倭四千余里，船行可一<br>年至。又西南万里有海人，身黑眼白，裸而丑，其肉美，行者或射而食之。<br>文身国，在倭东北七千余里，人体有文如兽，其额上有三文，文直者贵，文<br>小者贱。土俗欢乐，物丰而贱，行客不赍粮。有屋宇，无城郭。国王所居，饰以<br>金银珍丽，绕屋为堑，广一丈，实以水银，雨则流于水银之上。市用珍宝。犯轻<br>罪者则鞭杖，犯死罪则置猛兽食之；有枉则兽避而不食，经宿则赦之。<br>大汉国，在文身国东五千余里，无兵戈，不攻战，风俗并与文身国同而言语<br>异。<br>扶桑国者，齐永元元年，其国有沙门慧深来至荆州，说云：“扶桑在大汉国<br>东二万余里，地在中国之东。其土多扶桑木，故以为名。扶桑叶似桐，初生如笋，<br>国人食之。实如梨而赤，绩其皮为布，以为衣，亦以为锦。作板屋，无城郭。有<br>文字，以扶桑皮为纸。无兵甲，不攻战。其国法有南北狱，若有犯，轻罪者入南<br>狱，重罪者入北狱。有赦则放南狱，不赦北狱。在北狱者男女相配，生男八岁为<br>奴，生女九岁为婢。犯罪之身，至死不出。贵人有罪，国人大会，坐罪人于坑，<br>对之宴饮分诀若死别焉。以灰绕之，其一重则一身屏退，二重则及子孙，三重者<br>则及七世。名国王为乙祁。贵人第一者为对卢，第二者为小对卢，第三者为纳咄<br>沙。国王行有鼓角导从。其衣色随年改易，甲乙年青，丙丁年赤，戊己年黄，庚<br>辛年白，壬癸年黑。有牛角甚长，以角载物，至胜二十斛。有马车、牛车、鹿车。<br>国人养鹿如中国畜牛，以乳为酪。有赤梨，经年不坏。多蒲桃。其地无铁有铜，<br>不贵金银。市无租估。其婚姻法，则婿往女家门外作屋，晨夕洒扫，经年而女不<br>悦，即驱之，相悦乃成婚。婚礼大抵与中国同。亲丧，七日不食；祖父母丧，五<br>日不食；兄弟伯叔姑姊妹，三日不食。设座为神像，朝夕拜奠，不制衰绖。嗣王<br>立，三年不亲国事。其俗旧无佛法。宋大明二年，罽宾国尝有比丘五人游行其国，<br>流通佛法经像，教令出家，风俗遂改。”<br>慧深又云：“扶桑东千余里有女国，容貌端正，色甚洁白，身体有毛，发长<br>委地。至二三月竞入水则任娠，六七月产子。女人胸前无乳，顶后生毛，根白，<br>毛中有汁以乳子。百日能行，三四年则成人矣。见人惊避，偏畏丈夫。食咸草如<br>禽兽。咸草叶似邪蒿，而气香味咸。梁天监六年，有晋安人度海，为风所飘至一<br>岛，登岸，有人居止，女则如中国，而言语不可晓。男则人身而狗头，其声如吠。<br>其食有小豆，其衣如布。筑土为墙，其形圆，其户如窦云。”<br>河南、宕昌、邓至、武兴，其本并为氐、羌之地。自晋南迁，九州分裂。此<br>等诸国，地分西垂，提挈于魏，时通江左。今采其旧土，编于《西戎》云。<br>河南王者，其先出自鲜卑慕容氏。初，慕容弈洛干有二子，庶长曰吐谷浑，<br>嫡曰廆洛干。卒，廆嗣位。吐谷浑避之，西徙上陇，度枹罕，出凉州西南，至赤<br>水而居之。地在河南，故以为号。事详《北史》。其界东至叠川，西邻于阗，北<br>接高昌，东北通秦岭，方千余里，盖古之流沙地焉。乏草木，少水潦，四时恒有<br>冰雪，唯六七月雨雹甚盛。若晴则风飘沙砾，常蔽光景。其地有麦无谷。有青海<br>方数百里，放牝马其侧，辄生驹，土人谓之龙种。故其国多善马。有屋宇，杂以<br>百子帐，即穹庐也。著小袖袍，小口裤，大头长裙帽。女子被发为辫。其后吐谷<br>浑孙叶廷，颇识书记，自谓曾祖弈洛干，始封昌黎公，吾盖公孙之子也。礼以王<br>父字为氏，因姓吐谷浑，亦为国号。至其末孙阿豺，始通江左，受官爵。弟子慕<br>延，宋元嘉末，又自号河南王。慕延死，从弟拾寅立。乃用书契，起城池，筑宫<br>殿。其小王并立宅国中。有佛法。拾寅死，子度易侯立。易侯死，子休留代立。<br>齐永明中，以代为使持节、都督西秦、河、沙三州、镇西将军、护羌校尉、西秦、<br>河二州刺史。梁兴，进代为征西将军。代死，子休运筹袭爵位。天监十三年，遣<br>使献金装马脑钟二口，又表于益州立九层佛寺，诏许焉。十五年，又遣使献赤舞<br>龙驹及方物。其使或岁再三至，或再岁一至。其地与益州邻，常通商贾。普通元<br>年，又奉表献方物。筹死，子呵罗真立。大通三年，诏以为宁西将军、护羌校尉、<br>西秦、河二州刺史。真死，子佛辅袭爵位，其世子又遣使，献白龙驹于皇太子。<br>宕昌国，在河南国之东、益州之西北，陇西之地。西羌种也。宋孝武世，其<br>王梁瑾忽始献方物。梁天监四年，王梁弥博来献甘草、当归。诏以为使持节、都<br>督河、凉二州诸军事、安西将军、东羌校尉、河、凉二州刺史、陇西公、宕昌王。<br>佩以金章。弥博死，子弥泰立。大同七年，复策授以父爵位。其衣服风俗与河南<br>略同。<br>邓至国，居西凉州界，羌别种也。世号持节、平北将军、西凉州刺史。宋文<br>帝时，王象屈耽遣使献马。梁天监元年，诏以邓至王象舒彭为督西凉州诸军事，<br>进号安北将军。五年，舒彭遣使献黄耆四百斤，马四匹。其俗呼帽曰突何。其衣<br>服与宕昌同。<br>武兴国，本仇池。杨难当自立为秦王，宋文帝遣裴方明讨之，难当奔魏。其<br>兄子文德，又聚众葭芦，宋因授以爵位。魏又攻之，文德奔汉中。从弟僧嗣又自<br>立，复戍葭芦，卒。文德弟文度立，以弟文洪为白水太守，屯武兴。宋世以为武<br>都王。武兴之国自于此矣。难当族弟广香，又攻杀文度，自立为阴平王、葭芦镇<br>主。死，子炅立。炅死，子崇祖立。崇祖死，子孟孙立。齐永明中，魏南梁州刺<br>史、仇池公杨灵珍据泥切山归齐，齐武帝以灵珍为北梁州刺史、仇池公。文洪死，<br>以族人集始为北秦州刺史、武都王。梁天监初，以集始为持节、都督秦、雍二州<br>诸军事、辅国将军、平羌校尉、北秦州刺史、武都王。灵珍为冠军将军。孟孙为<br>假节、督沙州诸军事、平羌校尉、沙州刺史、阴平王。集始死，子绍先袭爵位。<br>二年，以灵珍为持节、督陇右诸军事、左将军、北凉州刺史、仇池王。十年，孟<br>孙死，诏赠安沙将军、北雍州刺史，子定袭封爵。绍先死，子智慧立。大同元年，<br>克复汉中，智慧遣使上表，求率四千户归梁，诏许焉，即以为东益州。<br>其国东连秦岭，西接宕昌。其大姓有苻氏、姜氏、梁氏。言语与中国同。著<br>乌皂突骑帽，长身小袖袍，小口裤，皮靴。地植九谷。婚姻备六礼。知书疏，种<br>桑麻。出绢布漆蜡椒等，山出铜铁。<br>《书》云“蛮夷猾夏”，其作梗也已旧。及于宋之方盛，盖亦屡兴戍役，岂<br>《诗》所谓“蠢尔蛮荆，大邦为雠”者乎？今亦编录以备诸蛮云尔。<br>荆、雍州蛮，盘瓠之后也，种落布在诸郡县。宋时因晋于荆州置南蛮、雍州<br>置宁蛮校尉以领之。孝武初，罢南蛮并大府，而宁蛮如故。蛮之顺附者，一户输<br>谷数斛，其余无杂调。而宋人赋役严苦，贫者不复堪命，多逃亡入蛮。蛮无徭役，<br>强者又不供官税。结党连郡，动有数百千人。州郡力弱，则起为盗贼，种类稍多，<br>户口不可知也。所在多深险，居武陵者有雄溪、樠溪、辰溪、酉溪、武溪，谓<br>之五溪蛮。而宜都、天门、巴东、建平、江北诸郡蛮所居皆深山重阻，人迹罕至<br>焉。前世以来，屡为人患。<br>少帝景平二年，宜都蛮帅石宁等一百二十三人诣阙上献。文帝元嘉六年，建<br>平蛮张维之等五十人，七年，宜都蛮田生等一百一十三人，并诣阙献见。其后，<br>沔中蛮大动，行旅殆绝。天门溇中令宋矫之徭赋过重，蛮不堪命。十八年，蛮田<br>向求等为寇，破溇中，虏掠百姓。荆州刺史衡阳王义季遣行参军曾孙念讨破之，<br>免矫之官。二十年，南郡临沮、当阳蛮反，缚临沮令傅僧骥。荆州刺史南谯王义<br>宣，遣中兵参军王堪讨破之。先是，雍州刺史刘道产善抚诸蛮，前后不附者，皆<br>引出平土，多缘沔为居。及道产亡，蛮又反叛。至孝武出为雍州，群蛮断道。台<br>遣军主沈庆之连年讨蛮，所向皆平，事在《庆之传》。二十八年正月，龙山雉水<br>蛮寇钞涅阳县，南阳太守朱韶遣军讨之，失利。韶又遣二千人系之，蛮乃散走。<br>是岁，滍水诸蛮因险为寇，雍州刺史随王诞，遣使说之，又遣军讨沔北诸蛮。<br>袭浊山、如口、蜀松三寨，克之，又围斗钱、柏义诸寨。蛮悉力距战，军大破之。<br>孝武大明中，建平蛮向光侯寇暴峡川，巴东太守王济、荆州刺史朱修之遣军讨之。<br>光侯走清江，清江去巴东千余里。时巴东、建平、宜都、天门四郡蛮为寇，诸郡<br>人户流散，百不存一。明帝、顺帝世尤甚，荆州为之虚弊云。<br>豫州蛮，禀君后也。盘瓠、禀君事，并具前史。西阳有巴水、蕲水、希水、<br>赤亭水、西归水，谓之五水蛮。所在并深岨，种落炽盛，历世为盗贼。北接淮、<br>汝、南极江、汉，地方数千里。<br>宋元嘉二十八年，西阳蛮杀南川令刘台。二十九年，新蔡蛮破大雷戍，略公<br>私船入湖。有亡命司马黑石逃在蛮中，共为寇。文帝遣太子步兵校尉沈庆之讨之。<br>孝武大明四年，又遣庆之讨西阳蛮，大克获而反。司马黑石徒党三人，其一名智，<br>黑石号曰太公，以为谋主。一人名安阳，号谯王；一人名续之，号梁王。蛮文山<br>罗等讨禽续之，为蛮世财所篡，山罗等相率斩世财父子六人。豫州刺史王玄谟遣<br>殿中将军郭元封，慰劳诸蛮，使缚送亡命。蛮乃执智、安阳二人，送诣玄谟。孝<br>武使于寿阳斩之。明帝初即立，四方反叛。及南贼败于鹊尾，西阳蛮田益之、田<br>义之、成邪财、田光兴等起义，攻郢州克之。以益之为辅国将军，都统四山军事。<br>又以蛮户立宋安、光城二郡。以义之为宋安太守，光兴为光城太守。封益之边城<br>县王，成邪财阳城县王。成邪财死，子婆思袭爵云。<br>玉门以西，达于西海，考之汉史，通为西域；高昌迄于波斯，则其所也。自<br>晋、宋以还，虽有时而至，论其风土，甚未能详。今略备西域诸国，编之于次云。<br>高昌国，初阚氏为主，其后为河西王沮渠茂虔弟无讳袭破之。其王阚爽，奔<br>于蠕蠕。无讳据之。称王一世，而灭于魏。其国人又推曲氏为王，名嘉，魏授为<br>车骑将军、司空公、都督秦州诸军事、秦州刺史、金城郡公。在位二十四年卒，<br>国谥曰昭武王。子坚，坚嗣位，魏授使持节、骠骑大将军、散骑常侍、都督瓜州<br>刺史、西平郡公、开府仪同三司、高昌王。其国盖车师之故地，南接河南，东近<br>敦煌，西次龟兹，北邻敕勒。置四十六镇，交河、田地、高宁、临川、横截、柳<br>婆、洿林、新兴、宁由、始昌、笃进、白刃等镇。官有四镇将军，及置杂号将军、<br>长史、司马、门下校郎、中兵校郎、通事舍人、通事令史、谘议、谏议、校尉、<br>主簿。国人言语与华略同。有《五经》、历代史、诸子集。面貌类高丽，辫发垂<br>之于背。着长身小袖袍、缦裆裤。女子头发，辫而不垂，著锦缬缨络环钏。婚姻<br>有六礼。其地高燥，筑土为城，架木为屋，土覆其上。寒暑与益州相似，备植九<br>谷，人多啖面及牛羊肉。出良马、蒲桃酒、石盐。多草木，有草实如茧，茧中丝<br>如细纑，名曰白叠子，国人取织以为布。布甚软白，交市用焉。有朝乌者，旦<br>旦集王殿前，为行列，不畏人，日出然后散去。梁大同中，子坚遣使献鸣盐枕、<br>蒲桃、良马、氍等物。<br>滑国者，车师之别种也。汉永建元年，八滑从班勇击北虏有功，勇上八滑为<br>后部亲汉侯。自魏、晋以来，不通中国。至梁天监十五年，其王厌带夷栗陀始遣<br>使献方物。普通元年，遣使献黄师子、白貂裘、波斯锦等物。七年，又奉表贡献。<br>魏之居代都，滑犹为小国，属蠕蠕。后稍强大，征其旁国波斯、盘盘、罽宾、焉<br>耆、龟兹、疏勒、姑墨、于阗、句般等国，开地千余里。土地温暖，多山川，少<br>树木，有五谷。国人以面及羊肉为粮。其兽有师子、两脚骆驼，野驴有角。人皆<br>善骑射，著小袖长身袍，用金玉为带。女人被裘，头上刻木为角，长六尺，以金<br>银饰之。少女子，兄弟共妻。无城郭，毡屋为居，东向开户。其王坐金床，随太<br>岁转，与妻并坐接客。无文字，以木为契。与旁国通，则使旁国胡为胡书，羊皮<br>为纸。无职官。事天神、火神，每日则出户祀神而后食。其跪一拜而止。葬以木<br>为椁。父母死，其子截一耳，葬讫即吉。其言语待河南人译然后通。<br>呵跋檀、周古柯、胡密丹等国，并滑旁小国也。凡滑旁之国，衣服容貌皆与<br>滑同。普通元年，使使随滑使来贡献方物。<br>白题国王，姓支，名史稽毅，其先盖匈奴之别种胡也。汉灌婴与匈奴战，斩<br>白题骑一人是也。在滑国东，去滑六日行，西极波斯。土地出粟、麦、瓜果，食<br>物略与滑同。普通三年，遣使献方物。<br>龟兹者，西域之旧国也。自晋度江，不通。至梁普通二年，王尼瑞摩珠那胜，<br>遣使奉表贡献。<br>于阗者，西域之旧国也。梁天监九年，始通江左，遣使献方物。十三年，又<br>献波罗婆步鄣。十八年，又献琉璃罂。大同七年，又献外国刻玉佛。<br>渴盘陀国，于阗西小国也。西邻滑国，南接罽宾国，北连沙勒。国都在山谷<br>中，城周回十余里。国有十二城，风俗与于阗相类。衣古贝布，着长身小袖袍、<br>小口裤。地宜小麦，资以为粮。多牛马骆驼羊等。出好毡。王姓葛沙氏，梁中大<br>同元年，始通江左，遣献方物。<br>末国，汉世且末国也。胜兵万余户。北与丁零、东与白题、西与波斯接。士<br>人剪发，著毡帽小袖衣，为衫则开颈而缝前。多牛羊骡驴。其王安末深盘，梁普<br>通五年，始通江左，遣使来贡献。<br>波斯国，其先有波斯匿王者，子孙以王父字为氏，因为国号。国有城周回三<br>十二里，城高四丈，皆有楼观。城内屋宇数百千间，城外佛寺二三百所。西去城<br>十五里有土山，山非过高，其势连接甚远。中有鹫鸟啖羊，土人极以为患。国中<br>有优钵昙花，鲜华可爱。出龙驹马。咸地生珊瑚树，长一二尺。亦有虎魄、马脑、<br>真珠、玫瑰等，国内不以为珍。市买用金银。婚姻法，下娉财讫，女婿将数十人<br>迎妇。婿着金线锦袍、师子锦裤、戴天冠。妇亦如之。妇兄弟便来捉手付度，夫<br>妇之礼，于兹永毕。国西及南俱与娑罗门国、北与泛慄国接。梁中大通二年，<br>始通江左，遣使献佛牙。<br>北狄种类实繁，蠕蠕为族，盖匈奴之别种也。魏自南迁，因擅其地。故无城<br>郭，随水草畜牧，以穹庐居。辫发，衣锦小袖袍、小口裤、深雍靴。其地苦寒，<br>七月流澌亘河。宋升明中，遣王洪轨使焉，引之共谋魏。齐建元三年，洪轨始至。<br>是岁通使，求并力攻魏。其相国刑基祗罗回表，言“京房谶云：‘卯金卒，草肃<br>应王。’历观图纬，代宋者齐。”又献师子皮裤褶。其国后稍侵弱，永明中，为<br>丁零所破，更为小国而移其居。梁天监十四年，遣使献马、貂裘。普通元年，又<br>遣使献方物。是后数岁一至焉。大同七年，又献马一匹，金一斤。其国能以术祭<br>天而致风雪，前对皎日，后则泥潦横流，故其战败莫能追及。或于中夏为之，则<br>不能雨，问其故，盖以暖云。<br>论曰：自晋氏南度，介居江左，北荒西裔，隔碍莫通。至于南徼东边，界壤<br>所接，洎宋元嘉抚运，爰命干戈，象蒲之绝，威震冥海。于是鞮译相系，无绝岁<br>时。以洎齐、梁，职贡有序。及侯景之乱，边鄙日蹙。陈氏基命，衰微已甚，救<br>首救尾，身其几何？故西赆南琛，无闻竹素，岂所谓有德则来，无道则去者也！<br><hr>
