<h4>《史部·南史·卷七十五  列传第六十五》<b class="x">作者：李延寿</b></h4>
<br>◎隐逸上<br>○陶潜宗少文（孙测从弟彧之）沈道虔孔淳之周续之戴颙翟<br>法赐雷次宗郭希林刘凝之龚祈朱百年关康之（辛普明楼惠明）<br>渔父褚伯玉顾欢（卢度）杜京产（孔道徽京产子栖剡县小儿）<br>《易》有君子之道四焉，语默之谓也。故有入庙堂而不出，徇江湖而永归。<br>隐避纷纭，情迹万品。若道义内足，希微两亡，藏景穷岩，蔽名愚谷，解桎梏于<br>仁义，示形神于天壤，则名教之外，别有风猷。故尧封有非圣之人，孔门谬鸡黍<br>之客。次则扬独往之高节，重去就之虚名。或虑全后悔，事归知殆；或道有不申，<br>行吟山泽，皆用宇宙而成心，借风云以为气。求志达道，未或非然，故须含贞养<br>素，文以艺业。不尔，则与夫樵者在山，何殊异也！若夫陶潜之徒，或仕不求闻，<br>退不讥俗；或全身幽履，服道儒门；或遁迹江湖之上，或藏名岩石之下，斯并向<br>时隐沦之徒欤！今并缀缉，以备《隐逸篇》焉。又齐、梁之际，有释宝志者，虽<br>处非显晦，而道合希夷。求其行事，盖亦俗外之徒也。故附之云。<br>陶潜，字渊明，或云字深明，名元亮。寻阳柴桑人，晋大司马侃之曾孙也。<br>少有高趣，宅边有五柳树，故常著《五柳先生传》云：<br>先生不知何许人，不详姓字。闲静少言，不慕荣利。好读书，不求甚解，每<br>有会意，欣然忘食。性嗜酒，而家贫不能恒得。亲旧知其如此，或置酒招之，造<br>饮辄尽，期在必醉。既醉而退，曾不吝情去留。环堵萧然，不蔽风日，短褐穿结，<br>箪瓢屡空，晏如也。常著文章自娱，颇示己志，忘怀得失，以此自终。<br>其自序如此。盖以自况，时人谓之实录。<br>亲老家贫，起为州祭酒，不堪吏职，少日自解而归。州召主簿，不就，躬耕<br>自资，遂抱羸疾。江州刺史檀道济往候之，偃卧瘠馁有日矣，道济谓曰：“夫贤<br>者处世，天下无道则隐，有道则至。今子生文明之世，奈何自苦如此？”对曰：<br>“潜也何敢望贤？志不及也。”道济馈以粱肉，麾而去之。后为镇军、建威参军，<br>谓亲朋曰：“聊欲弦歌，以为三径之资，可乎？”执事者闻之，以为彭泽令。不<br>以家累自随，送一力给其子，书曰：“汝旦夕之费，自给为难，今遣此力，助汝<br>薪水之劳。此亦人子也，可善遇之。”公田悉令吏种秫稻，妻子固请种粳，乃使<br>二顷五十亩种秫，五十亩种粳。郡遣督邮至县，吏白应束带见之。叹曰：“我不<br>能为五斗米折腰向乡里小人。”即日解印绶去职，赋《归去来》以遂其志，曰：<br>归去来兮，田园将芜胡不归？既自以心为形役兮，奚惆怅而独悲？悟已往之<br>不谏，知来者之可追。实迷途其未远，觉今是而昨非。舟遥遥以轻扬，风飘飘而<br>吹衣。问征夫以前路，恨晨光之熹微。乃瞻衡宇，载欣载奔。僮仆欢迎，弱子候<br>门。三径就荒，松菊犹存。携幼入室，有酒盈樽。引壶觞而自酌，眄庭柯以怡颜。<br>倚南窗而寄傲，审容膝之易安。园日涉而成趣，门虽设而常关。策扶老以流憩，<br>时矫首而遐观。云无心以出岫，鸟倦飞而知还。景翳翳其将入，抚孤松而盘桓。<br>归去来兮，请息交以绝游。世与我而相遗，复驾言兮焉求！悦亲戚之情话，<br>乐琴书以消忧。农人告余以春及，将有事于西畴。或命巾车，或棹扁舟。既窈窕<br>以穷壑，亦崎岖而经丘。木欣欣以向荣，泉涓涓而始流。善万物之得时，感吾生<br>之行休。<br>已矣乎，寓形宇内复几时！曷不委心任去留，胡为遑遑欲何之？富贵非吾愿，<br>帝乡不可期。怀良辰以孤往，或植杖而芸耔。登东皋以舒啸，临清流而赋诗，聊<br>乘化以归尽，乐夫天命复奚疑！<br>义熙末，征为著作佐郎，不就。江州刺史王弘欲识之，不能致也。潜尝往庐<br>山，弘令潜故人庞通之赍酒具，于半道栗里要之。潜有脚疾，使一门生二儿举篮<br>舆。及至，欣然便共饮酌，俄顷弘至，亦无忤也。<br>先是，颜延之为刘柳后军功曹，在寻阳与潜情款。后为始安郡，经过潜，每<br>往必酣饮致醉。弘欲要延之一坐，弥日不得。延之临去。留二万钱与潜，潜悉送<br>酒家稍就取酒。尝九月九日无酒，出宅边菊丛中坐久之。逢弘送酒至，即便就酌，<br>醉而后归。<br>潜不解音声，而畜素琴一张。每有酒适，辄抚弄以寄其意。贵贱造之者，有<br>酒辄设。潜若先醉，便语客：“我醉欲眠，卿可去。”其真率如此。郡将候潜，<br>逢其酒熟，取头上葛巾漉酒，毕，还复著之。潜弱年薄宦，不洁去就之迹。自以<br>曾祖晋世宰辅，耻复屈身后代，自宋武帝王业渐隆，不复肯仕。所著文章，皆题<br>其年月。义熙以前，明书晋氏年号，自永初以来，唯云甲子而已。与子书以言其<br>志，并为训戒曰：<br>吾年过五十，而穷苦荼毒。性刚才拙，与物多忤。自量为己，必贻俗患。黾<br>勉辞事，使汝幼而饥寒耳。常感孺仲贤妻之言，败絮自拥，何惭儿子。此既一事<br>矣。但恨邻靡二仲，室无莱妇，抱兹苦心，良独罔罔。少来好书，偶爱闲情，开<br>卷有得，便欣然忘食。见树木交荫，时鸟变声，亦复欢尔有喜。尝言五六月北窗<br>下卧，遇凉风暂至，自谓是羲皇上人。意浅识陋，日月遂往，疾患以来，渐就衰<br>损。亲旧不遗，每有药石见救，自恐大分将有限也。汝辈幼小，家贫无役，柴水<br>之劳，何时可免。念之在心，若何可言！然虽不同生，当思四海皆兄弟之义。鲍<br>叔、敬仲，分财无猜；归生、伍举，班荆道旧，遂能以败为成，因丧立功。佗人<br>尚尔，况共父之人哉！颍川韩元长，汉末名士，身处卿佐，八十而终，兄弟同居，<br>至于没齿。济北氾幼春，晋时操行人也，七世同财，家人无怨色。《诗》云“高<br>山景行”，汝其慎哉！<br>又为《命子诗》贻之。元嘉四年，将复征命，会卒。世号靖节先生。其妻翟<br>氏，志趣亦同，能安苦节，夫耕于前，妻锄于后云。<br>宗少文，南阳涅阳人也。祖承，宜都太守。父繇之，湘乡令。母同郡师氏，<br>聪辩有学义，教授诸子。<br>少文善居丧，为乡闾所称。宋武帝既诛刘毅，领荆州，问毅府谘议参军申永<br>曰：“今日何施而可？”永曰：“除其宿衅，倍其惠泽，贯叙门次，显擢才能，<br>如此而已。”武帝纳之，乃辟少文为主簿，不起，问其故。答曰：“栖丘饮谷，<br>三十余年。”武帝善其对而止。少文妙善琴书图画，精于言理，每游山水，往辄<br>忘归。征西长史王敬弘每从之，未尝不弥日也。乃下入庐山，就释慧远考寻文义。<br>兄臧为南平太守，逼与俱还，乃于江陵三湖立宅，闲居无事。武帝召为太尉行参<br>军，骠骑道怜命为记室参军，并不就。<br>二兄早卒，孤累甚多，家贫无以相赡，颇营稼穑。人有饷遗，并受之。武帝<br>敕南郡长给吏役，又数致饩赉。后子弟从禄，乃悉不复受。武帝开府辟召，下书<br>召少文与雁门周续之并为太尉掾，皆不起。宋受禅及元嘉中频征，并不应。妻罗<br>氏亦有高情，与少文协趣。罗氏没，少文哀之过甚，既乃悲情顿释，谓沙门释慧<br>坚曰：“死生之分，未易可达，三复至教，方能遣哀。”<br>衡阳王义季为荆州，亲至其室，与之欢宴，命为谘议参军，不起。好山水，<br>爱远游，西陟荆、巫，南登衡岳，因结宇衡山，欲怀尚平之志。有疾还江陵，叹<br>曰：“老疾俱至，名山恐难遍睹，唯澄怀观道，卧以游之。”凡所游履，皆图之<br>于室，谓之“抚琴动操，欲令众山皆响”。古有《金石弄》，为诸桓所重，桓氏<br>亡，其声遂绝，唯少文传焉。文帝遣乐师杨观就受之。少文孙测，亦有祖风。<br>测，字敬微，一字茂深，家居江陵。少静退，不乐人间。叹曰：“家贫亲老，<br>不择官而仕，先哲以为美谈，余窃有惑。诚不能潜感地金，冥致江鲤，但当用天<br>之道，分地之利。孰能食人厚禄，忧人重事乎？”齐骠骑豫章王嶷征为参军，不<br>起，测答府云：“何为谬伤海鸟，横斤山木？”母丧，身自负土，植松柏。嶷复<br>遣书请之，辟为参军。测答曰：“性同鳞羽，爱止山壑，眷恋松云，轻迷人路。<br>纵宕岩流，有若狂者，忽不知老至。而今鬓已白，岂容课虚责有限鱼鸟慕哉？”<br>永明三年，诏征太子舍人，不就。欲游名山，乃写祖少文所作《尚子平图》于壁<br>上。测长子宾，宦在都，知父此旨，便求禄还，为南郡丞，付以家事。刺史安陆<br>王子敬、长史刘寅以下皆赠送之，测无所受，赍《老子》，《庄子》二书自随。<br>子孙拜辞悲泣，测长啸不视，遂往庐山，止祖少文旧宅。<br>鱼复侯子响为江州，厚遣赠遗。测曰：“少有狂疾，寻山采药，远来至此，<br>量腹而进松木，度形而衣薜萝，淡然已足，岂容当此横施？”子响命驾造之，测<br>不见。后子响不告而来，奄至所住，测不得已，巾褐对之，竟不交言。子响不悦<br>而退。侍中王秀之弥所钦慕，乃令陆探微画其形与己相对，又贻书曰：“昔人有<br>图画侨、札，轻以自方耳。”王俭亦雅重之，赠以蒲褥笋席。<br>顷之，测送弟丧还西，仍留旧宅永业寺，绝宾友，唯与同志庾易、刘虬、宗<br>人尚之等往来讲说。荆州刺史随王子隆至，遣别驾宗忻口致劳问。测笑曰：“贵<br>贱理隔，何以及此？”竟不答。建武二年，征为司徒主簿，不就，卒。测善画，<br>自图阮籍遇苏门于行鄣上，坐卧对之。又画永业佛影台，皆为妙作。好音律，善<br>《易》《老》，续皇甫谧《高士传》三卷。尝游衡山七岭，著《衡山、庐山记》。<br>尚之，字敬之，亦好山泽，征辟一无所就，以寿终。<br>彧之，字叔粲，少文从父弟也。早孤，事兄恭谨。家贫好学，虽文义不逮少<br>文，而真澹过之。征辟一无所就。宋元嘉初，大使陆子真观采风俗，三诣彧之。<br>每辞疾不见，告人曰：“我布衣草莱之人，少长垄亩，何宜枉轩冕之客！”子真<br>还，表荐之，又不就征。卒于家。<br>沈道虔，吴兴武康人也。少仁爱，好《老》、《易》，居县北石山下。孙恩<br>乱后饥荒，县令庚肃之迎出县南废头里，为立宅临溪，有山水之玩。时复还石山<br>精庐，与诸孤兄子共釜庾之资，困不改节。受琴于戴逵，王敬弘深贵重之。郡州<br>府凡十二命，皆不就。<br>有人窃其园菜者，外还见之，乃自逃隐，待窃者去后乃出。人又拔其屋后大<br>笋，令人止之，曰：“惜此笋欲令成林，更有佳者相与。”乃令人买大笋送与之，<br>盗者惭不取，道虔使置其门内而还。常以捃拾自资，同捃者或争穟，道虔谏之不<br>止，悉以其所得与之。争者愧恧，后每事辄云“勿令居士知”。冬月无复衣，戴<br>颙闻而迎之，为作衣服，并与钱一万。及还，分身上衣及钱悉供诸兄弟子无衣者。<br>乡里少年相率受学，道虔常无食以立学徒。武康令孔欣之厚相资给，受业者咸得<br>有成。宋文帝闻之，遣使存问，赐钱三万，米二百斛，悉供孤兄子嫁娶。征员外<br>散骑侍郎，不就。累世事佛，推父祖旧宅为寺。至四月八日每请像，请像之日，<br>辄举家感恸焉。道虔年老菜食，恒无经日之资，而琴书为乐，孜孜不倦。文帝敕<br>郡县使随时资给。卒。子慧锋，修父业，不就州辟。<br>孔淳之，字彦深，鲁人也。祖惔，尚书祠部郎。父粲，秘书监征，不就。<br>淳之少有高尚，爱好坟籍，为太原王恭所称。居会稽剡县。性好山水，每有<br>所游，必穷其幽峻。或旬日忘归。尝游山，遇沙门释法崇，因留共止，遂停三载。<br>法崇叹曰：“缅息人外三十年矣，今乃倾盖于兹，不觉老之将至也。”及淳之还，<br>乃不告以姓。除著作佐郎、太尉参军，并不就。居丧至孝，庐于墓侧。服阕，与<br>征士戴颙、王弘之及王敬弘等共为人外之游，又申以婚姻。敬弘以女适淳之子尚，<br>遂以乌羊系所乘车辕，提壶为礼。至则尽欢共饮，迄暮而归。或怪其如此，答曰：<br>“固亦农夫田父之礼也。”<br>会稽太守谢方明苦要之，不能致，使谓曰：“苟不入吾郡，何为入吾郭？”<br>淳之笑曰：“潜游者不识其水，巢栖者非辩其林，飞沉所至，何问其主？”终不<br>肯往。茅室蓬户，庭草芜径，唯床上有数帙书。元嘉初，复征为散骑侍郎，乃逃<br>于上虞县界，家人莫知所在。弟默之，为广州刺史，出都与别，司徒王弘要淳之<br>集冶城，即日命驾东归，遂不顾也。元嘉七年卒。默之儒学，注《谷梁春秋》。<br>默之子熙先，事在《范晔传》。<br>周续之，字道祖，雁门广武人也。其先过江，居豫章建昌县。续之八岁丧母，<br>哀戚过于成人，奉兄如事父。豫章太守范宁于郡立学，招集生徒，远方至者甚众。<br>续之年十二，诣宁受业。居学数年，通《五经》、《五纬》，号曰十经，名冠同<br>门，称为颜子。既而闲居读《老》、《易》，入庐山事沙门释慧远。时彭城刘遗<br>人遁迹庐山，陶深明亦不应征命，谓之寻阳三隐。刘毅镇姑孰，命为抚军参军，<br>征太学博士，并不就。江州刺史每相招请，续之不尚峻节，颇从之游。常以嵇康<br>《高士传》得出处之美，因为之注。<br>武帝北讨，世子居守，迎续之馆于安乐寺，延入讲礼，月余复还山。江州刺<br>史刘柳荐之武帝，俄辟太尉掾，不就。武帝北伐，还镇彭城，遣使迎之，礼赐甚<br>厚，每曰“真高士也”。寻复南还。武帝践阼，复召之。上为开馆东郭外，招集<br>生徒，乘舆降幸，并见诸生，问续之《礼记》“慠不可长”、“与我九龄”、<br>“射于矍圃”之义，辩析精奥，称为名通。续之素患风痹，不复堪讲，乃移病钟<br>山。景平元年卒。通《毛诗》六义及礼论，注《公羊传》于世。无子，兄子景远，<br>有续之风。<br>戴颙，字仲若，谯郡铚人也。父逵，兄勃，并隐遁有高名。颙十六遭父忧，<br>几于毁灭，因此长抱羸患。以父不仕，复修其业。父善琴、书，颙并传之。凡诸<br>音律，皆能挥手。会稽剡县多名山，故世居剡下。颙及兄勃并受琴于父，父没，<br>所传之声不忍复奏，各造新弄。勃制五部，颙制十五部，颙又制长弄一部，并传<br>于世。中书令王绥尝携客造之，勃等方进豆粥，绥曰：“闻卿善琴，试欲一听。”<br>不答，绥恨而去。桐庐县又多名山，兄弟复共游之，因留居止。勃疾，患医药不<br>给。颙谓勃曰：“颙随兄得闲，非有心于语默，兄令疾笃，无可营疗。颙当干禄<br>以自济耳。”乃求海虞令，事垂行而勃卒，乃止。<br>桐庐僻远，难以养疾，乃出居吴下。吴下士人共为筑室，聚石引水，植林开<br>涧，少时繁密，有若自然。乃述庄周大旨，著《逍遥论》、注《礼记》《中庸》<br>篇。三吴将守及郡内衣冠，要其同游野泽，堪行便去，不为矫介，众论以此多之。<br>宋国初建、元嘉中征，并不就。衡阳王义季镇京口，长史张邵与颙姻通，迎<br>来止黄鹄山，山北有竹林精舍，林涧甚美，颙憩于此涧。义季亟从之游，颙服其<br>野服，不改常度。为义季鼓琴，并新声变曲；其三调《游弦》、《广陵》、《止<br>息》之流，皆与世异。文帝每欲见之，尝谓黄门侍郎张敷曰：“吾东巡之日，当<br>宴戴公山下也。”以其好音，长给正声伎一部。颙合《何尝》、《白鹄》二声以<br>为一调，号为清旷。<br>自汉世始有佛像，形制未工，逵特善其事，颙亦参焉。宋世子铸丈六铜像于<br>瓦官寺，既成，面恨瘦，工人不能改，乃迎颙看之。颙曰：“非面瘦，乃臂胛肥<br>耳。”及减臂胛，瘦患即除，无不叹服。十八年卒，无子。景阳山成，颙已亡矣。<br>上叹曰：“恨不得使戴颙观之。”<br>翟法赐，寻阳柴桑人也。曾祖汤、祖庄、父矫，并高尚不仕，逃避征辟。法<br>赐少守家业，立室庐山顶。丧亲后，便不复还家，不食五谷，以兽皮及结草为衣，<br>虽乡亲中表，莫得见焉。征辟一无所就。后家人至石室寻求，因复远徙，违避征<br>聘，遁迹幽深，卒于岩石间。<br>雷次宗，字仲伦，豫章南昌人也。少入庐山，事沙门释慧远，笃志好学，尤<br>明《三礼》、《毛诗》。隐退不受征辟。宋元嘉十五年，征至都，开馆于鸡笼山，<br>聚徒教授，置生百余人。会稽朱膺之、颍川庾蔚之并以儒学总监诸生。时国子学<br>未立，上留意艺文，使丹阳尹何尚之立玄学，太子率更令何承天立史学，司徒参<br>军谢元立文学，凡四学并建。车驾数至次宗馆，资给甚厚。久之，还庐山，公卿<br>以下并设祖道。后又征诣都，为筑室于钟山西岩下，谓之招隐馆，使为皇太子、<br>诸王讲《丧服经》。次宗不入公门，乃使自华林东门入延贤堂就业。二十五年，<br>卒于钟山。子肃之，颇传其业。<br>郭希林，武昌人也。曾祖翻，晋世高尚不仕。希林少守家业，征召一无所就，<br>卒。子蒙，亦隐居不仕。<br>刘凝之，字隐安，小名长生，南郡枝江人也。父期公，衡阳太守。兄盛公，<br>高尚不仕。凝之慕老莱、严子陵为人，推家财与弟及兄子，立屋于野外，非其力<br>不食。州里重其行，辟召一无所就。妻梁州刺史郭铨女也，遣送丰丽，凝之悉散<br>之属亲。妻亦能不慕荣华，与凝之共居俭苦。夫妻共乘蒲笨车，出市买易，周用<br>之外，辄以施人。为村里所诬，一年三输公调，求辄与之。又尝认其所著屐，笑<br>曰：“仆著已败，今家中觅新者备君。”此人后田中得所失屐，送还不肯复取。<br>临川王义庆、衡阳王义季镇江陵，并遣使存问。凝之答书曰，顿首，称仆，不为<br>百姓礼，人或讥焉。凝之曰：“昔老莱向楚王称仆，严陵亦抗礼光武，未闻巢、<br>许称臣尧、舜。”时戴颙与衡阳王义季书，亦称仆。荆州年饥，义季虑凝之馁毙，<br>饷钱十万。凝之大喜，将钱至市门，观有饥色者，悉分与之，俄顷立尽。性好山<br>水，一旦携妻子泛江湖，隐居衡山之阳，登高岭，绝人迹，为小屋居之。采药服<br>食，妻子皆从其志。卒年五十九。<br>龚祈，字盖道，武陵汉寿人也。从祖玄之，父黎人，并不应征辟。祈风姿端<br>雅，容止可观。中书郎范述，见之叹曰：“此荆楚之仙人也。”自少及长，征辟<br>一无所就。时或赋诗，而言不及世事。卒年四十二。<br>朱百年，会稽山阴人也。祖凯之，晋左卫将军。父涛，扬州主簿。<br>百年少有高情，亲亡服阕，携妻孔氏入会稽南山，伐樵采若为业。以樵若置<br>道头，辄为行人所取，明旦已复如此，人稍怪之，积久方知是朱隐士所卖，须者<br>随其所堪多少，留钱取樵若而去。或遇寒雪，樵箬不售，无以自资，辄自榜船送<br>妻还孔氏，天晴迎之。有时出山阴，为妻买缯采五三尺，好饮酒，遇醉或失之。<br>颇言玄理，时为诗咏，往往有高胜之言。隐迹避人，唯与同县孔顗友善。顗亦嗜<br>酒，相得辄酣对尽欢。<br>百年室家素贫，母以冬月亡，衣并无絮，自此不衣绵帛。尝寒时就顗宿，衣<br>悉裌布，饮酒醉眠，顗以卧具覆之，百年不觉也。既觉，引卧具去体，谓顗曰：<br>“绵定奇温。”因流涕悲恸，顗亦为之伤感。除太子舍人，不就。颜竣为东扬州，<br>发教饷百年谷五百斛，不受。时山阴又有寒人姚吟，亦有高趣，为衣冠所重。竣<br>饷吟米二百斛，吟亦辞之。百年卒山中。蔡兴宗为会稽太守，饷百年妻米百斛。<br>百年妻遣婢诣郡门奉辞固让，时人美之，以比梁鸿妻。<br>关康之，字伯愉，河东杨人也。世居京口，寓居南平昌。少而笃学，姿状丰<br>伟。下邳赵绎以文义见称，康之与友善。特进颜延之等当时名士十许人，入山候<br>之，见其散发被黄布帊，席松叶，枕一块白石而卧，了不相眄。延之等咨嗟而<br>退，不敢干也。晋陵顾悦之难王弼《易》义四十余条，康之申王难顾，远有情理。<br>又为《毛诗》义，经籍疑滞，多所论释。尝就沙门支僧纳学算，妙尽其能。征辟<br>一无所就。弃绝人事，守志闲居。弟双之，为臧质车骑参军，与质俱下，至赭圻，<br>病卒，瘗于水滨。康之时得病小差，牵以迎丧，因得虚劳病，寝顿二十余年。时<br>有闲日，辄卧论文义。宋孝武即位，遣大使巡行天下。使反，荐康之宜加征聘，<br>不见省。康之性清约，独处一室，希与妻子相见，不通宾客。弟子以业传受，尤<br>善《左氏春秋》。齐高帝为领军时，素好此学，送本与康之，康之手自点定。又<br>造《礼论》十卷，高帝绝赏爱之，及崩，遗诏以入玄宫。康之以宋明帝泰始初，<br>与平原明僧绍俱征，辞以病。时又有河南辛普明、东阳楼惠明皆以笃行闻。<br>普明，字文达，少就康之受业，至性过人。居贫，与兄共处一帐，兄亡，仍<br>帐施灵。蚊甚多，通夕不得寝，而终不道侵螫。侨居会稽，会稽士子高其行，当<br>葬兄，皆送金为赠，后至者不复受。人问其故，答曰：“本以兄墓不周，故不逆<br>亲友之意。今实已足，岂可利亡者余赠邪？”齐豫章王嶷为扬州，征为议曹从事，<br>不就。<br>惠明，字智远，立性贞固，有道术。居金华山，旧多毒害，自惠明居之，无<br>复辛螫之苦。藏名匿迹，人莫之知。宋明帝召，不至；齐高帝征，又不至。文惠<br>太子在东宫，苦延方至，仍又辞归。俄自金华轻棹西下，及就路，回之丰安。旬<br>日之间，唐宇之祆贼入城涂地，唯丰安独全，时人以为有先觉。齐武帝敕为立馆。<br>渔父者，不知姓名，亦不知何许人也。太康孙缅为寻阳太守，落日逍遥渚际，<br>见一轻舟陵波隐显。俄而，渔父至，神韵萧洒，垂纶长啸。缅甚异之，乃问：<br>“有鱼卖乎？”渔父笑而答曰：“其钓非钓，宁卖鱼者邪？”缅益怪焉。遂褰裳<br>涉水，谓曰：“窃观先生有道者也，终朝鼓枻，良亦劳止。吾闻黄金白璧，重利<br>也；驷马高盖，荣势也。今方王道文明，守在海外，隐鳞之士，靡然向风。子胡<br>不赞缉熙之美，何晦用其若是也？”渔父曰：“仆山海狂人，不达世务，未辨贱<br>贫，无论荣贵。”乃歌曰：“竹竿籊々，河水浟々。相忘为乐，贪饵吞钩。<br>非夷非惠，聊以忘忧。”于是悠然鼓棹而去。缅，字伯绪，太子仆兴曾之子也。<br>有学义，宋明帝甚知之。位尚书左丞，东中郎司马。<br>褚伯玉，字元璩，吴郡钱唐人也。高祖含，始平太守。父逖，征虏参军。<br>伯玉少有隐操，寡欲。年十八，父为之昏。妇入前门，伯玉从后门出。遂往<br>剡，居瀑布山。性耐寒暑，时人比之王仲都。在山三十余年，隔绝人物。王僧达<br>为吴郡，苦礼致之。伯玉不得已，停郡信宿，才交数言而退。宁朔将军丘珍孙，<br>与僧达书曰：“闻褚先生出居贵馆，此子灭景云栖，不事王侯，抗高木食，有年<br>载矣。自非折节好贤，何以致之？昔文举栖冶城，安道入昌门，于兹而三焉。却<br>粒之士，餐霞之人，乃可暂致，不宜久羁。君当思遂其高步，成其羽化。望其还<br>策之日，暂纡清尘，亦愿助为譬说。”僧达答曰：“褚先生从白云游旧矣。古之<br>逸人，或留虑儿女，或使华阴成市，而此子索然，唯朋松石，介于孤峰绝岭者，<br>积数十载。近故要其来此，冀慰日夜，比谈讨芝桂，借访荔萝，若已窥烟液，临<br>沧洲矣。知君欲见之，辄当申譬。”<br>宋孝建二年，散骑常侍乐询行风俗，表荐伯玉，加征聘本州议曹从事，不就。<br>齐高帝即位，手诏吴、会二郡以礼迎遣，又辞疾。上不欲违其志，敕于剡白石山<br>立太平馆居之。建元元年卒，年八十六。伯玉常居一楼上，仍葬楼所。孔珪从其<br>受道法，为于馆侧立碑。<br>顾欢，字景怡，一字玄平，吴兴盐官人也。家世寒贱，父祖并为农夫，欢独<br>好学。年六七岁，知推六甲。家贫，父使田中驱雀，欢作《黄雀赋》而归，雀食<br>稻过半。父怒欲挞之，见赋乃止。乡中有学舍，欢贫，无以受业，于舍壁后倚听，<br>无遗忘者。夕则然松节读书，或然糠自照。及长，笃志不倦。闻吴兴东迁邵玄之<br>能传《五经》文句，假为书师，从之受业。同郡顾顗之临县，见而异之，遣诸子<br>与游，及孙宪之并受经焉。年二十余，更从豫章雷次宗谘玄儒诸义。<br>母亡，水浆不入口六七日，庐于墓次，遂隐不仕。于剡天台山开馆聚徒，受<br>业者常近百人。欢早孤，读《诗》至“哀哀父母”，辄执书恸泣，由是受学者废<br>《蓼莪篇》，不复讲焉。晚节服食，不与人通。每旦出户，山鸟集其掌取食。好<br>黄、老，通解阴阳书，为数术多效验。初以元嘉中出都，寄住东府。忽题柱云<br>“三十年二月二十一日”，因东归。后元凶弑逆，是其年月日也。弟子鲍灵绶，<br>门前有一株树，大十余围，上有精魅，数见影。欢印树，树即枯死。山阴白石村<br>多邪病，村人告诉求哀，欢往村中为讲《老子》，规地作狱。有顷，见狐狸鼋鼍<br>自入狱中者甚多，即命杀之。病者皆愈。又有病邪者问欢，欢曰：“家有何书？”<br>答曰：“唯有《孝经》而已。”欢曰：“可取《仲尼居》置病人枕边恭敬之，自<br>差也。”而后病者果愈。后人问其故，答曰：“善禳恶，正胜邪，此病者所以差<br>也。”<br>齐高帝辅政，征为扬州主簿。及践阼乃至，称“山谷臣顾欢上表”，进《政<br>纲》一卷。时员外郎刘思效表陈谠言，优诏并称美之。欢东归，上赐麈尾、素琴。<br>永明元年，诏征为太学博士，同郡顾黯为散骑侍郎。黯，字长孺，有隐操，与欢<br>不就征。会稽孔珪尝登岭寻欢，共谈《四本》。欢曰：“兰石危而密，宣国安而<br>疏，士季似而非，公深谬而是。总而言之，其失则同；曲而辩之，其途则异。何<br>者？同昧其本而竞谈其末，犹未识辰纬而意断南北。群迷暗争，失得无准，情长<br>则申，意短则屈。所以《四本》并通，莫能相塞。夫中理唯一，岂容有二？《四<br>本》无正，失中故也。”于是著《三名论》以正之。尚书刘澄、临川王常侍朱广<br>之，并立论难，与之往复；而广之才理尤精诣也。广之，字处深，吴郡钱唐人也，<br>善清言。<br>初，欢以佛道二家教异，学者互相非毁，乃著《夷夏论》曰：<br>夫辩是与非，宜据圣典。道经云：“老子入关之天竺维卫国，国王夫人名曰<br>净妙，老子因其昼寝，乘日精入净妙口中，后年四月八日夜半时，剖右腋而生。<br>坠地即行七步，于是佛道道兴焉。”此出《玄妙》内篇。佛经云“释迦成佛，有<br>尘劫之数”，出《法华无量寿》。或“为国师道士，儒林之宗”。出《瑞应本起》。<br>欢论之曰：五帝三皇，不闻有佛；国师道士，无过老、庄；儒林之宗，孰出<br>周、孔？若孔、老非圣，谁则当之？然二经所说，如合符契。道则佛也，佛则道<br>也，其圣则符，其迹则反。或和光以明近，或曜灵以示远。道济天下，故无方而<br>不入；智周万物，故无物而不为。其入不同，其为必异，各成其性，不易其事。<br>是以端委搢绅，诸华之容；剪发旷衣，群夷之服。擎跽罄折，侯甸之恭；狐蹲狗<br>踞，荒流之肃。棺殡椁葬，中夏之风；火焚水沉，西戎之俗。全形守礼，继善之<br>教；毁貌易性，绝恶之学。岂伊同人，爰及异物，鸟王兽长，往往是佛。无穷世<br>界，圣人代兴。或昭五典，或布三乘。在鸟而鸟鸣，在兽而兽吼，教华而华言，<br>化夷而夷语耳。虽舟车均于致远，而有川陆之节；佛道齐乎达化，而有夷夏之别。<br>若谓其致既均，其法可换者，而车可涉川，舟可行陆乎？今以中夏之性，效西戎<br>之法，既不全同，又不全异。下育妻孥，上绝宗祀。嗜欲之物，皆以礼伸；孝敬<br>之典，独以法屈。悖礼犯顺，曾莫之觉，弱丧亡归，孰识其旧？且理之可贵者，<br>道也；事之可贱者，俗也。舍华效夷，义将安取？若以道邪？道固符合矣。若以<br>俗邪？俗则大乖矣。屡见刻舷沙门，守株道士，交诤小大，互相弹射。或域道以<br>为两，或混俗以为一，是牵异以为同，破同以为异，则乖争之由，淆乱之本也。<br>寻圣道虽同，而法有左右，始乎无端，终乎无末，泥洹仙化，各是一术。佛<br>号正真，道称正一，一归无死，真会无生。在名则反，在实则合。但无生之教赊，<br>无死之化切。切法可以进谦弱，赊法可以退夸强。佛教文而博，道教质而精；精<br>非粗人所信，博非精人所能。佛言华而引，道言实而抑；抑则明者独进，引则昧<br>者竞前。佛经繁而显，道经简而幽；幽则妙门难见，显则正路易遵。此二法之辨<br>也。圣匠无心，方圆有体，器既殊用，教亦易施。佛是破恶之方，道是兴善之术。<br>兴善则自然为高，破恶则勇猛为贵。佛迹光大，宜以化物。道迹密微，利用为己。<br>优劣之分，大略在兹。夫蹲夷之仪，娄罗之辩，各出彼俗，自相聆解。犹虫跃鸟<br>聒，何足述效。<br>欢虽同二法，而意党道教。宋司徒袁粲讬为道人通公驳之。其略曰：<br>白日停光，恒星隐照，诞降之应，事在老先，似非入关，方昭斯瑞。又西域<br>之记，佛经之说，俗以膝行为礼，不慕蹲坐为恭。道以三绕为虔，不尚踞傲为肃。<br>岂专戎土，爰亦兹方。襄童谒帝，膝行而进；赵王见周，三环而止。今佛法垂化，<br>或因或革。清信之士，容衣不改；息心之人，服貌必变。变本从道，不遵彼俗，<br>俗风自殊，无患其乱。孔、老、释迦，其人或同，观方设教，其道必异。孔、老<br>教俗为本，释氏出世为宗，发轸既殊，其归亦异。又仙化以变形为上，泥洹以陶<br>神为先。变形者白首还缁，而未能无死；陶神者使尘惑日损，湛然常存。泥洹之<br>道，无死之地，乖诡若此，何谓其同？<br>欢答曰：<br>案道经之作，著自西周；佛经之来，始乎东汉。年逾八百，代悬数十。若谓<br>黄、老虽久而滥在释前，是吕尚盗陈恒之齐，刘季窃王莽之汉也。又夷俗长跽，<br>法与华异，翘左跂右，全是蹲踞。故周公禁之于前，仲尼诫之于后。又佛起于戎，<br>岂非戎俗素恶邪？道出于华，岂非华风本善邪？今华风既变，恶同戎狄，佛来破<br>之，良有以矣。佛道实贵，故戒业可遵；戎俗实贱，故言貌可弃。今诸华士女，<br>氏族弗革，而露首偏踞，滥用夷礼。又若观风流教，其道必异。佛非东华之道，<br>道非西夷之法，鱼鸟异川，永不相关。安得老、释二教，交行八表？今佛既东流，<br>道亦西迈，故知俗有精粗，教有文质。然则道教执本以领末，佛教救末以存本。<br>请问所归，异在何许？若以翦落为异，则胥靡翦落矣；若以立像为异，则俗巫立<br>像矣。此非所归，归在常住，常住之象，常道孰异。神仙有死，权便之说。神仙<br>是大化之总称，非穷妙之至名。至名无名，其有者二十七品。仙变成真，真变成<br>神，或谓之圣，各有九品。品极则入空寂，无为无名。若服食茹芝，延寿万亿，<br>寿尽则死，药极则枯，此修考之士，非神仙之流也。<br>明僧绍《正二教论》以为，“佛明其宗，老全其生。守生者蔽，明宗者通。<br>今道家称长生不死，名补天曹，大乖老、庄立言本理”。文惠太子、竟陵王子良<br>并好释法，吴兴孟景翼为道士，太子召入玄圃，众僧大会。子良使景翼礼佛，景<br>翼不肯。子良送《十地经》与之，景翼造《正一论》，大略曰：“《宝积》云<br>‘佛以一音广说法’。《老子》云，‘圣人抱一以为天下式’。一之为妙，空玄<br>绝于有境，神化赡于无穷。为万物而无为，处一数而无数。莫之能名，强号为一。<br>在佛曰‘实相’，在道曰‘玄牝’。道之大象，即佛之法身。以不守之守守法身，<br>以不执之执执大象。但物有八万四千行，说有八万四千法。法乃至于无数，行亦<br>达于无央。等级随缘，须导归一。归一曰回向，向正即无邪。邪观既遣，亿善日<br>新。三五四六，随用而施。独立不改，绝学无忧。旷劫诸圣，共遵斯一。老、释<br>未始于尝分，迷者分之而未合。亿善遍修，修遍成圣。虽十号千称，终不能尽。<br>终不能尽。岂可思议？”司徒从事中郎张融作《门律》云：“道之与佛，遥极无<br>二。吾见道士与道人战儒墨，道人与道士辨是非。昔有鸿飞天首，积远难亮，越<br>人以为凫，楚人以为乙。人自楚、越，鸿常一耳。”以示太子仆周颙。颙难之曰：<br>“虚无法性，其寂虽同，位寂之方，其旨则别。论所谓‘逗极无二’者，为逗极<br>于虚无，当无二于法性邪。足下所宗之本，一物为鸿乙耳，驱驰佛道，无免二末，<br>未知高鉴，缘何识本？轻而宗之，其有旨乎？”往复文多不载。<br>欢口不辩，善于著论。又注王弼《易》二《系》，学者传之。知将终，赋诗<br>言志曰：“五途无恒宅，三清有常舍。精气因天行，游魂随物化。鹏鹍适大海，<br>蜩鸠之桑柘。达生任去留，善死均日夜。委命安所乘，何方不可驾？翘心企前觉，<br>融然从此谢。”自克死日，自择葬时，卒于剡山，时年六十四。身体香软，道家<br>谓之尸解仙化焉。还葬旧墓，木连理生墓侧。县令江山图表状，武帝诏欢诸子撰<br>欢文议三十卷。<br>又始兴人卢度，字孝章，亦有道术。少随张永北侵魏。永败，魏人追急，阻<br>淮水不得过。度心誓曰：“若得免死，从今不复杀生。”须臾见两楯流来，接之<br>得过。然后隐居庐陵西昌三顾山，鸟兽随之。夜有鹿触其壁，度曰：“汝坏我壁。”<br>鹿应声去。屋前有池养鱼，皆名呼之，次第来取食乃去。逆知死年月，与亲友别。<br>永明末，以寿终。<br>杜京产，字景齐，吴郡钱唐人也。祖运，刘毅卫军参军。父道鞠，州从事，<br>善弹棋。京产少恬静，闭意荣宦，颇涉文义，专修黄、老。会稽孔顗，清刚有峻<br>节，一见而为款交。郡命主簿，州辟从事，称疾去。与同郡顾欢同契。始宁东山<br>开舍授学。齐建元中，武陵王晔为会稽，齐高帝遣儒士刘瓛入东为晔讲，瓛故往<br>与之游，曰：“杜生，当今之台、尚也。”京产请瓛至山舍讲书，倾资供待。子<br>栖躬自屣履，为瓛生徒下食。孔珪、周颙、谢瀹并致书以通殷勤。永明十年，珪<br>及光禄大夫陆澄、祠部尚书虞忭、太子右率沈约、司徒右长史张融表荐京产，征<br>为奉朝请，不至。于会稽日门山聚徒教授。建武初，征员外散骑侍郎。京产曰：<br>“庄生持钓，岂为白璧所回？”辞疾不就，卒。<br>会稽山阴人孔道徽，守志业不仕，与京产友善。道徽父祐，至行通神，隐于<br>四明山，尝见山谷中有数百斛钱，视之如瓦石不异。采樵者竞取，入手即成沙砾。<br>曾有鹿中箭来投祐，祐为之养创，愈然后去。太守王僧虔与张绪书曰：“孔祐，<br>敬康曾孙也。行动幽祗，德标松桂，引为主簿，遂不可屈。此古之遗德也。”道<br>徽少厉高行，能世其家风。隐居南山，终身不窥都邑。豫章王嶷为扬州，辟西曹<br>书佐，不至。乡里宗慕之。道徽兄子总，有操行，遇饥寒不可得衣食，县令吴兴<br>丘仲孚荐之，除竟陵王侍郎，竟不至。<br>永明中，会稽钟山有人姓蔡，不知名，隐山中，养鼠数千头，呼来即来，遣<br>去即去。言语狂易，时谓之谪仙，不知所终。<br>京产高祖子恭以来及子栖，世传五斗米道不替。栖，字孟山，善清言，能弹<br>琴。刺史齐豫章王嶷闻其名，辟议曹从事，仍转西曹书佐。竟陵王子良数致礼接。<br>国子祭酒何胤掌礼，又重栖，以为学士，掌昏冠仪。以父老归养。栖肥白长壮，<br>及京产病，旬日间便皮骨自支。京产亡，水浆不入口七日，晨夜不罢哭，不食盐<br>菜。每营买祭奠，身自看视，号泣不自持。朔望节岁，绝而复续，呕血数升。时<br>何胤、谢朏并隐东山，遗书敦譬，诫以毁灭。至祥禫，暮梦见其父，恸哭而绝。<br>初，胤兄点见栖叹曰：“卿风韵如此，虽获嘉誉，不永年矣。”卒时年三十六，<br>当时咸嗟惜焉。<br>建武二年，剡县有小儿，年八岁，与母俱得赤班病。母死，家人以小儿犹恶，<br>不令其知。小儿疑之，问云：“母尝数问我病，昨来觉声羸，今不复问，何也？”<br>因自投下床，抚匐至母尸侧，顿绝而死。乡邻告之县令宗善才，求表庐，事竟不<br>行。<br><hr>
