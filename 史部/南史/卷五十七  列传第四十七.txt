<h4>《史部·南史·卷五十七  列传第四十七》<b class="x">作者：李延寿</b></h4>
<br>○沈约（子旋孙众）范云（从兄缜）<br>沈约，字休文，吴兴武康人也。昔金天氏有裔子曰昧，为玄冥师，生子允格、<br>台骀。台骀能业其官，宣汾、洮，障大泽，以处太原。帝颛顼嘉之，封诸汾川。<br>其后四国沈、姒、蓐、黄，沈子国，今汝南平舆沈亭是也。春秋之时，列于盟会。<br>鲁昭四年，晋使蔡灭沈，其后因国为氏。自兹以降，谱谍罔存。秦末有沈逞，征<br>丞相不就。汉初，逞曾孙保，封竹邑侯。保子遵，自本国迁居九江之寿春，官至<br>齐王太傅，封敷德侯。遵生骠骑将军达，达生尚书令乾，乾生南阳太守弘，弘生<br>河内太守勖，勖生御史中丞奋，奋生将作大匠恪，恪生尚书关内侯谦，谦生济阳<br>太守靖，靖生戎。戎字威卿，仕为州从事，说降剧贼尹良，汉光武嘉其功，封为<br>海昏县侯，辞不受，因避地徙居会稽乌程县之余不乡，遂家焉。顺帝永建元年，<br>分会稽为吴郡，复为吴郡人。灵帝初平五年，分乌程、余杭为永安县，吴孙皓宝<br>鼎二年，分吴郡为吴兴郡。晋太康三年，改永安为武康县，复为吴兴武康人焉。<br>虽邦邑屡改，而筑室不迁。<br>戎子禜，字圣通，位零陵太守，致黄龙芝草之瑞。第二子仲高，安平相，少<br>子景，河间相，演之、庆之、昙庆、怀文其后也。仲高子鸾，字建光，少有高名，<br>州举茂才，公府辟州别驾从事史。时广陵太守陆稠，鸾之舅也，以义烈政绩显名<br>汉朝，复以女妻鸾，早卒。子直，字伯平，州举茂才，亦有清名，卒。子瑜、仪<br>俱少有至行。瑜十岁、仪九岁而父亡，居丧毁瘁，过于成人。外祖会稽盛孝章，<br>汉末名士也，深加忧伤，每抚慰之，曰：“汝并黄中英爽，终成奇器，何遽逾制<br>自取殄灭邪？”三年礼毕，殆至灭性，故兄弟并以孝著。瑜早卒。仪字仲则，笃<br>学有雅才，以儒素自业。时海内大乱，兵革并起，经术废弛，士少全行。而仪淳<br>深隐默，守道不移，风操贞整，不妄交纳，唯与族子仲山、叔山及吴郡陆公纪友<br>善。州郡礼请，二府交辟，公车征，并不屈，以寿终。子曼，字元禅，左中郎、<br>新都都尉、定阳侯，才志显于吴朝。子矫，字仲桓，以节气立名，仕为立武校尉、<br>偏将军。孙皓时，有将帅之称。吴平，为郁林、长沙二郡太守，不就。太康末卒。<br>子陵，字景高，晋元帝之为镇东将军，命参军事。子延，字思长，颍川太守，始<br>居县东乡之博陆里余乌村。延子贺，字子宁，桓冲南中郎参军。<br>贺子警，字世明，惇笃有行业，学通《左氏春秋》，家产累千金。后将军谢<br>安命为参军，甚相敬重。警内足于财，为东南豪士，无进仕意，谢病归。安固留<br>不止，乃谓曰：“沈参军，卿有独善之志，不亦高乎？”警曰：“使君以道御物，<br>前所以怀德而至，既无用佐时，故遂饮啄之愿尔。”还家积载，以素业自娱。前<br>将军王恭镇京口，与警有旧好，复引为参军。手书殷勤，苦相招致，不得已而应<br>之。寻复谢去。子穆夫，字彦和，少好学，通《左氏春秋》。王恭命为前将军主<br>簿，谓警曰：“足下既执不拔之志，高卧东南，故屈贤子共事，非吏职婴之也。”<br>初，钱唐人杜炅，字子恭，通灵有道术，东土豪家及都下贵望并事之为弟子，执<br>在三之敬。警累世事道，亦敬事子恭。子恭死，门徒孙泰、泰弟子恩传其业，警<br>复事之。隆安三年，恩于会稽作乱，自称征东将军，三吴皆响应。穆夫在会稽，<br>恩以为余姚令。及恩为刘牢之所破，穆夫见害。先是穆夫宗人沈预与穆夫父警不<br>协，至是告警及穆夫弟仲夫、任夫、预夫、佩夫，并遇害。唯穆夫子深子、云子、<br>田子、林子、虔子获全。田子、林子知名。<br>田子，字敬光，从武帝克京城，进平建邺，参镇军事，封营道县五等侯。帝<br>北伐广固，田子领偏师与龙骧将军孟龙符为前锋。龙符战没，田子力战破之。及<br>卢循逼都，帝遣田子与建威将军孙季高海道袭破广州，还除太尉参军、淮陵内史，<br>赐爵都乡侯。义熙八年，从讨刘毅。十一年，从讨司马休之。除振武将军、扶风<br>太守。十二年，武帝北伐，田子与顺阳太守傅弘之各领别军，从武关入，屯据青<br>泥。姚泓将自御大军，虑田子袭其后，欲先平田子，然后倾国东出。乃率步骑数<br>万，奄至青泥。田子本为疑兵，所领裁数百，欲击之。傅弘之曰：“彼众我寡，<br>难可与敌。”田子曰：“师贵用奇，不必在众。”弘犹固执，田子曰：“众寡相<br>倾，势不两立，若使贼围既固，人情丧沮，事便去矣。及其未整，薄之必克，所<br>谓先人有夺人之志也。”便独率所领，鼓噪而进。贼合围数重，田子乃弃粮毁舍，<br>躬勒士卒，前后奋击，贼众一时溃散，所杀万余人，得泓伪乘舆服御。武帝表言<br>其状。长安既平，武帝宴于文昌殿，举酒赐田子曰：“咸阳之平，卿之功也，即<br>以咸阳相赏。”即授咸阳、始平二郡太守。大军既还，桂阳公义真留镇长安，以<br>田子为安西中兵参军、龙骧将军、始平太守。时赫连勃勃来寇，田子与安西司马<br>王镇恶俱出北地御之。初，武帝将还，田子及傅弘之等，并以镇恶家在关中，不<br>可保信，屡言之。帝曰：“今留卿文武将士、精兵万人，彼若欲为不善，政足自<br>灭耳。勿复多言。”及俱出北地，论者谓镇恶欲尽杀诸南人，以数十人送义真南<br>还，因据关中反叛。田子乃于弘之营内请镇恶计事，使宗人敬仁于坐杀之，率左<br>右数十人自归，义真长史王修收杀田子于长安稿仓门外，是岁十四年正月十五日<br>也。武帝表天子，以田子卒发狂易，不深罪也。<br>林子，字敬士，少有大度，年数岁，随王父在京口，王恭见而奇之，曰“此<br>儿王子师之流也。”尝与众人共见遗宝，咸争趋之，林子直去不顾。年十三，遇<br>家祸，既门陷妖党，兄弟并应从诛，而沈预家甚强富，志相陷灭，林子兄弟沉伏<br>山泽，无所投厝。会孙恩屡出会稽，武帝致讨，林子乃自归陈情，率老弱归罪请<br>命，因流涕哽咽，三军为之感动。帝甚奇之，乃载以别船，遂尽室移京口，帝分<br>宅给焉。<br>林子博览众书，留心文义，从克京城，进平都邑。时年十八，身长七尺五寸。<br>沈预虑林子为害，常被甲持戈，至是林子与兄田子还东报仇。五月夏节日至，预<br>政大集会，子弟盈堂。林子兄弟挺身直入，斩预首，男女无论长幼悉屠之，以预<br>首祭父祖墓。及帝为扬州，辟为从事，领建熙令，封资中县五等侯。从伐慕容超，<br>平卢循，并著军功。后从征刘毅，参太尉军事。复从讨司马休之。武帝每征讨，<br>林子辄摧锋居前。时贼党郭亮之招集蛮、晋，屯据武陵，武陵太守王镇恶出奔。<br>林子率军讨之，斩亮之于七里涧而纳镇恶。武陵既平，复讨鲁轨于石城，軏弃众<br>走襄阳，复追蹑之。襄阳既定，权留守江陵。<br>武帝伐姚泓，复参征西军事，加建武将军，统军为前锋，从汴入河。伪并州<br>刺史、河东太守尹昭据蒲坂，林子于陕城与冠军檀道济同攻蒲坂，龙骧王镇恶攻<br>潼关。姚泓闻大军至，遣伪东平公姚绍争据潼关。林子谓道济曰：“潼关天岨，<br>所谓形胜之地。镇恶孤军，势危力屈，若使姚绍据之，则难图也。及其未至，当<br>并力争之。若潼关事捷，尹昭可不战而服。”道济从之。及至，绍举关右之众，<br>设重围，围林子及道济、镇恶等。道济议欲度河避其锋，或欲弃捐辎重还赴武帝。<br>林子按剑曰：“下官今日之事，自为将军办之。然二三君子或同业艰难，或荷恩<br>罔极，以此退挠，亦何以见相公旗鼓邪？”塞井焚舍，示无全志。率麾下数百人，<br>犯其西北。绍众小靡，乘其乱而薄之，绍乃大溃，俘虏以千数，悉获绍器械资实。<br>时诸将破贼，皆多其首级，而林子献捷书至，每以实闻。武帝问其故，林子曰：<br>“夫王者之师，本有征无战，岂可复增张虏获，以示夸诞？昔魏尚以盈级受罚，<br>此亦后乘之良辙也。”武帝曰：“乃所望于卿也。”<br>初，绍退走，还保定城，留伪武卫将军姚鸾精兵守险，林子衔枚夜袭，即屠<br>其城，劓鸾而坑其众。绍复遣抚军将军姚赞将兵屯河上，林子连破之。绍又遣长<br>史姚伯子等屯据九泉，凭河固险，以绝粮援。武帝复遣林子累战大破之，即斩伯<br>子，所俘获悉以还绍，使知王师之弘。绍志节沉勇，林子每战辄胜，白武帝曰：<br>“姚绍气盖关右，而力以势屈，但恐凶命先尽，不得以衅齐斧尔。”寻绍疽发背<br>死。武帝以林子之验，乃赐书嘉美之。于是赞统后军复袭林子，林子御之，连战<br>皆捷。<br>帝至阌乡，姚泓扫境内兵屯峣柳。时田子自武关北入，屯军蓝田，泓自率大<br>众攻之。帝虑众寡不敌，遣林子步自秦岭以相接援。比至，泓已破走。田子欲穷<br>追，进取长安，林子止之曰：“往取长安，如指掌尔。复克贼城，便为独平一国，<br>不赏之功也。”田子乃止。林子威震关中，豪右望风请附。帝以林子、田子绥略<br>有方，频赐书褒美，并令深慰纳之。长安既平，姚氏十余万口西奔陇上，林子追<br>讨至寡妇水，转斗至槐里。大军东归，林子领水军于石门以为声援。还至彭城，<br>帝令林子差次勋勤，随才授用。文帝出镇荆州，议以林子及谢晦为蕃佐。帝曰：<br>“吾不可顿无二人，林子行则晦不宜出。”乃以林子为西中朗中兵参军，领新兴<br>太守。林子以行役久，士有归心，乃深陈事宜。并言：“圣王所以戎慎祗肃，非<br>以崇威立武，实乃经国长甿。宜广建蕃屏，崇严宿卫。”武帝深相酬纳。俄而谢<br>翼谋反，帝叹曰：“林子之见，何其明也。”文帝进号镇西，随府转，加建威将<br>军、河东太守。时武帝以方隅未静，复欲亲戎，林子固谏。帝答曰：“吾辄当不<br>复自行。”帝践阼，以佐命功，封汉寿县伯，固让不许。永初三年卒，追赠征虏<br>将军。元嘉二十五年，谥曰怀。少子璞嗣。<br>璞，字道真，童孺时神意闲审。文帝召见，奇璞应对，谓林子曰：“此非常<br>儿也。”初除南平王左常侍，文帝引见，谓之曰：“吾昔以弱年出蕃，卿家以亲<br>要见辅，今日之授，意在不薄。王家之事，一以相委。勿以国官乖清涂为罔罔也。”<br>元嘉十七年，始兴王浚为扬州刺史，宠爱殊异，以为主簿。时顺阳节范晔为长史<br>行州事，晔性颇疏，文帝谓璞曰：“范晔性疏，必多不同，卿腹心所寄，当密以<br>在意。彼行事，其实卿也。”璞以任遇既深，所怀辄以密启，每至施行，必从中<br>出。晔政谓圣明留察，故深更恭慎，而莫见其际也。在职八年，神州大宁，又无<br>谤黜，璞有力焉。二十二年，范晔坐事诛，时浚虽曰亲览，州事一以付璞。浚年<br>既长，璞固求辞事。以璞为浚始兴国大农，累迁淮南太守。三十年，元凶弑立，<br>璞以奉迎之晚见杀。有子曰约，其制《自序》大略如此。<br>约十三而遭家难，潜窜，会赦乃免。既而流寓孤贫，笃志好学，昼夜不释卷。<br>母恐其以劳生疾，常遣减油灭火。而昼之所读，夜辄诵之，遂博通群籍，善属文。<br>济阳蔡兴宗闻其才而善之，及为郢州，引为安西外兵参军，兼记室。兴宗常谓其<br>诸子曰：“沈记室人伦师表，宜善师之。”及为荆州，又为征西记室，带关西令。<br>齐初为征虏记室，带襄阳令，所奉主即齐文惠太子。太子入居东宫，为步兵<br>校尉，管书记，直永寿省，校四部图书。时东宫多士，约特被亲遇，每旦入见，<br>景斜方出。时王侯到宫或不得进，约每以为言。太子曰：“吾生平懒起，是卿所<br>悉，得卿谈论，然后忘寝。卿欲我夙兴，可恒早入。”迁太子家令。后为司徒右<br>长史、黄门侍郎。时竟陵王招士，约与兰陵萧琛、琅邪王融、陈郡谢朓、南郡范<br>云、乐安任昉等皆游焉。当世号为得人。隆昌元年，除吏部郎，出为东阳太守。<br>齐明帝即位，征为五兵尚书，迁国子祭酒。明帝崩，政归冢宰，尚书令徐孝嗣使<br>约撰定遗诏。永元中，复为司徒左长史，进号征虏将军、南清河太守。<br>初，梁武在西邸，与约游旧。建康城平，引为骠骑司马。时帝勋业既就，天<br>人允属。约尝扣其端，帝默然而不应。佗日又进曰：“今与古异，不可以淳风期<br>万物。士大夫攀龙附凤者，皆望有尺寸之功，以保其福禄。今童儿牧竖悉知齐祚<br>之终，且天文人事表革运之征，永元以来，尤为彰著。谶云，‘行中水，作天子’。<br>此又历然在记。天心不可违，人情不可失。”帝曰：“吾方思之。”约曰：“公<br>初起兵樊、沔，此时应思。今日王业已就，何所复思？昔武王伐纣，始入人便曰<br>吾君。武王不违人意，亦无所思。公自至京邑，已移气序，比于周武，迟速不同。<br>若不早定大业，稽天人之望，脱一人立异，便损威德。且人非金石，时事难保，<br>岂可以建安之封，遗之子孙。若天子还都，公卿在位，则君臣分定，无复异图。<br>君明于上，臣忠于下，岂复有人方更同公作贼？”帝然之。约出，召范云告之，<br>云对略同约旨。帝曰：“智者乃尔暗同，卿明早将休文更来。”云出语约，约曰：<br>“卿必待我。”云许诺。而约先期入，帝令草其事。约乃出怀中诏书并诸选置，<br>帝初无所改。俄而云自外来，至殿门不得入，徘徊寿光阁外，但云：“咄咄”。<br>约出，云问曰：“何以见处？”约举手向左，云笑曰：“不乖所望。”有顷，帝<br>召云谓曰：“生平与沈休文群居，不觉有异人处，今日才智纵横，可谓明识。”<br>云曰：“公今知约，不异约今知公。”帝曰：“我起兵于今三年矣，功臣诸将实<br>有其劳，然成帝业者乃卿二人也。”<br>梁台建，为散骑常侍、吏部尚书，兼右仆射。及受禅，为尚书仆射，封建昌<br>县侯。又拜约母谢为建昌国太夫人。奉策之日，吏部尚书范云等二十余人咸来致<br>拜，朝野以为荣。俄迁右仆射。天监二年，遭母忧，舆驾亲出临吊，以约年衰，<br>不宜致毁，遣中书舍人断客节哭。起为镇军将军、丹阳尹，置佐史。服阕，迁侍<br>中、右光禄大夫、领太子詹事，奏尚书八条事。迁尚书令，累表陈让，改授左仆<br>射，领中书令。寻迁尚书令，领太子少傅。九年，转左光禄大夫。初，约久处端<br>揆，有志台司，论者咸谓为宜。而帝终不用，乃求外出，又不见许，与徐勉素善，<br>遂以书陈情于勉，言己老病，“百日数旬，革带常应移孔；以手握臂，率计月小<br>半分。”欲谢事，求归老之秩。勉为言于帝，请三司之仪，弗许，但加鼓吹而已。<br>约性不饮酒，少嗜欲，虽时遇隆重，而居处俭素。立宅东田，瞻望郊阜，常为<br>《郊居赋》以序其事。寻加特进，迁中军将军、丹阳尹，侍中、特进如故。十二<br>年卒官，年七十三，谥曰隐。<br>约左目重瞳子，腰有紫志，聪明过人，好坟籍，聚书至二万卷，都下无比。<br>少孤贫，约干宗党得米数百斛，为宗人所侮，覆米而去。及贵不以为憾，用为郡<br>部傅。尝侍宴，有妓婢帅是齐文惠宫人，帝问识座中客不？曰：“唯识沈家令。”<br>约伏地流涕，帝亦悲焉，为之罢酒。约历仕三代，该悉旧章，博物洽闻，当世取<br>则。谢玄晖善为诗，任彦升工于笔，约兼而有之，然不能过也。自负高才，昧于<br>荣利，乘时射势，颇累清谈。及居端揆，稍弘止足，每进一官，辄殷勤请退，而<br>终不能去，论者方之山涛。用事十余年，未常有所荐达，政之得失，唯唯而已。<br>初，武帝有憾于张稷，及卒，因与约言之。约曰：“左仆射出作边州刺史，已往<br>之事，何足复论？”帝以为约昏家相为，怒约曰：“卿言如此，是忠臣邪！”乃<br>辇归内殿。约惧，不觉帝起，犹坐如初。及还，未至床，凭空顿于户下，因病。<br>梦齐和帝剑断其舌，召巫视之，巫言如梦。乃呼道士奏赤章于天，称禅代之事，<br>不由己出。先此，约尝侍宴，会豫州献栗，径寸半。帝奇之，问栗事多少，与约<br>各疏所忆，少帝三事。约出谓人曰：“此公护前，不让即羞死。”帝以其言不逊，<br>欲抵其罪，徐勉固谏乃止。及疾，上遣主书黄穆之专知省视，穆之夕还，增损不<br>即启闻，惧罪，窃以赤章事因上省医徐奘以闻，又积前失。帝大怒，中使谴责者<br>数焉，约惧遂卒。有司谥曰“文”，帝曰“怀情不尽曰隐”，故改为隐。<br>约少时常以晋氏一代竟无全书，年二十许，便有撰述之意。宋泰始初，征西<br>将军蔡兴宗为启，明帝有敕许焉。自此逾二十年，所撰之书方就，凡一百余卷。<br>条流虽举，而采缀未周。永明初遇盗，失第五帙。又齐建元四年被敕撰国史，永<br>明二年又兼著作郎，撰次起居注。五年春又被敕撰《宋书》，六年二月毕功，表<br>上之。其所撰国史为《齐纪》二十卷。天监中，又撰《梁武纪》十四卷，又撰<br>《迩言》十卷，《谥例》十卷，《文章志》三十卷，文集一百卷，皆行于世。又<br>撰《四声谱》，以为“在昔词人累千载而不悟，而独得胸衿，穷其妙旨。”自谓<br>入神之作。武帝雅不好焉，尝问周舍曰：“何谓四声？”舍曰“‘天子圣哲’是<br>也。”然帝竟不甚遵用约也。<br>子旋，字士规，袭爵，位司徒右长史，太子仆。以母忧去官。因蔬食辟谷，<br>服除，犹绝粳粱。终于南康内史，谥曰恭。集注《迩言》，行于世。旋弟趋，字<br>孝鲤，亦知名，位黄门郎。旋卒，子寔嗣。寔弟众。<br>众，字仲师，好学，颇有文词。仕梁为太子舍人。时梁武帝制《千文诗》，<br>众为之注解。与陈郡谢景同时召见于文德殿，帝令众为《竹赋》。赋成奏之，手<br>敕答曰：“卿文体翩翩，可谓无忝尔祖。”累迁太子中舍人，兼散骑常侍，聘魏，<br>还为骠骑庐陵王谘议参军。侯景之乱，表求还吴兴，召募故义部曲以讨贼，梁武<br>许之。及景围台城，众率宗族及义附五千余人入援都，军容甚整，景深惮之。梁<br>武于城内遥授太子右卫率。台城陷，众乃降景。景平，元帝以为司徒左长史。魏<br>克江陵，见虏，寻亦逃归。陈武帝受命，位中书令。帝以众州里知名，甚敬重之，<br>赏赐超于时辈。性吝啬，财帛亿计，无所分遗。自奉甚薄，每朝会中，衣裳破裂，<br>或躬提冠履。永定二年，兼起部尚书，监起太极殿。恒服布袍芒纮，以麻绳为带，<br>又囊麦饭饣半以啖之，朝士咸共诮其所为。众性狷急，因忿恨，遂历诋公卿，非<br>毁朝廷。武帝大怒，以众素有令望，不欲显诛，因其休假还武康，遂于吴中赐死。<br>范云，字彦龙，南乡舞阴人，晋平北将军汪六世孙也。祖璩之，宋中书侍郎。<br>云六岁就其姑夫袁叔明读《毛诗》，日诵九纸。陈郡殷琰名知人，候叔明见之，<br>曰“公辅才也。”云性机警，有识，且善属文，下笔辄成，时人每疑其宿构。父<br>抗，为郢府参军，云随在郢。时吴兴沈约、新野庾杲之与抗同府，见而友之。<br>起家郢州西曹书佐，转法曹行参军。俄而沈攸之举兵围郢城，抗时为府长流，<br>入城固守，留家属居外。云为军人所得，攸之召与语，声色甚厉。云容貌不变，<br>徐自陈说。攸之笑曰：“卿定可儿，且出就舍。”明旦又召云，令送书入城内，<br>饷武陵王酒一石，犊一头；饷长史柳世隆鲙鱼二十头，皆去其首。城内或欲诛云，<br>云曰：“老母弱弟，悬命沈氏。若其违命，祸必及亲。今日就戮，甘心如荠。”<br>世隆素与云善，乃免之。后除员外散骑郎。齐建元初，竟陵王子良为会稽太守，<br>云为府主簿。王未之知。后克日登秦望山，乃命云。云以山上有秦始皇刻石，此<br>文三句一韵，人多作两句读之，并不得韵；又皆大篆，人多不识，乃夜取《史记》<br>读之令上口。明日登山，子良令宾僚读之，皆茫然不识。末问云，云曰：“下官<br>尝读《史记》，见此刻石文。”进乃读之如流。子良大悦，因以为上宾。自是宠<br>冠府朝。王为丹阳尹，复为主簿，深相亲任。时进见齐高帝，会有献白乌，帝问<br>此何瑞，云位卑，最后答曰：“臣闻王者敬宗庙则白乌至。”时谒庙始毕，帝曰：<br>“卿言是也。感应之理，一至此乎！”<br>子良为南徐州、南兖州，云并随府迁，每陈朝政得失于子良。寻除尚书殿中<br>郎。子良为云求禄，齐武帝曰：“闻范云谄事汝，政当流之。”子良对曰：“云<br>之事臣，动相箴谏，谏书存者百有余纸。”帝索视之，言皆切至，咨嗟良久，曰：<br>“不意范云乃尔，方令弼汝。”子良为司徒，又补记室。时巴东王子响在荆州，<br>杀上佐，都下匈匈，人多异志。而豫章王嶷镇东府，多还私邸，动移旬日。子良<br>筑第西郊，游戏而已。而梁武帝时为南郡王文学，与云俱为子良所礼。梁武劝子<br>良还石头，并言大司马宜还东府，子良不纳。梁武以告云。时廷尉平王植为齐武<br>帝所狎，云谓植曰：“西夏不静，人情甚恶，大司马讵得久还私第？司徒亦宜镇<br>石头。卿入既数，言之差易。”植因求云作启自呈之。俄而二王各镇一城。文惠<br>太子尝幸东田观获稻，云时从。文惠顾云曰：“此刈甚快。”云曰：“三时之务，<br>亦甚勤劳，愿殿下知稼穑之艰难，无徇一朝之宴逸也。”文惠改容谢之。及出，<br>侍中萧缅先不相识，就车握云手曰：“不谓今日复见谠言。”<br>永明十年使魏，魏使李彪宣命，至云所，甚见称美。彪为设甘庶、黄甘粽，<br>随尽绝益。彪笑谓曰：“范散骑小复俭之，一尽不可复得。”使还，再迁零陵内<br>史。初，零陵旧政，公田奉米之外，别杂调四千石。及云至郡，止其半，百姓悦<br>之。深为齐明帝所知，还除正员郎。时高、武王侯并惧大祸，云因帝召次曰：<br>“昔太宰文宣王语臣，言尝梦在一高山上，上有一深阬，见文惠太子先坠，次<br>武帝，次文宣。望见仆射在室坐御床，备王者羽仪，不知此是何梦，卿慎勿向人<br>道。”明帝流涕曰：“文宣此惠亦难负。”于是处昭胄兄弟异于余宗室。云之幸<br>于子良，江祏求云女婚姻，酒酣，巾箱中取翦刀与云，曰：“且以为娉。”云笑<br>受之。至是祏贵，云又因酣曰：“昔与将军俱为黄鹄，今将军化为凤皇，荆布之<br>室，理隔华盛。”因出翦刀还之。祏亦更姻他族。及祏败，妻子流离，每相经理。<br>又为始兴内史，旧郡界得亡奴婢，悉付作部曲，即货去买银输官。云乃先听<br>百姓志之，若百日无主，依判送台。又郡相承后堂有杂工作，云悉省还役，并为<br>帝所赏。郡多豪猾大姓，二千石有不善者，辄共杀害，不则逐之。边带蛮俚，尤<br>多盗贼，前内史皆以兵刃自卫。云入境，抚以恩德，罢亭候，商贾露宿，郡中称<br>为神明。迁广州刺史、平越中郎将。至任，遣使祭孝子南海罗威、唐颂，苍梧丁<br>密、顿琦等墓。时江祏姨弟徐艺为曲江令，祏深以托云。有谭俨者，县之豪族，<br>艺鞭之，俨以为耻，至都诉云，云坐征还下狱，会赦免。<br>初，梁武为司徒祭酒，与云俱在竟陵王西邸，情好欢甚。永明末，梁武与兄<br>懿卜居东郊之外，云亦筑室相依。梁武每至云所，其妻常闻跸声。又尝与梁武同<br>宿顾皓之舍，皓之妻方产，有鬼在外曰：“此中有王有相。”云起曰：“王当仰<br>属，相以见归。”因是尽心推事。及帝起兵，将至都，云虽无官，自以与帝素款，<br>虑为昏主所疑，将求入城，先以车迎太原孙伯翳谋之。伯翳曰：“今天文显于上，<br>灾变应于下，萧征东以济世雄武，挟天子而令诸侯，天时人事，宁俟多说。”云<br>曰：“此政会吾心，今羽翮未备，不得不就笼槛，希足下善听之。”及入城，除<br>国子博士，未拜，而东昏遇弑。侍中张稷使云衔命至石头，梁武恩待如旧，遂参<br>赞谟谋，毗佐大业。仍拜黄门侍郎，与沈约同心翊赞。俄迁大司马谘议参军，领<br>录事。梁台建，迁侍中。武帝时纳齐东昏余妃，颇妨政事。云尝以为言，未之纳。<br>后与王茂同入卧内，云又谏，王茂因起拜曰：“范云言是，公必以天下为念，无<br>宜留惜。”帝默然。云便疏令以余氏赉茂，帝贤其意而许之。明日，赐云、茂各<br>百万。及帝受禅，柴燎南郊，云以侍中参乘。礼毕，帝升辇谓云曰：“朕之今日，<br>所谓懔乎若朽索之驭六马。”云对曰：“亦愿陛下日慎一日。”帝善其言，即日<br>迁散骑常侍，吏部尚书。以佐命功，封霄城县候。云以旧恩，超居佐命，尽诚翊<br>亮，知无不为。帝亦推心仗之，所奏多允。云本大武帝十三岁，尝侍宴，帝谓临<br>川王宏、鄱阳王恢曰：“我与范尚书少亲善，申四海之敬。今为天下主，此礼既<br>革，汝宜代我呼范为兄。”二王下席拜，与云同车还尚书下省，时人荣之。帝尝<br>与云言及旧事，云：“朕司州还，在三桥宅，门生王道牵衣云，‘闻外述图谶云，<br>齐祚不久，别应有王者。官应取富贵。’朕斋中坐读书，内感其言而外迹不得无<br>怪，欲呼人缚之，道叩头求哀，乃不复敢言。今道为羽林监、文德主帅，知管龠。”<br>云曰：“此乃天意令道发耳。”帝又云：“布衣时，尝梦拜两旧妾为六宫，有天<br>下，此妪已卒，所拜非复其人，恒以为恨。”其年，云以本官领太子中庶子。二<br>年，迁尚书右仆射，犹领吏部。顷之，坐违诏用人，免吏部，犹为右仆射。<br>云性笃睦，事寡嫂尽礼，家事必先谘而后行。好节尚奇，专趋人之急。少与<br>领军长史王畡善，云起宅新成，移家始毕，畡亡于官舍，尸无所归，云以东<br>厢给之。移尸自门入，躬自营唅，招复如礼，时人以为难。及居选官，任寄隆重，<br>书牍盈案，宾客满门，云应答如流，无所壅滞，官曹文墨，发擿若神，时人咸<br>服其明赡。性颇激厉，少威重，有所是非，形于造次，士或以此少之。初，云为<br>郡号廉洁，及贵重，颇通馈遗；然家无蓄积，随散之亲友。武帝九锡之出，云忽<br>中疾，居二日半，召医徐文伯视之。文伯曰：“缓之一月乃复，欲速即时愈，政<br>恐二年不复可救。”云曰：“朝闻夕死，而况二年。”文伯乃下火而床焉，重衣<br>以覆之。有顷，汗流，于此即起。二年果卒。帝为流涕，即日舆驾临殡，诏赠侍<br>中、卫将军，礼官请谥曰宣，敕赐谥曰文。有集三十卷。子孝才嗣。孙伯翳，太<br>原人，晋秘书监盛之玄孙。曾祖放，晋国子博士、长沙太守。父康，起部郎，贫<br>常映雪读书，清介，交游不杂。伯翳位终骠骑鄱阳王参军事。云从父兄缜。<br>缜，字子真。父濛，奉朝请，早卒。缜少孤贫，事母孝谨。年未弱冠，从沛<br>国刘瓛学，瓛甚奇之，亲为之冠。在瓛门下积年，恒芒纮布衣，徒行于路。瓛门<br>下多车马贵游，缜在其间，聊无耻愧。及长，博通经术，尤精《三礼》。性质直，<br>好危言高论，不为士友所安。唯与外弟萧琛善，琛名曰口辩，每服缜简诣。年二<br>十九，发白皤然，乃作《伤暮诗》、《白发咏》以自嗟。<br>仕齐位尚书殿中郎，永明中，与魏氏和亲，简才学之士以为行人，缜及从弟<br>云、萧琛、琅邪颜幼明、河东裴昭明相继将命，皆著名邻国。时竟陵王子良盛招<br>宾客，缜亦预焉。尝侍子良，子良精信释教，而缜盛称无佛。子良问曰：“君不<br>信因果，何得富贵贫贱？”缜答曰：“人生如树花同发，随风而堕，自有拂帘幌<br>坠于茵席之上，自有关篱墙落于粪溷之中。坠茵席者，殿下是也；落粪溷者，下<br>官是也。贵贱虽复殊途，因果竟在何处？”子良不能屈，然深怪之。退论其理，<br>著《神灭论》。以为：“神即形也，形即神也，形存则神存，形谢则神灭。形者<br>神之质，神者形之用。是则形称其质，神言其用，形之与神，不得相异。神之于<br>质，犹利之于刀，形之于用，犹刀之于利。利之名非刀也。刀之名非利也，然而<br>舍利无刀，舍刀无利。未闻刀没而利存，岂容形亡而神在？”此论出，朝野喧哗。<br>子良集僧难之而不能屈。太原王琰乃著论讥缜曰：“呜呼范子！曾不知其先祖神<br>灵所在。”欲杜缜后对。缜又对曰：“呜呼王子！知其祖先神灵所在，而不能杀<br>身以从之。”其险诣皆此类也。子良使王融谓之曰：“神灭既自非理，而卿坚执<br>之，恐伤名教。以卿之大美，何患不至中书郎？而故乖剌为此，可便毁弃之。”<br>缜大笑曰：“使范缜卖论取官，已至令仆矣，何但中书郎邪？”后为宜都太守。<br>性不信神鬼，时夷陵有伍相庙、唐汉三神庙、胡里神庙，缜乃下教断不祠。后以<br>母忧去职。居于南州。梁武至，缜墨縗来迎。武帝与缜有西邸之旧，见之甚悦。<br>及建康城平，以缜为晋安太守，在郡清约，资公禄而已。迁尚书左丞，及还，虽<br>亲戚无所遗，唯饷前尚书令王亮。缜在齐时，与亮同台为郎，旧相友爱。至是亮<br>摈弃在家，缜自以首迎武帝，志在权轴，而所怀未满，亦怏怏，故私相亲结，以<br>矫于时。竟坐亮徙广州。在南累年，追为中书郎，国子博士，卒。文集十五卷。<br>子胥，字长才，传父业，位国子博士，有口辩。大同中，常兼主客郎，应接<br>北使。卒于鄱阳内史。<br>论曰：齐德将谢，昏虐君临，喋喋黔黎，命悬晷刻。梁武抚兹归运，啸召风<br>云。范云恩结龙潜，沈约情深惟旧，并以兹文义，首居帷幄，追踪乱杰，各其时<br>之遇也。而约以高才博洽，名亚董、迁，末迹为踬，亦凤德之衰乎？缜婞直之<br>节，著于终始，其以王亮为尤，亦不足非也。<br><hr>
