<h4>《史部·清史稿·卷五百  列传二百八十七》<b class="x">作者：赵尔巽等</b></h4>
<br>◎遗逸一<br>李清（李模）梁以樟（王世德）阎尔梅（万寿祺）郑与侨曹元方<br>庄元辰（王玉藻）李长祥（王正中董守谕）陆宇鼎（弟宇燝、江汉）<br>方以智（子中德等）钱澄之惲日初郭金台朱之瑜沈光文（陈士京）<br>吴祖锡<br>太史公《伯夷列传》，忧愤悲叹，百世下犹想见其人。伯夷、叔齐扣马而谏，<br>既不能行其志，不得已乃遁西山，歌《采薇》，痛心疾首，岂果自甘饿死哉？清<br>初，代明平贼，顺天应人，得天下之正，古未有也。天命既定，遗臣逸士犹不惜<br>九死一生以图再造，及事不成，虽浮海入山，而回天之志终不少衰。迄於国亡已<br>数十年，呼号奔走，逐坠日以终其身，至老死不变，何其壮欤！今为遗逸传，凡<br>明末遗臣如李清等，逸士如李孔昭等，分著於篇，虽寥寥数十人，皆大节凛然，<br>足风后世者也。至黄宗羲等已见儒林传，魏禧等已见文苑传，馀或分见于孝友及<br>艺术诸传，则当比而观之，以见其全焉。<br>李清，字心水，号映碧，兴化人。天启辛酉举人，崇祯辛未进士，授宁波府<br>推官。考最，擢刑科给事中，同日上两疏：一言御外敌当战守兼治，不当轻言款；<br>御内寇当剿抚并用，不当专言抚。一言治狱不宜置失入，而独罪失出，因论尚书<br>刘之凤不职状。寻以天旱，复疏言此用刑锻炼刻深所致，语侵尚书甄淑，淑遂劾<br>清把持，诏镌级，调浙江布政司照磨。无何，淑败，即家起吏科给事中。疾朝臣<br>日竞门户，疏言：“国家门户有二：北门之锁钥，以三协为门户；陪京之扃键，<br>以两淮为门户。置此不问，而閧堂斫穴，长此安底？”疏入，不报。<br>京师陷，福王建号南京，迁工科都给事中。见朝政日坏，官方大乱，乃疏言：<br>“大仇未雪，凡乘国难以拜官者，义将惭恸入地，宜急更前辙，以图光复。”又<br>愤时议以偏安自足，抗疏曰：“昔宋高之南渡也，说者谓其病於意足，若陛下於<br>今日，其何足之有？以河、洛为丰、沛，则恭皇之旧封也，为恭皇所已有而不有，<br>则不足；以金陵为长安，则高帝之始基也，为高帝所全有而不有，则不足。臣深<br>望陛下无忘痛耻，以此志为中外倡也。傥陛下弛於上，则诸臣必逸於下，先帝之<br>深仇，将安得而复哉？且宋之南渡，犹走李成，擒杨么，以靖内制外。今则献、<br>瑶交炽，两川危於累卵，汀、潮、南赣，并以警闻。北有既毁之室，南无可怡之<br>堂，臣窃为陛下危之！”疏上，报闻而已。<br>有司始谥庄烈帝为思宗，清言庙号同於汉后主禅，请易之。又请补谥太子、<br>二王及开国、靖难并累朝死谏诸臣，或以为迂，叹曰：“士大夫廉耻丧尽矣！不<br>於此时显微阐幽，激发忠义之气，更复何望耶？”清事两朝，凡三居谏职，章奏<br>后先数十上，并寝阁不行。<br>寻迁大理寺左寺丞，遣祀南镇，行甫及杭，而南都失守矣。乃由间道趋隐松<br>江，又渡江寓高邮，久乃归故园，杜门不与人事。当道屡荐不起，凡三十有八年<br>而殁。清忠义盖出天性，庄烈帝之变，適在扬州，闻之，号恸几绝。自是每遇三<br>月十九日，必设位以哭。尝曰：“吾家世受国恩，吾以外吏，蒙先帝简擢，涓埃<br>未报。”国亡后，守其硜硜，有死无二，盖以此也。<br>晚著书自娱，尤潜心史学，为史论若干卷，又删注南、北二史，编次南渡录<br>等书，藏於家。<br>李模，字子木，吴县人。天启乙丑进士，授东莞知县。考最，入为御史。因<br>劾论中官，谪南京国子监典籍。福王立，封四镇为侯、伯，模上言：“拥立时，<br>陛下不以得位为利，诸臣何敢以定策为功？甚至侯、伯之封，轻加镇将。夫诸将<br>事先帝未收桑榆之效，事陛下未彰汗马之绩，方应戴罪，何有勋劳？使诸将果忠<br>义者，必先慰先帝殉国之灵，而后可膺陛下延世之赏。”报闻。寻改为河南道御<br>史。马、阮乱政，叹曰：“事无可为矣！”即请告，不复出。杜门里居，三十年<br>如一日。幼与徐汧为总角交，汧死国事，为恤其家而存其孤，不渝旧好。年八十，<br>卒於家。<br>梁以樟，字公狄，清苑人。与兄以棻、弟以桂，并知名，时号“三梁”。以<br>樟负异才，八岁读书家塾中，值壁裂，作壁裂歌云：“壁猛裂，龙惊出。”见者<br>大奇之。十六岁补弟子员，受知左光斗。崇祯己卯举乡试第一，明年成进士。命<br>试骑射，进士皆书生，夙不习，以樟独跃马弯弓，矢三发，的皆应弦破，观者叹<br>异。即授河南太康知县。<br>中原盗起十馀年，所在荼毒，督抚莫能办，率倡抚议，苟且幸无事，盗且服<br>且叛。而河南比年大旱蝗，人相食，民益蜂起为盗。人为以樟危，佥都御史史可<br>法以其有经世略，独劝之行。抵任，探知境内贼凡三十六窟，於是练乡勇，修城<br>堡，严保甲；募死士，入贼巢。伺贼出入。尝夜半驰风雪中，帅健儿密捣贼垒，<br>贼惊佚，擒其渠，毁巢而归。居半载，境内贼悉平。调商丘，时李自成犯开封，<br>不能破，乃东攻归德。以樟婴城血战三日夜，城陷，妻张率家人三十口自焚死，<br>事具明史。<br>以樟被重创，仆乱尸中，死复甦，商民救之出，奔淮上，被逮谳请室。贼入<br>潼关，复渡河东犯，京师震动。以樟乃从狱中上疏：“请皇太子抚军南京，辅以<br>重臣，假便宜从事，系人心。倡召豪杰义旅，大起勤王兵。择宗室贤才，分建要<br>地，而重督抚权，行方镇遗意，合力拒。”疏上，执政尼之。<br>迨出狱，而都城陷。福王立，以樟自德州、临清南下，与各郡邑建义文武吏<br>及诸豪士歃血盟，人皆感愤流涕，受约束待命。渡淮见可法，因建议：“山东、<br>河北为江南藩蔽，若无山东、河北，是无中原、江北，无中原、江北，区区江南，<br>岂能自守耶？今宜於河南北、山东，设三大镇，仿唐节度使、宋经制招讨使之制，<br>以大臣文武兼资者为之。宽其文法，使自为战守，而阁部大治兵，居中驭之。”<br>又言：“北方人心向顺，宜及时抚为我用，否则忠者不能支，黠者反戈相向矣。”<br>前后奏记百数十。而马士英专政，货鬻官爵，用逆党阮大铖为兵部尚书，竞立门<br>户，斥忠谠之士，君臣日夜酣乐。左良玉、高杰、刘泽清等各拥兵跋扈，莫能制。<br>以樟知事不可为，愤郁成疾，辞去。可法仍举以樟为兵部职方司主事，经理开、<br>归。<br>未几，扬州破，可法死，南都相继溃。以樟遂与以棻遯迹宝应之葭湖，买田<br>数十亩，躬耕自给。清初，召用胜国诸臣，以樟年才三十七，朝贵致书劝驾，不<br>应。自筑忍冬轩，日与张<imgheight=32width=32border=0src=/bzk/A12B.bmp>、孙尔静讲学其中，四方之士，若阎尔梅、王猷<br>定、刘纯学、崔干城、僧松隐暨其乡人王世德父子，时时过以樟剧饮，慷慨激昂，<br>继以涕泣。晚年偕乔出尘、陈钰、朱克生、刘中柱结文字社。康熙四年七月十五<br>日，端坐作论学数百言，掷笔而卒，年五十八。世德之子洁、源，集其理学、经<br>济诸书及诗、古文合为一编，曰梁鹪林先生全书，今传世者，惟卬否诗集而已。<br>世德，字克承，自号霜皋，北平人。少袭锦衣卫指挥佥事。北部陷，拔刀将<br>引决，为仆所夺，妻魏已率妇女赴井死，遂易僧服，与以樟偕隐。尝愤野史诬罔，<br>不可传信后世，欷歔扼腕，作崇祯遗录一卷，自序之，康熙间修明史，有司录其<br>副本上史馆。三十二年，卒，年八十有一。子源，以手藁殉葬。<br>阎尔梅，字用卿，号古古，沛县人。崇祯庚午举人。李自成陷北京，尔梅上<br>书请兵北伐，并尽散家财，结死士，为前驱。自成党武愫至沛，屡使招尔梅，以<br>碎牒大骂下狱，愫败，乃免。赴史可法之聘，参军事，首劝渡河复山东，不听。<br>时高杰为许定国所杀，河南大乱，尔梅又说可法西行镇抚之。杰部将约束待命，<br>可法为设提督统其众，而自退保扬州。尔梅力阻之，请开幕府徐州，号召河南北<br>义勇，得以一成一旅规画中原。又请空名告身数百纸，乘时布发，视忠义为鼓励，<br>俾逋寇叛帅不得以逾时涣散，少有睥睨。策皆不行，遂贻以书而去。<br>及可法殉节，尔梅走淮安，就刘泽清、田仰，画战守策，复不听。师入淮，<br>尔梅率河北壮士伏城外，众惧阻，羽士陶万明特庇之。巡抚赵福星以书招，尔梅<br>痛哭谢之。乃散其众，遁海上，祝发，称蹈东和尚。复走山东，联络四方魁杰，<br>谋再举。又至河南，至京师，以山东事发被捕，下济南狱，脱走还沛。名捕急，<br>弟尔羹、侄御九皆就逮，妻、妾同自缢。<br>尔梅乃讬死夜遁，变名翁深，字藏若，历游楚、蜀、秦、晋九省。过关中，<br>与王弘撰等往还。北至榆林，从宁夏入兰州。凡十年，狱解，始还。未几，为仇<br>家所攀，复出亡，龚鼎孳救之，得免。北谒思陵，又东出榆关。还京，会顾炎武，<br>复游塞外。至太原，访傅山，结岁寒之盟。尔梅久奔走，历艰险，不少阻。后见<br>大势已去，知不可为，乃还沛。寄於酒，醉则骂座。常慨然曰：“吾先世未有仕<br>者，国亡，破家为报仇，天下震动。事虽终不成，疾风劲草，布衣之雄足矣！”<br>遂高歌起舞。泣数行下。居数岁卒。年七十有七。<br>尔梅博学善诗，有白耷山人集。<br>万寿祺，字介若，世称年少先生，徐州人。与尔梅同郡，又同岁生，同举乡<br>试，志节皆<br>同，既同举事。南都破，江以南义师云起。沈自炳、戴之俊、钱邦芑起陈湖，<br>黄家瑞、陈子龙起泖，吴易起笠泽，皆与会师，谋恢复。兵溃，寿祺被执，不屈，<br>将及难，有阴救之者，囚系月馀，得脱。乃渡江归隐，筑室浦西，妻徐、子睿，<br>灌园以自给。髡首被僧衣，自称明志道人、沙门慧寿，而饮酒食肉如故。时渡江<br>而南，访知旧，吊故垒。遗民故老过淮阴者，亦辄造草堂，流连歌哭，或淹留旬<br>月。虽隐居，固未尝一日忘世也。顺治九年，卒。<br>寿祺善诗、文、书、画，旁及琴、剑、棋、曲、雕刻、刺绣，亦靡弗工妙。<br>尔梅论有明一代书，推为第一。著有隰西草堂集。<br>初，尔梅、寿祺同谋举事，一起江北，一起江南，先后相呼应。及事败，尔<br>梅出走，思得一当。寿祺留江、淮观世变，不幸先死。尔梅独奔走三十馀年，亦<br>终无所就。后世称“徐州二遗民”，常为之太息云。<br>郑与侨，字惠人，号确菴，济宁人。五岁父殁，母张以祖遗田让之仲，独取<br>遗书一箧授侨，曰：“儿读此，可饱也！”与侨发奋力学，崇祯丙子举於乡。时<br>流寇充斥山左，与侨以济宁为漕艘咽喉地，倡义与城守张世臣、举人孟瑄并力杀<br>贼，城赖以完。有贼郭升者，将至济宁州，吏议迎款，嘱与侨草表，力拒乃止。<br>及贼至，与侨率乡人歼之，遂徙家淮阳。<br>史可法方开府淮上，闻与侨名，奏为仪真令，而吏部以其前守济宁功，改除<br>扬州府推官。扬州为兴平伯高杰列藩地，其将卒多骄横，稍不当意，抽刀剚人，<br>与侨悉裁之以法。巡按御史何纶荐以推官监江、海军，驻通州。<br>江南失守，与侨奉母之武林，总督张存仁、经略洪承畴奇其才，欲官之，皆<br>谢不起。后归济上，立社教授生徒，绝口不谈时事。尝遍游秦、晋、川、蜀、荆、<br>楚、吴、越诸胜，著有确菴稿、丹照集、争光集、济宁遗事、秦边记要等书。卒，<br>年八十有四。自为圹志。<br>曹元方，字介皇，海盐人。父履泰，明兵部侍郎，以忠直著。元方，崇祯癸<br>未进士，南京建号，授常熟知县。时大学士马士英擅国政，有荐元方署职方司事<br>者，士英亦藉元方名，冀往谒附己，元方讫不往。上疏言原遵定制补外吏，语侵<br>士英，士英怒，卒与令常熟。常熟为吴中烦剧邑最，当金陵草创，所在兵与民交<br>狃无宁晷。元方措兵饷，惜民力，俱帖然，邑称治。<br>金陵败，弃官归，履泰先获谴谪戍，亦適归。父子相谓，於义不可晏然以居。<br>元方先变姓名，间道入闽，至建宁，谒唐王。即授吏部文选司主事，晋验封司郎<br>中。顷之，履泰亦由海道至，即授太常卿，晋兵部右侍郎。父子俱以忠义激发，<br>间关来，一时咸伟之。<br>当是时，郑芝龙久以桀寇内附，崇其秩号，姑息为养骄，至是益甚，志叵测。<br>元方抗疏，自请出视江上师，阅封守，欲从外为重内计。得召对，加御史衔，赐<br>白金，挥涕以行。至浦城，则江上溃兵接踵狼狈下，元方仓卒走，计后图。履泰<br>从唐王趋赣州，遇兵，投身崖石下，绝复甦。舁至僧舍，辗转至浦城，父子得<br>相见。<br>履泰疾甚，先归，旋卒於家。元方闻，乃亟归，微服挈母及妻子行，寄食旅<br>舍中。久之，事稍定，卜居硖石村，筑草堂，自号耘庵。以老卒，年八十有二。<br>庄元辰，字起贞，晚字顽菴，鄞人，学者称汉晓先生。赋性严凝，不随人唯<br>阿。崇祯丁丑进士，授南京太常博士。甲申之变，一日七至中枢史可法之门，促<br>以勤王，福王立，议推科臣，总宪刘宗周、掌科章正宸皆举元辰为首，而马士英<br>密遣私人致意曰：“博士曷不持门下刺上谒相公？掌科必无他属。”峻拒之。中<br>旨仅授刑部主事。已而阮大铖欲兴同文之狱，元辰曰：“祸将烈矣！”遽行，未<br>几而留都亡。<br>钱肃乐之起事也，元辰破家输饷，时降臣谢三宾为王之仁所胁，以饷自赎。<br>及肃乐与之仁赴江上，三宾潜招兵，众疑之。明经王家勤谓肃乐曰：“浙东沿海<br>皆可以舟师达盐官，倘彼乘风而渡，列城且立溃矣，非分兵留守不可。”肃乐曰：<br>“是无以易吾庄公者。”於是共推元辰任城守事，分兵千人属之，以四明驿为幕<br>府，家勤及林时跃参其事。元辰日耀兵巡诸堞里，人呼为“城门军”，三宾不敢<br>动。乃迎鲁王於天台，鄞始解严。<br>晋吏科都给事中，迁太常卿。上疏言：“殿下大仇未雪，举兵以来，将士宣<br>劳於外，编氓殚藏於内，卧薪尝之不遑，而数月来，颇安逸乐。釜鱼幕燕，抚<br>事增忧，则晏安何可怀也？敌在门庭，朝不及夕，有深宫养优之心，安得有前席<br>借箸之事，则蒙蔽何可滋也？天下安危，讬命将相，今左右之人，颇能内承色笑，<br>则事权何可移也？五等崇封，有如探囊，有为昔时佐命元臣所不能得者，则恩膏<br>何可滥也？陛下试念两都黍离麦秀之悲，则居处必不安；试念孝陵、长陵铜驼荆<br>棘之惨，则对越必不安；试念青宫二王之辱，则抚王子何以为情；试念江干将士<br>列邦生民之困，则衣食可以俱废。”疏入，报闻。已又言中旨用人之非，累有封<br>驳，王不能用。<br>时三宾夤缘居要，而马士英又至，元辰言：“士英不斩，国事必不可为！”<br>贻书同官黄宗羲、林时对云：“蕞尔气象，似惟恐其不速尽者，区区忧愤，无事<br>不痛心疾首，以致咳嗽缠绵，形容骨立。原得以微罪，成其山野。”遂乞休。<br>未几，大兵东下，乃狂走深山中，朝夕野哭。元辰故美须眉，顾盼落落，至<br>是失其面目，巾服似头陀，一日数徙，莫知所止，山中人亦不复识。忽有老妇呼<br>其小字曰：“子非念四郎邪？”因叹曰：“吾晦迹未深，奈何？”顺治四年，疽<br>发背，戒勿药，曰：“吾死已晚，然及今死犹可。”遂卒。<br>王玉藻，字质夫，江都人。崇祯癸未进士，授慈溪知县。少詹项煜以从逆亡<br>命，玉藻及慈民冯元飚均出其门，遂匿於冯氏。慈人毙煜於水，玉藻置不问。有<br>明士习重闱谊，或以为过，玉藻曰：“吾岂能为向雄之待锺会哉！夫君臣之与师<br>友，果孰重？”闻者悚然。<br>金陵破，鲁王监国，玉藻乃与沈宸荃起兵，晋御史，仍行县。复募义勇，请<br>赴江上自劾，略谓：“今恃以自保者，惟钱唐一江，待北兵渡江而后御，曷若御<br>之於未渡之先？臣原以身先之！”乃解县事，以兵科都给事往军前。时驻兵江上<br>者，有方国安、王之仁、孙嘉绩、熊汝霖、章正宸、郑道谦、钱肃乐、沈光文、<br>陈潜夫、黄宗羲，咸各自为军，兵饷交讧，莫敢先进。既不予玉藻以饷，复陈划<br>地分饷，又不听，玉藻乃力请还朝。<br>既入谏垣，上封事十馀，略谓：“北兵之可畏者在勇，而我军之可虑者在怯，<br>怯由於骄，兵骄由於将骄。今统兵之将，无汗马之劳，辄博五等之封，安得不启<br>以骄心？骄则畏战，非稍加裁抑，恐无以戢其嚣陵之气。”又谓：“宜用海师窥<br>吴淞，以分杭州北兵之势。又刘宗周、祁彪佳诸臣，宜加褒忠之典。”以是不为<br>诸臣所喜，乃力求罢职。时元辰为太常，固乞留之，谓：“古人折槛旌直，今令<br>直臣去国，岂国家之福！”玉藻感其言，供职如初。<br>浙东再破，玉藻追鲁王跸，弗及，自投於池，水涸，不得死，乃以黄冠遯於<br>剡溪。资粮俱尽，采野葛为食。妻李，辽东巡抚植女，知书明大义，在浙右时，<br>屡脱簪珥佐军兴；偕入剡溪，命二子方岐、方嶷拾堕樵，不以穷阨易操。適四<br>明山寨竞起义军，以书致玉藻，玉藻思乘间入舟山，为侦骑所遏，不果往。每临<br>流读所作诗，辄激励慷慨，仰天起舞，或朝夕悲歌，与门人熊亦方相和答。继亦<br>方以癫死，玉藻归隐北湖，誓不易衣去发，作绝词以逝。遗命不冠而敛。<br>李长祥，字研斋，达州人。崇祯癸未进士。初以诸生练乡勇助城守，后选庶<br>吉士，吏部荐备将帅之选。或曰：“天子果用公，计安出？”叹曰：“不见孙白<br>谷往事乎？今惟有请便宜行事，虽有金牌，亦不受进止。平贼后，囚首阙下受斧<br>钺耳！”闻者咋舌。贼日逼，上疏请急令大臣辅太子出镇津门，以提调勤王兵。<br>不果行，而京师溃，为贼所掠，乘间南奔。<br>福王立，改监察御史，巡浙盐。鲁王监国，加右佥都御史，督师西行，而江<br>上师又溃。鲁王航海去，长祥以馀众结寨上虞之东山。时浙江诸寨林立，四出募<br>饷，居民苦之。独长祥与张煌言、王翊三营，且屯且耕，井邑不扰。监军鄞人华<br>夏者，为之联络布置，请引舟山之兵，连大兰诸寨，以定鄞、慈五县，因下姚江，<br>会师曹娥，合偁山诸寨以下西陵。佥议奉长祥为盟主，刻期将集，而为降绅谢三<br>宾所发，引兵来攻。前军张有功被执，死。中军与百夫长十二人，期以次日缚长<br>祥为献。晨起，十二人忽自相语：“奈何杀忠臣？”折矢扣刃，偕誓而遯。<br>长祥匿丐人舟中，入绍兴城。居数日，事益急，复遯至奉化，依平西伯朝先。<br>朝先亦蜀人，得其助，复合众於夏盖山，晋兵部左侍郎。请合朝先之众，联络沿<br>海，以为舟山卫。张名振忌之，袭杀朝先，长祥仅免。舟山破，亡命江、淮间，<br>总督陈锦捕得之，安置江宁。未几，乘守者之怠，逸去。由吴门渡秦邮，奔河北，<br>遍历宣府、大同，复南下百粤。晚岁，始还居毗陵，筑读易堂以老。<br>王正中，字仲捴，保定人。崇祯丁丑进士。鲁王监国，以兵部职方司主事摄<br>馀姚县事。时义军猝起，市魁、里正得一劄付，辄入民舍括金帛，郡县不敢谁何。<br>正中既视事，令各营取饷必经县，否则以盗论。<br>总兵陈梧渡海掠馀姚，正中遣民兵击杀之，诸营大譁，责正中擅杀大将。<br>黄宗羲言於监国曰：“梧借丧乱以济其私，致犯众怒，是贼也。正中守土，当为<br>国保民，何罪之有？”议乃息。张国柱、田仰、荆本彻各率所部过姚江，舳舻蔽<br>空而下，以正中严备，不敢犯，皆帖帖趣行。国柱后从定海入，纵兵焚掠，正中<br>单骑入其军，呵止之，国柱迄不得逞。寻擢监察御史，诸军从浙西来会，一听约<br>束，众倚之若严城焉。<br>寻以株连系狱，论死。狱中有闽人柯仲蜅者，精星象，正中欲从受业，援黄<br>霸从夏侯胜授经事为说，数年讲习不怠，洞悉天官、律吕、度数诸书，复从黄宗<br>羲学壬遁、孤虚之术。宗羲叹曰：“传吾绝学者，仲捴一人耳！”遂造监国鲁元<br>年丙戌大统历以进。浙东亡，避窜山中，贫不能自存，傍鉴湖佃田五亩，佐以医<br>卜自给。康熙六年，卒，年六十九。著有周易註、律书详註。<br>董守谕，字次公，鄞县人。举人。鲁王监国，召为户部贵州司主事。时熊汝<br>霖、孙嘉绩首事起兵，然皆书生，不知调度。乃迎方国安、王之仁，授之军政，<br>凡原设营兵、卫军俱隶之。孙、熊所统，惟召募数百人。<br>方、王兵既盛，反恶当国者有所参决，因而分饷分地之议起。分饷者，正兵<br>食正饷，田贼之出也，方、王主之；义兵食义饷，劝捐无名之徵也，熊、孙诸军<br>主之。分地者，某正兵，支某邑正饷；某义兵，支某邑义饷也。鲁王令廷臣集议，<br>方、王司饷者，皆至殿陛譁争，守谕曰：“诸君起义旅，咫尺天威，不守朝廷<br>法乎？”乃稍退。守谕又进曰：“义饷有名无实，以之馈义兵，必不继。即使能<br>继，谁为管库？今请以一切税供悉归户部，计兵而后授饷，覈地之远近，酌给之<br>后先，则兵不绌於食，而饷可以时给也。”方、王虽不从，然所议正，无以难也。<br>之仁请收渔船税，守谕曰：“今日所恃者人心耳，渔户巳办渔丁税矣，若再<br>苛求，民不堪命，人心一摇，国何以立？”久之，又请行税人法，请塞金钱湖为<br>田，官卖大户祀田赡军，三疏皆下部议，兵士露刃以待覆，守谕力持不可。之仁<br>大怒，谓：“行朝大臣不敢裁量幕府，户曹小臣敢尔阻大事邪？”檄召守谕，将<br>杀之，鲁王不能禁，令且避。守谕慷慨对曰：“司饷守正，臣分也。生杀出主上，<br>武宁虽悍将，何为者？臣任死王前，听武宁以臣血溅丹墀可耳！”於是举朝忿怒，<br>曰：“之仁反邪，何敢无王命而害饷臣！”之仁乃止。<br>明年，庄烈帝大祥，守谕请谒朝堂哭，三军缟素一日，迁经筵日讲官，兼理<br>饷事。鲁王航海，守谕不及从，遂遯迹荒郊，旋卒。著有揽兰集。<br>陆宇鼎，字周明，鄞县人。诸生。慷慨尚气节。时有弟子讼其师，师不得<br>直。宇鼎诣文庙，恸哭伐鼓，卒直其师而后止。明亡，尝与黄宗羲谋举事，其<br>所与计画者，皆四方知名士。其城西田舍，複壁柳车，杂宾死友。计败，喜事<br>乃益甚。江湖间多传其姓名，以为异人。<br>南都破，甬东师起，宇鼎毁家纾饷。翁洲又破，宇鼎捐金与谍者，令访<br>死事消息。张肯堂之孙以俘至，亟治橐饘入狱视之，语其弟宇巇使为脱系。董<br>志宁之丧在海上，宇鼎致而葬之。旋为降卒所诬，捕入省狱，狱具，宇鼎无<br>所诖误，脱械出门，未至馆而卒。<br>宇鼎以好事尽其家产，室中所有，惟草荐败絮及故书数百卷。讣闻，家人<br>整理其室，得布囊於乱书之下，发而视之，则赫然人头也。宇巇识其面目，捧之<br>而泣曰：“此故少司马笃庵王公头也！”初，司马兵败，枭城阙，宇鼎思收葬<br>之，每徘徊其下。一日，见暗中有叩首而去者，迹之，走入破室。宇鼎曰：<br>“子何人？”其人曰：“余毛明山，曾以卒伍事司马，今不胜故主之感耳！”宇<br>鼎相与流涕，而诣江子云计所以收其头者。子云名汉，钱肃乐部将也。失势家<br>居，会端阳竞渡，游人杂沓，子云红笠握刀，从十馀人登城遨戏。至枭头所，问<br>守卒曰：“孰戴此头也者？”卒以司马对。子云佯怒曰：“嘻！吾怨家也，亦有<br>是日乎？”拔刀击之，绳断堕地，宇鼎、明山已豫立城下。方是时，龙舟噪甚，<br>人无回面易视者，宇鼎以身蔽，明山拾头杂俦人而去。宇鼎祀之书室，盖十<br>二年矣，而家人无知者。至是宇燝始瘗之。<br>宇燝，宇鼎第五弟，字春明。负才自喜，俯视一切。宇鼎风格棱棱不<br>可犯，而宇燝稍济之以和，故世人亲之如夏日冬日之分。然其刻意励行，虽嚬<br>笑皆归名节，则一也。丙戌后，弃诸生与诸遗民游，荒亭木末，时闻野哭。<br>同里秀才杜懋俊，仗义死难，藏其遗孤。桐城方授，避地来鄞，宇巇馆之湖<br>楼中。授卒，宇巇经纪其丧，收拾遗文以致其家。性嗜异书，晚年，家既贫，不<br>能具写官，乃手钞之，濒病不倦。从子官山左，令其访东莱赵士喆遗书，垂殁，<br>尚以其书未至为恨。自弃诸生，即练衣蔬食，丛林以为佞佛，争劝之披缁，宇巇<br>笑不答。及遗命不作佛事，众始瞿然。卒，年六十六。著观日堂集八卷。<br>汉，钱塘人。为肃乐所倚恃，授以都督佥事总兵官。师至闽，几下福州，汉<br>功为多。侍郎冯景第之乞师日本也，请与偕行。及归，汉曰：“东师必不出也！”<br>已而果然。肃乐既卒，汉侍母居鄞，种蔬自给，四壁无长物，惟馀肃乐所赠宝刀<br>一而已。每语及肃乐，则泪淋淋下，抑郁终。<br>方以智，字密之，桐城人。父孔召，明湖广巡抚，为杨嗣昌劾下狱，以智<br>怀血疏讼冤，得释，事具明史。以智，崇祯庚辰进士，授检讨。会李自成破潼关，<br>范景文疏荐以智，召对德政殿，语中机要，上抚几称善。以忤执政意，不果用。<br>京师陷，以智哭临殡宫，至东华门，被执，加刑毒，两髁骨见，不屈。<br>贼败，南奔，值马、阮乱政，修怨欲杀之，遂流离岭表。自作序篇，上述祖<br>德，下表隐志。变姓名，卖药市中。桂王称号肇庆，以与推戴功，擢右中允。扈<br>王幸梧州，擢侍讲学士，拜礼部侍郎、东阁大学士，旋罢相。固称疾，屡诏不起。<br>尝曰：“吾归则负君，出则负亲，吾其缁乎？”<br>行至平乐，被絷。其帅欲降之，左置官服，右白刃，惟所择，以智趋右，帅<br>更加礼敬，始听为僧。更名弘智，字无可，别号药地。康熙十年，赴吉安，拜文<br>信国墓，道卒，其闭关高座时也。友人钱澄之，亦客金陵，遇故中官为僧者，问<br>以智，澄之曰：“君岂曾识耶？”曰：“非也。昔侍先皇，一日朝罢，上忽叹曰：<br>‘求忠臣必於孝子！’如是者再。某跪请故，上曰：‘早御经筵，有讲官父巡抚<br>河南，坐失机问大辟，某薰衣，饰容止如常时。不孝若此，能为忠乎？闻新进士<br>方以智，父亦系狱，日号泣，持疏求救，此亦人子也。’言讫复叹，俄释孔召，<br>而辟河南巡抚，外廷亦知其故乎？”澄之述其语告以智，以智伏地哭失声。<br>以智生有异禀，年十五，群经、子、史，略能背诵。博涉多通，自天文、舆<br>地、礼乐、律数、声音、文字、书画、医药、技勇之属，皆能考其源流，析其旨<br>趣。著书数十万言，惟通雅、物理小识二书盛行於世。<br>子中德，字田伯，著古事比。以智构马、阮之难，中德年十三，挝登闻鼓，<br>讼父冤。父出亡，偕诸弟徒步追从。中通，字位伯，精算术，著数度衍，见畴人<br>传。中屦，字素伯，幼随父於方外，备尝险阻，著古今释疑。<br>钱澄之，字饮光，原名秉镫，桐城人。少以名节自励。有御史巡按至皖，盛<br>仪从，谒孔子庙，诸生迎迓门外。澄之忽前扳车，御史大骇，止车，因抗声数其<br>秽行。御史故阉党，方自幸脱“逆案”，内惧不敢究其事。澄之以此名闻。是时<br>复社、几社始兴，比郡中主坛坫者，宣城沈寿民，池阳吴应箕，桐城则澄之及方<br>以智，而澄之又与陈子龙、夏允彝辈联云龙社，以接武东林。澄之体貌伟然，好<br>饮酒，纵谈经世之略。尝思冒危难，立功名。<br>阮大铖既柄用，刊章捕治党人，澄之先避吴中，妻方赴水死，事具明史。於<br>是亡命走浙、闽，入粤，崎岖险绝，犹数从锋镝间支持名义不少屈。黄道周荐诸<br>唐王，授吉安府推官，改延平府。桂王时，擢礼部主事，特试，授翰林院庶吉士，<br>兼诰敕撰文。指陈皆切时弊，忌者众，乃乞假，间道归里。结庐先人墓旁，环庐<br>皆田也，自号曰田间，著田间诗学、易学。<br>澄之尝问易道周，依京房、邵雍说，究极数学，后乃兼求义理。其治诗，遵<br>用小序首句，於名物、训诂、山川、地理尤详。自谓著易、诗成，思所以翊二经<br>者，而得庄周、屈原，乃复著庄屈合诂。盖澄之生值末季，离忧抑郁无所泄，一<br>寓之於言，故以庄继易，以屈继诗也。又有藏山阁诗文集。卒，年八十二。<br>惲日初，字仲升，号逊菴，武进人。崇祯癸酉副榜。久留京师，应诏上备边<br>五策，不报。知时事不可为，乃归隐天台山。两京亡，唐王立福州，鲁王亦监国<br>绍兴，吏部侍郎姜垓荐日初知兵，鲁王遣使聘之，固辞不起。大兵下浙，避走福<br>州；福州破，走广州；广州复破，乃祝发为浮图，复至建阳。<br>是时唐王被执死，鲁王亦败走海外，湖广何腾蛟、江西杨廷麟等皆前后覆灭，<br>而明遗臣尚拥残旅，遥奉永历。金坛人王祈聚众入建宁，属县多响应。日初曰：<br>“建宁，入闽门户，能守，则诸郡安，然不扼仙霞关，建宁终不守也。欲取仙霞，<br>宜先取蒲城。”乃遣长子桢随副将谢南云先趋蒲城，失利，皆死。而御史徐云兵<br>连入数州县，锐甚，日初说令夜入蒲城，自督兵继进。会大雷雨，人马冲泥淖，<br>行不能速，军遂溃。建宁被围，王使兵部尚书揭重熙赴援。日初上书，请迳取蒲<br>城，断仙霞岭饷道，徐与围中诸将夹击之。重熙巡至邵武，不能进，建宁遂破，<br>王祈力战死。日初收残卒走广信，寻入封禁山中，数日粮尽，喟然曰：“天下事<br>坏散已数十年，不可救正。然庄烈帝殉社稷，薄海茹痛，小臣愚妄，谓即此可延<br>天命。今乃至此，徒毒百姓，何益？”遂散众，独行归常州。久之，张煌言与郑<br>成功军薄江宁，败走。讹传张弟凤翼乃日初门人，从师匿，县官将收捕，日初色<br>如常，曰：“吾当死久矣。”既而事解。卒，年七十有八。<br>少与杨廷枢等交，於百氏无所不窥，尤喜宋儒书。及从刘宗周游，学益进，<br>尝上书申<br>救，义声震天下。丙戌后，累至山阴哭祭，为之行状，近十万言。晚服浮图<br>服，而言学者多宗之。无锡高世泰重葺东林书院，日初与同志习礼其间。知常州<br>府骆锺泰屡求见，不纳。去官后，与一见，言中庸要领，喜而去，曰：“不图今<br>日得聆大儒绪论也！”<br>次子桓，在建宁被掠，不知所终；少子格，字寿平，见艺术传。<br>郭金台，字幼隗，湘潭人，本姓陈氏，名湜。年十五，遭家难，赖中表郭氏<br>卵翼得脱，遂为继。弱冠有声黉序间，万历间，两中副车。崇祯朝，屡以名荐，<br>不起；例授官，亦不拜。既南渡，隆武乡试登贤书，督师何腾蛟论荐，授职方郎<br>中。再起监军佥事，有司敦迫，皆以母老病辞不就。避迹山中，然於时事多所论<br>列。一二枕戈泣血之士，崎岖岭海，经营措置，不遗馀力。当是时，溃卒猖獗，<br>积尸盈野，百里无人烟。金台请於督师，命偏裨主团练，力率乡勇，锻矛戟，峙<br>刍糗，乡人全活者以数万计。<br>清初，当局特疏荐於朝，力请得免。晚授徒衡山，深衣幅巾，足不履户外，<br>绝口不谈世事。惟论列当时殉难诸人，辄欷歔流涕。康熙十五年，以疾卒於家，<br>年六十有七。自题其墓曰“遗民郭某之墓”。著有石村诗文集，五经骈语，博物<br>汇编。<br>朱之瑜，字鲁玙，号舜水，馀姚人，寄籍松江。少有志概，九岁丧父，哀毁<br>逾礼。及长，精研六经，特通毛诗。崇祯末，以诸生两奉徵辟，不就。福王建号<br>江南，召授江西按察司副使，兼兵部职方司郎中，监方国安军，之瑜力辞。台省<br>劾偃蹇不奉诏，将逮捕，乃走避舟山，与经略王翊相缔结，密谋恢复。渡海至日<br>本，思乞师。鲁王监国，累徵辟，皆不就。又赴安南，见国王，强令拜，不为屈，<br>转敬礼之。<br>复至日本，时舟山既失，之瑜师友拥兵者，如朱永祐、吴锺峦等皆已死节，<br>乃决蹈海全节之志，遂留寓长崎。日人安东守约等师事之，束脩敬养，始终不衰。<br>日本水户侯源光国厚礼延聘，待以宾师，之瑜慨然赴焉。每引见谈论，依经守义，<br>曲尽忠告善道之意。教授学者，循循不倦。<br>日人重之瑜，礼养备至，特于寿日设养老之礼，奉几杖以祝。又为制明室衣<br>冠使服之，并欲为起居第，之瑜再辞曰：“吾藉上公眷顾，孤踪海外，得养志守<br>节，而保明室衣冠，感莫大焉！吾祖宗坟墓，久为发掘，每念及此，五内惨烈。<br>若丰屋而安居，岂我志乎？”乃止。<br>之瑜为日人作学宫图说，商榷古今，剖微索隐，使梓人依其图而以木模焉，<br>栋梁枅椽，莫不悉备。而殿堂结构之法，梓人所不能通晓者，亲指授之。度量<br>分寸，凑离机巧，教喻缜密，经岁而毕。文庙、启圣宫。明伦堂、尊经阁、学舍、<br>进贤楼，廊庑射圃，门户墙垣，皆极精巧。又造古祭器，先作古升、古尺，揣其<br>称胜，作簠、簋、笾、豆、登、鉶之属。如周庙欹器，唐、宋以来，图虽存而制<br>莫传，乃依图考古，研覈其法，巧思默契，指画精到。授之工师，或未洞达。复<br>为揣轻重，定尺寸，关机运动，教之经年，不厌烦数，卒成之。於是率儒学生，<br>习释奠礼，改定仪注，详明礼节，学者皆通其梗概。日人文教，为之彬彬焉。之<br>瑜居日本二十馀年，年八十三卒，葬於日本长崎瑞龙山麓。日人谥曰文恭先生，<br>立祠祀之，并护其墓，至今不衰。<br>之瑜严毅刚直，动必以礼。平居不苟言笑，唯言及国难，常切齿流涕。鲁王<br>敕书，奉持随身，未尝示人，殁后始出，人皆服其深密谨厚云。著有文集二十五<br>卷，释奠仪注一卷，阳九述略一卷，安南供役纪事一卷。<br>沈光文，字文开，一字斯菴，鄞人。少以明经贡太学，福王授太常博士，浮<br>海至长垣，晋工部郎。闽师溃而北，扈从不及。闻粤中建号，乃走肇庆，累迁太<br>仆卿。由潮阳航海至金门，闽督李率泰方招徕故国遗臣，密遣使以书币招之，光<br>文焚书返币。知粤事不可支，卜居於泉州海口，浮家泛宅。忽飓风大作，舟人失<br>维，飘泊至台湾。时郑成功尚未至，而台湾为荷兰所据，光文受一廛以居，与中<br>土音耗隔绝。成功克台湾，知光文在，大喜，以宾礼见。时海上诸遗老，多依成<br>功入台，光文与握手相劳苦。成功致廪饩，且以田宅赡之。<br>成功卒，子锦嗣，改父之臣与政，军亦日削。光文作赋讽之，几不测。乃变<br>服为浮屠，逃入台北鄙，结茅罗汉门山中以居，山旁有伽溜湾者，番社也。光文<br>教授生徒自给，不足，则济以医。叹曰：“吾二十载飘零绝岛，弃坟墓不顾者，<br>不过欲完发以见先皇帝於地下耳，而卒不克，命也夫！”已而锦卒，诸郑复礼之<br>如故。<br>康熙癸丑年，王师下台湾，闽督姚启圣招之，光文辞。启圣贻书问讯曰：<br>“管宁无恙？”且许遣人送归鄞，会启圣卒，不果。而诸罗令李麟光，贤者也，<br>为粟肉之继，旬日一候门下。时耆宿已尽，而寓公渐集，乃与宛陵韩文琦，关中<br>赵行可，无锡华衮、郑廷桂，榕城林奕丹，山阳宗城，螺阳王际慧等结诗社，所<br>称福台新咏者也。寻卒於诸罗。<br>陈士京，字佛庄，先世本奉化朱氏，迁鄞，改姓陈。熊汝霖荐授职方司郎中，<br>监三衢总兵陈谦军。谦使闽，偕行，而唐、鲁方争颁诏事，谦死，遂遯之海上。<br>郑芝龙闻名，令与其子成功游，芝龙以闽降，成功不肯从，异军特起，士京实赞<br>之。已而汝霖奉鲁王室，复以公义说成功，始致寓公之敬。会鲁王上表粤中，成<br>功亦欲启事於粤，使士京往，加都御史，归。<br>鲁王入浙，特留闽，与成功相结，以为后图。成功盛以恢复自任，宾礼遗臣，<br>其最致敬者，尚书卢若腾，侍郎王忠孝，都御史章朝荐，及徐孚远、沈光文，与<br>士京数人而已。久之，见海师无功，粤事亦日坏，乃筑鹿石山房於鼓浪屿中，感<br>物赋诗以自遣。寻卒。<br>吴祖锡，字佩远，吴江人。崇祯壬午副贡。时中原大乱，料京师必危，预谋<br>勤王。欲身任浙西，以浙东属之许都，约未定而变作，故镇臣陈洪范随王师下江<br>南，与有旧，自言其降出於不得已，而以奇策告祖锡，立出遗产四万金畀之。已<br>而薙发令下，遽委之去，改名鉏，字稽田。从陈子龙、徐孚远谋恢复。侦事杭州，<br>为仇家缚送江宁，羁系狱中，复髡而纵之。鲁王授职方郎中，桂王亦官之如鲁，<br>仍往来吴、越间。<br>副将冯源淮驻军嘉兴，乃与结纳，冀有所为。其部属董某司诇察，冯耳目<br>也，亦故与厚善。比孚远归自海外，有所谋，密馆之。事稍闻於冯，冯遣董诣问，<br>祖锡遽前握其手曰：“徐公在此，若欲见之乎？”董惊曰：“徐公果在此，顾肯<br>令我见耶？”即引见，董叩头泣下，道其乡慕，矢不相负。因以譌言报冯，而<br>阴遣弋船卫孚远浮海去。<br>海师入江，祖锡实导之，且连岁在金陵，隐为之助。乃复遭刊章，事解，志<br>不稍挫。将诣滇南，而先之郧阳。时郧阳十三营，尚保残寨，乃劝出师挠楚以救<br>滇。顾十三营已疲敝，不能用其策也。<br>桂王既入缅甸，思追从，道阻，不得达。复返吴。游中州，更由秦入楚，卒<br>无所遇。康熙己未，客胶州大竹山，郁郁靡所骋。会怀宗忌日，恸哭呕血死，遗<br>命藁葬山中，年六十有二。距明亡已三十有五年矣。<br>凡明末三王遗臣逸士，其初或起义，或言事，各有所谋，其后或蹈海，或居<br>夷，志不少沮，皆先后云亡。及祖锡死，徐枋为之传曰：“自吴子殁，而天下绝<br>援溺之望。”亦可悲矣！故以附於明末遗臣之末。<br><hr>
