<h4>《史部·清史稿·卷五百十九  列传三百六》<b class="x">作者：赵尔巽等</b></h4>
<br>◎藩部二<br>○敖汉柰曼巴林紥噜特阿噜科尔沁翁牛特<br>克什克腾喀尔喀左翼乌珠穆沁浩齐特<br>苏尼特阿巴噶阿巴哈纳尔<br>敖汉部，在喜峰口外，至京师千有十里。东西距百六十里，南北距二百八十<br>里。东柰曼，西喀喇沁，南土默特，北翁牛特。<br>内紥萨克二十四部，自科尔沁、紥赉特、杜尔伯特、郭尔罗斯、喀喇沁、土<br>默特左翼、阿噜科尔沁、翁牛特、阿巴噶、阿巴哈纳尔、四子部落、茂明安、乌<br>喇特外，皆元太祖十五世孙达延车臣汗之裔。达延车臣汗子十一：长图噜博罗特，<br>其嗣为敖汉、柰曼、乌珠穆沁、浩齐特、苏尼特五部；第三子巴尔苏博罗特，其<br>嗣为土默特右翼一旗及鄂尔多斯部；第五子阿尔楚博罗特，其嗣为巴林、紥噜特<br>二部；第六子鄂齐尔博罗特，其嗣为克什克腾部；第十一子格哷森紥紥赉尔珲<br>台吉，其嗣为喀尔咯左翼、喀尔喀右翼二部；馀皆不著。图噜博罗特子二：长博<br>第阿喇克，详乌珠穆沁传；次纳密克，生贝玛土谢图。子二：长岱青杜楞，号所<br>部曰敖汉；次额森伟徵诺颜，详柰曼传。<br>岱青杜楞子索诺木杜棱及塞臣卓哩克图，初皆服属于察哈尔。以林丹汗不道，<br>天聪元年，偕柰曼部长衮楚克率属来归，诏索诺木杜棱居开原，塞臣卓哩克图还<br>旧牧。二年，偕柰曼、巴林、紥噜特诸台吉剿察哈尔，谕勿妄杀降，严汛哨。后<br>索诺木杜棱以私猎哈达、叶赫山罪，议夺开原地。塞臣卓哩克图卒，子旺第继为<br>部长。八年冬，遣大臣赴硕翁科尔定诸藩牧，以紥哈苏台、囊嘉台为敖汉界。崇<br>德元年，诏编所部佐领，设紥萨克，以旺第领之，爵多罗郡王。<br>顺治元年，从入山海关，击流贼李自成。康熙十三年，请选兵随剿逆藩吴三<br>桂，诏还牧听调。十四年，随大军剿察哈尔叛人布尔尼。十五年，徵兵赴河南，<br>寻调荆州。越三年，凯旋。二十八年秋，诏发喜峰口仓粟赈所属贫户。三十七年<br>冬，遣官往教之耕，曰：“朕巡幸所经，见敖汉及柰曼诸部田土甚嘉，百穀可种。<br>如种穀多穫，则兴安岭左右无地可耕之人，就近贸籴，不须入边巿米矣。其向<br>因种穀之地不可牧马，未曾垦耕者，今酌留草茂之处为牧地，自两不相妨。且敖<br>汉、柰曼蒙古以捕鱼为业者众，教之以引水灌田，彼亦易从。凡有利益於蒙古者，<br>与王、台吉等相商而行。”雍正五年，以所部灾，赐帑赈之。九年，随大军剿噶<br>尔丹策凌。<br>所部一旗，驻固尔班图尔噶山，与柰曼、翁牛特、巴林、紥噜特、喀尔喀左<br>翼、阿噜科尔沁诸部统盟于昭乌达。爵五：紥萨克多罗郡王一；附多罗郡王一；<br>附固山贝子二，一由贝勒降袭；镇国公一，由贝子降袭。<br>是旗垦事最在先。嘉庆以后，屡申严禁。光绪十七年，金丹道匪杨悦春等纠<br>众为乱。十月，攻贝子德克沁府踞之，戕德克沁，四出纷扰，喀喇沁、土默持、<br>翁牛特、柰曼诸部皆被兵。胁汉人为匪，遇蒙人则杀，占官署，毁教堂，蹂躏甚<br>惨。命直隶提督叶志超等剿之，至十二月始平。诏赈恤之，凡敖汉等五部八旗，<br>为银十七万两有奇，全济民、蒙三十万口有奇。李鸿章会都统奎斌奏：“蒙古、<br>客民结怨已深，一在佃种之交租，一在商贾之积欠。应更定新章，佃种蒙地者，<br>由地方官徵收，蒙古王公派员领取；商民领取蒙古赀本贸易，或彼此赊欠致有亏<br>折，亦应送地方官持平论断，毋稍偏倚。”此敖汉诸部蒙古、客民结隙根本所在，<br>故鸿章等欲更张救之。二十四年，紥萨克郡王达木林达尔达克以充昭乌达盟长扰<br>累属下，违例科派，夺盟长及紥萨克。三十一年，紥萨克郡王勒恩紥勒诺尔赞复<br>被护卫刺死。三十三年，都统廷杰以置嗣未定，请理藩院慎择亲贤，速为承袭。<br>宣统元年，以族人棍布札布袭。二年，分置左、右二旗，以原有紥萨克者为左旗，<br>别授郡王色凌端噜布为右旗紥萨克。左旗有佐领三十五，右旗有佐领二十。<br>柰曼部，在喜峰口外，至京师千有百一十里。东西距九十五里，南北距二百<br>二十里。东喀尔喀左翼，西敖汉，南土默特，北翁牛特。<br>元太祖尝偕弟哈布图哈萨尔平柰曼部，三传至额森伟徵诺颜，即以为所部号。<br>子衮楚克嗣，称巴图鲁台吉，服属于察哈尔。以林丹汗不道，天聪元年，偕从子<br>鄠齐尔等率属来归，诏还旧牧。鄂齐尔以卒巡徼，斩察哈尔兵百，获牲畜百馀献，<br>赐号和硕齐，赉甲一。八年，遣大臣赴硕翁科尔定诸藩牧，以巴克阿尔和硕、巴<br>噶什鲁苏台为柰曼界。崇德元年，授紥萨克，爵多罗达尔汉郡王。先是，所部阿<br>邦和硕齐从大军剿茂明安部逃贼有功，至是以宣谕朝鲜，衮楚克遣属岱都齐赍书<br>从。遇明皮岛兵，狙击之，斩贼二，被创还，悉蒙奖赉。五年，遣属紥丹随大军<br>征索伦，凯旋，得优赐。七年，复遣属善丹、萨尔图随征明，由黄崖口入边，下<br>蓟州，趋山东，攻克衮州。八年，善丹来献俘，赐宴。<br>顺治元年，从入山海关，击流贼李自成。康熙十四年，察哈尔布尔尼叛，紥<br>萨克郡王紥木三应之，徙察罕郭勒，与布尔尼贼垒联声援，且遣党煽诸紥萨克。<br>诏抚远大将军信郡王鄂紥率师讨，至达禄，布尔尼败遁，为科尔沁额驸沙津阵斩。<br>紥木三蹙缚乞罪，特旨贷死。更优奖不附逆诸台吉，鄂齐尔由一等台吉袭紥萨克<br>郡王爵，乌勒木济由二等台吉晋贝子，格哷尔由二等台吉晋辅国公，乌尔图纳<br>素图由三等台吉晋一等台吉，鄂齐尔长子额尔德尼授三等台吉。二十年，诏发喜<br>峰口仓粟赈所属贫户。雍正五年，所部歉收，赐帑赈之。九年，随大军剿噶尔丹<br>策凌。初，柰曼与敖汉逢国家典礼及征伐事，先后偕来，位秩如一。独紥木三怀<br>贰，遂不齿於敖汉。迨鄂齐尔重膺锡封，奉职惟谨，而荷恩亦如故焉。<br>所部一旗，驻彰武台，其爵为紥萨克多罗达尔汉郡王。道光二十七年，以寿<br>安固伦公主指配柰曼紥萨克郡王阿完都洼第紥布之子德木楚克紥布，授固伦额驸。<br>旋袭爵职。同治四年，卒，追赐亲王衔。光绪十七年，金丹道匪之变，是部亦被<br>扰。事平，赈恤之。有佐领五十。<br>巴林部，在古北口外，至京师九百六十里。东西距二百五十一里，南北距二<br>百三十三里。东阿噜科尔沁，西克什克腾，南翁牛特，北乌珠穆沁。<br>元太祖十六世孙阿尔楚博罗特生和尔朔齐哈萨尔。子苏巴海，称达尔汉诺颜，<br>号所部曰巴林。子巴噶巴图尔嗣。有子三：长额布格岱洪巴图鲁，次和托果尔昂<br>哈，次色特尔。初皆服属於喀尔喀。<br>天命四年，额布格岱洪巴图鲁偕喀尔喀部长遣使乞盟，允之。十一年春，以<br>背盟私与明和，大军往讨，阵斩台吉囊努克。冬，讨紥噜特，诏分军入部境以张<br>兵势，焚原驱哨而还。会察哈尔林丹汗掠其诸部，台吉皆奔依科尔沁。天聪二年，<br>色特尔率子色布腾及额布格岱洪巴图鲁子色棱、和托果尔昂哈子满珠习礼等，自<br>科尔沁来归，优赉抚辑之。三年，从征明，由养息穆河入大安口，克遵化。四年，<br>攻昌黎，与紥噜特兵围城北。六年，从略大同、宣府边。八年五月，会兵紥木哈<br>克征察哈尔，赐宰桑布兑山津雕鞍良马，遂由独石口征明朔州，克堡八。十月，<br>遣大臣赴硕翁科尔定诸藩牧，以扈拉瑚琥、呼布里都、克哩叶哈达、瑚济尔阿达<br>克为巴林界。崇德元年，选兵从征明。三年，自墙子岭入明边，树云梯攻城，台<br>吉阿玉什属索尔古先登，克之。四年，围锦州。六年，围松山。七年，献俘，赉<br>将弁币。<br>顺治元年，从入山海关，击流贼李自成。五年，诏编所部佐领，以满珠习礼<br>掌左翼，爵固山贝子；色布腾掌右翼，爵多罗郡王：各授紥萨克。康熙二十三年，<br>上幸塞外，驻跸乌拉岱，两翼紥萨克率诸台吉来朝，赐冠服、弓矢、银币有差。<br>二十八年，诏发古北口仓粟赈所属贫户。二十九年，命额驸阿喇布坦率两翼兵四<br>百，赴葫芦郭勒侦噶勒丹。是役也，色布腾子格哷尔图、纳木紥，孙纳木达克、<br>桑哩达、乌尔衮，暨族台吉沙克塔尔等皆从。格哷尔图尤冲锋奋击，师旋，得<br>优赉。三十四年，以噶勒丹掠喀尔喀至巴颜乌兰，诏檄敖汉、柰曼兵赴阿喇布坦<br>军，并命纳木达克、乌尔衮等防乌珠穆沁汛。是年所部歉收，诏发坡赖屯米赈之。<br>三十八年，命护军统领鄂克济哈、学士苏赫纳往会紥萨克等，将现贮巴林米千石<br>散赈。若人众米寡，再运坡赖米赈给。雍正九年，随大军剿噶勒丹策凌。二等台<br>吉璘瞻追贼察巴罕河，护驼马；又击之於塔尔勒图、固尔班什勒诸处。叙功，晋<br>授一等台吉。<br>所部二旗：右翼驻托钵山，左翼驻阿察图拖罗海。爵四：亲王品级紥萨克多<br>罗郡王一，紥萨克固山贝子一，附固山贝子二。光绪十七年，金丹道匪之变，贼<br>渠李国珍扰至是部那林沟地，叶志超遣军击平之。三十三年，以是部垦地置林西<br>县，隶赤峰直隶州。左翼有佐领十六，右翼有佐领二十六。<br>紥噜特部，在喜峰口外，至京师千五百一十里。东西距百二十五里，南北距<br>四百六十里。东科尔沁，西界阿噜科尔沁，南喀尔喀左翼，北乌珠穆沁。<br>元太祖十八世孙乌巴什称伟徵诺颜，号所部曰紥噜特。子二：长巴颜达尔伊<br>勒登，次都喇勒诺颜。巴颜达尔伊勒登子五：长忠图，传子内齐，相继称汗；次<br>赓根；次忠嫩；次果弼尔图，次昂安。都喇勒诺颜子二：长色本，次玛尼。初皆<br>服属於喀尔喀。<br>太祖高皇帝甲寅年，内齐以其妹归我贝勒莽古尔泰；忠嫩及从弟额尔济格亦<br>来缔姻。天命四年秋，大军征明铁岭，从。色本偕从兄巴克等随喀尔喀台吉宰赛<br>以兵万馀助明，为我军阵擒。冬，内齐、额尔济格、额腾、鄂尔斋图、多尔济桑、<br>阿尔斋弼登图偕喀尔卓哩克图洪巴图鲁等遣使乞盟，许之，遣大臣往莅盟。其宰<br>桑扣肯属有来奔者，上以盟不可渝，拒弗纳。旋释色本、巴克归。八年，巴克来<br>朝，命释其质子鄂齐尔桑与俱归。而忠喇、昂安等屡以兵掠我使赍往科尔沁之服<br>物及马牛。上遣军征之，斩昂安，俘其众。忠嫩子桑图以孥被擒，来朝乞哀，诏<br>归令完聚。未几，所部诸台吉复背盟，袭我使固什於汉察喇及辽河畔，掠财物。<br>十一年，命大贝勒代善率师往讨，斩鄂尔斋图，擒巴克等凡十四台吉。师还，仍<br>诏释归。寻为察哈尔林丹汗所掠，往依科尔沁。<br>天聪二年，内齐、色本等先后率属来归。台吉喀巴海杀察哈尔台吉噶尔图，<br>以俘七百献，赐号伟徵。三年，奉敕定随征军令。以越界驻牧自议罪，内齐、色<br>本、玛尼及果弼尔图、巴雅尔图、岱青，请各罚驼十、马百，诏宽之，各罚马一。<br>是年冬，随征明，入龙井关，克遵化，围其都。明兵屯城东，蒙古诸部不俟整队，<br>骤进失利，惟色本及玛尼败敌，得优赉。五年春，诏议台吉岱青罪。先是大贝勒<br>代善阵擒岱青子善都，往奔科尔沁。越二年归，诏留赡养。嗣从大军征明，贝勒<br>莽古尔泰与明兵战都城东，岱青、善都遁走。又诬讦贝勒阿济格纵属杀人。至是，<br>论罪应斩，上特宥之，夺所属人户分给莽古尔泰、阿济格。六年，内齐、色本、<br>玛尼、喀巴海等从征察哈尔，谕奖其实心效力。寻随贝勒阿济格略明大同、宣府<br>边。八年，由独石口进攻朔州。是年冬，遣大臣赴硕翁科尔定诸藩牧，以诺绰噶<br>尔多布图乌鲁木为紥噜特界。崇德二年，由朝鲜进征瓦尔喀。三年，随征喀尔喀<br>紥萨克图汗。五年春，从征索伦，赐台吉桑古尔及阿玉什、琥赖、阿尔苏瑚、岳<br>博果等蟒服、貂裘、甲胄、弓矢。冬，以台吉肯哲赫追擒茂明安逃人功，赐号达<br>尔汉。<br>顺治元年，从入山海关，击流贼李自成。五年，诏编所部佐领。时内齐、色<br>本卒，以内齐子尚嘉布掌左翼，色本子桑噶尔掌右翼，各授紥萨克贝勒。康熙十<br>四年，察哈尔布尔尼叛，且阴煽诸部。二等台吉根翼什希布以不附逆，封镇国公。<br>后停袭。二十九年，随大军征噶尔丹，二等台吉科克晋、四等台吉衮楚克色尔济<br>额尔德尼阵殁，俱赠一等台吉，赐号达尔汉。雍正元年，所部歉收，诏发帑赈之。<br>十一年，选兵随剿噶尔丹策凌，隶敖汉台吉罗卜藏军。<br>所部二旗，左翼驻齐齐灵花拖罗海山北，右翼驻图尔山南。爵四：紥萨克多<br>罗贝勒一，紥萨克多罗达尔汉贝勒一，附镇国公一，辅国公一。是部产硷，初禁<br>开取。光绪二十一年，都统松寿以部议主开，奏定纳课章程，由各旗选派公正蒙<br>员试办。三十三年，都统廷杰奏，以是部及阿噜科尔沁垦地置开鲁县，隶赤峰直<br>隶州。是部左右翼旗各有佐领十六。<br>阿噜科尔沁部，在古北口外，至京师千三百四十里。东西距百三十里，南北<br>距四百二十里。东紥噜特，西巴林，南喀尔喀左翼，北乌珠穆沁。<br>元太祖弟哈布图哈萨尔十三传至图美尼雅哈齐。子三：长奎蒙克塔斯哈喇，<br>游牧嫩江，号嫩科尔沁；次巴衮诺颜；次布尔海，游牧呼伦贝尔。巴衮诺颜子三：<br>长昆都伦岱青，号所部曰阿噜科尔沁，以别於嫩科尔沁。子达赉，称楚琥尔，嗣<br>为部长；次哈贝，子巴图尔，裔不著；次诺颜泰，子四，号四子部落。布尔海裔<br>号乌喇特，详各部传。<br>阿噜科尔沁与四子部落、乌喇特、茂明安、翁牛特、阿巴噶、阿巴哈纳尔及<br>喀尔喀内外紥萨克统号阿噜蒙古，初皆服属於察哈尔。以林丹汗不道，天聪四年，<br>达赉暨子穆彰率属来归，命诸贝勒郊迎五里，赐宴。八年，遣大臣赴硕翁科尔定<br>诸藩牧，以两白旗外塔拉布拉克逊岛为其部界。崇德元年，宣谕朝鲜，其部德赫<br>拜达尔赍书从。遇明皮岛兵，狙击败之。还，得优赉。先是阿噜科尔沁设两旗，<br>达赉、穆彰各领一。至是始并两旗为一，以穆彰领之。嗣从征朝鲜、瓦尔喀、索<br>伦、喀尔喀，及明济南、锦州、松山、蓟州。<br>顺治元年，从入山海关，击流贼李自成。叙功授紥萨克，爵固山贝子。康熙<br>二十七年，噶尔丹侵喀尔喀，谕所部兵防苏尼特汛。二十八年，部众乏食，赐粟<br>赈之。二十九年，二等台吉栋纽特从征噶尔丹，见贼势炽，慷慨谓众曰：“我等<br>受恩深，若稍退，何面目见圣颜乎？”率兵三百趋前战，皆殁。三十年，赠一等<br>台吉，世袭达尔汉号。是冬，理藩院议给所部贫户米穀。谕曰：“赏给米穀，应<br>调蒙古驼马运送。时值隆冬，输輓殊艰，恐领米之人不能运到，必致沿边私粜，<br>不如量米给银，到彼甚易，贫人得霑实惠。”三十五年，上亲征噶尔丹，侦贼沿<br>克噜伦河至额哲特图哈布齐尔地，谕严防汛界。<br>四十三年，遣大臣往讯盗案，宣谕紥萨克戢所部，务令无盗。四十八年，固<br>山额驸巴特玛妻县君以属人不遵令，请献户口，谕暂遣官理，后不为例。雍正五<br>年，赐所部贫户银。九年，从大军剿噶尔丹策凌。十三年，遣官赍银赈饥。<br>所部一旗，驻牧珲图山东，隶昭乌达盟。其爵为紥萨克多罗贝勒，由固山贝<br>子晋袭。是部亦产硷。光绪三十一年，定蒙员自办纳课章程。是部一旗，有佐领<br>五十。<br>翁牛特部，在古北口外，至京师七百六十里。东西距三百里，南北距百六十<br>里。东阿噜科尔沁，西承德府，南喀喇沁及敖汉，北巴林及克什克腾。<br>元太祖弟谔楚因，称乌真诺颜。其裔蒙克察罕诺颜。有子二：长巴颜岱洪果<br>尔诺颜，号所部曰翁牛特，次巴泰车臣诺颜，别号喀喇齐哩克部，皆称阿噜蒙古。<br>巴颜岱洪果尔诺颜再传至图兰，号杜棱汗。子七：长逊杜棱，次阿巴噶图珲台吉，<br>次栋岱青，次班第伟徵，次达拉海诺木齐，次萨扬墨尔根，次本巴楚琥尔巴泰车<br>臣诺颜。三传至努绥，子二：长噶尔玛，次诺密泰岱青。皆初服属於察哈尔。以<br>林丹汗不道，天聪六年，逊杜棱、栋岱青暨喀喇齐哩克台吉噶尔玛率属来归。是<br>年，上亲征察哈尔，各选兵从。林丹汗遁；复从贝勒阿济格赴大同、宣府，收察<br>哈尔部众之窜入明边者。师旋，优赉遣归。自是其部称翁牛特，以喀喇齐哩克附<br>之，不复冠阿噜旧称。<br>七年春，栋岱青、噶尔玛来朝，班第伟徵等相继献驼马。冬，逊杜棱复率众<br>来朝。八年，遣大臣赴硕翁科尔定诸藩牧，以扈拉瑚、琥呼布哩都为翁牛特部界。<br>是冬，班第伟徵、达拉海诺木齐以越界游牧罪，议罚驼百、马千。诏从宽，罚十<br>之一。复以罚奈曼部驼马命分给逊杜棱、栋岱青。崇德元年，诏编新部佐领，以<br>逊杜棱掌右翼，爵多罗杜棱郡王；栋岱青掌左翼，子多罗达尔汉岱青，各授紥萨<br>克。三年，喀尔喀紥萨克图汗拥众偪归化城，上亲征之，栋岱青、班第伟徵、达<br>拉海诺木齐等以兵会侦，紥萨克图汗遁，乃还。四年，栋岱青率宰桑乌巴什、和<br>尼齐等从大军征明。六年，围锦州、松山，设伏高桥大路及桑阿尔斋堡，遇杏山<br>逃卒，追击之，斩获甚众。七年，叙功，赐栋岱青、噶尔玛、和尼齐等布币有差。<br>复追议松山掘壕时，宰桑乌巴什以诵经故不亲督兵，及暮又失守望罪，论死，诏<br>宥之。达拉海诺木齐及绰克图巴木布等复从贝勒阿巴泰征明。八年，来献俘，赐<br>宴。<br>顺治元年，从入山海关，击流贼李自成，复追叙部将噶勒嘛从征明功，赐号<br>达尔汉。康熙十五年，以剿逆藩吴三桂，诏选兵赴河南驻防。十六年，调荆州。<br>十八年，撤还。二十二年，以其部多盗，谕抚众及弭盗法。二十六年，上阅兵卢<br>沟桥，命其部来朝人从观。二十七年，选兵赴苏尼特汛防御噶尔丹。三十四年，<br>所部乏食，遣官往赈。三十五年，上亲征噶尔丹，诏徵兵五百，运中路军糈给器<br>糒。三十六年，朔漠平，赉运粮兵银。五十六年，理藩院奏翁牛特及克什克腾<br>诸紥萨克请令公勘地址有越界伐木者论罪，从之。雍正五年，赐银赈所属贫户。<br>九年，随大军剿噶尔丹策凌。乾隆二十年，从征达瓦齐。<br>所部二旗，右翼驻英什尔哈齐特呼朗，左翼驻紥喇峰西。爵四，紥萨克多罗<br>杜棱郡王一，附固山贝子一，镇国公一，紥萨克多罗达尔汉岱青贝勒一。光绪十<br>七年，金丹道匪之变，贼渠李国珍等扰是部，焚王府，踞乌丹城，即元全宁路治，<br>实热河北路门户。叶志超遣副将潘万才等率军先克之，馀遂迎刃而解。是部二旗，<br>蹂躏均重。事平，赈恤之。左翼有佐领二十，右翼有佐领三十八。<br>克什克腾部，在古北口外，至京师八百有十里。东西距三百三十四里，南北<br>距三百五十七里。东翁牛特及巴林，西浩齐特及察哈尔正蓝旗牧厂，南翁牛特，<br>北乌珠穆沁。<br>元太祖十六世孙鄂齐尔博罗特，再传至沙喇勒达，称墨尔根诺颜，号所部曰<br>克什克腾。子达尔玛，有子三：长索诺木，次巴本，次图垒。服属於察哈尔。天<br>聪八年，索诺木率属来归。崇德六年，台吉沙哩、博罗和、云敦等奉命赴董家、<br>喜峰诸口侦明兵，俘斩甚众。顺治九年，诏编所部佐领，以索诺木领之，授紥萨<br>克。康熙二十六年，上阅兵卢沟桥，命其部来朝人从观。二十七年，噶尔丹侵喀<br>尔喀，诏选兵防苏尼特汛。二十九年，四等台吉穆伦噶尔弼以侦击噶尔丹功，晋<br>一等台吉。三十五年，上亲征噶尔丹。凯旋，以其部设站兵无误驿务，赉银币。<br>雍正五年，赐银赈其属贫户。<br>所部一旗，驻牧吉拉巴斯峰，隶昭乌达盟。其爵为紥萨克一等台吉。是部垦<br>事最早。嘉庆中，设白岔巡检治之。同治中，回匪东窜热河，设戍其地。<br>又经棚当直隶多伦诺尔厅东北，商民萃处，号称蕃盛。光绪十七年，金丹道<br>匪之变，是部曾以兵协剿乌丹城等处之匪，得捷。有佐领十。<br>喀尔喀左翼部，在喜峰口外，至京师千二百有十里。东西距百二十五里，南<br>北距二百三十里。东科尔沁，西柰曼，南土默特，北紥噜特及翁牛特。<br>元太祖十六世孙格哷森札紥赉尔珲台吉居杭爱山，始号喀尔喀。有子七，<br>部族繁衍，分东、西、中三路，以三汗掌之。其长子阿什海达尔汉诺颜。生子二：<br>长巴颜达喇，为西路紥萨克图汗祖；次图扪达喇岱青，子硕垒乌巴什珲台吉。生<br>子三：长俄木布额尔德尼，次杭图岱，次衮布伊勒登，皆为喀尔喀西路台吉，隶<br>紥萨克图汗。<br>康熙三年，衮布伊勒登以其汗旺舒克为同族罗卜藏台吉额璘沁所戕，部众溃，<br>穷无依，乃越瀚海来归。先是喀尔喀中路土谢图汗下台吉本塔尔携众内附，封紥<br>萨克亲王爵，驻牧张家口外。至是诏衮布伊勒登紥萨克多罗贝勒赐牧喜峰口外察<br>罕和硕图，以所居地分东西，故本塔尔称喀尔喀右翼，衮布伊勒登称喀尔喀左翼。<br>盖自国初以来，喀尔喀相继归诚，名凡三：曰旧喀尔喀，归诚最早，后编入蒙古<br>八旗；曰内喀尔喀，即今隶内紥萨克之喀尔喀左右翼二部；曰外喀尔喀，其归诚<br>较后，即今隶外紥萨克之喀尔喀土谢图汗、车臣汗、紥萨克图汗、赛因诺颜四部。<br>二十九年，以额鲁特台吉噶尔丹侵喀尔喀土谢图汗、车臣汗、紥萨克图汗，所居<br>皆被掠，先后乞降。诏衮布伊勒登备兵要汛，侦御噶尔丹。三十五年，上由克噜<br>伦河亲征，谕其部选兵赴乌勒辉听调。噶尔丹败遁，撤兵还。雍正元年，所属歉<br>收，赐帑赈之。九年，大军剿噶尔丹策凌，选兵赴归化城驻防。寻以护外紥萨克<br>游牧，移驻克噜伦河。乾隆初撤之。<br>所部一旗，驻察罕和硕图。其爵为紥萨克多罗贝勒。有佐领一。是部与敖汉、<br>柰曼、巴林、翁牛特、紥噜特、喀尔喀左翼、阿噜科尔沁七部十一旗，统盟於卓<br>索图。道光末筹海防，咸丰中剿粤匪，皆徵其兵。至同治初，科尔沁亲王僧格林<br>沁阵亡，乃撤归。清代蒙古留京王公，以是盟与哲里木、卓索图为多，大都额驸<br>子孙。锡林郭勒、乌察布、伊克昭三盟则鲜见焉。<br>乌珠穆沁部，在古北口外，至京师千一百六十三里。东西距三百六十里，南<br>北距四百二十五里。东索伦，西浩齐特，南巴林，北瀚海。<br>元太祖十六世孙图噜博罗特由杭爱山徙牧瀚海南，子博第阿喇克继之。有子<br>三，分牧而处。长库登汗，详浩齐特部传。次库克齐图墨尔根台吉，详苏尼特部<br>传。次翁衮都喇尔，号其部曰乌珠穆沁。子五：长绰克图，号巴图尔诺颜；次巴<br>雅，号赛音冰图诺颜；次纳延泰，号伊勒登诺颜；次彰锦，号达尔汉诺颜。皆早<br>卒。次多尔济，号车臣济农，与察哈尔同族，为所属。以林丹汗不道，多尔济偕<br>绰克图子色棱徙牧瀚海北，依喀尔喀。<br>天聪九年，大军收服察哈尔，多尔济偕喀尔喀部车臣汗硕垒、浩齐特部策棱<br>伊勒登土谢图、苏尼特部叟塞巴图鲁济农、阿巴噶部都思噶尔紥萨克图巴图尔济<br>农等表贡方物。崇德元年，命旧自察哈尔来归之伟宰桑等赍敕往谕，遂偕其使纳<br>木浑津等至。自是贡物不绝。二年八月，台吉伊什喀布、乌喇垓增格、阿津、铿<br>特克等来贡，赉冠服、甲胄、弓矢、布币。十一月，多尔济、色棱各率属由克噜<br>伦来归。三年，喀尔喀紥萨克图汗拥众偪归化城，上统师亲征，多尔济、色棱以<br>兵会侦，紥萨克图汗遁，乃还。赐贡马台吉巴甘冠服、鞓带。五年，赐来朝台<br>吉固穆、塔布囊阿哈图等蟒服、采币。六年，诏授多尔济紥萨克和硕车臣亲王。<br>顺治三年，诏授色棱紥萨克多罗额尔德尼贝勒。以多尔济掌左翼，色棱掌右翼。<br>是年大军剿苏尼特部腾机思，至喀尔喀，以多尔济属达喇海乡导功，赐号达尔汉。<br>康熙二十年，以所部牧邻喀尔喀，因互窃驼马，王大臣等遵旨议边汛形胜处<br>各屯兵百许，按旗设哨，嗣后紥萨克能抚众戢盗者予叙，否则论罪。二十七年，<br>噶尔丹侵喀尔喀，遣大臣赴乌珠穆沁宣谕紥萨克等防汛。三十年，阿巴噶台吉奔<br>塔尔首乌珠穆沁台吉车根等叛附噶尔丹，语涉紥萨克王素达尼妻。命大臣往勘，<br>得车根等私给噶尔丹驼马，又令部校阿尔塔等往通信状，罪应死。素达尼妻预知，<br>应削封号、夺所属人户。素达尼已故，应除爵。议上，诏治车根等罪，免夺人户。<br>素达尼未预谋，免除爵，袭如初。三十一年，素达尼弟协理台吉乌达喇希妻以乌<br>达喇希证车根等从逆状，乞予叙。理藩院议乌达喇希故，应赠辅国公，令子衮布<br>紥侦袭，从之。后停袭。三十四年，噶尔丹复侵喀尔喀，诏所部选兵驻汛。三十<br>五年，侦噶尔丹至额哲特图，哈卜济尔赴乌尔辉听调。是年，上亲征噶尔丹还，<br>赐坐塘诸弁兵银。五十五年，选兵随大军防御策妄阿喇布坦。雍正九年，议剿噶<br>尔丹策凌，诏徵乌珠穆沁西各紥萨克兵三千驻乌喇特汛防四十九旗游牧，复谕乌<br>珠穆沁别以兵驻克噜伦河。十年，移驻达哩刚爱。十三年，撤还。乾隆十二年，<br>诏嘉两翼紥萨克，值所属灾，赡贫户二万馀，王贝勒以下各赐俸半年，无俸台吉<br>俱赐币有差。<br>所部二旗：右翼驻巴克苏尔哈台山，左翼驻魁苏陀罗海，与浩齐特、苏尼特、<br>阿巴噶、阿巴哈纳尔诸部统盟於锡林郭勒。爵四：紥萨克和硕车臣亲王一，附镇<br>国公一，辅国公一，紥萨克多罗额尔德尼贝勒一。左旗紥萨克贝勒色楞传至达克<br>丹都克雅紥布。咸丰十年，以报效军需驼马，予郡王衔。是部左翼有固尔班泊，<br>产盐，由巴林桥乌丹城运售内地，西出围场，分销承德、丰、滦各属；东出建平，<br>分销建昌、朝阳各属；远者更可销至奉天突泉诸县，西南可由多伦至山西丰镇、<br>宁远诸厅。光绪三十二年，都统廷杰奏定试办蒙盐章程。宣统二年，度支部尚书<br>载泽奏定山西蒙盐办法，谓东路以乌珠穆沁蒙盐为主，以苏尼特部盐附之。左翼<br>有佐领二十一，右翼有佐领九。<br>浩齐特部，在独石口外，至京师千八百一十五里。东西距百七十里，南北距<br>三百七十五里。东及北乌珠穆沁，西阿巴噶，南克什克腾。<br>元太祖十六世孙图噜博罗特，再传至库登汗，号其部曰浩齐特。库登汗孙德<br>格类，号额尔德尼珲台吉。子五：长奇塔特紥幹杜棱土谢图，次巴斯琫土谢图，<br>次策凌伊勒登土谢图，次奇塔特昆杜棱额尔德尼车臣楚琥尔，次茂海墨尔根。与<br>察哈尔同族，为所属。以林丹汗不道，徙牧瀚海北，依喀尔喀。<br>天聪八年，所部台吉额琳臣及塔布囊巴特玛班第图噜齐、宰桑僧格布延彻臣<br>乌巴什等，携户口驼马自喀尔喀内附，遣使迎宴，赉甲胄、雕鞍、蟒服、银币。<br>额琳臣属有先附者五十三户，仍命辖之。九年，大军收服察哈尔，策凌伊勒登土<br>谢图偕乌珠穆沁诸部长表贡方物。崇德元年，巴斯琫土谢图偕苏尼特部来贡。<br>二年，奇塔特昆杜棱额尔德尼车臣楚琥尔子博罗特率属来归。顺治三年，诏授紥<br>萨克多罗额尔德尼贝勒，后晋封郡王。八年，奇塔特紥幹杜棱土谢图子噶尔玛色<br>旺携众至。十年，诏授紥萨克多罗郡王，以博罗特掌左翼，噶尔玛色旺掌右翼。<br>康熙二十七年，诏发拜察储粟赈其部贫户，复命给银。三十四年，噶尔丹侵<br>喀尔喀，诏两翼紥萨克选兵驻界侦御之。三十五年，上亲征噶尔丹，牧马郭和苏<br>台，谕偕苏尼特、阿巴哈纳尔部长董牧务。凯旋，两翼紥萨克率台吉等欢迎道左，<br>谕奖饲秣得宜，并优赉监牧及修道凿井诸弁兵。五十四年，所部歉收，以唐三营<br>储粟赈之，并遣官往教之渔。雍正九年，大军剿噶尔丹策凌，诏选兵分驻克噜伦<br>河。十年，移驻达哩刚爱。十三年，撤还。<br>所部二旗：左翼驻特古哩克呼都克瑚钦，右翼驻乌默赫塞哩，隶锡林郭勒盟。<br>爵二：紥萨克多罗额尔德尼郡王一，紥萨克多罗郡王一。是部左右翼有佐领各五。<br>苏尼特部，在张家口外，至京师九百六十里。东西距四百六里，南北距五百<br>八十里。东阿巴噶，西四子部落，南察哈尔正蓝旗牧厂，北瀚海。<br>元太祖十六世孙图噜博罗特，再传至库克齐图墨尔根台吉，号其部曰苏尼特。<br>库克齐图墨尔根台吉子四：长布延珲台吉，子绰尔衮，居苏尼特西路；次布尔海<br>楚琥尔，子塔巴海达尔汉和硕齐，居苏尼特东路。初皆服属於察哈尔。以林丹汗<br>不道，徙牧瀚海北，依喀尔喀。<br>天聪九年，绰尔衮子叟塞偕喀尔喀车臣汗硕垒遣使贡方物。崇德二年，塔巴<br>海达尔汉和硕齐子腾机思、腾机特、莽古岱、哈尔呼喇偕台吉、伟徵等，各遣使<br>来朝，赐朝鲜贡物。三年，台吉务善伊勒登、多尔济喀喇巴图鲁、色棱、达尔玛<br>等从征喀尔喀紥萨克图汗，侦遁，仍还。四年春，台吉超察海、噶尔楚、瑭古特、<br>卓特巴、什达喇、莽古思、鄂尔斋、巴图赖、额思赫尔、僧格等来朝，赉冠服、<br>甲胄、弓矢。冬，腾机思、叟塞各率属自喀尔喀来归，入觐，献驼马。五年正月，<br>赐叟塞、腾机思、腾机特、莽古岱、哈尔呼喇及台吉布达什希布、阿玉什、噶尔<br>玛色棱、额尔克、辰宝、茂海、伊勒毕斯等甲胄、银币。十月，台吉乌班岱、栋<br>果尔、鄂尔齐、博希、沙津等来贡马，赉冠服、鞍辔。六年，授腾机思紥萨克多<br>罗郡王。七年，授叟塞紥萨克多罗杜棱郡王。以腾机思掌左翼，叟塞掌右翼。<br>顺治三年，腾机思以车臣汗硕垒诱叛，率弟腾机特及台吉乌班岱、多尔济斯<br>喀等逃喀尔喀。上遣师偕外藩军由克噜伦追剿至谔特克山及图拉河，腾机思、腾<br>机特遁，获其孥。乌班岱、多尔济斯喀为四子部落军阵斩。师旋，以乌班岱从子<br>讬济弗从叛，且随剿，赐所俘。五年，腾机思及腾机特悔罪乞降，诏宥死，仍袭<br>爵如初。康熙十年，所部歉收，诏发宣化府及归化城赈粟储之，复酌给马牛羊。<br>二十年，遣官察给两翼灾户银米。<br>二十七年，噶尔丹侵喀尔喀，诏选兵二千防汛。二十九年，噶尔丹袭喀尔喀<br>昆都伦博硕克图衮布，诏新部王以下原效力者，赴军听用。寻噶尔丹入乌珠穆沁<br>界，谕还驻本旗要汛。三十五年，上亲征噶尔丹，诏选兵赴乌勒辉听调，以牧马<br>郭和苏台，偕浩齐特、阿巴噶、阿巴哈纳尔诸部长董牧务。凯旋，谕奖饲牧得宜，<br>并优赉监牧及修道凿井诸弁兵。以右翼紥萨克属旺舒克、左翼紥萨克属博罗紥布<br>乡导功，赐号达尔汉。复诏郡王萨穆紥之第三子多尔济思喀布贝勒、博木布之长<br>子素岱会师图拉河，缉噶尔丹。寻分右翼兵赴珠勒辉克尔阿济尔罕、左翼兵赴伊<br>察紥罕，以不见贼踪，撤还。五十四年，灾，诏发张家口储粟并帑十万，自台吉<br>下六万四千九百馀丁遍赡之。<br>雍正元年，右翼二等台吉进达克以追捕叛贼遇害，晋赠一等台吉，命视公爵<br>致祭。子三：长噶尔玛逊多布，封辅国公；次噶尔玛策布腾；次恭格垂穆丕勒。<br>以随捕贼功，各晋台吉秩有差。噶尔玛逊多布爵后停袭。二年，所部灾，赐银赈<br>之。九年，调兵屯克噜伦河，防御噶尔丹策凌。十年，有奏商都达布逊诺尔牧厂<br>应移苏尼特汛者，上饬止之，令各居其牧。十二年，所部兵驻防达哩刚爱。十三<br>年，撤还。乾隆十二年，以灾告饥，遣官往赈。<br>所部二旗：左翼驻和林图察伯台冈，右翼驻萨敏西勒山，隶锡林郭勒盟。爵<br>四：紥萨克多罗郡王一；附多罗贝勒一；紥萨克多罗杜棱郡王一；附辅国公一，<br>由贝勒降袭。洎五十六年，以是部连年被旱，又特赈之。道光十三年，右翼郡王<br>与喀尔喀亲王争界，诏察哈尔都统凯音布往勘。寻以喀尔喀灾，缓之。其地当漠<br>南北之冲，历代由漠南用兵漠北者，多出其途。光绪末，于苏尼特右翼王府东北<br>七十里置电报局，曰滂江，以通乌得叨林之电。是部亦产盐，西南行销山西丰宁<br>诸厅。左翼有佐领二十，右翼有佐领十三。<br>阿巴噶部，在张家口外，至京师千里。东西距二百里，南北距二百有十里。<br>东阿巴哈纳尔，西苏尼特，南察哈尔正蓝旗牧厂，北瀚海。<br>元太祖弟布格博勒格图，十七传至巴雅思瑚布尔古特。子二，长塔尔尼库同，<br>号所部曰阿巴噶。塔尔尼库同子二：长素僧克伟徵，子额尔德尼图扪，号紥萨克<br>图诺颜；次扬古岱卓哩克图，子多尔济，号额齐格诺颜。初称阿噜蒙古，服属於<br>察哈尔。以林丹汗不道，徙牧瀚海北克噜伦河界，依喀尔喀车臣汗硕垒。<br>天聪二年，偕喀喇沁、土默特、鄂尔多斯诸部长击察哈尔众四万於土默特之<br>赵城，复约喀尔喀偕喀喇沁乞师问察哈尔罪。六年，台吉奇塔特楚琥尔携众五百<br>内附。九年，大军收服察哈尔，额尔德尼图扪孙都思噶尔等附车臣汗硕垒表贡方<br>物。崇德四年，额齐格诺颜多尔济自喀尔喀来归。时有同名多尔济者，号达尔汉<br>诺颜，率众皆至。六年，诏授额齐格诺颜多尔济为紥萨克多罗卓哩克图郡王。顺<br>治八年，都思噶尔自喀尔喀来归，诏授紥萨克多罗郡王。以多尔济掌左翼，都思<br>噶尔掌右翼，遣官定牧地。康熙六年，阿巴哈纳尔部乞降，以阿巴噶牧地赐之。<br>遣官视浩齐特、苏尼特界外水草丰美地，指给阿巴噶移牧。二十九年，噶尔丹侵<br>喀尔喀，诏所部王以下原效力者，赴军听用。复谕偕阿巴哈纳尔供军糈，兼防新<br>降喀尔喀掠诸内紥萨克牧产。三十一年，以台吉班第额尔德尼岱青、根敦、巴雅<br>尔、纳木塔尔、紥木素、齐达什等导乌梁海众内附，均授二等台吉。三十五年，<br>上亲征噶尔丹，牧马郭和苏台，谕偕浩齐特、苏尼特、阿巴哈纳尔诸部长董牧务。<br>凯旋，谕奖饲牧得宜，并优赉监牧及修道凿井诸弁兵。复以所部达济桑阿乡导功，<br>赐号达尔汉。三十六年，王、贝子、台吉等朝正，请备马从军，慰令各归所部。<br>时有二等台吉图把紥布色臣楚琥尔者，年八十八，谕嘉其奋志报效，优赉之。五<br>十四年，以灾歉收，诏发唐三营储粟赈之，复赐无产台吉牧牲。雍正二年，遣官<br>赍银赈所部贫户。九年，大军剿噶尔丹策凌，徵兵驻达哩刚爱。十三年，撤还。<br>乾隆十一年，旱灾，赈之。五十四年，紥萨克卓里克图郡王喇特纳什第以事夺紥<br>萨克，予其弟巴勒丹僧格一等台吉紥萨克。<br>所部二旗，左翼驻科布尔塞哩，右翼驻巴颜额伦。爵五：紥萨克多罗郡王一；<br>紥萨克一等台吉一；附多罗卓里克图郡王一；固山达尔汉贝子一；辅国达尔汉公<br>一，由贝子降袭。右翼紥萨克巴勒丹僧格三传至杜噶尔布木。咸丰七年，以报效<br>军需，予镇国公衔。是部左右翼有佐领各十一。<br>阿巴哈纳尔部，在张家口外，至京师千五十里。东西距百八十里，南北距四<br>百三十六里。东浩齐特，西阿巴噶，南察哈尔正蓝旗牧厂，北瀚海。<br>元太祖弟布格博勒格图，十八传至诺密特默克图，号所部曰阿巴哈纳尔。再<br>传至多尔济伊勒登。子二：长色棱墨尔根，次栋伊思喇布。初称阿噜蒙古，依喀<br>尔喀车臣汗硕垒。驻牧克噜伦河界，其地在瀚海北。<br>崇德七年，有和硕泰者，台吉达喇务巴三察属也，携孥内附。嗣托克托伊达<br>噜噶、达赖等至，皆优养之。康熙元年，台吉阿喇纳、噶尔玛，宰桑固英等越瀚<br>海南牧绰诺陀罗海近内汛。三年，色棱墨尔根复如之。守臣以闻，上知为喀尔喀<br>所胁，宥罪遣归。因谕喀尔喀以噶尔拜、瀚海为牧界，继此有越者留勿遣。四年，<br>喀尔喀复违谕，令阿巴哈纳尔台吉牧瀚海南。栋伊思喇布弗之从。寻偕台吉阿喇<br>纳、噶尔玛等率众来归，诏授紥萨克固山贝子。阿喇纳、噶尔玛以各携丁七百馀，<br>均授一等台吉。五年，色棱墨尔根亦来归。六年，诏授紥萨克多罗贝勒，遣官指<br>示阿巴噶部移牧他所，以旧牧地给阿巴哈纳尔。色棱墨尔根掌左翼，栋伊思喇布<br>掌右翼。二十七年，噶尔丹侵喀尔喀，哲卜尊丹巴呼图克图奔赴内汛，所部班第<br>岱青、车凌岱青奉诏督兵二百往护，复选兵千三百由瀚海侦噶尔丹。先是色棱墨<br>尔根、栋伊思喇布来归，阿巴哈纳尔诸台吉有留居喀尔喀者，至是随哲卜尊丹巴<br>呼图克图、额尔德尼台吉纳木紥勒等至，曰根敦额尔克，曰阿海乌巴什，曰伊克<br>岱青，曰额尔克乌巴什，挈属户千馀，诏纳之。二十九年，噶尔丹复侵喀尔喀，<br>至乌勒札河，所部选兵四千，从大军迎击。复以所部索诺木伊噜尔图乡导功，赐<br>号达尔汉。五十四年，以灾歉收，诏发唐三营储粟赈之，复赐无产台吉牲牧。雍<br>正二年，遣官赍银赈所部贫户。九年，大军剿噶尔丹策凌，檄兵驻达哩刚爱。十<br>三年，撤还。<br>所部二旗：右翼驻昌图山，左翼驻乌勒扈陀罗海。爵二：紥萨克多罗贝勒一，<br>紥萨克固山贝子一。紥萨克贝子栋伊思喇布十传至东林多尔济。宣统元年，以报<br>效军需，赐郡王衔，世袭贝勒。左翼有佐领九，右翼有佐领七。<br>是部与乌珠穆沁、浩齐特、苏尼特、阿巴噶四部合为十旗，统盟於锡林郭勒。<br>於内紥萨克东四盟中距京稍远，风气独守旧，迄清季无招垦之事。察哈尔都统行<br>文令办新政，其盟覆文颇不逊。咸丰中，尝徵其兵备防，旋以不得力，撤之。同<br>治中，以回匪东窜，徵其盟驼只济军。<br><hr>
