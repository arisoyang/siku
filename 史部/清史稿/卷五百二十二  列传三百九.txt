<h4>《史部·清史稿·卷五百二十二  列传三百九》<b class="x">作者：赵尔巽等</b></h4>
<br>◎藩部五<br>○青海额鲁特<br>青海额鲁特部，在西宁边外，至京师五千七十里。东及北界甘肃，西界西藏，<br>南界四川，袤延二千馀里，即古西海郡地。分左右二境，左境：东自栋科尔庙，<br>西至洮赉河界，八百馀里；南自博啰充克克河北岸，北至西喇塔拉界，四百馀<br>里；东南自拉喇山，西北至额济讷河界，四百馀里；东北自永昌县界，西南至布<br>隆吉尔河界，三千馀里。右境：东自栋科尔庙，西至噶斯池界，二千五百馀里；<br>南自漳腊岭，北至博啰充克克河南岸，千五百馀里；东南自达尔济岭，西北至<br>塞尔腾、西尔噶拉金界，二千馀里；东北自克腾库特尔，西南至穆噜乌苏河界，<br>千五百馀里。<br>厄鲁特旧分四部：曰和硕特，姓博尔济吉特；曰准噶尔；曰杜尔伯特，姓绰<br>啰斯；曰土尔扈特，姓不著。部自为长，号四卫拉特。金称厄鲁特，即明时所<br>谓阿鲁台也。有辉特者最微，初隶杜尔伯特。后土尔扈特徙俄罗斯境，辉特遂为<br>四卫拉特之一云。青海蒙古分牧而处，有和硕特，有土尔扈特，有准噶尔，有辉<br>特，统以厄鲁特称之。<br>和硕特设紥萨克二十有一，其始祖为元太祖弟哈布图哈萨尔，七传至阿克萨<br>噶勒泰。子二：长阿鲁克特穆尔，今内紥萨克科尔沁、紥赉特、杜尔伯特、郭尔<br>罗斯、阿噜科尔沁、四子部落、茂明安、乌喇特八部，其裔也。次乌噜克特穆尔，<br>九传至博贝密尔咱，称卫拉特汗，子哈尼诺颜洪果尔继之。有子六：长哈纳克土<br>谢图，次拜布噶斯，次昆都伦乌巴什，次图鲁拜琥，次色棱哈坦巴图尔，次布雅<br>鄂特欢。哈纳克土谢图为公中紥萨克台吉车凌纳木紥勒一旗祖。拜布噶斯子鄂齐<br>尔图汗及阿巴赖诺颜，牧西套，后准噶尔灭其部。昆都伦乌巴什号都尔格齐诺颜，<br>今驻牧珠都斯之和硕特部四旗，其裔也。图鲁拜琥号顾实汗，分青海部众为二翼，<br>子十人领之。居左翼者，曰达延，曰鄂木布，曰达兰泰，曰巴延阿布该阿玉什。<br>居右翼者，曰伊勒都齐，曰多尔济，曰瑚噜木什，曰桑噶尔紥，曰衮布察珲，曰<br>达什巴图尔。达延号鄂齐尔汗，为紥萨克镇国公噶勒丹达什，辅国公诺尔布朋素<br>克、车凌三旗祖。别有附察哈尔之和硕特，亦其裔也。鄂木布号车臣岱青，为紥<br>萨克台吉罗卜藏察罕、济克济紥布、达玛璘色布腾、阿喇布坦四旗祖。达兰泰为<br>紥萨克郡王额尔德尼额尔克托克托鼐、台吉车凌多尔济二旗祖。巴延阿布该阿玉<br>什号达赖乌巴什，为紥萨克台吉紥布一旗祖。别有阿拉善厄鲁特一旗，亦其裔也。<br>伊勒都齐为紥萨克亲王察罕丹津、辅国公阿喇布坦札木素、台吉察罕喇布坦三旗<br>祖。多尔济号达赖巴图尔，为紥萨克贝勒朋素克旺紥勒、达什车凌、台吉伊什多<br>勒紥布三旗祖。瑚噜木什号额尔德尼岱青，为紥萨克贝子丹巴、台吉色布腾博硕<br>克图二旗祖。桑噶尔紥号伊勒登，为紥萨克贝子索诺布达什一旗祖。衮布察珲无<br>嗣。达什巴图尔子罗卜藏丹津，叛逃准噶尔，后就擒，宥之，隶内蒙古正黄旗。<br>顾实汗弟色棱哈坦巴图尔，号紥萨克陀音，为紥萨克台吉哈尔噶斯一旗祖。布延<br>鄂特欢三传至阿布，子二：长达瓦，次鄂尔奇达逊，隶准噶尔，号扈鲁玛台吉，<br>后来归。达瓦封公品级，寻卒。鄂尔奇达逊授伯爵，隶内蒙古正黄旗。<br>土尔扈特设紥萨克四，其始祖曰翁罕。七传至贝果鄂尔勒克，为紥萨克台吉<br>索诺布喇布坦多尔济、色特尔布木二旗祖。别有土尔扈特部十二旗，亦其裔也。<br>贝果鄂尔勒克弟翁贵，为紥萨克台吉达尔紥、丹忠二旗祖。<br>准噶尔设紥萨克二旗，始祖曰孛罕，六传至额森。子二：长博罗纳哈勒，为<br>杜尔伯特所自始，今驻牧乌兰固木之杜尔伯特部十六旗，自辉特二旗外，皆其裔<br>也。次额斯墨特达尔汉诺颜，为准噶尔所自始，七传至和多和沁，号巴图尔珲台<br>吉，驻牧阿尔台。子十一：曰车臣，为其弟噶尔丹所杀；曰卓特巴巴图尔，徙牧<br>青海，为紥萨克郡王色布腾紥勒一旗祖，色布腾紥勒再传，嗣绝；曰班达哩，孙<br>车木伯勒，袭色布腾紥勒所遗紥萨克；曰卓哩克图和硕齐，为紥萨克辅国公阿喇<br>布坦一旗祖；曰温春，子丹济拉，以来归，封紥萨克辅国公，附喀尔喀赛因诺颜<br>部；曰僧格，子策妄阿喇布坦，号珲台吉，再传，为其本族达瓦齐所篡，嗣绝；<br>曰噶尔丹，以掠喀尔喀，为大军所败，窜死；曰布木，号额尔德尼台吉，其曾孙<br>即达瓦齐，大军平其部，俘至京，寻释之，封亲王，不列藩部；曰多尔济紥布，<br>为喀尔喀土谢图汗察珲多尔济所戕；曰朋素克达什，孙噶勒藏多尔济，以来归，<br>封绰啰斯汗，寻叛，为从子紥纳噶尔布所杀；曰噶尔玛，三传至三济札布，以<br>来归，授侍卫，隶内蒙古正黄旗。<br>和多和沁弟曰墨尔根岱青，子二：长丹津，号噶尔玛岱青和硕齐，孙阿喇布<br>坦，以来归，封紥萨克郡王，附喀尔喀赛因诺颜部；次阿海，三传至达什达瓦，<br>嗣绝，妻车臣哈屯携众来归，编佐领，置直隶承德府境，不设紥萨克。<br>辉特设紥萨克一，其始祖曰纳木占，再传至卓哩克图和硕齐，为紥萨克辅国<br>公贡格一旗祖。<br>厄鲁特诸紥萨克外，设喀尔喀公中紥萨克一。别有察罕诺扪汗，授紥萨克喇<br>嘛，辖四佐领，自为一旗，不列诸紥萨克盟。<br>天聪初，蒙古诸部内附，厄鲁特犹私与明市，上以远，弗之禁。崇德二年，<br>顾实汗遣使通贡，阅岁乃至。七年，偕达赖喇嘛等奉表贡。八年，遣使存问达赖<br>喇嘛。以顾实汗击败唐古特藏巴汗，敕曰：“有败道违法而行者，闻尔已惩治之。<br>自古帝王致治，法教未尝断绝。今遣使敦礼高贤，尔其知之！”并赐甲胄。使未<br>至，顾实汗请发币使延达赖喇嘛，允之。顺治二年，顾实汗子达赖巴图尔贡马至，<br>奏：“闻天使召圣僧，臣等自当遵奉。”三年，以厄鲁特台吉等入甘肃境要粮赏，<br>诏所司议剿抚。会顾实汗奉表贡，赐甲胄弓矢，命辖诸厄鲁特。嗣间岁辄遣使至，<br>厄鲁特台吉等附名以达。<br>和硕特族曰都尔格齐诺颜，曰色棱哈坦巴图尔，曰鄂齐尔汗，曰鄂齐尔图汗，<br>曰阿巴赖诺颜，曰达赖乌巴什诺颜，曰伊拉古克三班第达呼图克图，曰额尔德尼<br>珲台吉，曰阿哩禄克三陀音，曰噶尔第巴台吉，曰玛赖台吉，曰诺木齐台吉，曰<br>绰克图台吉。土尔扈特族曰罗卜藏诺颜，曰楚琥尔岱青，曰博第苏克。准噶尔族<br>曰巴图尔珲台吉，曰墨尔根岱青，曰杜喇勒和硕齐，曰楚琥尔乌巴什，曰罗卜藏<br>呼图克图。以顾实汗为之首。<br>五年，甘肃巡抚王世功奏青海蒙古驻西宁，需索供应，请定贡使入关额，馀<br>驻关外给口粮，许之。九年，顾实汗导达赖喇嘛入觐，先奉表闻，并贡驼马方物。<br>十年，诏封遵文行义敏慧顾实汗，赐金册印。十三年，顾实汗卒。上念其忠勤修<br>贡，遣官致祭。<br>会青海属复为边患，谕顾实汗子车臣岱青及达赖巴图尔等曰：“分疆别界，<br>向有定例。迩来尔等率番众掠内地，抗官兵，守臣奏报二十馀次，屡谕不悛。今<br>特遣官赴甘肃、西宁等处勘状。或尔等亲至，或遣宰桑来质，诬妄之罪，各有攸<br>归。番众等旧纳贡蒙古者听尔辖，傥系前明所属，应仍归中国。至汉人蒙古交界，<br>与市易隘口，务宜详加察覈，分定耕牧，毋得越境妄行。”十五年，复谕车臣岱<br>青曰：“前因尔等频犯内地，遣官往勘。据奏尔等入边，向番取贡，辄肆攘夺。<br>咎自难辞，朕悉宥尔前愆。但中外本无异视，疆圉自有大防。尔等向属番取贡，<br>酌定人数，路由正口，遣头目禀告守臣，方准入边。至市易定所，应从西宁镇海<br>堡、川北、洪水等口出入，毋得任意取道。如或不悛，国宪具在，朕不尔贷也。”<br>康熙四年，甘肃提督张勇奏蒙古番众游牧庄浪诸境，情形叵测，请增甘肃、<br>西宁驻防兵。先是青海蒙古恋西喇塔拉水草饶，乞驻牧。张勇以其地为甘肃要隘，<br>不容偪处，往责之，谢罪去。因设永固营，联筑八寨。至是蒙古等复相继徙近边。<br>上以渐不可启，诏如张勇请。五年，勇复奏：“青海虽通西藏，不过荒徼绝塞，<br>朝廷曲示招徕，准开市，自应钤束部落，各安边境。乃迩来蜂屯祁连山，纵牧内<br>地大草滩。曾遣谕徙，复抗拒定羌庙，官军败之，犹不悛，声言纠众分入河州、<br>临洮、巩昌、西宁、凉州诸地。请设兵备。”诏严防御，仍善抚以柔其心。勇等<br>乃自扁都口、西水关至嘉峪关，固筑边墙。六年，川陕总督卢崇峻奏青海诸头目<br>侦於八月将入寇，因赴庄浪所备之，遣总兵孙思克屯南山隘，相形势固守。达赖<br>喇嘛寻檄厄鲁特诸台吉毋扰内地，驻牧黄城儿、大草滩。蒙古悉徙去，献驼马羊<br>等服罪，请撤驻防兵，允之。<br>十四年，西宁诸镇兵屯河东剿叛贼王辅臣，青海蒙古乘隙犯河西。永固营副<br>将陈达御之，阵殁。孙思克屯凉州，宣示朝廷恩威，各引罪出塞。会达赖喇嘛使<br>至，命传谕达赖巴图尔等戢部众，勿为边患。<br>十六年，准噶尔台吉噶尔丹袭杀驻牧西套之鄂齐尔图汗。青海和硕特诸台吉<br>惧，挈庐幕数千避居大草滩，抚远大将军图海等饬归故巢。十七年，西套诸台吉<br>侦噶尔丹将侵青海，遣使告和硕特台吉达赖巴图尔等为防御计。上闻之，谕张勇<br>曰：“噶尔丹侵青海，如远从达布素图瀚海而往，则听之。若欲经大草滩，则令<br>坚立信约，勿扰内地。”寻噶尔丹以从者异志，且距青海远，行十一日撤兵归。<br>遗书张勇，诡称其祖多克辛诺颜偕顾实汗取青海，和硕特族独据之，欲往索，以<br>将军所辖地，故不果。既而惧和硕特诸台吉袭己，密遣使议婚，以女布木妻博硕<br>克图济农子根特尔。张勇谍得状，奏噶尔丹仇青海、蒙古，议婚后，恐复往侵，<br>甘肃当往来冲，请增防，上报可。有巴图尔额尔克济农和啰理者，巴延阿布该<br>阿玉什子也，驻牧西套，以避噶尔丹侵，乞假内地赴青海，许之。会噶尔丹属额<br>尔德尼和硕齐潜掠乌喇特户畜，青海墨尔根台吉闻之，遣使诘归所掠。喀尔喀台<br>吉毕玛里吉哩谛亦以厄鲁特掠所部，阴侦之，告额尔德尼和硕齐、和啰理及青<br>海台吉茂济喇克等。游牧额济讷河，则未知其为何厄鲁特也。十八年，遣使谕达<br>赖巴图尔等曰：“尔墨尔根台吉将被盗劫掠人察护解送，朕甚嘉之。夫劝善惩恶<br>者，国之法也。迩闻厄鲁特众栖处额济讷河，尔达赖巴图尔及墨尔根台吉，其照<br>汝例，严加治罪。”使至，称茂济喇克、和啰理皆无掠乌喇特事。额尔德尼和<br>硕齐为准噶尔属，已徙牧去。诏檄噶尔丹收补之，不从。<br>二十九年，大军败噶尔丹於乌兰布通，青海诸台吉附达赖喇嘛表上尊号，诏<br>不允。三十年，甘肃提督孙思克奏：“噶尔丹巢距边月馀，从子策妄阿喇布坦虽<br>交恶，恐复合，有侵青海举，道必经嘉峪关外。肃州密迩青海，请设兵三千为备。”<br>上报可。三十二年，昭武将军郎坦奏称青海诸台吉私与噶尔丹通问，请屯兵哈密，<br>绝往来踪。上以噶尔丹自乌兰布通败遁后，乏边警，且青海诸台吉素恭顺，寝议。<br>噶尔丹寻屯牧巴颜乌兰，偪内汛，诏西宁设戍兵。唐古特部第巴阴比噶尔丹，诡<br>为达赖喇嘛奏称青海诸台吉无异志，请撤戍。谕曰：“此为征剿噶尔丹计，非防<br>青海诸台吉也。”会议剿噶尔丹，诏檄青海众勿惊惧。<br>三十五年，上亲征噶尔丹，败之，获青海通噶尔丹使。以博硕克图济农及萨<br>楚墨尔根台吉为所部长，遣使赍敕谕曰：“尔青海厄鲁特尊崇达赖喇嘛法教，敬<br>事本朝，聘问贡献，恭顺有年，朕亦频加恩赉。乃噶尔丹违达赖喇嘛法教，不遵<br>朕旨，朕统军至图拉，剿而灭之。博硕克图济农等遣往噶尔丹使，为朕所擒，俱<br>言达赖喇嘛脱缁已久，第巴匿之，且噶尔丹诡言青海诸台吉谋与彼同犯中国。今<br>噶尔丹亡命西走，青海诸台吉如欲仍前修睦，其各防守边界，遇噶尔丹即行擒解。<br>若知而故纵，此后永仇绝之。”我使至察罕托罗海宣谕善巴陵堪布，盖达赖喇嘛<br>遣理青海蒙古务者也。善巴陵堪布召青海诸台吉集盟坛言曰：“噶尔丹杀鄂齐尔<br>图汗，我等与仇。但素奉达赖喇嘛言，应遣议。”时达赖喇嘛示寂久，唐古特达<br>赖汗寻约和硕特八台吉遣使庆捷。达赖汗即鄂齐尔图汗子也，世长唐古特。鄂齐<br>尔图汗弟自衮布察珲无嗣外，馀八人皆居青海，故其裔称和硕特八台吉。<br>三十六年二月，上视师宁夏，诏额驸阿喇布坦、都统都思噶尔、巴林台吉德<br>木楚克、西宁喇嘛商南多尔济等携青海诸台吉使及赏物往招抚之。复以哈密达尔<br>汉伯克额贝都拉内附，诏青海厄鲁特勿扰哈密境。三月，阿喇布坦等至察罕托罗<br>海，察罕诺扪汗迎告曰：“皇上令青海众得享安乐，永受恩泽，何幸如之！”时<br>顾实汗子惟达什巴图尔存，阿喇布坦等宣谕之。达什巴图尔议遣博硕克图济农及<br>额尔德尼台吉代入觐。阿喇布坦等语曰：“皇上驾临宁夏，尔当率众往朝，毋自<br>误！”达什巴图尔偕察罕诺扪汗、善巴陵堪布及唐古特达赖汗子拉藏等檄诸台吉<br>议，欲四月起行。达尔寺垂臧呼图克图、温都逊寺达赖绰尔济喇嘛及囊素通事等<br>咸请从，私向使问狮象状，且相谓曰：“我等往朝，殆必以所未见文物相示。”<br>闰三月，阿喇布坦、德木楚克自青海归。议诸台吉至，若露处，未协朝典，应令<br>秋后入觐京师。诏如议，命都思噶尔、商南多尔济留驻镇海堡俟之。扈跸诸臣奏：<br>“青海厄鲁特与准噶尔同部，闻噶尔丹败窜，咸惊惧。皇上定策安集所部，身至<br>如归，诚非常举。请行庆贺礼。”谕曰：“青海职贡有年，来朝亦常事耳。可勿<br>贺。”诸臣固请，因奉表贺曰：“青海向虽修贡，未隶臣属。今举部归诚，噶尔<br>丹益无窜路。皇上安内攘外之心，自此允惬矣。”四月，谕留粮骑及羊九千馀於<br>达希图海，俟青海众至给之。十一月，达什巴图尔偕诸台吉入觐，谕曰：“朕非<br>威慑尔等前来，不过欲令天下生灵各得其所。朕何物不备，朕之尊不在尔等来否，<br>所望尔等各遂安全，副朕好生至意耳。”诏所从诸宰桑咸列坐预宴，以御用冠服、<br>朝珠赐达什巴图尔，赏诸台吉鞍马、银币有差。复传谕曰：“尔等自祖父来，岁<br>修职贡，故特优锡，以宠尔归。”十二月，上大阅玉泉山，达什巴图尔等扈驾往<br>观，战栗失色，奏：“天朝兵威若此，何敌不克？”三十七年正月，诏封达什巴<br>图尔为和硕亲王，诸台吉授贝勒、贝子、公等爵有差。<br>先是噶尔丹诡与青海姻，实谋往侵，惧大军讨，乃寝。第巴以策妄阿喇布坦<br>不附噶尔丹，阴间之，伪为达赖喇嘛疏，奏策妄阿喇布坦将侵青海及唐古特，上<br>斥其妄。会噶尔丹使至，谕曰：“青海诸台吉奉贡久，傥噶尔丹属犯青海，朕必<br>往讨之。”至是噶尔丹就灭，策妄阿喇布坦憾达什巴图尔等内附，诡请大军征青<br>海，讨前助噶尔丹罪。谕曰：“青海诸台吉闻朕出师宁夏，远徙游牧。嗣噶尔丹<br>平定，亲来称庆。伊等并无过端，岂肯遽为加兵？朕统驭天下，惟原宇内群生咸<br>获安堵，岂有使尔等构衅之理？”二月，上幸五台山，诏达什巴图尔等从。将旋<br>跸，召觐行幄，温谕遣归，给驼马。三十九年，策妄阿喇布坦声言兵击第巴，遣<br>使赴青海阴觇强弱。上以策妄阿喇布坦将不靖，诏廷臣留意汉赵充国所议五事，<br>为防御计。四十二年，上幸西安府，达什巴图尔等来朝，扈驾阅驻防兵，奏：<br>“禁卒精练，天下无敌。外省军容复如是。亿万年可永享升平。”赐宴遣归。<br>五十四年，策妄阿喇布坦遣兵掠哈密。上以邻青海左翼牧，诏兵备之，准噶<br>尔败遁。初，达赖汗子拉藏偕青海诸台吉定议内附，寻袭唐古特汗，以第巴私立<br>伪达赖喇嘛，袭杀之，而自立博克达之伊什紥穆苏为达赖喇嘛瑚毕勒罕。青海贝<br>勒察罕丹津等讦其伪，奏里塘之罗卜藏噶勒藏嘉穆错为真达赖喇嘛瑚毕勒罕，诏<br>内阁学士拉都琥往验。寻遣侍卫阿齐图召青海两翼议徙里塘达赖喇嘛瑚毕勒罕以<br>弭争端。贝勒色布腾紥勒、阿喇布坦鄂木布、朋素克旺紥勒，台吉达颜、苏尔紥<br>等佥请徙。察罕丹津不从，将偕达什巴图尔子罗卜藏丹津盟，率兵攻异己者。阿<br>齐图疏至，王大臣等奏察罕丹津若先攻诸部，色布腾紥勒等来奔，应置边内。察<br>罕丹津牧距松潘仅四五日程，请备兵待。诏西宁、四川松潘诸路设兵备之。<br>五十五年，察罕丹津畏罪，徙里塘达赖喇嘛瑚毕勒罕至西宁宗喀巴寺。阿齐<br>图奏请集诸台吉定盟，以罗卜藏丹津、察罕丹津、达颜等领右翼，额尔德尼额尔<br>克托克托鼐、阿喇布坦鄂木布等领左翼，令永睦，允之。会噶尔丹由沙拉袭青海，<br>掠台吉罗布藏丹济卜等牧畜，复谋盗噶斯口官军驼马。谕曰：“准噶尔侦噶斯口<br>兵势稍弱，潜来侵扰青海，不可不严筹之。著西安兵会青海左翼，四川督标兵会<br>青海右翼，协力防御。”<br>五十六年，遣使赴青海测分野。未几，靖逆将军富宁安谍策妄阿喇布坦遣兵<br>赴唐古特，驰疏闻。上以里塘达赖喇嘛瑚毕勒罕事初定，拉藏汗或阴导准噶尔侵<br>青海，诏理藩院尚书赫寿谕拉藏汗勿得与察罕丹津、罗卜藏丹津等构兵。复谕遣<br>侍卫色楞等赴青海，曰：“准噶尔若侵拉藏汗，尔即与青海诸台吉等定议协剿，<br>务令绝无猜忌，不至滋变方善。或拉藏汗导准噶尔侵青海，尔即谕察罕丹津等曰：<br>‘策妄阿喇布坦屡抗大军，今拉藏汗与同谋，是显为仇敌也。国家始终仁爱，保<br>护顾实汗子孙，尔等正当奋志报效而行。’”寻察罕丹津等以准噶尔侵拉藏汗告，<br>谕内大臣策旺诺尔布、西安将军额伦特等分屯青海要地。<br>五十七年，拉藏汗乞援疏至，诏色楞等会青海王、台吉议进兵。察罕丹津谍<br>拉藏汗被戕，谋诱准噶尔至青海迎击之。准噶尔惧，不至。先是哈密伯克额贝都<br>拉献西吉木、达里图、西喇郭勒地，诏设赤金、靖逆二卫及柳沟所，听兵民耕牧。<br>五十八年，以其地错青海左翼牧，遣官偕贝子阿喇布坦、台吉阿尔萨兰等勘定界。<br>阿喇布坦等曰：“青海众荷厚恩，何惜隙地？可耕者听给兵民，留我等牧地足矣！”<br>因集所属宰桑等画地标识，议勿私越。时抚远大将军固山贝子允昷统兵驻西宁，<br>请自索诺木至柴达木路设站五，站置青海兵十，别令左、右翼兵各三百屯近军地，<br>防准噶尔贼，从之。允昷复遵旨集两翼王、台吉，以上意宣谕曰：“唐古特部<br>达赖喇嘛、班禅喇嘛法教，原系尔祖顾实汗所设。今准噶尔戕拉藏汗，离散番众。<br>尔等前称里塘罗卜藏噶勒藏嘉穆错为真达赖喇嘛瑚毕勒罕，原置禅榻，广施法教，<br>今唐古特民人及阿木岛喇嘛如尔言。皇上为安藏计，遣大兵送往唐古特，尔等宜<br>率所属兵或万或五六千从往，其定议具奏。”两翼王、台吉等佥称原听命。五十<br>九年，所部兵从大军败准噶尔於札卜克河、齐诺郭勒、绰玛喇等处，因护达赖喇<br>嘛入藏。捷闻，诏留兵二千屯青海侦防准噶尔。<br>雍正元年，谕曰：“自西陲用兵，青海王以下、台吉以上各著劳绩。皇考曾<br>降旨俟凯旋日计功，今青海王、台吉等历年效绩，应各酌加封赏。其率兵进藏，<br>至驻防噶斯、柴达木等众，应令各处将军分别加赏。”是年罗卜藏丹津叛，命大<br>军往讨，越岁而定。罗卜藏丹津初袭其父达什巴图尔亲王爵，从大军入藏，归，<br>觊为唐古特长，阴约策妄阿喇布坦援己，复诱青海台吉等盟察罕托罗海，令如所<br>部故号，不得复称王、贝勒、贝子、公等爵，而自号达赖珲台吉以统之。郡王额<br>尔德尼额尔克托克托鼐不从，偕镇国公噶尔丹达什来奔。上以和硕特族自相残，<br>不忍遽加兵，诏抚远大将军贝子延信善慰额尔德尼额尔克托克托鼐。时兵部左侍<br>郎常寿驻西宁理青海务，命传谕罗卜藏丹津罢兵，不从则惩治之。罗卜藏丹津诡<br>言亲王察罕丹津、郡王额尔德尼额尔克托克托鼐谋据唐古特，诸台吉不服，将率<br>兵与决胜负。盖以察罕丹津、额尔德尼额尔克托克托鼐首不附己，欲诬以罪，因<br>胁诸台吉奉己，如鄂齐尔汗驻唐古特以遥制青海也。<br>察罕丹津为罗卜藏丹津所偪，继额尔德尼额尔克托克托鼐挈众至。敕川陕总<br>督年羹尧曰：“罗卜藏丹津自其祖顾实汗敬谨恭顺，达什巴图尔慕化来归，晋封<br>亲王，复令其子罗卜藏丹津袭封，自宜仰体宠眷，敬奉法纪。乃妄逞强梁，骨肉<br>相仇，欺凌亲王察汗丹津、郡王额尔德尼额尔克托克托鼐等，恣行倡乱。朕甫闻<br>其事，遣使往谕，令伊讲和修睦，式好无尤。乃肆意称兵，侵袭察罕丹津、额尔<br>德尼额尔克托克托鼐，以致投入内境。是其深负朕恩，悖逆天常，扰害生灵，诛<br>戮不可少缓。朕欲大张天威，特命尔为抚远大将军，统领大兵，往声罗卜藏丹津<br>罪。如敢抗拒，即行剿灭。其党有惧罗卜藏丹津势，暂为胁从者，果悔罪来归，<br>即行宽宥。有能擒斩罗卜藏丹津者，分别具奏。有情急来归者，加意抚恤。其不<br>抗拒者，毋加杀戮。”罗卜藏丹津诡罢兵，诱常寿至察罕托罗海，留之，遣叛党<br>分掠西宁诸路，煽贼番等为应。副将军阿喇纳自吐鲁番驰赴噶斯，断由穆鲁乌苏<br>往藏路；副将王嵩、参将孙继宗等击贼党於布隆吉尔及镇海堡、申中堡、北川、<br>新城等处。四川提督岳锺琪以杂谷土司等兵剿归德堡外上寺东策卜、下寺东策卜<br>及南川口外郭密诸番，复檄前锋统领苏丹等协剿，所至告捷。罗卜藏丹津惧，送<br>常寿归，请罪。谕年羹尧曰：“伊乃深负国恩、与大军对敌之叛贼，国法断不可<br>宥。不得因伊曾封王爵，稍存疑虑。其与罗卜藏丹津同谋之王、贝勒、贝子、公<br>等，既经背叛，即宜削爵。伊等或来归顺，或被擒获，不必更论封爵，但视行事<br>轻重，可宽宥者从宽，应治罪者治罪。”<br>二年，诏以岳锺琪为奋威将军，参赞军务。锺琪奉命进剿，侦从贼之巴尔珠<br>尔阿喇布坦自乌兰博尔克遁，尾击之，至伊克喀尔吉，擒其党阿喇布坦鄂木布。<br>遣西宁总兵黄喜林由西尔哈罗色赴柴达木，断噶斯路。侦罗卜藏丹津走乌兰木和<br>尔，锺琪复分兵驰击，擒其母阿尔泰，俘户畜无算。罗卜藏丹津偕贼党分道窜。<br>侍卫达鼐等擒丹津珲台吉於华海子，阿布济车臣台吉於布哈色布苏，吹喇克诺木<br>齐、紥什敦多卜等於乌拉克，罗卜藏丹津走准噶尔。逆党悉槛送京师，诏行献俘<br>礼。<br>是役也，以兵拒罗卜藏丹津者，亲王察汗丹津、郡王额尔德尼额尔克托克托<br>鼐也。不从罗卜藏丹津逆者，郡王色布腾紥勒，台吉阿喇布坦、噶勒丹岱青诺尔<br>布、巴勒珠尔、察罕喇布坦、旺舒克喇布坦也。为罗卜藏丹津胁从者，贝勒朋素<br>克旺紥勒、辅国公车凌、台吉诺尔布也。始附罗卜藏丹津、寻以悔罪宥者，贝勒<br>罗卜藏察罕、车凌敦多布，贝子济克济紥布、拉紥布，台吉衮布、色布腾、纳罕<br>伊什也。其附罗卜藏丹津者，首恶曰吹喇克诺木齐、阿喇布坦鄂木布、藏巴紥木，<br>从党曰巴勒珠尔阿喇布坦、紥什敦多布、格勒克阿喇布坦、巴苏泰及察罕丹津从<br>子塔尔寺喇嘛堪布诺扪汗也。有中甸者，隶云南丽江府，罗卜藏丹津给伪劄令附<br>己。大军至，率户三千馀请降。洮、岷界外诸番旧为青海属，悉就抚，其不顺者<br>剿诛之。阿冈、多卜藏玛嘉、铁布纳珠公寺、朝天堂、卓子山、棋子山、先密寺、<br>兴马寺、阿罗、西脱巴、上笃尔素华藏、上紥尔的诸番众以次底定，青海患始靖。<br>御制平定青海文，立石太学。<br>王大臣等遵旨议善后事宜，奏青海王、台吉等应论功罪定赏罚，游牧地令各<br>分界，如内紥萨克例。百户置佐领一，不及百户者为半佐领，以紥萨克领之。设<br>协理台吉及协领、副协领、参领各一，每参领设佐领、骁骑校各一。岁会盟，令<br>奏选盟长，勿私推。贡期自明年始分三班，九年一周，自备驼马，由边入京。市<br>易以四仲月集西宁西川边外纳喇萨喇地，官兵督视，有擅入边墙者治罪。又罗卜<br>藏丹津之吹宰桑及察罕丹津从子丹衷之宰桑色布腾达什等率众降，请各授千、百<br>户等官。又喀尔喀居青海者，勿复隶和硕特旗，令别设紥萨克，土尔扈特及准噶<br>尔、辉特如之。至西番部众，凡陕西所属甘州、凉州、庄浪、西宁、河州，四川<br>所属松潘、打箭炉、里塘，云南所属中甸等处，或为喇嘛耕地，或纳租青海，但<br>知有蒙古，不知有厅卫营伍诸官。今番众悉归化，应择给土司千百户、巡检等职，<br>令附近道厅及卫所辖。又青海及巴尔喀木、藏、卫旧称唐古特四大部，顾实汗侵<br>据之。以青海地广可牧畜，巴尔喀木粮富，令子孙游牧青海，而巴尔喀木纳其赋。<br>藏、卫二地，旧给达赖喇嘛、班禅喇嘛，今以青海叛，取其地，应令四川、云南<br>诸官管理。又达赖喇嘛遣人赴市打箭炉，驮装经察木多、乍雅、里塘、巴塘，向<br>喇嘛等索银有差，名曰鞍租，至打箭炉纳税。请饬达赖喇嘛勿收鞍租，打箭炉免<br>取税，岁给达赖喇嘛茶五千斤，班禅喇嘛半之。又西宁各寺喇嘛多者数千，少者<br>以五六百，易藏奸，前罗卜藏丹津叛，喇嘛率番众抗大兵。请於塔尔寺喇嘛选老<br>成者三百给印照，嗣后岁察二次，庙舍不得过二百，喇嘛多者百馀，少者十馀。<br>番民粮赋，令地方官管理，度各寺岁用给之。又陕西边外河州、西宁、兰州、中<br>卫、宁夏、榆林、庄浪、甘州等处，水草丰美，林麓茂密，蒙古诸部恋牧大草滩<br>及昌宁湖。请於西宁北川边外上下白塔等处，自巴尔托海至扁都口筑城堡，令蒙<br>古等勿妄据。又肃州西洮赉河、常玛尔、鄂敦塔拉等处，应募民垦膏腴地，庶渐<br>致富饶。至宁夏险要，无过阿拉善。顾实汗裔旧游牧山后，今或徙至山前。请令<br>阿拉善紥萨克郡王额驸阿宝饬所属归阿拉善山后，其山前营盘水、长流水等处，<br>悉为内地。又甘州、西宁界各设营汛，令蒙古等不敢觊觎。又巴尔喀木等部众，<br>自鲁隆宗东察木多、乍雅外，诸番目悉给印照，视内地土司例。又青海属左格诸<br>番，请徙内地。阿巴土司头目墨丹桂等从剿有功，请给安抚司衔，不隶青海辖。<br>又西宁边内可耕地，请发直隶、山西、山东、河南、陕西五省遣犯，能种地者，<br>官给牛具籽种，三年后起科如例。又甘州喀黄番，应招抚为青海藩篱。青海诸部，<br>令各守牧地，不得强据，妄掠商贾。察汗诺扪汗喇嘛庙毋得私聚议事。遣官赍敕<br>往，不论秩崇卑，王公以下跪迎，有背贰者必惩。上从其议。<br>三年，诏以博罗充克克地给阿拉善郡王阿宝居之，钤青海族属，越七载始撤<br>归。是年，青海和硕特、土尔扈特、准噶尔、辉特、喀尔喀及察罕诺扪汗各授紥<br>萨克，铸“总理青海蒙古番子事务”关防，遣大臣赍镇其地，辖所部紥萨克。岳<br>锺琪复奏：“亲王察罕丹津、镇国公拉紥布等游牧河东，地近河州、松潘各路。<br>前议市纳喇萨喇地，地狭，恐不给蒙古需。请改市河州及松潘。河州定於土门关<br>附近双城堡，松潘定於黄胜关之西河口，二地并有城屋，水草美，互市可久。又<br>郡王额尔德尼额尔克托克托鼐、色布腾紥勒等游牧河西，地近西宁，请改市西宁<br>口外丹噶尔寺。至蒙古岁资牲畜，请每年六月后听不时当易，庶蒙古商众获利益。”<br>允之。<br>六年，唐古特部噶卜伦阿尔布巴、隆布鼐、紥尔鼐等叛，扰唐古特，谋通准<br>噶尔，大军诛之。七年，上以准噶尔不靖，必扰青海及唐古特，因决策进讨。王<br>大臣等议噶斯为准噶尔通青海及唐古特要隘，请选青海紥萨克兵千五百分屯噶斯<br>及柴达木、得卜特尔、察罕乌苏诸路，允之。会噶尔丹策凌遣使告将献罗卜藏丹<br>津，闻大军就道，惧，仍携归。八年，诏暂缓进兵，谕噶尔丹策凌速献罗卜藏丹<br>津，当宥罪。复命青海紥萨克备兵游牧听调。准噶尔寻袭科舍图汛，谕青海兵速<br>赴噶斯，准噶尔遁。<br>九年，遣二等侍卫殷紥纳传谕左右翼紥萨克选兵万屯青海適中地，官兵皆赏<br>装。复命所部采买牲畜，勿滋扰。紥萨克公诺尔布、拉紥布等寻徙牧，叛。诏曰：<br>“朕因准噶尔贼乘西路军不备，盗驼马，因念青海各紥萨克人众恐招逆贼侵害，<br>谕令派兵防护。其采买马羊者，原欲使伊等所有牧畜得变价值，可获利益，并非<br>需此区区助也。朕曾谕殷紥纳，一切派兵采买，听蒙古便，不可丝毫勉强。并虑<br>王、台吉等科派所属，谕令严行禁约，岂肯令遣往人逼迫蒙古从事乎？今拉紥布<br>等无故他徙，或殷紥纳不能宣扬朕谕，使众心共晓，而采买马羊又不听从其便，<br>以致拉紥布等心怀疑畏，渐避差徭。特颁旨谕拉紥布等，令其速归本处，准噶尔<br>贼或由喀喇沙尔前赴噶斯，潜行骚扰，或增人众窥伺青海。所部蒙古兵丁尚未齐<br>集，器械亦未周备，难望捍御贼锋，亦令官兵善为保护。”会拉紥布等不奉命，<br>诸紥萨克擒献。复集兵七千为备，军械及马不给。上悯之，谕廷臣曰：“朕所以<br>聚此兵者，特为保全伊等家口及游牧计，非为征伐调遣用也。今闻其生计情形，<br>朕心深为恻然。俟从容料理，必有加恩之处。所聚七千，著选派三千，照前所降<br>恩旨，官员赏给本年俸银，兵丁赏银五两。戍卒驻防日久，赀斧维艰，著给茶币<br>等项，及每月所食青稞。遣归兵四千名，官员等著给三月俸银，兵丁等著赏银三<br>两，令各回游牧。准噶尔贼或潜扰青海，朕意欲将伊等预行从容迁徙，令贼由远<br>路来一无所得，不待战而力尽。我官兵与贼交战时，青海三千兵但追袭贼后，量<br>力驱贼马匹，所得即赏之，仍计马匹多寡，加恩议叙。”<br>十年，以喀尔喀败准噶尔於克尔森齐老及额尔德尼昭，谕青海紥萨克等曰：<br>“喀尔喀奋勇剿贼，尔等何独不能？各宜鼓舞振兴，踊跃效命。贼众侵扰青海，<br>止有噶斯一路，尔等须防守隘口，傥准噶尔前来，务期协力追杀，悉行剿除。”<br>十三年，诏撤驻防大军，所部仍选兵二千屯得卜特尔、伊克柴达木等汛，以台吉<br>达玛璘色布腾、色特尔布木领之。<br>乾隆十一年，办理青海事务副都统众佛保遵旨宣谕诸紥萨克岁防汛，议以郡<br>王额尔德尼额尔克托克托鼐之长子索诺木丹津及紥萨克台吉衮布喇布坦、色特尔<br>布木、多尔济色布腾、萨喇等防得卜特尔汛，以郡王衮楚克达什、车凌喇布坦，<br>贝子丹巴，辅国公纳木紥勒车凌，紥萨克台吉达玛璘色布腾等防伊克柴达木汛。<br>十人分为五班，三年一察军械。十二年，以准噶尔使赴藏煎茶，道噶斯，复议自<br>伊克柴达木、得卜特尔外，设汛哈济尔、察汗乌苏。<br>二十年，大军征达瓦齐，抵伊犁，罗卜藏丹津就擒。谕曰：“罗卜藏丹津负<br>恩背叛，逃往准噶尔，偷生三十馀载。今两路大军至，伊无路奔窜，仍就擒获，<br>实足以彰国宪而快人心。”罗卜藏丹津俘至，告祭太庙社稷，行献俘礼，上御午<br>门楼受之。以世宗宪皇帝有罗卜藏丹津至仍宥罪之旨，诏免死。子巴朗及察罕额<br>布根授蓝翎侍卫，其戚属处伊犁者，诏勿内徙。<br>二十三年，大军剿玛哈沁，侦沙拉斯玛呼斯贼窜呼尔塔克罗卜诺尔。以地近<br>噶斯，通青海，诏副都统济福赴西宁宣谕所部集兵千为备，复遣识噶斯道者侦贼<br>踪。既而所部兵集紥噶苏台，诏归牧听调，勿遽就道。济福遵旨谕之，请遣近牧<br>者归，仍量留远道兵屯乌图，备不虞。上鉴其诚，诏酌赏遣归兵。久之，噶斯无<br>贼踪，乃撤乌图兵还。二十四年，陕甘总督杨应琚奏：“青海得卜特尔、伊克柴<br>达木等处设汛屯兵，为防准噶尔计。今准噶尔及回部悉底定，请撤青海驻防兵。”<br>从之。先是阿睦尔撒纳叛，大军分道进剿，所部购马二千、驼四百，送巴里坤军。<br>诏予值，毙者半。至是复输马七百馀、驼三百二十馀，请偿毙数，诏仍如值给。<br>二十七年，以所部翁紥萨克请给罗卜藏丹津旧牧地，杨应琚遵旨往勘，奏：<br>“洮赉河等处系西宁、肃州镇标马厂及番族牧地，不便拨给。西喇郭勒及西尔噶<br>拉金东西五百馀里，南北三十馀里，地旷，且距紥萨克等游牧近，请给。其西尔<br>噶拉金逾河即产矿山场，久封禁，请饬紥萨克等就近守视。”诏以西喇郭勒给之，<br>西尔噶拉金河东听驻牧，河西铅矿，勿得越界私采。是年复设西宁办事大臣，辖<br>蒙古、番子事务。<br>所部紥萨克，自察罕诺们汗外，旗二十有九。爵三十：紥萨克多罗郡王三，<br>一由亲王降袭，一由贝勒晋袭；紥萨克多罗贝勒二，一由郡王降袭；紥萨克固山<br>贝子二，一由辅国公晋袭；紥萨克辅国公四，一由镇国公降袭；紥萨克一等台吉<br>十六，一由贝勒降袭，二由贝子降袭，一由辅国公降袭；附固山贝子一；公中紥<br>萨克一等台吉二。<br>二十九年十一月，命青海各紥萨克每年轮派兵丁设卡防果洛克。三十年九月，<br>以果洛克肆行劫杀，谕青海各紥萨克协力剿之。三十一年六月，青海王、贝子、<br>紥萨克等请留办事大臣七十五，不许。七月，谕四川禁果洛克土司番人越境掠窃<br>青海蒙古牲畜。九月，移青海附近果洛克之各紥萨克驻牧地方，添设卡兵。十月，<br>以青海紥萨克罗布藏色布腾等游牧为果洛克番贼劫掠，革之。四十年九月，青海<br>紥萨克公礼塔尔以出猎被番贼戕害，谕青海办事大臣福德查办。<br>五十一年九月，禁青海喇嘛不领路引私自赴藏。分青海纳罕达尔济等三旗兵，<br>罗卜藏丹津、衮楚克二旗兵驻奎屯、西哩克等处，设果洛克防卡。五十六年九月，<br>以青海郡王纳汉达尔济属人勾引番子戕紥萨克沙喇布提，严饬之，并谕各於境内<br>游牧，勿容匿番族。十二月，以大军进藏征廓尔喀，予亲往巡查青海新设台站之<br>贝子罗布藏色布腾贝勒衔、镇国公达玛林贝子衔，仍赉预备驼马之王、公、紥萨<br>克等有差。五十八年，循化等处番族占居蒙古地界，命办事大臣特克慎以兵驱逐<br>之。<br>嘉庆四年九月，青海郡王那罕多尔济等呈番子抢掳六千馀户，伤害男女二千<br>馀人。诏责办事大臣奎舒讳匿，革逮，以台斐荫代之，命广厚赴西宁查办。十月，<br>以松筠奏命青海蒙古王公抚绥所属，毋致勾引番子抢劫。五年六月，青海贝勒克<br>莫特伊什等番子交出牲畜较少，谕台斐荫下部严议。九月，台斐荫以不准青海蒙<br>古报被番子抢劫免，以台布为西宁办事大臣。六年十月，以勘定青海卡伦，禁蒙<br>古擅出，番子擅入。十二月，台布奏循化番子渡河抢劫。谕饬拨兵防护。<br>七年二月，台布令西宁镇总兵保青署河州镇总兵，福宁阿拨兵驻守黄河冰桥，<br>防护蒙旗果尔的等，番族均敛迹。谕台布责成蒙古设法自卫。八月，台布奏番子<br>格尔吉族缚献犯事贼番，撤坐卡官兵。四月，以循化、贵德番子扰青海蒙古各旗，<br>劫执贝子齐默特丹巴，谕办事大臣都尔嘉严行查治。五月，谕都尔嘉抚恤青海被<br>扰蒙古，命贡楚克紥布会同都尔嘉查办番案。六月，都尔嘉奏捕获劫杀青海贝子<br>夫人凶番齐克他勒，诛之。命陕甘总督惠龄赴西宁查办野番，抚恤青海被扰蒙古，<br>每口加给官茶一分。七月，命惠宁等妥酌防番卡伦章程。贡楚克紥布等渡河驱逐<br>野番。八月，贡楚克紥布奏野番退出占住蒙古地方，移回番境。命晓谕番目尖木<br>赞交还赃畜，缚献贼目，并饬定善后章程。九年九月，办事大臣玉宁复以青海蒙<br>古被番子抢劫之案甚多入告。<br>十年六月，以青海郡王纳罕多尔济呈蒙古穷困，谕玉宁遇水旱之灾，酌量赈<br>济。七月，谕玉宁饬郡王纳罕多尔济等勿令商人私挖木植、大黄。九月，玉宁奏<br>青海番子尖木赞等占据诺们汗等旗。命贡楚克紥布赴西宁会同驱逐之。十一年二<br>月，办事大臣贡楚克紥布奏：“贵德、循化番子头目带至闇门内，与宁西镇总兵<br>九十、西宁道庆炆传见晓谕，番目尖木赞、策合洛等请每年各出羊只，租住蒙<br>古空閒地方，今年三四月间，划定界限，设立鄂博，每年春季，再添会哨一次。”<br>六月，贡楚克紥布奏番帐驱逐净尽，请以青海尚那克空地安插野番，允之。二十<br>二年十月，以青海紥萨克台吉恩凯巴雅尔捕获劫夺蒙古果洛克番贼，予花翎。二<br>十四年十二月，护陕甘总督朱勋奏边外番目缚献番贼，交出原抢蒙古人口牲畜，<br>予番目尖木赞四品顶戴。<br>道光二年正月，以朱勋奏河北插帐之循化等处九族野番及盐池一带挖盐番户<br>抗不回巢，又蕴依、双勿两族，勾结循化、贵德及四川野番，盘踞原为贝勒特里<br>巴勒珠尔六旗游牧之克勒盖、克克乌苏地方，抢掠蒙旗，请增卡防官兵，允之。<br>命长龄回陕甘总督，会松廷相机办理，设法驱逐。三月，长龄奏调官兵八千馀名，<br>分途并进，迫令迁移。五月，长龄以剿捕蕴依等二十三族野番全数肃清奏闻。谕<br>饬妥筹善后事宜，并晓谕蒙古王公等勉思振励，自相保卫。六月，长龄以贝勒特<br>里巴勒等移居青海已久，惮回原牧，请以克勒盖一带令察罕诺们汗移居，克克乌<br>苏一带令阿里克阿百户住牧，停向年会哨之兵，免究治诺们汗失察属下勾结野番<br>抢掠之咎，允之。寻野番复出劫掠贝子喇特纳希第游牧。八月，长龄以野番一千<br>数百人过河杀掠闻。命那彦成驰往查办，署陕甘总督，责长龄办理不善，撤双眼<br>花翎。十月，那彦成奏酌设卡隘，严捕汉奸。并谓：“野番冥顽成性，蒙古虐其<br>属下，反投野番谋生，导引抢掠其主。内地歇家奸贩，潜住贸易，无事则教引野<br>番渐扰边境，有兵则潜过报信。近年番势日张，弊实在此。”十一月，增设西宁<br>镇镇海协副将、都司、守备各一，大通营游击一，哈拉库图尔营都司一，哈玛尔<br>托亥营都司一，双俄卜营守备一，千、把以下弁兵有差。以那彦成请，以保卫蒙<br>旗，防御番贼。十二月，那彦成奏：“察罕诺们汗所部夥同野番，勾结汉奸，作<br>贼已久。此次将粮茶断绝，立见穷蹙，原归河南游牧，现押令过河。”上以“不<br>劳力、不延岁月、办理认真”嘉之。定清釐河南、循化、贵德番族，安插河北番<br>族及易换粮茶章程，设千户、百户、百总、十总管束之，封闭野牛沟、八宝山等<br>处偷挖金砂窑洞。<br>三年，赉青海被扰郡王车凌敦多布等二十四旗青稞三万石。十月，允理藩院<br>议覆那彦成奏，分青海河北二十四旗为左、右翼，每翼设正副盟长各一，每六旗<br>设紥齐克齐一，每三旗设梅楞一，每旗设紥兰一，承办巡防事件。每旗出二十五<br>人，以五人为一班，每季更换，随同官兵巡防。十八年，玉树熟番内雍希叶布、<br>蒙古尔津尼、牙木错、卡爱尔四族，以避果洛克番劫掠，奔赴青海，右翼盟长郡<br>王恭木楚克集克默特原让游牧内空閒地段住牧。西宁办事大臣苏勒芳阿派员勘明<br>其地，东至和达素沟，西至奎田口，北至乌兰麦尔河沿，南至哈利盖边界，于四<br>至高阜处设立鄂博，分定界址。雍希叶布等四族计人户二百有九，男妇大小一千<br>一百有八十名口。议立交纳马贡易换粮茶各章程，盟长等镇百户番目谒见苏勒芳<br>阿，议定应行事宜，额外苛派。九月，奏入，得旨依议。十二月，青海两翼正副<br>盟长郡王车凌敦多布等呈苏勒芳阿：“河南察罕诺们汗一旗被各番贼劫掠，人户<br>失散，现仅存三百馀户，日不聊生，不及原来人户四分之一。请将该旗照旧移过<br>河北，与察罕洛亥驻防官兵协同把守渡口，实与蒙古有益。”苏勒芳阿奏：“即<br>饬贵德文武将该旗安分守法之人移过河北，交车凌敦多布代为管理。仍饬留心稽<br>查，如有滋事作贼之人，不准混淆移过，以昭慎重。”从之。<br>二十二年，果洛克番贼窜青海，掠蒙古及番族。盟长郡王恭木楚克集克默特<br>率兵剿捕，俘番贼多名，得所掠牲畜，赉缎疋奖之。二十三年七月，以陕甘总督<br>富呢扬阿等奏河北近边及河南番族畏法，酌撤各路官兵，予出力左翼盟长郡王贝<br>子索诺木雅尔吉奖，分给在事蒙、番牛羊一万四千六百有奇。二十四年三月，录<br>斩擒偷渡河北番贼功，予左翼副盟长贝勒罗布藏济木巴双眼花翎。五月，番族喀<br>布藏与蒙古挟仇报复，蒙兵败之。六月，富呢扬阿奏派防兵并蒙古、番兵，按季<br>于出巡前赴青海南適中之贡额尔盖地方会哨。是年，侨居郡王恭木楚克集克默特<br>旗之雍希叶布等四番族仍回原牧。六平番贼复出劫掠，命甘肃提督胡超赴永固剿<br>之，饬西宁办事大臣德兴驻丹噶尔。六月，陕甘总督布彦泰等奏剿黑错寺，番族<br>窜遁，酌量撤兵。<br>咸丰二年，以陕甘总督舒兴阿奏，饬暂驻永安城之蒙古郡王等回牧，裁察罕<br>洛亥等处蒙古兵一半。四年，陕甘总督易棠奏于野牛沟三处招募猎户各一千名开<br>采金砂，堵御番匪。同治三年，饬山西筹解青海蒙古王公等岁俸。以青海剿贼出<br>力，予紥萨克王乌尔珲紥布等奖叙。<br>光绪元年九月，西宁办事大臣豫师奏捕获柴达木抢杀番目之蒙古人犯。谕免<br>紥萨克达什多布吉议处，仍饬认真约束。四年十一月，予青海历年剿匪出力之副<br>盟长贝勒拉旺多布吉等奖。<br>二十三年二月，甘肃回匪刘四伏等率溃贼数万人由南山水峡口窜青海格德地<br>方，贝子纳木希哩率蒙兵，右翼副盟长贝勒拉旺多布吉、贝子吹木丕勒尔布、察<br>罕诺们汗旗及刚咱族总千户均派兵会合堵剿。纳木希哩等阵亡，寻赠纳木希哩郡<br>王衔，恤之。是月十四、十五等日，匪窜左翼郡王鞥克济尔噶勒游牧都蓝果立<br>地方，鞥克济尔噶勒派兵进击，匪遂窜柴达木，势张甚。陕西巡抚魏光焘派道<br>员严金清率马队由水峡口尾追，甘肃提督董福祥派马队从丹噶尔日月山出口，会<br>兵海南一带，齐至都蓝果力地方前进。刘四伏等窜踞遐力哈净并腮什唐等地，负<br>嵎死拒。柴达木住牧之左翼盟长贝子恭布车布坦、贝勒车琳端多布、台吉索木端<br>多布等亲率蒙兵迎击。时口外盛雪严寒，回匪无所得食，饥冻毙者大半。刘四伏<br>等见势不支，遂向西分窜安西、敦煌各境。陕甘总督陶模派道员潘效苏分兵由扁<br>都口进战，西宁办事大臣奎顺饬大通住牧之右翼正盟长郡王棍布拉布坦、公齐克<br>什紥布、台吉丹把、台吉齐莫特林增，阿里克族百户格拉哈官布等亲督蒙、番兵<br>丁，会合官军，分途兜剿。公齐克什紥布手带枪伤，裹创力战。刘四伏率匪西遁，<br>馀贼降，於贝子恭布车布坦旗安插管束，青海肃清。陶模请奖奏入，于郡王鞥<br>克济尔噶勒等奖有差。陶模等於丹噶尔厅设局，以银布粮茶赈被难各旗。<br>宣统二年四月，郡王巴勒珠尔拉布坦为资政院钦选议员。三年四月，青海左<br>翼正盟长紥萨克贝勒车林端多布卒，广恕奏以本翼郡王鞥克济尔噶勒暂代之。<br>其地有矿，有盐，林木亦富。佐领共一百有三。<br><hr>
