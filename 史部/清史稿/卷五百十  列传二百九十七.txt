<h4>《史部·清史稿·卷五百十  列传二百九十七》<b class="x">作者：赵尔巽等</b></h4>
<br>◎列女三<br>韦守官妻梁归昭妻陆（昭弟继登妻张）罗仁美妻李（仁美弟妻刘妾梅<br>李等钱应式女）王氏三女沈华区妻潘陈某妻伍（孙谔妻顾等）洪志<br>达妻叶罗章衮妻杜（章衮侄群聘妻田等）王磐千妻颜（何大封妻阮）方希<br>文妻项廖愈达妻李（妾汪张叶芊妻谢）姚文璚妻刘（毛翼顺妻陈）王<br>三接妻黄（刘琰妻邢王跻圣妻韩等）程显妻朱（刘元钅堂妻吴妾朱等）应<br>氏妇平阳妇殷壮猷妻李杨昌文妻袁谌日升妻陈（陈某妻万）林应雒<br>妻莫（梁学谦女吴师让妻某黄某妻李）文秉世妻梁（文氏女文枢妻陆何<br>氏女王氏三女）陈心俊妻马（郭俊清女张问行妻杨）张联标妾傅林乾<br>妻程杨应鹗妾佟黄居中妻吴胡守谦妻黄沈棠妻俞（陈得栋妻蒋等）汪二<br>蛟母徐（妻戴刘章寿妻徐）黄嘉文妻蔡徐明英妻吴长清岭烈妇韩昌有<br>妻李马雄镇妻李（妾顾等）沈瑞妻郑（傅璇妻黄）刘昆妻张（妾吴及二<br>女杨天阶妻关及二女）乌蒙女刘亨基女滕士学妻满（向宗榜妻滕滕作贤<br>妻杨滕家万妻黄高村妇）陈世章妻朱薛中杰女（傅瑛妻周）任寨村二<br>十烈女王自正妻马强逢泰妻徐（方振声妻张陈玉威妻唐）宝丰二妇戴<br>钧衡妻李（妾刘）陈吉麟妻周（凌传经妻杨）秦耀曾妻毕（曹士鹤妻管）<br>谢石全妻廖（曾石泰妻黄叶金题母胡缪胜云妻黄）石时稔聘妻刘章瑶圃女<br>戴可恒妻朱金福曾妻李（张福海妻姚）邵顺年妻伊（顺年弟顺国妻刘）<br>陈某聘妻酆胡金题妻俞（王氏女）郑德高妻阮（方其莲妻阮）周小梅妻汤<br>杨某妻沈周世棣妻胡蔡以莹妻曹（妾马）王永喜妻卢刘崇鼎母张武昌<br>女子（沧州女子）费某妻吴冷煜瀛妻卢（陈兆吉妻余）蔡法度妻简张<br>守一女（王占元妻杨王秉堃女魏克明女）刘庆耀妻廖（欧阳维元妻曹李<br>盘龙妻邓等）黄氏女（程氏女）韩肖朱妻郗张醴仁妻王（许氏女李氏<br>女）杨某妻吴康创业妻邸（李鸿业妻邸王书云妻谷）王有周妻杨（子汉<br>连妻张汉元妻李汉科妻李等）张金铸妻段王氏二女马安娃妻赵（王<br>之纲妻李）穆氏女张某妻蔡（程丁儿妻黄张氏女）赵贵赐妻任（杨贵<br>升妻刘）多宝聘妻宗室氏（子英爚妻鄂卓尔氏）公额布妻（音德布女）良<br>奎妻连惠妻（根瑞妻）松文母吴姚叶敏妻耿陈某妻殷黄晞妻周邹延玠<br>妻吴陈生辉妻侯田一朋妻刘蒋世珍妻刘王有章妻罗（有章妹）楼文贵<br>妻卢沙木哈妻郑荣组妻徐张翼妻戴詹允迪妻吴蔡以位妻孙杨春芳妻<br>王（王尊德妾唐）窦鸿妾郝章学闵妻董杜聂齐妻何（张氏妇）宁化二妇<br>韦守官妻梁，长清人。明季饥，女未行，从父流转河南，婢於富室。及笄，<br>主为择婿，梁泣言幼尝受韦氏聘，死，不敢别嫁。主使求得守官，守官迎以归。<br>已而守官卒，家人欲使别嫁，梁自沉大清河，救，不死。乃自治棺，曰：“有欲<br>娶我，以此畀之！”家人不复言。寇乱，匿棺以免。顺治二年，师南行，过其村，<br>梁惧，积薪於户下，举火，乃入棺，自焚死。<br>归昭妻陆，弟继登妻张，昭，昆山人；陆、张皆太仓人。昭仕明为监纪，顺<br>治二年，死扬州；继登为教谕，长兴民乱，戕焉。二妇未得问。昆山兵起，舅姑<br>避于乡，舟迎二妇，二妇不果行。师至，城闭，城西炮如雷。二妇夜登楼，环坐<br>诸儿女酌酒，戒积薪楼下，城破则纵火。一老仆进，谓城破当兵冲，虑不及死，<br>城北比丘尼故与主母善，菴后有池，仓卒可得死，从之。城破，兵掠菴，张入池，<br>陆视其女，一卒前犯，陆力拒，被二矛，仆，又乱箠之，乃绝。张以水浅，不即<br>死。兵去，潜视陆，陆亦苏，乃与尼共掖起之。兵复至，张辄避诸池，一卒索得<br>张，欲执以去，张力拒，见杀。陆创重卒。<br>罗仁美妻李，仁美，扬州人，失其县；李，龙游人。家扬州广储门。师下扬<br>州，李方娠，积薪所居楼下，呼诸妇曰：“原死者共死，毋辱！”於是姒刘、仁<br>美妾梅、李，前室女宦姑及诸妇，从李登楼，凡十二人。呼婢菊花举火，前室子<br>哭，从李俱上，李顾见，启牖呼仁美，掷儿下。仁美负母手挈儿，哭出巷，回首，<br>见黑烟出瓦隙，火合楼摧，闻屟声沸火中。仁美行，遇兵，仅得脱。兵去，发楼<br>烬，拾残骼，惟菊花遗肢衣可辨。乃丛葬十三人西华门外。<br>同时钱应式女淑贤，丹徒人。闻城破，数自杀，未绝。雨甚，门外万马声，<br>比屋杀人，火四起。淑贤以纸渍水塞口鼻，持父手壅其气，父手悸不能举，又解<br>衣带，强母使缢。母哭走，出，闻足击床阁阁，入视，已绝。<br>王氏三女，金坛人。其二为同产，其一为群从姊妹，年皆十六七，以王师下<br>江南，诸州县盗群起，王氏避长荡湖。昼延缘苇间，夜复其居。一日，盗至，劫<br>三女子，缚置筏上。三女子号泣跌荡，筏覆，三女子死焉，贼十数辈亦溺。明日，<br>尸浮水上，缚尽弛，三女子携手，发相縻。乱中无棺，得故箧三重以敛，墓于湖<br>滨，墓木枝蘖皆三，相樛。<br>沈华区妻潘，海宁人，居硖石。顺治二年六月，举人周宗彝起兵硖石。八月<br>望，师宵乘北关破之，华区与潘皆被俘。过南市桥，潘睨水欲自沉，华区密止之，<br>曰：“汝死，兵且杀我！”潘乃语兵：“我从汝去，原得释我夫。”兵释华区，<br>驱潘入舟，舟行十八里，至王店。水次，观者方集，潘忽跃起，曰：“我硖石沈<br>华区妻，义不任受辱！”奋入水。兵惊，捽其发出水，潘力自沉，发断，系以<br>纆，益力自沉，纆绝，如是三，兵以刃舂其喉，遂死。师中有裨将叹其烈，<br>出千钱为敛。<br>陈某妻伍，华亭人。师下松江，陈家璜溪，兵至，斧陈首，伍奔救，兵舍其<br>夫而絷之。伍曰：“毋缚我，我从汝去！”将登舟，跃入溪，死。<br>当时死于溪者，诸生孙谔妻顾、徽州商孙氏之媪。<br>洪志达妻叶，歙人。顺治二年，徽州初定，盗贼所在多有，志达偕叶避兵淳<br>安郑家村。明年二月，村人譁言兵至，志达与叶仓皇走，匿草中，游骑过，自<br>草中曳叶出。志达习拳勇有力，踊自草中，奋击一骑，仆，众骑拔刀赴志达。志<br>达徒手与斗，众骑且仆且起，环射之，矢中志达目，贯脑死。叶抱尸恸，众骑挟<br>之行，叶辍哭。马行渐缓，度悬崖，叶曰：“勿持我急，我自能乘。”贼信之，<br>遂纵马向崖，众骑自后从之，叶自马上掷崖下，死。淳安人言其死且为神，为之<br>祠焉。<br>罗章衮妻杜，群聘妻田，淳化人。群聘，章衮从子也，皆早卒。顺治三年，<br>寇至，城破，杜指墙间井，语养女淑明、淑仪曰：“此吾曹死所也！”遂入井。<br>淑明、淑仪相向哭，从之下。田与杜连墙居，闻哭，呼其女优姐，亦趋井死。<br>先一年，县兵譟变，章衮侄女窦芳堕楼死，窦芳有从姊雁珠，明崇祯间死<br>寇，窦芳方在娠，其母梦雁珠偕一女至，谓唐奉天窦烈女也，故命曰窦芳。既长，<br>嫁三原房大猷。其死后雁珠十七年，俱以正月十五日死，死时年俱十八，乡人合<br>前后称“七烈”。<br>王磐千妻颜，江西安福人。顺治三年，遇寇，紾其臂索贿，颜诧曰：“此<br>手乃为贼执耶？”投水死。<br>何大封妻阮，无为人，早寡。有授物误触其手者，引刀断指，血溅尺许。<br>方希文妻项，名淑美，淳安人。顺治三年，明溃师掠县，希文携家避兵西坑。<br>以妾子病，谒医。兵骤至，纵火。火将及，婢请项出避，项曰：“出，死于兵；<br>不出，死于火。死同，死火不辱。若能死，则从；不能，亟出！”希文故有藏书，<br>项积书左右，坐其中，火及，书烬，项殉焉。<br>廖愈达妻李，妾汪、张，泰宁人。李读书通大义，教二妾章句。愈达从外归，<br>闻李疏“仁”字，教二妾，语谆谆。愈达入而笑，李正色曰：“志士仁人，有杀<br>身以成仁，毋求生以害仁！”顺治三年，愈达将妻妾避兵，或传崇祯十七年京师<br>破时，检讨汪伟与其妻耿殉国事，李以告二妾，相持而哭。师渐逼，愈达与妻妾<br>夜走南石砦，师至，攻砦，愈达率妻妾避砦口。或呼师自砦后入，李即从砦口展<br>手投崖下。愈达挈二妾匿岩石中，搜山兵至，张亦投崖死。愈达出金遣兵去，汪<br>坚持愈达衣，伏其后，顷之，遥见师中出裨将，朱缨窄袖，指挥从卒巡山。汪大<br>哭曰：“君善自保！”亦投崖，激于石，身裂若支解。师退，愈达及诸同避砦中<br>者皆得脱。<br>叶芊妻谢，宁都人。六年冬十月，明将揭重熙等以师赴南昌，驻宁都兵掠得<br>谢，部曲将悦其色，问家世，谢从容具以对，因乞得沐浴，部曲将许之，遂入室，<br>以鬀鬓刀自揕其喉，死。<br>姚文璚妻刘，名满，福清人。文璚鬻香于市，顺治三年，海寇至，索钱<br>无所得，截文璚首去。满舁尸还，舐血缚布缀於颈，敛毕，乃言曰：“我恨不<br>能手刃贼，独以死报君。”首触棺，仆，久之，甦，请以兄公子为后，尽鬻衣珥<br>营葬。越三年，清明上冢，归，屑金咽之，死。<br>毛翼顺妻陈，亦福清人。顺治四年，翼顺死于寇，舁尸还，血溢于鼻，陈舐<br>血，敛毕，不食七日，自经。<br>王三接妻黄，曹县人。三接官汾西知县，黄侍姑田家居。顺治五年，李化鲸<br>乱，破城，姑、妇皆被执。黄语贼曰：“释我姑，我与金帛，惟尔欲！”贼释其<br>姑，黄度姑行远，乃骂曰：“吾家清白吏，安有厚藏？吾名家女，命妇，岂肯从<br>贼？有死而已！”贼磔之。<br>当时为贼杀者，刘琰妻邢等九人；投水死者，王跻圣妻韩等七人。<br>程显妻朱，新建人，明宗室女也。以其侄为子妇。顺治五年，金声桓为乱，<br>显自南昌将家人入山，道遇兵相失。或传显已死，朱谓子妇：“翁死，吾不独生，<br>汝奈何？”妇曰：“死耳！”朱缢树上，已绝，兵救之，甦，复触树死。妇亦起<br>触树，兵前持妇，妇齧其指，夺刀自刭死。<br>刘元钅堂妻吴，妾朱，南昌人。元钅堂亦将家人避兵，兵及，弃抱中儿道旁<br>厕而走，吴伏沟草。朱为兵得，絷以行，经溪，跃，絷绝，兵斫其颊，死。吴出<br>草，行数十武，遇邻媪，脱簪求扶持。兵复至，吴握发仰天号曰：“夫邪子邪！<br>吾其死邪！”兵挟刃逐之，行赴陂死。<br>是役诸女妇死者至众，靖安舒调熙妻朱，救夫；丰城熊嗣蕃妻胡，及从子有<br>恒妻沈，从夫救舅：皆死。而新建徐文璠妻朱，割乳断首；进贤胡永益妻胡，刃<br>出背：死尤烈。<br>应氏妇，鄞人。贫行乞。顺治六年，海寇至，匿郭东庙。寇欲汙之，坚不从。<br>既仍伪诺，出庙，将入井，寇复牵以入，终号泣不就，死乱刃。<br>平阳妇，不知其姓氏。顺治七年，姜瓖乱，为其徒所掠，过定州唐城村，<br>刺血题诗于壁，并为序自述，略言：“明月在天，清水在旁。得自尽于此，上不<br>媿父母，次不惭婿，庶几与水同清，与月同明。”遂自经死。<br>殷壮猷妻李，丰润人。顺治中，壮猷为临蓝参将。十一年，孙可望攻临蓝，<br>壮猷筑城以守，围久不解，出战，死。李以印畀次子质，挥使出避，而与长子文<br>自刭死。<br>杨昌文妻袁，安义人，或曰建昌人。顺治间兵乱，父母迎袁归，袁不可，曰：<br>“弃姑避兵，不义。”兵至，伏地请死，斫数刃去。家人归，努目问：“姑无恙<br>乎？”曰“无恙”，乃瞑。<br>谌日升妻陈，高安人。顺治间，金声桓乱，为兵掠挟上马，力拒，中八刃，<br>剖心断脰刳孕死。<br>陈某妻万，万县人。康熙间，谭弘乱，被执，杀其怀中子。万诡言家有藏<br>钅强，贼使其徒从以往，过悬崖，奋起，挤贼堕，亦自投死。<br>林应雒妻莫，梁学谦女，吴师让妻某，黄某妻李，皆新会人。应雒、学谦、<br>师让皆诸生。顺治十一年，明将李定国攻新会，城守阅八月，食尽，杀人马为食。<br>莫代姑，梁女年十一代父，黄、李代夫，皆死。李之死，兵持首还其夫，使葬焉。<br>文秉世妻梁，郁林人。李定国掠州，梁为兵掠，迫上马。梁哭，据地骂，兵<br>杀之。越二日，秉世得其尸，目未瞑也。<br>文氏女兆祥，文枢妻陆，灌阳人。定国兵至，姑嫂避火星山箐中，兵入，自<br>杀。<br>何氏女，昭平人。是岁师逐定国，避兵思庇冲。或迫之，死。<br>王氏三女：长亥娘，次竹姑，次酉娘，博白农家女。康熙十九年，避寇宴石<br>岩，寇攻岩，姊妹皆投崖死。<br>陈心俊妻马，伏羌人。年十九，寡。顺治初，流寇据城，其渠闻马有色，遣<br>人强致之。马居楼上，挥杂器物掷楼下，厉声叱其人曰：“白若渠，欲强污我，<br>惟有头可断耳！”渠闻，亦愕曰：“烈妇！烈妇！”卒得免。<br>郭俊清女莲姑，巴州人。嘉庆二年九月，教匪破城，掠以去，女骂不绝。贼<br>褫其衣，骂愈厉，杀之，书其背曰“烈女尸”。<br>张问行妻杨，秦州人。同治间回乱，破其堡。杨遣三子行，持厨刀倚扉骂贼，<br>贼剺其口至耳际，骂犹不已，遂死。贼举扉掩其尸，书其上曰：“此张监生妻杨<br>烈妇，毋损其尸。”<br>张联标妾傅，泰顺人。联标为罗阳知县，傅从，年方笄。山寇破县，被执。<br>贼渠令其徒百方诱之，不从。一夕，拥至渠所，诸贼执刀夹左右，怵以死，终不<br>屈，乃缢杀之。<br>林乾妻程，漳浦人。有殊色。康熙元年，县有刘畅者，为盗马婆山。掠程至，<br>将污之，不从。使他妇惎之曰：“我曹已至此，即完节，谁复能信？”程曰：<br>“吾自行吾志，非求人信，岂能效汝曹无耻耶！”畅杀之。<br>杨应鹗妾佟，奉天人。应鹗官贵阳同知，吴三桂叛，檄署官，应鹗力拒，乃<br>置诸顺宁。师将入滇，郭壮图使杀之。应鹗骂使者。佟曰：“大丈夫当毅然引决，<br>无恋恋如儿女子！我请为公先，不使公遗憾。”遂缢，应鹗亦缢。<br>黄居中妻吴，居中失其里贯；吴丰顺人，广东饶平镇总兵六奇女也。康熙中，<br>居中为苍梧教谕。十三年，孙延龄叛，梧州戍兵应之，入其室，吴曰：“封疆之<br>事，固知非若曹所能，若曹其俘我乎？我将待之！”奋击，杀二人，自伏剑死。<br>胡守谦妻黄，闽人。守谦武举。当耿精忠叛，守谦投书城外，言贼必败，状<br>为守者所收，送郊外杀之。黄请代，不许。乃求得守谦首，缀於尸。葬毕，自具<br>棺衾，饮药死。<br>沈棠妻俞，莆田人。年十八，美。耿精忠兵至，执俞，并及棠。俞计脱棠，<br>乃抗贼。贼威以刃，就刃；迫以火，赴火；幽之，遂自缢，贼磔其尸。<br>同时福清陈得栋妻蒋，陈云元妻周，皆为贼磔。莆田林振先妻郑支解，永安<br>黄尾四妻郑刳孕，贵溪傅护妻薛剖腹，脏腑尽出。<br>汪二蛟母徐，妻戴，开化人。康熙十三年，耿精忠兵入浙江境，开化陷，二<br>蛟及母、妻行避贼。贼至，缚二蛟，驱其母、妻以行。行过大泽，戴厉声曰：<br>“得死所矣！”徐应曰：“待我！”贼持戴袖，戴绝袖，抱子自投泽中，徐与俱<br>下。二蛟大呼，缚尽绝，亦赴水死。<br>后二年，开化复陷，刘章寿妻徐，为贼渠所得，置楼上，令两卒为守。妇阳<br>谓守者：“事已至此，幸语若主，欲婚我，当具礼。”卒告渠，渠盛服佩刀上，<br>妇迎坐，解刀置案上。复阳言：“奈何不为我具衣饰？”渠诺而下，妇取刀弄之，<br>拔出鞘，忽引自刺。守者前夺刀，妇挥刀断其臂，遂自刭，渠裂其尸。<br>黄嘉文妻蔡，名慧奴，黄岩人。康熙十三年，耿精忠之徒陷黄岩，明年，师<br>复黄岩，以黄岩民尝丽贼，俘焉。蔡及其子女属杭州驻防将，将艳蔡，欲以为子<br>妇。九月壬申，将召蔡喻指，蔡取壁间刀自刭死，将投其尸於江。时军中得俘辄<br>责金赎，嘉文方求金杭州，至，则蔡已死，乃赎子女还。蔡父行求蔡尸，十二月<br>丙子，风作，江潮涌，蔡尸乃出，距蔡死九十有九日。嘉文还，言子女得赎正同<br>日。<br>徐明英妻吴，名宗爱，字绛雪，永康人。宗爱幼慧，九岁通音律，十馀岁即<br>能诗，善写生，间作设色山水。明英卒。康熙十三年，耿精忠将徐尚朝攻处州，<br>略金华。六月，游兵至永康。尚朝尝官浙东，闻宗爱才色，乃使胁宗爱族人，求<br>宗爱，势汹汹。宗爱乃曰：“未亡人终一死耳，行矣，复何言！”贼遣迎宗爱，<br>以两骑翼宗爱行。至三十里坑，宗爱绐骑取饮，投崖死。宗爱二女兄皆能诗，而<br>宗爱尤工，所著诗二卷。<br>长清岭烈妇，不知其氏，诸暨人。康熙十三年，盗朱德甫占县紫阆山为乱，<br>吏发兵讨之，妇见掠，与其并絷。妇好谓兵：“吾既被获，复何言？吾夫祗此子，<br>请俟其追至，以子归之，吾从汝去耳。”行至长清岭，其夫奔而至，妇复请以子<br>授其夫。度父子行已远，自掷崖下死。<br>韩昌有妻李，秦州人。康熙十四年六月，遇寇，李负幼子，行迟，为贼及。<br>李批贼颊骂，贼刃之七创，项未殊。昌有舁之归，夜而苏，谓昌有曰：“必葬我<br>松下！”又七日乃绝，昌有葬之松下。<br>马雄镇妻李，雄镇自有传，李不知其里贯。雄镇为广西巡抚，孙延龄反，遣<br>子世济如京师告变，旋见执，幽四岁。康熙十六年，吴世琮攻杀延龄，遂戕雄镇<br>及其二子。李及妾顾、刘，女子子二，世济妻董，妾苗，同日死。雄镇初见执，<br>置其孥别室，妾赵及世济子一、女三皆以饥寒死。於是雄镇二女相要同死，妾顾<br>亦原从。及雄镇见执，守者梯垣以告，二女谓顾：“今日当践约。”为纟睘于梁，<br>语顾曰：“夫人诸母行，宜位於中，虽颠沛，不可失序。”顾曰：“我妾也，又<br>无出，何敢与诸母齿？”再让，乃先缢，幼女年十五，弱，手不胜绠，久之，环<br>不就，呼曰：“姊助我！”长女年十八，应曰：“妹怖死耶？吾助妹！”已，皆<br>缢。董先二女缢，绠再绝，再仆地，伤额及足，三缢乃绝。苗与刘后二女缢，李<br>视诸人皆死，曰：“姑妇子女，皆幸不辱身，我无憾矣！”乃亦缢。<br>顾，名荃，字芬若，丰润人，能诗画。<br>沈瑞妻郑，瑞附见其从祖志祥传。郑父斌事郑锦，私署礼官，盖亦锦族。瑞<br>嗣封续顺公，驻潮州。锦兵破潮州，送瑞台湾，时瑞年十五，斌盖以此时婿瑞。<br>居数年，锦部有傅为霖者谋为反间，事泄，辞连瑞，锦系瑞及其孥，而以郑归斌。<br>郑泣谓斌曰：“儿既归沈氏，生死与共！请遣儿同系。”斌使处于别室。及瑞将<br>死，问：“夫人安在？”或以告，解带使诀郑，郑遂自经。<br>傅璇妻黄，名弃娘，台湾人。璇，为霖子也。为霖事败，锦俘其孥，弃娘有<br>兄铨为营救得免。为霖、璇皆被杀，弃娘矢殉，铨宽譬之。弃娘曰：“今日之事，<br>子为父死，妻为夫死，复何言！”卒自经。<br>刘昆妻张，保宁人。昆死乌蒙之难，语在忠义传。昆既死，贼遂破城，张冠<br>帔坐中堂，呼女易璋、可璋及妾吴，戒毋辱，出昆佩刀示易璋，易璋泣而跪，张<br>斫其肩死。可璋亦跪，张栗，刀堕，可璋曰：“母怖耶？”拾刀自錾，亦死。张<br>语吴：“汝将三岁儿，好自匿，存张氏后。”吴号，抱张膝，张且叹且回刀自殊，<br>颈且断，危坐几上。吴挥乳母抱儿速去，拜张前，引刀冲喉，死几下。雍正八年<br>八月事也。乳母逃山中，卒全张氏后。师定乌蒙，录昆死事，张、吴易璋、可璋<br>旌赠如例。<br>杨天阶妻关，开化人。天阶为乌蒙守备，城破时战死。亦有女子子二，长曰<br>凤，次无名，关闻天阶死，谓二女曰：“我当死，汝姊妹宜求自脱。”二女泣曰：<br>“父已死，兄不知存亡，何以为生？”遂对缢。关自刭死。<br>乌蒙女，不知姓氏，里居乌蒙。倮乱，掠子女财物，女子年少者，头人自取<br>之。女与其曹二十馀辈立棚下，日暮，头人持刀入，叱诸女去衣，不从。击以刀<br>脊，次及女，女年十五六，有容色，坚不从。头人欲击辄复止，小倮告有以酒食<br>贺者，头人掷刀出。倮营中为坑，爇薪炭御寒，女挟头人所弃刀立坑后。头人醉，<br>复入就女，张两手将抱持，女迎刺洞其胸，仆地死。众倮惊，就视，女已自刭，<br>群碎其尸。<br>刘亨基女，字满，湘潭人。亨基官台湾府同知，权知彰化县。林爽文之难，<br>亨基殉焉。满年十六，自沉厅后池，池浅不得死，辗转泥中。贼大至，曳之上，<br>满骂曰：“我名家女，岂惧死乎？汝曹生太平，乃为逆乱，官军至，汝曹当万段！”<br>贼劙其口，劓其鼻，骂愈厉，乃杀之。台湾平，得旌，台湾之民私谥曰贞烈。<br>滕士学妻满，向宗榜妻滕，滕作贤妻杨，滕家万妻黄，皆麻阳高村人。乾隆<br>六十年，苗乱，掠高村，入士学家，击满以梃。满怒骂，苗抉其目。骂愈厉，遂<br>断舌剖腹，寸磔死。滕绷其儿走水次，求舟将渡。苗逐之，执其手，滕怒骂，苗<br>杀其子，滕跃入水死。作贤、家万皆为苗杀，杨自刭殉。黄为苗掠至八斗山，绐<br>苗入深林，解刀揕其胸，杀之。走求家万尸岩下，亦自经殉。高村又有妇，以<br>舅方病，不忍去。苗至，将杀其舅，妇夺刀刺苗，殪，遂自刭。<br>陈世章妻朱，义宁人。世章为湖北保康知县。嘉庆元年，曾世兴为乱，保康<br>故无城，贼骤至，朱怀印坐。贼挟刃索印，朱曰：“我命妇，印在此！汝曹何敢<br>夺？”贼以矛贯其胸死。<br>薛中杰女，洋县人。嘉庆二年，教匪掠县境，女年十六七，从家人行避贼。<br>为贼得，置马上，女骂，跃，仆地，贼掖之起行。经益水滨，自掷入水。方冬，<br>水落，不即死。贼岸上立，好语招使上，女益匍匐求深处，贼攒矛刺之，死。<br>傅瑛妻周，宝庆人。道光间，教匪起，周方在母家，从母匿丛栗中。贼拥入，<br>邻妇先匿者群叩头乞哀，周语母曰：“死生命也！奈何降志於此曹乎？”乃举袂<br>蒙其首伏母怀。贼迫视之，美，挟上马，二贼挟以行。周骂贼，贼抚其背为好语，<br>周以指剺面骂益急。贼刺其肋，推坠马，死乱刃下。<br>任寨村二十烈女，任寨村宝丰县村也。嘉庆五年，教匪至，距村不十里，村<br>民出御。此二十人者，与同村诸妇避於楼。教匪入村，攻楼，不能克，乃收禾黍<br>积楼下，环而焚焉。火炽，楼中诸妇有穴墙而跳者，或欲与二十人俱，二十人同<br>声曰：“教匪盈野，理难自拔，万一求死不能得，何颜食息于人世？死于刃，死<br>于水，死于火，死同也。惟毕命於此，吾侪志决矣！”俄而风起，火益怒，楼烬，<br>二十人熸。二十人中已適人者，何李氏、张王氏、刘王氏、冯刘氏、傅李氏、<br>任赵氏、任周氏、任宋氏、任邱氏、任张氏、任赵氏、赵叶氏、李张氏、张赵氏、<br>崔郝氏；未字者，何氏、冯氏、傅氏、熊氏、崔氏。<br>王自正妻马，秦安人。嘉庆五年，教匪破县，马被掠，骂不已，刀胁之，益<br>厉，眦裂血，贼积薪焚杀之。<br>强逢泰妻徐，韩城人。逢泰父克捷，嘉庆间官滑县知县。十八年九月庚午，<br>李文成之徒为乱，克捷及其妻殉焉。前一月，逢泰将其弟望泰归取妇。乱作，徐<br>骂贼不为屈，贼絷徐钉著厅事柱上，脔割之，弃其骨。事闻，仁宗以徐死事烈，<br>命谥节烈，赠恭人，附祀克捷祠。<br>方振声妻张，大兴人；陈玉威妻唐，台湾人。振声官嘉义县斗六门县丞，玉<br>威官台湾北路协把总。道光十二年十一月，盗张炳为乱，遣其徒黄城攻斗六门，<br>振声、玉威与千总唐步衢拒战，皆死之，张、唐殉焉。张骂贼，劓鼻剜舌死尤惨。<br>其幼女亦从死。<br>宣宗命张、唐并谥节烈，附祀振声、玉威祠。终清世，妇人得谥者凡三人。<br>克捷、振声、玉威语在忠义传。<br>宝丰二妇，不知其氏，县察河寨人。道光中，教匪为乱，官军逐捕，以车载<br>火药留置寨中，为教匪所诇，将攘而有之。攻寨急，堕其一隅为陂陀，肉薄以<br>登。二妇见贼入，大呼曰：“寨破矣！火药且资贼，奈何？”寨中人皆潜避，无<br>应者。二妇从风而火，药尽焚，烟涌尘起，蓬勃雺晦如夜，贼自相斗杀，二妇燔<br>焉。<br>戴钧衡妻李、妾刘，桐城人。钧衡，文苑有传。咸丰初，洪秀全之徒攻县，<br>钧衡避舒城，李、刘及二女居。寇至，仲女年十六，抗刃死，李、刘皆被掠。寇<br>使他所掠妇与李处，李阳与诸妇语，纳手入袖。忽口喷血仆地，视之，刃刺喉死。<br>寇欲褫其衣，其侣呼曰：“此烈妇！汝褫其衣，吾斩汝！”诸妇防刘益严，刘受<br>李诫，以间脱其幼女囚。两月馀，不言，不栉发。一日，寇欲污之，乃大骂。寇<br>怒，杀诸东郊外，骂不绝。曰：“吾今可以报女君矣！”遂死。<br>陈吉麟妻周，临川人。咸丰间，洪秀全之徒破县，周与女仙英走铜岭，贼及<br>之，加剑于项，逼之，不肯从。杀仙英，愈怒，批贼颊，贼杀之，尸提其首而立，<br>贼为之惊走。<br>同时凌传经妻杨，彭泽人。与姑匿山中，贼搜得姑，杨持刀奔赴。贼舍姑与<br>斗，力尽，为贼支解。杨同县又有贾莲品妻韩，掴贼，为所磔。<br>秦耀曾妻毕，耀曾，江宁人；毕，镇洋人，湖广总督沅女也。耀曾以举人官<br>郎中。咸丰三年二月，洪秀全攻江宁。毕年将八十，城破，集家人告曰：“吾家<br>人受朝廷恩，於义当死。尔曹皆朝廷百姓，平日受承平之福，今寇乱，可爱死乎？<br>且为贼得，必有求死不得者，悔何及！”乃服命服，扶杖赴水死。从者数十人。<br>曹士鹤妻管，名怀珠，字藏真，亦江宁人。士鹤官陕西清涧知县。城将破，<br>与士鹤兄妻李缢朱氏祠树上，自书衣襟曰：“陕西清涧县知县曹士鹤妻管氏为国<br>死於此。”<br>谢石全妻廖，曾石泰妻黄，叶金题母胡，缪胜云妻黄，皆定南人。咸丰六年，<br>粤贼攻城，廖、黄皆助城守。廖执刃登陴，历数十昼夜。一夕，依堞视贼，为飞<br>炮所中，遂卒。黄佐石泰杀贼，贼攻城东南隅，黄赴救，中火枪，犹大呼杀贼，<br>死城上。八年，贼复至，攻胡所居村，金题从乡兵御贼，胡握析薪斧，踣贼十馀。<br>力斗，被重创，与金题俱死。胜云所居曰缪家庄，土寇作，黄与妯娌发火箭殪贼。<br>贼逾屋入，胜云与其父皆死。黄挥刀巷战，久之，贼大至，自刭死。<br>石时稔聘妻刘，名敏和，吴县人，家洞庭山。时稔卒，刘得请於父母，奔丧，<br>奉姑居。咸丰十年夏，洪秀全之徒破苏州，洞庭山民拒守。阅岁馀，力尽。贼自<br>山前入，刘盛服待水次，誓死。居三日，贼不至，姑挽令入室，刘问：“何以得<br>免？”则曰：“率钱输贼兵。”刘跃起，哭曰：“是乃降也！降则此贼土，吾贼<br>人矣。吾以为三日中，若辈与贼决死战耳。今若此，何用生为？”姑与家人辈力<br>劝毋死，刘好谓曰：“我三日不入户，惫矣！且少休。”入室，即夜自经死。留<br>一纸，自书生死年月日。<br>章瑶圃女亥姑，馀杭人。咸丰十年，年十五。六月庚午，贼至，亥姑抱柱坚<br>不释，贼击之，十指皆创，抱柱如故。贼斫其肩背，亥姑骂曰：“恨不为男子杀<br>尔辈尽！”贼勒其颈死。<br>戴可恒妻朱，可恒，仁和人；朱，长兴人。可恒父熙自有传。咸丰十年，杭<br>州破，熙殉。朱具衣衾，视敛如礼，从可恒转徙。明年，复还，贼复至。围急，<br>朱方为诗词自若，曰：“我自为计久矣，何惧！”城破，朱语可恒速将子出避，<br>赋诗矢死。不食两日，未绝；自经，縆断，又未绝；夜入池死，即熙死节处。熙<br>死时，少子穗孙妻孙，方归省，闻即仰药殉。其祖母姚、母闵，及诸弟、妹皆死，<br>凡七人。<br>金福曾妻李，福曾，秀水人，有传；李，馀杭人。福曾父鼎燮，官临安训导，<br>寄孥杭州。洪秀全之徒再攻杭州，围久食尽，杂啖草木，甚至煠雨屐缘革为食。<br>城将破，李与福曾矢必死。尚馀银饼一，为福曾缝置複絮中，谓穷途得此，犹<br>可旦夕活也。俄，贼大至，投姻家洪氏屋后池死。同时鼎燮殉临安，鼎燮弟鸿僖<br>妻胡，避临安村间，为贼所迫，矛舂其喉死。咸丰十年，贼破嘉兴，福曾之族诸<br>妇女死者，衍芹妻倪、衍科妻锺、鸿鉴妻徐、鸿墀妻许、鸿勋妻潘、鸿勚妻胡、<br>鸿绶妻顾、鸿绂妻屈。徐、许皆有女从死。振声妻张，贼将至时先自经殉。<br>张福海妻姚，钱塘人。福海官广东曲江知县。姚家居，寇至，城围合，米尽<br>食麦，麦尽食糠粃，糠粃尽食马料豆。城破，贼胁姚行，姚奋起击贼，被杀。<br>同死者娣、姒孙、王，女杏珠，侄女满、文、月。<br>邵顺年妻伊，仁和人。顺年，懿辰子，懿辰自有传。杭州被围，伊炊粥奉舅<br>姑，辄忍饥不食。城破，俟其姑既出，入井死。巡抚马新贻上懿辰死事状，附陈<br>伊“生则以孝事亲，临难不求苟活，深明大义”，得旌。<br>顺年弟顺国妻刘，亦仁和人。顺国为六合知县，卒。刘父堃方为汉中知府，<br>令以二子往。刘谓异乡非可久居，以顺国丧还葬。蒐先世藏书授二子，督就学甚<br>严，二子皆成立。<br>陈某聘妻酆，海宁长安镇人。未行而夫死，誓不嫁，奉父；父卒，为立后。<br>年四十馀，贼至，焚其村，酆自沉水瓮中。贼去，戚族往视之，其庐烬，瓮水沸，<br>尸为糜矣。<br>胡金题妻俞，金题，乌程人；俞，归安人：家双林。贼以有色，驱使行，不<br>从，持刃哧<br>之，张目以颈就刃。贼笑曰：“痴女子！”乃絷以行。行数十步，有桥横水，<br>俞好语贼曰：“雨后泥泞，絷不可以行，乞舍我，我自从汝去。”复请以两矛夹<br>持以上，示无死意。至桥半，奋跃入水，贼怒其绐，矛刺之，死。<br>王氏女婉容，亦家双林。贼掠其父母，婉容请于贼：“释父母，我从汝去。”<br>贼释其父母。已入舟，婉容出户呼曰：“我犹有语，请少待！”且呼且行，近水，<br>疾跃自沉。贼操矛拯之，不上，遂死。<br>郑德高妻与方其莲妻，皆阮氏兄弟也，兰谿人。贼破县，德高、其莲将其孥<br>避北山。久之，德高、其莲偕入县，为贼杀。二妇恸，誓死。一日贼奄至，二妇<br>坚坐不为动。一贼持矛入，倚矛於壁，呼二妇具茗，二妇不应。贼解佩刀掷地，<br>曰：“不应且死！”二妇厉声答曰：“我曹畏死，尚坐待汝耶？吾夫死于贼，今<br>当杀汝！”遂跃起，即取刀矛击贼，贼徒手，被数创，大呼，群贼皆至，二妇力<br>斗死。<br>周小梅妻汤，名硕人，常熟人。咸丰十年，洪秀全之徒陷常熟，小梅方赴乡，<br>汤率子涟香、女淑贞及幼子、女入井死。将入井，嘱长子於邻翁；脱戒指付老仆，<br>嘱持书报小梅，书曰：<br>“昨君出门，饭后即失常熟，一夜未眠。今水穷山尽，当死义，恨不能一言<br>为别。原君平安，勿以妾母子为念。寄戒指一枚，见此如见妾！”<br>杨某妻沈，名彩霞，金华人。生农家，有力，能舞大刀，重百斤。俗斗牛，<br>牛奔，彩霞手挽之，牛不得动。咸丰十一年，贼将至，乡人集团练得数百人，推<br>彩霞主之。时兰溪诸葛焘团练过万人，与相犄角，贼至则互救。洪秀全将李世贤<br>自龙游至，彩霞乘其未定击之，败走。总督张玉良至兰溪，暴於民，焘惎之。兵<br>有自贼降者，伪为诸葛氏之帜过金华索犒，彩霞察其诈，击杀数百人。玉良告巡<br>抚，谓团练杀官军，互讦不已。贼又至，伪为官军装，吏不复察，金华破，彩霞<br>自刭死。杨某亦死乱军中。<br>周世棣妻胡，镇海人。咸丰十一年，贼掠世棣去，使市马，以三贼监之行。<br>世棣曰：“吾乡故多马，四人乃不足。”贼令募壮夫偕，世棣得乡人同陷贼者六，<br>导之至鄞东乡。地僻，遂手刃三贼，其一实阳死，世棣未察也。遣乡人自归，矫<br>贼令入宁波，出被掠男妇数十辈。夜半，阳死贼归告其渠，将群贼捕世棣，世棣<br>逃走。贼执世棣母及胡，胡语贼曰：“吾家有藏钅强，请以吾质，遣吾姑发藏<br>钅强，馈诸公。”姑已去，胡仰药死，世棣母子皆得免。<br>蔡以莹妻曹、妾马，萧山人。咸丰十一年，贼自严州循江薄萧山，以莹将妻<br>妾子女避兵王家桥。遇贼，劫曹，将犯之，且骂且入水死。子景轼、女景良奔赴，<br>与俱死。女景李为贼掠，语贼：“勿相强，我固原从汝。”贼稍宽之。行近水，<br>亦疾跃自沉。马抱三岁子匿苇间，以莹还，求得马。贼复至，马视道旁舍有采菱<br>者所遗木罂，折枯木授以莹使乘以渡。以莹要马偕，马曰：“此非舟，不能胜二<br>人。”出怀中儿投以莹，曰：“以此子随君去。”以莹渡未半，回望贼垂及，马<br>呼：“君勿念我，今与君永别！”赴水死，以莹得免。<br>王永喜妻卢，永喜，开州人；卢，清丰人。咸丰十一年四月乙巳，盗李古考<br>围州城，永喜将出助守，语卢曰：“若闻炮，即城破，吾家世清白，慎勿为贼汙！”<br>卢曰：“诺。”贼至，举炮相击，城得全。永喜归，则卢率二女自经死矣。二女：<br>长曰印，次曰改。又有张氏妇，村居，贼执以去。见井，绐曰：“我渴甚，乞解<br>缚饮我！”贼解缚，入井死。<br>刘崇鼎母张，都昌人。咸丰间，洪秀全之徒攻县，县人治乡兵，推崇鼎主其<br>事，崇鼎谢母在。张曰：“人谁无母，皆以母谢，谁当杀贼者？”崇鼎受命主乡<br>兵，张出家财佐饷。贼至，崇鼎请母避贼，张泫然曰：“未战而先策败，人心散<br>矣！有进尺，无退寸，此外复何顾？”崇鼎雪涕出战，败死。张闻败，曰：“崇<br>鼎死矣！”遂自经，未绝；贼已入，张出，坐堂上，骂贼，死之。<br>武昌女子，不知其姓氏，在贼中号为朱九妹。咸丰间，洪秀全破武昌，驱以<br>东，至江宁，杨秀清欲纳之。女侍饮驩甚，潜置毒酒食中进秀清，持之急，秀清<br>察有异，磔死。<br>沧州女子，亦不知其姓氏，同治七年，张总愚北攻沧州，其党得此女，献总<br>愚，总愚使执役。女袖出剪刺总愚，伤其臂，群贼集，立醢之。<br>费某妻吴，费某，德清人；吴，处州人，失其县。父景藩，为湖州运粮千总，<br>因以女归费。早寡，事祖姑甚谨。洪秀全之徒陷德清，景藩他徙，吴嘱以子而留<br>事祖姑。贼大至，追吴，将汙之，不从。贼抽刃出，祖姑与相向哭，吴慷慨求死。<br>贼系之树上，曰：“我出汝心，观汝心坚否？”刃剚胸，出心，坚如石，贼大<br>惊。就德清人求其姓氏，曰：“此妇殆有神！”<br>冷煜瀛妻卢，义宁人。煜瀛官都昌训导，洪秀全之徒破县，死之。卢伏哭煜<br>瀛侧，为煜瀛理须，厉声骂贼。贼断其舌，死，手犹握须弗释也。<br>陈兆吉妻余，亦义宁人。义宁破，贼杀兆吉。余方姙，骂贼，贼刳其腹，<br>儿逐刃堕，呱呱泣，贼惊走。其渠闻，为之少戢。<br>蔡法度妻简，新淦人。简早寡，美。洪秀全之徒攻县，名索简，言不得屠蔡<br>氏。蔡氏大忷，简曰：“是无难。”艳服乘舆出，方度谿桥，骤自舆跃出，入<br>溪水。溪水急，求其尸，勿能得。<br>张守一女春英，山西人，寓海城。同治二年，回乱，守一已卒，弟、妹幼，<br>母悲泣。春英阳语回：“能脱我母及弟、妹，原相从。”回遣两骑使守一旧仆护<br>之行。春英度去远，入井死。<br>王占元妻杨，皋兰人。同治四年，回乱，杨从家人匿山穴中，为回所得。杨<br>曰：“如爱我，幸毋伤我姑。”回驱杨去，至一村，回入掠。杨语途人曰：“我<br>王占元妻，将死於此。乞寄语吾夫，速负母远遁！”遂入井死。<br>王秉堃女翠环，固原人。亦为回得，欲挟之去，翠环曰：“释我父、兄，可。”<br>回释其父、兄，曰：“我弱不任骑，原以舆行。”回喜，俾以舆行，女舆中饵毒，<br>未至回所，死舆中。<br>魏克明女秀莲，泾州人。同治七年二月，从两兄行避兵。回至，次兄中矛死。<br>秀莲跪请活长兄，回许之。长兄脱走至山麓，遥望回迫秀莲乘马渡水，至中流，<br>坠水死。<br>刘庆耀妻廖，龙南人。庆耀贳酒自给。同治三年，贼至，廖持刃卫姑出。贼<br>执姑，廖挥刃断贼腕，姑得脱。贼斗廖，廖杀二贼，力尽，刳腹断舌死。<br>欧阳维元妻曹，崇仁人。姑早寡，年九十九矣，贼急，曹奉姑走太浮山，遇<br>贼，姑见杀。曹与维元击贼，皆死。<br>李盘龙妻邓，永新人。贼攻县，邓与族娣、姒走，遇贼仕坪。三妇共斗贼，<br>皆死。娣、姒失其氏。<br>黄氏女，名婉梨，江宁人。咸丰三年，洪秀全破江宁，婉梨方五岁，有母，<br>与兄弟居。同治四年，师克江宁，有兵入其室，杀其母及其兄弟，缚婉梨置舟中，<br>谓将归湖南。婉梨好语兵：“至汝家，当妻汝，舟中毋相逼。”时有金眉姑者，<br>亦被掠，自沉於江，婉梨举以怵兵，兵不敢犯。月馀，将至其家，驱就陆，兵遇<br>其侣，与俱投逆旅，二人方共饮，婉梨见牖上有毒鼠药，潜置食中。夜分，一人<br>毒发死，一人毒浅，未即死，婉梨掣所佩刀剚其腹，题诗壁间，述始末，自经<br>死。<br>程氏女，名季玉，归安人，从父居苏州。苏州陷，其父以医卜自活。师克苏<br>州，季玉与其父相失，就邻媪匿桃花坞。其女兄为部曲将所得，胁季玉去。季玉<br>自经，不死，作绝命诗畀媪，使他日告其父，入井死。<br>韩肖朱妻郗，赵州人。姑瞽，张总愚自柏乡向赵州，郗奉姑走栾城。贼骤至，<br>姑曰：“我瞽不能行，汝可疾逃，无以我累汝！”郗侍姑终不去。贼见其少，将<br>絷以去，郗请诀于姑，贼稍缓，郗急趋赴井。贼持矛遂之，郗张两手以拒，回身<br>堕井死。贼去，出其尸，矛创七。<br>张醴仁妻王，武强人。张总愚之徒入县境，王避乱深州。贼至，王与妇女数<br>百自沉于滹沱，水浅，不即死。贼据河滨村二日，饥冻颠踣，一妇哭曰：“此不<br>即死，不如死贼刃！”王曰：“见杀于贼辱甚，不如水死！”三日僵立死。<br>同县许氏女，从其父避贼。行遇贼，女促父速去。父陟冈望之，贼授女鞭令<br>上马，女持鞭鞭贼，骂曰：“子！安敢尔？”贼絷女，挟刃迫之，女骂如故。<br>刺其腕，刺其肩，骂如故，遂见杀。<br>李氏女，名蒲，饶阳人。亦从父避贼。贼至，将劫之去，女抱持父，坐于地<br>不起。父令从贼行，道侧有井，父顾曰：“蒲，井也！”蒲疾入井。贼并挤其父<br>入井，同死。<br>杨某妻吴，武进人。子传第，以举人官知府。客河道总督幕，迎吴居黑堈。<br>黑堈在开封北，滨河。同治三年八月，捻匪攻开封，未下，掠黑堈，吴骂贼<br>死。传第从河道总督在开封，闻母死，大戚。以为不能豫戒，陷母死，为母撰行<br>述，成，抑药死。<br>康创业妻，与李鸿业妻，皆邸氏，兄弟也，深泽人。同治七年，张总愚党掠<br>县境，方归宁，从其父半千登屋避。贼登，刺半千死，姊持梃击贼，妹夺贼刀殪<br>之。贼踵登，挥刀堕梯下，毙。贼发枪，妹仆，姊被数十创，亦死。<br>王书云妻谷，亦县人。书云精针灸，谷传其术，活妇女无算。贼至，矛刺其<br>子凤衔仆，谷操杖击贼酋。贼纵火，与其子凤德、凤桐，女然文，皆死。<br>王有周妻杨，玉门人。早寡，抚三子汉连、汉元、汉科，皆长。同治三年正<br>月，回攻所居堡，急。杨使汉元间道诣肃州请兵，汉连以其人出御。杨闻炮声急，<br>意堡破，将二女孙入井死。汉连妻张挈次女自经，汉元妻李率次女饮酖，汉科<br>妻李及子三、从女一、女甥一皆自刭。逾时回败去，汉连归，则家人皆狼藉死矣。<br>张金铸妻段，平凉人。同治间，回乱，金铸跳而逸，段未得从。回至，胁以<br>刃，不为屈。砍项折，未殊，犹怒骂。复断其左臂，乃仆，回委之去。金铸归，<br>段尚能语，曰：“我家长物，尽为寇掠去，惟敝书数帙，我取置怀中，君可将去！”<br>又曰：“我且死，君当速行！勿以我故留，寇复至，君将不免。”金铸取怀中书<br>欲去，返顾，段已绝。<br>王氏二女，香兰、缠娃，秦州人。同治八年，回乱，掠香兰。悦其色，以好<br>言诱，不从；刃胁，不屈。欲走投崖，为贼追及，支解死。缠娃年十六，尤丽。<br>贼絷以行，缠娃唾贼面骂，不少怯，亦见杀。<br>马安娃妻赵，秦州人。庄而有容。回乱，见执，缠贼，劙口，被数十创而<br>死。安娃母田、兄妻赵皆死。<br>王之纲妻李，亦秦州人。扶姑避贼，贼及之，李捍贼刃，乞代姑，姑得间走，<br>李乃骂贼。贼剜其左目，被十馀刃而死。<br>穆氏女，名芝，束鹿人。幼慧。同治七年，年十八，捻匪至，欲絷以去。女<br>哀之，不听，乃呼其父曰：“速去！勿相顾，儿自有以处之。”父行稍远，芝厉<br>声诟贼，贼鞭之仆。贼曰：“汝阳死，岂拾汝耶？”就曳之，芝骤举足创贼目，<br>贼连刃刺之死。<br>张某妻蔡，秦安人。同治中，回乱，蔡有色，回使执爨，不可；与语兼嘲谑，<br>蔡夺他贼刀刺之，伤贼手，见杀。<br>同县程丁儿妻黄，执厨刀击贼，不中，贼刳其腹，引肠悬树上。<br>张氏女，小字纯秀，年十七，有色。为回得，坚絷之。女止哭，求弛缚，度<br>峭岩，耸身自掷岩下死。<br>赵贵赐妻任，甘肃安化人。同治间，回乱，贵赐为团勇，战死。回入其家，<br>任执厨刀伏户侧，回先入者，出不意，斫之，踣。馀贼挺矛入，任反刃自杀。<br>杨贵升妻刘，伏羌人。回执其姑，将捶楚，刘请代，不听，取厨刀歼一贼，<br>因自杀。<br>多宝聘妻，宗室氏，多宝，赫舍里氏，失其所隶旗；宗室氏，正蓝旗人，大<br>学士灵桂兄女。未行，多宝卒，易衰绖，赴吊，立从子英爚为后。灵桂以闻，穆<br>宗书“未吉完贞”四字以赐。<br>英爚亦早卒，妻鄂卓尔氏，蒙古正白旗人，大学士荣庆女弟。婚甫逾月，姑、<br>妇食贫守节。光绪二十六年，义和拳为乱，各国合军入京师，城破，多宝弟和宝<br>妻，率佣妇入井；多宝妻起，引药饮其妇，视既绝，乃自饮，同殉。<br>公额布妻，西安驻防，失其所隶旗。善事姑，三十而寡，教二子奎亮、奎喜，<br>有礼法。宣统三年九月，乱作，戒二子曰：“此我完节时，汝曹当努力报朝廷，<br>毋念我！”城破，率二子妇及孙定炎、成惠、孙女三入井死。清中叶后，八旗多<br>从汉姓，公额布妻姓关桑氏，奎亮妻关鄂氏，奎喜妻关白氏。<br>音德布女雪雁，西安驻防，正红旗人。幼慧，粗解文字。乱作，从家人出避。<br>行遇兵，有诱之者，雪雁引刀断其指，血沾衣，诱者惊卻。又遇兵，强胁之，女<br>大诟曰：“吾头可断，志不可夺！”兵群起抶之，无完肤，女骂不绝，刃洞胸<br>死之。<br>良奎妻，从汉姓曰石甘氏，荆州驻防，满洲镶黄旗人，为驻藏大臣凤全女兄。<br>凤全自有传。贫，躬织纫供朝夕，诸子佐军，迎母居武昌。宣统三年八月，武昌<br>兵起，诸子将奉母出避，力拒曰：“吾七十老妇，死何憾！”诸子哭，麾之出，<br>遽阖户。翌日，兵大掠，与子妇二、女子一、孙及女孙三，皆死之。<br>连惠妻，从汉姓曰赵那氏，京口驻防，失其所隶旗。连惠咸丰间以前锋从攻<br>镇江，战死。连惠妻以节旌。宣统三年，年已逾八十。九月兵起，出走，兵抽刃<br>击之，未殊，骂不绝，被数刃，乃绝。血肉狼藉，白发为之赤。<br>根瑞妻，从汉姓曰王刘氏，京口驻防，镶白旗人。父德永，有文誉，客授学<br>子。根瑞妻服父训，早寡，以节旌。无子，有女已嫁，依以居。闻兵起，语女及<br>女夫曰：“吾年六十二，被旌，当殉变。尔曹将子女村居，得田十亩，耕且食，<br>毋更求仕。”俄闻副都统载穆死官，即求死，辄救免；号泣不食，女及女夫跪进<br>食，终不食，七日乃绝。<br>松文母吴，松文，荆州驻防，镶蓝旗人。同治初，徙江宁，从汉姓为冯氏。<br>吴，荆州士人女也。事姑孝，早寡，无子，松文，其族子也，立为后。松文子富<br>伦浑，才而早卒，松文哭子恸，亦卒。松文妻康，富伦浑妻石，仍世守节。宣统<br>三年，兵起，江宁驻防军溃，松文母年九十三矣，恸哭，以仍世守节，义不辱，<br>首触墙死。康与妇石将诸孙自沉于水。康死，石与子、女遇救免，康与石不详其<br>族系。<br>姚叶敏妻耿，襄城人。叶敏早卒，事舅姑尽礼。立兄子为后。武汉兵起，耿<br>方病，襄城土豪为暴，掠妇子为质，耿惧辱，饮药死。<br>陈某妻殷，秀水人。宣统三年，殷从夫在郴州。九月，长沙兵起，湘南诸府<br>州应之，郴属县宜章、永兴皆变，殷告夫誓相守以死。夫趣殷将子女徙湘乡，依<br>戚属避兵，殷不可；强之，乃行。濒行，部署琐杂事井井，入舟，抑郁，语子女：<br>“若曹免矣，若父奈何？”湘乡距郴千馀里，俄传郴破，殷忧悸不食，面深墨，<br>戚属相慰藉，阳为酬答。十月壬子夕，戚属同居者，闻启户声，旋闻其季女惊呼<br>阿母起，烛之，就堂后门衡自罄死矣。<br>黄晞妻周，江阴人。晞父毓祺，明诸生，能文，明亡，发狂亡命。有司得晞<br>系诸狱，周闻自经，婢救之，不死；乃日餽狱饘粥，夏不施帷，恣蚊啮，曰：<br>“我遥与狱中共辛苦也！”晞入狱十阅月，事小解，得出。居无何，怨家告毓祺<br>所在，死江宁按察使狱中。有司籍其家，捕晞兄弟，兼收周，周夜投水，不死；<br>茹金屑，亦不死；乃诣府，藏刃刺喉，血冲溢仆地。知府惊其烈，问晞有女兄为<br>女僧，命舁置所居庵，上按察使请释周，按察使不许，下县令再收周。周创渐合，<br>乃自归，语县役曰：“我不累若辈，第徐之，俟我死，持片纸去公家，事易了也。”<br>手检晞单衣一，付老仆曰：“主人行久，无衷衣备澣濯，汝以此寄之！”徐入<br>室，阖户自经乃死。时顺治七年十月丁巳，年二十八。晞尚系按察使狱，闻周死，<br>为文述其事，略言：“古成仁取义之士，所以趋死之道不一，由其一，皆可得死。<br>妇独多途遍历，靡苦不尝，而颠跌顿撼，卒死于家。一以显百折不回之苦节，一<br>以遂正命内寝之初心，天不可谓无意云。”晞输八旗为官奴，乡人赎出之，得归，<br>为童子师，至七十馀乃卒。<br>邹延玠妻吴，武进人。延玠，明诸生，顺治八年，逮系江宁狱。十年，见法。<br>吴自经，救不死。十二年，延玠丧还葬。十三年，有司复议收延玠家北徙。吴乃<br>迎母至，夜将半，起，请母所曰：“儿今固必死，安能俯首求旦夕活，作长安累<br>囚妇耶？原母稍忍，成儿死。”母泣不能言。吴更衣拜佛，复向母曰：“儿欲为<br>母拜，恐伤母心，儿不敢。母老矣，勿以儿故过哀！”因出一扇，曰：“此夫子<br>南京寄我者。”出一囊，曰：“有医方，夫子所手校。有书，夫子生平所习。有<br>发，夫子狱中所留也，仍乞以殉。”复呼婢戒毋号。乃自燃烛，持囊及扇还入室。<br>时鸡甫鸣，母及婢傍徨哭，不敢出声。少顷，视吴，自经已绝。死前一日，苦热，<br>吴祝曰：“安所得甘雨乎？”遂雨竟日，人谓“节妇雨”。<br>陈生辉妻侯，单县人。顺治初，盗掠生辉使牧马。县北郭秦氏有马，为盗掠，<br>生辉乘以归。秦氏见马讼生辉，生辉坐通寇死。侯事姑，丧葬毕，并葬生辉，设<br>祭自刭。<br>田一朋妻刘，通江人。国初，一朋不从薙发令，坐当死，吏并絷刘去。刘挟<br>毒自随，闻一朋将就刑，先服毒死。<br>蒋世珍妻刘，扬州人，失其县。世珍，顺治中为广东连平知州，有惠於民。<br>岭海初定，土寇数发，谍报旁县贼数千人乡连平，行至。世珍曰：“贼至，惊吾<br>民，吾且往，权顺逆强弱而为之所。”单骑入贼中，谕其渠降，其渠为引退。世<br>珍宿贼营，翌旦乃还。守备吴章者，故与世珍有隙，诬世珍通寇，告总兵黄应杰，<br>应杰启平南王尚可喜，捕世珍赴惠州狱，刘系置守备廨旁舍。章将无礼於刘，刘<br>怒叱去。又遣婢说刘，刘曰：“死不可缓矣！”遂缢而死。世珍入狱病，亦死。<br>连平民葬刘州南乌石坳，为之碣，曰“正烈刘宜人之墓”。嘉庆二十三年，知州<br>陈鹏来上其事，乃得旌。<br>王有章妻罗，益阳人。顺治七年，盗杀有章父赓及家人男妇二十馀辈。越三<br>年，又杀有章，惟馀罗及有章妹头贞，皆断发剺面，号於有司。历八年，乃论杀<br>盗渠。罗谓头贞曰：“我当报汝兄地下！”因不食死。<br>头贞初字曹氏子，曹氏子以其毁容也，遂罢婚。头贞徙长沙，仇家有子赴试，<br>诱至家，殪之。<br>楼文贵妻卢，东阳人。文贵，农也，有鹅啄其麦，文贵驱鹅，伤邻儿。邻儿<br>呼，遂殴之，投水死。里豪喝文贵，使鬻妻以为解。卢曰：“吾不忍生离！”文<br>贵怵得罪，因求死，卢曰：“吾与汝同死！”遂入林偕缢。<br>沙木哈妻哈里克，满洲镶白旗人。沙木哈，兵也，为弟三太所击，垂毙，沙<br>木哈妻誓身殉。沙木哈言曰：“我止一弟，我死，弟抵罪。守先墓，抚诸孤，复<br>何人？汝当言於官，曲贳三太死。”沙木哈遂死。沙木哈妻叩阍，述沙木哈遗言，<br>乞贳三太，圣祖命许之。沙木哈妻得请，即自裁。康熙三年正月壬午，礼部疏请<br>旌表，圣祖令立石冢上，书其事始未。<br>郑荣组妻徐，西安人。荣组有族叔，无状，殴其父，赴救，为所杀。其子五<br>元、七元遇仇於途，啮其鼻。仇愬於县，县吏逮五元、七元，徐以冤白吏，吏不<br>省，撞县门碑死，时康熙二十七年六月事也。典史某为具槥，露置城西铁塔。越<br>七年，知县陈鹏年为营葬，立祠於墓侧。<br>张翼妻戴，名礼，乌程人。翼父韬，尝知休宁县，讬翼於其友王毅，毅以女<br>妻焉。韬卒，毅女亦死，继室於戴。毅子觊翼产，康熙六十年五月，诱至其家，<br>迫作券，殴之垂毙，挤堕水。舁归，不能语，瞠视戴。戴泣曰：“我一弱女子，<br>不能为君复仇，当以死从君。”齧指以誓。越七日，翼死；又十七日，戴自经，<br>衣带间得绝命诗三章。<br>詹允迪妻吴，东阳人。允迪不嗛於族人，为所中，坐危法下狱，吴期与俱<br>死。至其日，尽出金珠畀所识贫乏者，散诸婢仆，诣狱与允迪诀，瞠视不语者久<br>之，归自刭。<br>蔡以位妻孙，侯官人。以位佐鹾商与私贩者斗而死，孙迎丧河干，自掷入水，<br>以救免。其娣，即其姊也，责以抚孤，乃不复言死。官捕得私贩者，法当检验，<br>谳乃定，孙曰：“是重僇吾夫也！”乃大戚。官悲其意，为杖杀私贩者。丧再期，<br>从容语其姊曰：“儿稍长，履亻蹇可取诸市，不烦手自制矣。儿昔病疡，今愈矣。<br>不累我姊矣！”或曰：“姑在，既祥，当更浅色履。”孙曰：“然，姑徐之！”<br>至大祥，奠竟，入户自经死。<br>杨春芳妻王，铜梁人。乾隆十七年，其家火，春芳卧病，王入户，负以行。<br>火逼不能出，子女奔赴，皆死。<br>王尊德妾唐，临桂人。尊德年八十，病剧，邻家火，唐欲负以避，力不胜。<br>火迫，尊德挥使出，唐身翼蔽尊德，皆死。<br>窦鸿妾郝，字湘娥，保定人。十六为鸿妾，能诗善弈，画兼工花草、士女。<br>有绳其才者，豪家谋夺之，不能。嗾盗诬鸿死，湘娥因自经。将死，为绝命词，<br>矢为厉以报。<br>章学闵妻董，名合珠，连江人。故为婢，嫁学闵。学闵贫不自聊，走死深山<br>中。董号泣求之，不知其存亡。逾年，有樵入山，若有声，行见遗骼委於地，<br>只履在侧。出以语人，董闻曰：“得非吾夫乎？”亟往视履，其手制也，拾馀骨<br>瘗焉，即夕自经死。<br>杜聂齐妻何，聂齐，泰宁人；何，将乐人。聂齐死於虎，何求得尸，解衣拭<br>其血。敛毕，斥家财以葬，悉以其馀分戚族，遂自经。<br>张氏妇，宿州人。夫樵於野，遇狼，为所噬。妇求得夫尸，以镰绝脰死。<br>宁化二妇，不知其氏。其一，夫嗜博，母闭诸室中，不与饮食，妇导使出亡。<br>既，夫死於途，妇闻，自杀。其一，夫行窃，父将杀之，妇泣为请免。生二子，<br>妇携就母家，父卒杀其夫，妇闻，亦自杀。<br><hr>
