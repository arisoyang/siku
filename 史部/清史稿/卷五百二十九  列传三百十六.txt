<h4>《史部·清史稿·卷五百二十九  列传三百十六》<b class="x">作者：赵尔巽等</b></h4>
<br>◎属国四<br>廓尔喀浩罕（布鲁特哈萨克安集延玛尔噶朗那木干塔什干巴<br>达克山博罗尔阿富汗）坎巨提<br>廓尔喀，在卫藏西南，与巴勒布各部相邻。巴勒布三汗：曰阳布，曰叶楞，<br>曰廓库木；后皆为廓尔喀酋博纳喇赤并吞，及小部二十三。其国境东西二千里，<br>南北约五百里。东与哲孟雄、宗木、布鲁克巴接壤，西与作木朗接壤，南距南甲<br>噶尔，北连后藏边境。传至孙拉特纳巴都尔，年幼嗣位，其叔巴都尔萨野用事，<br>操国大权。<br>乾隆五十三年，廓尔喀人至藏贸易，以争新铸银钱，与唐古忒开衅构兵，进<br>侵藏界。帝命四川总督鄂辉、将军成德往查，以巴忠熟悉藏情，令为会办。巴忠<br>迁就议和，称内附，帝锡封廓尔喀王爵。廓尔喀私责后藏班禅喇嘛赔偿银两，巴<br>忠不以闻，既而后藏不能偿，班禅复与弟红帽喇嘛沙玛尔巴不协，沙玛尔巴因导<br>廓尔喀内侵。五十六年，廓尔喀遂以唐古忒兵欠款、班禅负约为辞，遣兵围聂拉<br>木，唐古忒兵闻风溃，进至达木，番兵亦败退。八月，廓尔喀围札什伦布，将军<br>成德赴藏援剿，帝复命四川总督鄂辉督后队赴援，鄂辉复调金川兵二千、云南兵<br>二千助讨。九月，廓尔喀六七百人攻宗喀，陈谟、潘占魁等率唐古忒兵固守，击<br>卻之，斩首四十六，贼退济咙。帝始议大举往征。<br>十月，召两广总督福康安入京，授以方略，命为将军，督参赞海兰察等由青<br>海赴藏，总领大军讨廓尔喀。十二月，成德次聂拉木四十里，战拍甲岭，败之。<br>明年正月，攻克聂拉木东官寨，斩其酋呢玛叭噶嘶及踏巴等。二月，以地雷破西<br>北碉寨，获咱玛达阿尔曾萨野，巨酋玛木萨野之侄也。聂拉木既平，进军济咙。<br>三月，福康安抵后藏，诏晋为大将军，各军咸受节度。廓尔喀筑寨据险死守。<br>四月，福康安偕海兰察由绒辖、聂拉木进，决议先剿擦木、济咙。擦木地最险，<br>两山夹峙，中亘山梁。五月六日，乘夜雨，分五队，海兰察等居中，哲森保等由<br>东西山趋贼寨，墨尔根保等绕出贼背。黎明，攻擦木山梁两石碉，克之，擒斩二<br>百馀人。进至玛噶尔辖尔甲，济咙援贼三百据山力拒，海兰察趋进，马中枪，挥<br>军奋击，尽歼之。济咙贼闻官军将至，建大寨山冈外，扼险筑三大碉相犄角。福<br>康安檄巴彦泰、巴彦寨、萨宁阿、长春攻西北临河大碉，桑吉斯塔尔、克色保、<br>筹保、巴哈、张占魁攻东北石上大碉，哲森保、墨尔根保攻东南山梁上大碉，蒙<br>兴保、绰尔浑等攻山下喇嘛寺，阿满泰、额尔登保等攻大寨，以惠龄为策应之军，<br>海兰察率骑兵张两翼截击逸贼。六月初六日，哲森保等攻克山梁大碉，蒙兴保等<br>克喇嘛寺，复会攻临河及石上两大碉，皆克之。设炮石上，战一昼夜，破其东北<br>隅，遂拔济咙，斩级六百馀，擒二百，获贼目七。<br>当福康安之攻济咙也，先遣成德、岱森保率兵三千出聂拉木南行，牵缀贼势，<br>壁上木萨桥。贼筑三卡於德亲鼎山下，建木栅於下木萨桥，以拒官军，岱森保悉<br>攻破之。於是自擦木至济咙边界尽复。济咙西南皆高山峻岭，路险恶。距济咙八<br>十里有热索桥，其大河自东来注，渡桥即廓尔喀界也。贼屯北岸三四里外索喇拉<br>山，设石卡一，南岸临河，设石卡二。官军进破索喇拉山卡，追至热索桥。逸贼<br>甫上桥，南岸守桥贼见追兵至，仓卒撤桥，逸贼皆落河死。官军隔河施枪，河阔<br>不能及，乃退还。密遣阿满泰、哲森保、墨尔根保、翁果尔海等率土兵东出峨绿<br>大山，绕至上游，伐木编筏以济。时贼与官军隔河相持，不虞间道军骤至，仓皇<br>抵抗，不能敌，溃而奔，遂夷二石卡。<br>六月十七日，福康安、海兰察、惠龄等渡热索桥，进密里顶大山，山重叠无<br>路径，乃令乌什哈达、张芝元开路以进。明日，抵旺噶尔，山势险峻，玛尔臧大<br>河傍山南注。我军循河东，路逼仄，不能驻足，士卒皆露宿岩下，深入贼境百七<br>十里，不见一贼。寻侦知旺噶尔西南协布鲁克玛贼树木城，外环石壁，城西里许<br>夹河筑卡，城东三十里环克堆筑寨，以相犄角。二十日，官军由旺堆伐树建桥，<br>城贼居高施弹，桥不能成，我军以炮轰其城，贼随缺随补，终不得渡。二十二日，<br>福康安、海兰察由间道越伯尔噶臧兴三大山，攻克堆，贼阻河以拒。日暮大雨，<br>我兵佯退伏丛林中，夜深偷渡，毁贼垒五，斩级三百馀，径趋协布鲁克玛，与惠<br>龄等前后夹击，贼惊溃，木城石卡俱下。<br>协布鲁克玛既克，福康安分道而前。一由噶多趋东觉为正道，一由噶多东越<br>山趋雅尔赛拉、博尔东拉为间道。海兰察督桑吉斯塔尔、阿满泰、珠尔杭阿等出<br>间道，福康安出正道。命台斐英阿等与贼相持於作木古拉巴载山梁，躬率额尔登<br>保等潜趋噶多普。七月初六日晨，渡河破其碉卡，进毁寨十一、木城五，殛贼目<br>苏必达柰新及巴撒喀尔，斩径四百。海兰察亦破贼博尔东拉前山，毁木城三、石<br>卡七，追至玛拉，遇伏，击破之。东觉馀贼俱尽，两军复合。进至雍鸦，贼据噶<br>勒拉山梁，道路崎岖，士卒履皆穿，跣足行石子上，多刺伤，又为蚂蝗啮，两<br>足肿烂。其地多阴雨，惟辰巳二时稍见日，届午则云雾四合，大雨如注，山颠气<br>寒凛，夜则成冰雪，於是顿兵休息。当是时，成德军亦克札木，过铁索桥，进至<br>多洛卡，破贼陇冈，覆利底寨。<br>八月，福康安分军为三，过雍鸦趋噶勒拉。廓尔喀境皆山，东西对峙，中贯<br>大河。自过雍鸦，山势皆南北向，噶勒拉、堆补木、甲尔古拉、集木集诸大山层<br>层环抱，横河阻之，我军须渡河仰攻。初二日，破石卡，逼噶勒拉山颠木城。侍<br>卫墨尔根保、图尔岱，参将张占魁攀堞以登，中枪而殒，士益奋，抛火弹入焚其<br>帐房，自辰至未，克木城石卡各二，歼贼三百馀，毙其目五，落崖死者无算。乘<br>胜追数十里，抵堆补木山口之象巴宗，贼蜂拥出拒，袁国璜等陷入阵，毙贼百馀。<br>复檄珠尔杭阿等攻集木集，阿满泰、额尔登保等渡河扑甲尔古拉。贼扼险列木栅<br>长数里阻官军，阿满泰与贼争桥，中枪落水，额尔登保等奋呼而进，遂渡河，斩<br>贼目三，毙贼百馀。大军竞进集木集，贼众分三道来援，殊死斗。福康安躬督战，<br>英贵殒於阵。台斐英阿、张芝元、德楞泰往来奋击，射死红衣贼目二，贼始败走。<br>是役也，连战两日一夜，克大山二、大木城四、石卡十一，斩贼目十三，进<br>抵帕朗古，深入贼境七百馀里，毙六百馀人，廓尔喀酋震惧乞降。初，福康安破<br>东觉，贼酋乞降，福康安不许，檄令拉特纳巴都尔、巴都尔萨野躬亲至军，并献<br>祸首及所掠财物，贼不应。至是拉特纳巴都尔、巴都尔萨野遣大头人禀请交送札<br>什伦布什物，缴出西藏所立条约，并献祸首沙玛尔巴之骨。<br>福康安、海兰察、惠龄合疏入告曰：“窃臣等秉承庙算，统率劲兵，自察木<br>进剿以来，连战克捷，边界肃清，遂夺热索桥，深入贼境。协布鲁、东觉、博尔<br>东拉、噶勒拉、堆补木、帕朗古诸处皆系峭壁悬崖，大河急溜，我兵绕山涉水，<br>间道出奇，贼匪碉卡木城悉行攻克，所向无前，贼匪败衄奔逃。大兵进至雍鸦，<br>送出上年被裹兵丁王刚诸人，具禀乞降。旋遣贼目噶布党普都尔帮哩等迎赴军前，<br>悉将上年被裹之噶布伦丹津班珠尔及兵丁卢献麟等全行送出，禀陈沙玛尔巴唆使<br>情形，悔罪哀祈。臣等严加驳饬，复进兵至帕朗古，移营进逼，贼匪益加震恐。<br>即将沙玛尔巴眷属、徒弟、什物等项，及抢掠札什伦布银两物件，皆已遵檄呈交，<br>并缴出私立合同二张，不敢复提西藏给银之事。再三恳求圣主，逾格施恩，赦其<br>已往，以全阖部番民之命。兹於八月初八日，遣办事大头目噶箕第乌达特塔巴、<br>苏巴巴尔底曼喇纳甲、察布拉咱音达萨野、喀尔达尔巴拉巴达尔四名，恭赍表文<br>进京，并虔备乐工、驯象、番马、孔雀、甲噶尔所制番轿、珠佩、珊瑚串、金银<br>丝缎、金花缎、毡呢、象牙、犀角、孔雀尾、枪刀、药材共二十九种，随表呈进。<br>另禀恳臣代奏，当即译阅表文，词意极为恭顺恳至。并据第乌达特塔巴等伏地哀<br>恳，叩头乞命，至於泣下。跪称：‘廓尔喀部长拉特纳巴都尔、部长之叔巴都尔<br>萨野，本系边外小番，曾归王化，渥受大皇帝天恩，特加封爵，锡赉多珍，高厚<br>恩慈，至今顶感。乃拉特纳巴都尔年幼无知，巴都尔萨野罔识天朝法度，因沙玛<br>尔巴从中簸弄，唆使廓尔喀与唐古忒藉端滋事。拉特纳巴都尔等轻听其言，侵犯<br>后藏，仰烦大皇帝天兵远讨，诛戮头目人众三四千人，攻据地方七八百里，天威<br>震叠，廓尔喀胆落心惊。拉特纳巴都尔及巴都尔萨野自知罪在不赦，惶惧尤甚。<br>从前侵犯藏界之事，虽系被人煽惑，而孽实自作，万不敢丝毫置辩，诿咎於人。<br>惟有仰恳转奏大皇帝大沛恩施，开一线之路。如蒙允准，免其诛灭，廓尔喀阖部<br>地土、人民皆出大皇帝所赐，衔感宏施，曷其有极！前立合同混行开写各条，万<br>不敢复提一字。廓尔喀永为天朝属下，每届五年朝贡之期，即差办事噶箕一名，<br>仰觐天颜，子子孙孙，恪遵约束。恳求大将军据情转奏’等语。臣等随谕：‘拉<br>特纳巴都尔、巴都尔萨野自速诛锄，侵扰藏地，天兵至此，本应灭尔部落，<口焦><br>类无遗。今拉特纳巴都尔等敬凛大皇帝天威，万分悔惧，屡恳投降，情词恭顺，<br>本大将军不敢壅於上闻，当即据实具奏。大皇帝如天好生，或可仰蒙鉴察，宥罪<br>施恩。倘荷圣慈允准，从此尔部落惟当遵奉天朝法度，不得复滋事端，方可永受<br>大皇帝天恩，保守境土。此次天兵威力，尔已深知，若稍抗违，即是自取灭亡，<br>后悔无及。’其头目跪聆之下，战栗叩头，感惧之诚，形於辞色。臣等伏思廓尔<br>喀恃其险远，构衅称兵。上年藏事，迁就议和，兵威未加，罔所祇惧，是以投诚<br>甫及两年，复行反覆。此次兴师问罪，仰承圣主指授机宜，士卒争先用命，越险<br>摧坚，兵到之处，屡战屡胜，大半歼擒。廓尔喀在西番各部素称强悍，今见天朝<br>兵力精强，所向无敌，全部震詟，屡遣大头人来营乞降，察看情辞，实出诚悃。<br>伏查前承明旨，谕令臣等‘酌量情形，倘军临贼境，贼匪心怀忄习伏，悔罪乞哀，<br>或可申明约束，俯允所请，纳款班师’。仰见我皇上庙算精详，几先指示，义正<br>仁育，威德覃敷，臣等实深钦服。今廓尔喀业已悔罪投诚，遣大头人恭进表文，<br>请於象马方物之外，虔备乐工，使隶於太常，附各国乐舞之末，并恳定立贡期，<br>遣使五年朝贡一次。详察贼情，实属倾心向化，不敢再滋事端，卫藏全境似可永<br>底敉宁，相安无事矣。”<br>疏入，帝允受降，谕福康安等筹善后撤兵，仍以所获热索桥以西协布鲁、雍<br>鸦、东觉、堆补木、帕朗古各地还廓尔喀；热索桥以内济咙、聂拉木、宗喀前属<br>藏地，为廓尔喀所据者，仍归后藏。沿边设立鄂博，如有偷越，即行正法。遇有<br>遣使表贡，先行禀明，边吏允许，始准进口。八月，廓尔喀酋遣苏必达巴依喇巴<br>忻喀瓦斯并亲信玛泌达拉喀瓦斯至营，呈水牛、猪、羊各百头、米二百石、果品<br>糖食百筐、酒百篓犒师。福康安谕留牛羊各十头、米十石，以答其诚敬之意，馀<br>皆发还。复赏锦缎各四疋，廓尔喀益感服，受约束。二十一日，班师。十月初三<br>日，福康安还后藏。<br>五十八年正月，廓尔喀贡使噶箕第乌达特塔巴等赍贡物至京师，帝赐宴，命<br>与朝鲜、暹罗各使同预朝贺，封拉特纳巴都尔为廓尔喀王。自是五年一贡，听命<br>惟谨。<br>其后英吉利据印度，时时被侵略，迫订西古利条约，廓尔喀始将西界克美<br>忄互山地及开利川河流域割於英。廓尔喀既为英逼，勤修国政，力保自主之权，<br>英虽觊觎之，无如何也。光绪末，犹入贡中国云。<br>浩罕，古大宛国地，一名敖罕，又曰霍罕，葱岭以西回国也。东与东布鲁特<br>接，南与西布鲁特接，西与布哈尔国接。有四城，俱当平陆。一曰安集延，东南<br>至喀什噶尔五百里。其人长於心计，好贾，远游新疆南北各城，处处有之，故西<br>域盛称安集延，遂为浩罕种人之名。从安集延西百有八十里为玛尔噶朗城，又西<br>八十里为那木干城，又西八十里为浩罕城。四城皆滨近纳林河，惟那木干在河北。<br>南北山泉支流会合，襟带诸城之间，土膏沃饶，人民殷庶。其人奉回教，习帕尔<br>西语，亦布鲁特种也。其头目冠高顶皮帽，衣锦衣。民人戴白毡帽，黄褐。诸城<br>皆有伯克，而浩罕城伯克额尔德尼为之长，众听命焉。<br>乾隆二十四年，将军兆惠追捕霍集占兄弟，遣侍卫达克塔纳等抚布鲁特诸部。<br>至其境，额尔德尼迎之入城，日馈羊酒瓜果，询中国疆域形势，畏慕，奉表请内<br>附。并上将军书，称为“至威至勇如达赉札木西特之将军”。旋遣头目托克托玛<br>哈穆等贡马京师。二十五年，<br>遣侍卫索诺穆策凌赍敕往谕，额尔德尼率诸伯克郊迎成礼。是为浩罕属中国<br>之始。浩罕风俗与天山南路诸回部略同，而鸷勇过之，有“百回兵不如一安集延”<br>之语。初，大军追霍集占急，霍集占遣使欲投浩罕，不报。寻，霍集占兄弟为巴<br>达克山所歼，波罗尼都次子萨木萨克逃入浩罕，浩罕藉其和卓木之名，居为奇货。<br>和卓木译言“圣裔”也，回教徒尊之，所至景从。<br>嘉庆二十五年，萨木萨克次子张格尔，由浩罕纠布鲁特寇边。道光六年，张<br>格尔复求助浩罕入寇，约破西四城，子女玉帛共之，且割喀什噶尔酬其劳。浩罕<br>酋自将万人至，则张格尔已探喀城无援，背前约。浩酋怒，自督所部攻喀城，不<br>下，率兵宵遁。张格尔使人追诱其众，归投者二三千人，张格尔置为亲兵。及西<br>四城破，浩罕兵尽得府库官私之财，并搜括回户殆遍。杨芳追张格尔至阿赖岭，<br>遇浩罕伏兵二千，军几殆，鏖战一昼夜始出险。八年，张格尔既伏诛，其妻子留<br>浩罕。钦差那彦成檄令缚献，不从。诏命绝其互市困之。那彦成并奏驱留商内地<br>之夷，且没入其赀产。诸夷商愤怒，乃奉张格尔之兄玉素普为和卓木，纠结布鲁<br>特、安集延数千入寇，围喀什噶尔、英吉沙尔，犯叶尔羌，璧昌、哈丰阿等拒而<br>破之。贼悉掠喀、英二城，遁出边。十一年，浩罕闻大军且至，由伊犁、乌什、<br>喀城三路出师，筑边墙拒守。又乞俄援，俄弗许。浩罕念无外援，遂遣头目至喀<br>城谒钦差长龄呈诉，并请通商。长龄遣还二使，留其一使，令缚献贼目，释回被<br>虏兵民。浩罕报言，被虏兵民可释还，惟缚献夷目事，回经所无。且通商求免税，<br>并给还钞没赀产。<br>长龄疏言：“安边之策，振威为上，羁縻次之。浩罕与布哈尔、达尔瓦斯、<br>喀拉提锦诸部落犬牙相错，所属塔什干、安集延等七处均无城池，其临战皆恃骑<br>贼，然在马上不能施枪炮。倘以鸟枪连环击之，则骑贼必先奔。其卡外布鲁特、<br>哈萨克向受其欺凌、争求内徙，而卡内回众亦恨其虏掠无人理。果欲声罪致讨，<br>但选精锐三四万人整军而出，并於伊犁、乌什边境声称三路并进，先期檄谕布哈<br>尔等部同时进攻，则不待直捣巢穴，而其附近诸仇部已乘衅并起，可一举而平之<br>矣。惟是大军出塞，主客殊形。自喀浪圭卡伦至浩罕千六百馀里，中有铁列克岭，<br>为浩罕、布鲁特界山。两山夹河，仅容单骑，两日方能出山。此路奇险，劳师远<br>涉，胜负未可尽知。今拟遣还前所留来使一人，令伯克霍尔敦寄信开导，为相机<br>羁縻之计。盖浩罕四城外有三小城：曰窝什，在东南；曰霍占，在西南；曰科拉<br>普，在西北。塔什干别为一部，属右哈萨克，亦附浩罕，称浩罕八城，故云所属<br>七处也。”奏入，诏一切皆如所请。浩罕大喜过望，遣使来抱经盟誓，通商纳贡<br>焉。<br>是时，浩罕酋谟哈马阿里势颇张，既与中国和，北结俄罗斯，南通印度。其<br>人有才略，而性淫暴。徵民女，纳父妾。布哈尔酋遣使责之，谟哈马阿里怒，髡<br>其使。布哈尔遂率众攻浩罕，擒斩谟哈马阿里及其父妾，并俘获姬妾四十车，凯<br>旋。以伊布拉兴留守，遣使至中国卡伦告捷。时道光二十二年也。会伊布拉兴虐<br>浩罕民，浩罕叛，立西尔阿里。布哈尔遣兵二万来伐。有谟苏满沽者，浩罕人，<br>谓布酋曰：“此可说而下也！请先行。”布酋许之。至浩罕，乃力劝拒守。布哈<br>尔兵至，攻四十日，不克，解围去。於是谟苏满沽预国政。西尔阿里死，次子古<br>德亚嗣立。谟苏满沽妻以女，防之甚严，不使接宾客。会塔什干人犯境，谟苏满<br>沽挟以出征，兵交而古德亚逃入敌军。后塔什干平，谟苏满沽获之，复载回国。<br>六月，党人沙特杀谟苏满沽及其党万馀人。古德亚走布哈尔，众立古德亚之弟马<br>拉。又二年，党人基布查怨望，谋逆，杀马拉。立古德亚从弟沙漠拉。古德亚之<br>在外也，为人佣工，以塔什干之力得复国。后阿林沽作乱，又出奔，商於外，复<br>以布哈尔之力复国。<br>时俄兵日南，古德亚不能御敌，请和。古德亚有子曰那西亚丁，颇得民心，<br>种人谋立之，诛其贪吝者，於是国内乱，古德亚奔俄。那西亚丁立，率党人叛俄，<br>以俄非回教国也。<br>光绪二十九年，俄人灭其国，置费尔干省。<br>布鲁特分东、西二部。东布鲁特在伊犁西南一千四百里，天山特穆尔图淖尔<br>左右，古为乌孙西鄙塞种地。其部有五，每部各一鄂拓克。最著者三：曰萨雅克<br>鄂拓克，曰萨拉巴噶什鄂拓克；曰塔拉斯鄂拓克。其酋长戴毡帽，似僧家毗卢，<br>顶甚锐，卷末为檐。衣锦衣，长领曲袷，红丝绦，红革鞮。民人冠无皮饰，衣褐。<br>先是东布鲁特为准噶尔侵偪，西迁安集延。乾隆二十年，准部平，得复故地。<br>二十三年六月，将军兆惠等追捕准部馀党哈萨克沙喇至东布鲁特界，遣侍卫乌尔<br>金、托伦泰往抚，抵其游牧珠穆翰地。萨雅克、萨拉巴噶什两鄂拓克不自主，别<br>推一年长者玛木克呼里主之。年九十馀，体硕，趺坐腹垂至地，不能远行。遣使<br>献牛羊百头，将军等宴而示之讲武，咸诧服天朝骑射之利，乞内附。於时兼抚定<br>霍索楚、启台两鄂拓克。七月，参赞大臣富德复遣侍卫伊达木札布往谕，萨娄鄂<br>拓克阿克拜亦率众五千户来归，同遣使入朝。其贡道由回部以达京师。<br>西布鲁特与东布鲁特相接，在回疆喀什噶尔城西北三百里。西接布哈尔国。<br>道由鄂什山口逾葱岭至其地，盖古之休循、捐毒也。凡十有五部，最著者四：曰<br>额德格纳鄂拓克，曰蒙科尔多尔鄂拓克，曰齐里克鄂拓克，曰巴斯子鄂拓克。衣<br>冠风俗皆同东部。<br>乾隆二十四年，将军兆惠既定山南，追捕逸回道其地。其渠长遮道奉将军书<br>曰：“额德格纳布鲁特部小臣阿济比恭呈如天普覆广大无外、如爱养众生素赉满<br>佛之鸿仁、如古伊斯干达里之神威、如鲁斯坦天下无敌之大勇、富有四海乾隆大<br>皇帝钦命将军之前。谨率所部，自布哈尔以东二十万人众尽为臣仆。头目等以未<br>出痘，不敢入中国，谨遣使入朝京师。”兆惠以闻，诏受之。於是东、西两部皆<br>内附。凡布鲁特大首领称为“比”，犹回部阿奇木伯克也。比以下有阿哈拉克齐<br>大小头目。喀什噶尔参赞大臣奏给翎顶二品至七品有差。岁遣人进马，酌赉绸缎、<br>羊只。商回以牲畜、皮张贸易至者，税减内地商民三分之一。二十七年，阿济比<br>所属鄂斯诸部地为浩罕所扰，新疆大臣谕还之。明年，别部长阿瓦勒比原以其地<br>供内地游牧，帝喜，许之，赐四品服。<br>然布鲁特人贫而悍，轻生重利，喜虏掠。乾隆以后，边吏率庸材，抚驭失宜，<br>往往生变。嘉庆十九年，孜牙憞之案，枉诛图尔第迈莫特，其子阿仔霍逃塞外，<br>愤煽种类图报复。二十五年，叛回张格尔纠布鲁特数百寇边，有头目苏兰奇入报，<br>为章京绥善叱逐。苏兰奇愤走出塞，遂从贼。道光四年，张格尔屡纠布鲁特扰边。<br>五年九月，领队大臣色彦图以兵二百，出塞四百里掩之，不遇，则纵杀游牧之布<br>鲁特妻子百馀而还。其酋汰列克恨甚，率所部二千人追覆官兵於山谷，贼遂猖獗。<br>於是有八年重定回疆之役。<br>迨同治三年，布鲁特叛酋田拉满苏拉满与库车土匪马隆等句结为乱，逆回金<br>相印等乘之，新疆沦陷十有馀年。光绪四年，钦差大臣左宗棠遣刘锦棠收复南八<br>城，驻军喀什噶尔，有布鲁特头目来谒锦棠，原仍归中国。自言部落十四，盖即<br>向之西布鲁特也。而东布鲁特接伊犁边者，又有五部：曰苏勒图，曰察哈尔，曰<br>萨雅克，曰巴斯特斯，曰萨尔巴噶什，已投附俄罗斯矣。光绪初，俄人并吞浩罕<br>后，西部亦大半为俄所胁收。其附近中国卡伦，喁喁内乡，代为守边，可纪者仅<br>千馀家而已。<br>哈萨克部有三：曰东部，曰中部，曰西部。东哈萨克在旧准噶尔部之西北，<br>东西千里，南北六百里。东界塔尔巴哈台，西界右哈萨克部，南界伊犁，北界俄<br>罗斯。汉康居国地也。哈萨克汗阿布赉之告顺德纳曰：“我哈萨克之有三玉兹，<br>如准噶尔之有四卫拉特也。东部者，左部也，曰鄂图玉兹，谓之伊克准。中部者，<br>右部也，曰乌拉克玉兹，谓之多木达都准。西部最远，曰奇齐克玉兹，谓之巴罕<br>准。左部之汗曰阿布赉，右部之汗曰脱卜柯依，西部之头人曰都尔逊。”<br>初，阿布赉乘准噶尔平，遣使往谕，阿布赉投诚。適阿睦尔撒纳叛走哈萨克，<br>阿布赉纳之。我兵进，败其众。阿布赉大悔，密计擒阿逆以求臣於我。会阿逆遁<br>归准噶尔。二十二年，阿布赉以其兵三万助攻阿逆，陈情谢罪，奉表请内附。后<br>阿睦尔撒纳奔俄而死，阿布赉乃擒其党额布济齐巴罕以献。其别部和集博尔根及<br>喀拉巴勒特并率其属三万户来附。二十四年以后，屡遣使朝贡，并赐冠服，宴赉<br>如例。<br>右哈萨克在左哈萨克之西二千里。东界左部，西界塔什干，南界布鲁特、安<br>集延诸部，北界俄罗斯，东南界伊犁。亦汉康居五小王地也。其汗曰阿布勒班毕<br>特，即阿比里斯。其巴图尔有三：曰吐里拜，曰辉格尔德，曰萨萨克拜，而吐里<br>拜实专国政。乾隆二十二年，左部阿布赉既臣服，请招右部。会参赞大臣富德方<br>以兵索逆贼哈萨克锡拉至右部，时吐里拜方与塔什干交兵，为平之，乃下。於是<br>吐里拜诣军门，纳款奉马，进表请归附。二十三年以后，屡遣使入朝，恩赐宴赉<br>如例。其贡道均由伊犁以达京师。今则自中、俄定界后，哈萨克已分属两国矣。<br>安集延，亦大宛国地。喀什噶尔西北五百里，西至浩罕三百八十里。其贡道<br>由回部以达京师。乾隆二十四年，将军兆惠檄谕协擒逆回霍集占，其伯克以逆回<br>未至彼境，即专使籥请入觐。二十五年，伯克托克托玛哈墨第等来朝贡，赐宴赏<br>赉如例。<br>玛尔噶朗，在安集延西百八十里。乾隆二十四年，伯克伊拉斯呼里拜率属投<br>诚。<br>那木干，在玛尔噶朗西北八十里。其地东北与布鲁特杂处，东境逾河即为塔<br>什干地。乾隆二十四年，与浩罕同时输诚内附。<br>塔什干，在喀什噶尔西北一千三百里。汉为康居、大宛地，唐之石国也。居<br>平原，有城郭。人民奉回教。与哈萨克同以三和卓分辖其众：曰莫尔多萨木什，<br>曰沙达，曰吐尔占。旧为准噶尔羁属。莫尔多萨木什者，哈萨克所置和卓也。吐<br>尔占逐之，与哈萨克构兵。乾隆二十三年，参赞大臣富德追捕哈萨克沙喇至其地，<br>遣使往抚，军於莽格特城外待之。时吐尔占方与哈萨克战河上，因谕以睦邻守土<br>之义，皆感悟释兵，和好如初。乃遣其属默尼雅斯奉表求内属，曰：“臣莫尔多<br>萨木什恭奉谕音，若开瞽昧。蠢兹边末，敢备外藩，罔或有二心。谨以准孽额什<br>木札布献之阙下。外臣草莽，冀瞻圣容，躬服彝训，同归怙冒，永永无极。”额<br>什木札布者，阿睦尔撒纳兄子也。帝宥而遣之。吐尔占亦贡马称臣，遣子入觐。<br>塔什干至是自通於中国，列藩臣焉。嘉庆中，塔什干附浩罕，为浩罕八城之一。<br>同治三年，俄人以伐浩罕之师夺塔什干，开锡尔达利亚省，於是塔什干部遂亡。<br>塔什干居纳林河流域之中枢，扼中亚细亚通道。纳林河今又名锡尔河，西北流入<br>咸海。由塔什干西南行，逾锡尔河至萨马尔罕，又逾阿母河，分入印度、波斯。<br>北出疴伦不尔厄，越乌拉山脉达欧俄，而东行可至伊犁河以通中国，故俄人置土<br>耳其斯坦总督驻之。塔什干山泉畅流，其乞尔乞河、卡拉苏河、安噶连河皆发源<br>雪山，灌溉农田，地宜五穀，故人民常有馀粮。树木丛杂，多果木。宜蚕桑，而<br>棉花产额尤钜云。<br>巴达克山，在叶尔羌西千馀里，居葱岭右偏。由伊西洱库尔西稍南行，渡喷<br>赤河至其国。有城郭，部落繁盛，户十万馀。其酋戴红毡小帽，束以锦帕，衣锦<br>毡衣，腰系白丝绦，黑革鞮。其民人帽顶制似葫芦，边饰以皮，衣黄褐，束白丝<br>绦，黑革鞮，亦有用黄牛皮者。妇人不冠，被发双垂，衣紫毡，馀与男子同。其<br>国负山险，田地腴美，筑室以居，耕而兼牧猎。<br>乾隆二十四年八月，回酋博罗尼都、霍集占兄弟败奔巴达克山，富德率师至<br>其地，以博罗尼都、霍集占逆状谕示巴酋素尔坦沙，令擒献。时二贼窜入巴达克<br>山之锡克南村，诡称假道往墨克祖国，大肆劫掠。素尔坦沙缚博罗尼都，而以兵<br>攻霍集占於阿尔浑楚哈岭。霍集占退保齐那尔河，不能支，伤背及乳，擒之，囚<br>於柴札布。柴札布者，系囚处也。素尔坦沙遣使诣军门投款，且报擒二贼。富德<br>令献俘，进军瓦罕城以待。是时温都斯坦方以兵临巴达克山，谋劫霍集占兄弟。<br>霍集占阴通巴达克山仇国塔尔巴斯。会谋泄，素尔坦沙迁霍集占兄弟密室，以二<br>百人围而杀之，刃其馘以献，并率其部落十万户及邻部博罗尔三万户以降。二十<br>五年，遣额穆尔伯克朝京师，贡刀斧及八骏马。二十七年，再遣使来朝。二十八<br>年，贡马、犬、鸟枪、腰刀。后其国为爱乌罕所并。巴达克山酋所居地曰维萨巴<br>特，在喀克察河上。喷赤河自瓦罕帕米尔流入境，绕其东北，喀克察河西流入之，<br>下流为阿母河。唐书言竭盘陀国治葱岭负徙多河，即巴达克山地也。<br>博罗尔，在巴达克山东，有城郭，户三万馀，四面皆山，西北则河水环之。<br>乾隆二十四年，既与巴达克山同内附，遣其陪臣沙伯克等朝京师。二十七年十一<br>月，博罗尔伯克沙呼沙默特贡剑斧诸物。二十九年，贡匕首。是时博罗尔与巴达<br>克山屡构衅，沙呼沙默特乞援於叶尔羌，都统新柱遣谕巴达克山遵约束，还俘罢<br>兵。至是，沙呼沙默特以所宝匕首进贡谢恩。三十四年，又进玉{列巾}双匕首。<br>博罗尔人别一种，筑室而居，有村落，无文字，与诸回部言语不通，惟衣帽<br>则与安集延相类。人皆深目高鼻，浓髭绕喙。男多女少，恒兄弟四五人共一妻，<br>生子女次第分认，无兄弟者与戚里共之。土半沙卤，故其人苦贫。地多桑，取葚<br>曝乾为粮。饮山羊乳，以马湩为酒。称其酋曰“比”。以人口为赋税，生子女<br>纳其半，卖於各回城为奴婢，值颇昂，每口值八九十金。后亦为阿富汗所并。<br>阿富汗，即爱乌罕。其国北界布哈尔，南界俾路支，东界印度，西界波斯，<br>东西二千馀里。由巴达克山西南行约七百里，历依色克米什、班因、察里克尔诸<br>回部，越因都库什山至喀布尔，其国都也。因都库什山者，葱岭山脉右旋之支，<br>迤逦而西，名伊兰高原。其地波斯处其西，而阿富汗处其东。本罽宾故国。分七<br>大部：首曰喀布尔部，内属部七；曰冈大害部，内属部四；曰射士当部；曰爱拉<br>部，内属部二；曰欧泼部，内属部三；曰爱乍尔部；曰加非利士当部，内属部七。<br>西与波斯接壤。有沙碛，馀皆沃壤。其气候。高地多寒，近低地则热。物产，果<br>木、棉花、甘蔗、烟草之属。人皆土著，业农，无游牧。工织毛布，著名西域。<br>户口约五百馀万，分二十四族，每族聚居一地，皆自治。其长之升降，则听命於<br>王焉。其人勇猛朴诚出天性，易抚循。<br>乾隆二十四年，大军追讨霍集占兄弟二贼，欲假道巴达克山赴阿，巴酋中道<br>邀而杀之。其属有奔阿者，告以情，阿酋爱哈摩特沙将兴师，巴酋素尔坦沙惧，<br>赂以御赐灯及中国文绮，阿遂罢兵，且遣使密尔汉偕巴使来纳款，欲窥中国虚实<br>也。二十七年，入贡良马四，马高七尺，长八尺。是为回疆最西之属国。时阿富<br>汗初离波斯独立，自称算端，势张甚，六侵印度，北印度大半为所略。爱哈摩特<br>沙死，国人争立，纷扰者数十年。<br>道光六年，德司脱谟哈美德起兵喀布尔，统一阿富汗，爱哈摩特沙玄孙希耶<br>速的逃印度，求庇於英。十九年，英印度总督奥克兰德攻阿富汗，取乾陀罗、哥<br>疾宁，遂陷喀布尔，立速的为阿富汗王。阿人厌速的，并起绝英军归路。英军败，<br>德司脱谟哈美德仍复位。二十九年，始与英和。英之有事於阿富汗也，俄人灭布<br>哈尔，次第南侵。英人以阿富汗为印度藩篱，抗之尤力。光绪间，帕米尔分疆之<br>议起，英人复以保护阿富汗为名，出而干涉帕事矣。<br>帕米尔者，葱岭山中宽平之地，供回族游牧者也。帕地有八，其中皆小回部<br>错居。乾隆中，大部隶属中国，羁縻之使弗绝。厥后迤北、迤西稍稍归俄，迤南<br>小部附於阿富汗，东路、中路则服属於中国。於是帕米尔遂为中、俄、阿富汗三<br>国平分之地。出帕米尔，南逾因都库什山，即达印度，故俄人尽力经营之，而英<br>人亦遂急起而隐为之备。英之为阿争，即不啻为印度争也。<br>初，乾隆二十四年，高宗平定回疆，穷追贼首至伊西洱库尔，三战三捷，遂<br>蒇大功。高宗御制碑文勒铭淖尔，西域图志所指为喀什噶尔西境外地者也。当日<br>喀城边卡西境之玉斯屯阿喇图什卡，仅八十里；西南之鄂坡勒卡，仅一百二十里。<br>道光间，钦定边卡西至乌帕喇特卡，一百二十里；西北至喀浪圭卡，一百五十里。<br>迨光绪间，克复新疆，刘锦棠始增设七卡於旧界之外。十五年，又设苏满一卡於<br>伊西洱库尔淖尔北十里，是卡距喀城千六百里，最为窎远，仅以布鲁特回人守之，<br>未驻兵也。英使之初议分帕也，我国严拒之，未允其请。既而俄兵阑入帕地，我<br>国责其称兵越界，俄人即引咎退归。光绪十七年，英兵入坎巨提，逐其头目，其<br>意在觑觎帕地也。新疆巡抚檄马队巡历边境，屯於苏满。十八年春，俄人来言帕<br>地为中、俄两属，未经勘界，中国不应驻兵。总理衙门遂电疆抚退兵，而仍留苏<br>满卡伦。俄复请尽撤新设诸卡，然后勘界。正相持间，而英人阴嗾阿兵突至苏满，<br>胁掳布回而去，俄遂进兵与阿人战於苏满，其东队则游弋於郎库里湖、阿克塔什，<br>渐近喀边。总理衙门疏言：“我国先驻苏满之兵不早撤回，则俄、阿战事将自我<br>启之，转难收束。阿虽占地而適致俄兵，蛮触相争，原可不必过问。但其东骎骎<br>逼近边境，颇为可虑耳。”盖阿富汗自乾隆后朝贡不通，久置之度外矣，至是复<br>一见焉。二十一年，帕米尔界议始定。<br>坎巨提，即乾竺特，在叶尔羌西南约一千五百里。自叶尔羌西行入葱岭，至<br>塞勒库勒之塔什库尔干，即蒲犁厅也。由是西行，逾尼若塔什山口，又西南至塔<br>克敦巴什帕米尔，为八帕之一。由是南逾瓦呼罗特、明塔戛两山口，西为因都库<br>什山，东为穆斯塔格山。出山口顺棍杂河南行，又顺河折西抵棍杂，即坎巨提都<br>城，城濒棍杂河北岸。西域水道记言：“塞勒库勒在叶尔羌之西八百里，为外蕃<br>总会之区。自塞勒库勒西五日程，曰黑斯图济；又西南三日程，曰乾竺特。”即<br>坎巨提，译文异耳。乾隆二十六年，其酋有黑斯娄者，始内附，即叶尔羌办事大<br>臣新柱奏称“乾竺特伯克黑斯娄遣子贡金”者也。<br>其人皆奉玛罕默德回教。其部落东西宽二十里，南北长六百里。两山夹立，<br>广大峻削，中有大河，为入南疆要隘。坎部民住河西，河东则哪格尔所属也。棍<br>杂城大约三里。城北有大山曰温吉尔，河曰崇带雅。所辖村庄二十五，城中居民<br>二千馀，其在各庄者约五千馀人，城乡大小头目一百四十。土产牛、羊、马匹，<br>无布帛，尽衣毛褐。五穀诸果俱备。敌国有犯境者，民即为兵，选精壮者出关御<br>之。人皆业农，不纳粮，不徵税，惟岁与其酋耕敛而已。每岁贡中国砂金一两五<br>钱，派之民，农户收麦十二斤，畜牧家则户收羊羔一，以集此款，无他徭也。贡<br>使至，朝廷赏大缎两端。其贡至宣统间不绝。<br>道光间，克什米尔国王热吉苦罗普散令其将布甫山率兵犯境，夺坎属麻云卡，<br>坎酋夏孜牌尔败之，追斩七千馀名。克什米尔遣使构和，年与坎酋洋银一千五百<br>元，元重二钱五分；坎酋以马二匹、细狗二只报之。人谓入贡克什米尔者，妄也。<br>同治四年，克什米尔国王令就贝尔萨再犯境，坎王艾赞木复战败之，盖至是克什<br>米尔已四犯坎属矣。<br>光绪间，俄兵入帕米尔，英人闻之，率兵至哪格尔，并檄坎巨提修平道路，<br>备兵进帕地。哪格尔首抗英，坎酋助之。十七年，英人败哪格尔，直抵坎城，赛<br>必德哎里罕战败，携眷属潜遁，英人遂据其地。先是赛酋私与俄通，上降书，押<br>结约俄夺占帕米尔，修筑堡垒於黑孜吉牙克、阿克素睦尔瓦、苏满三处，并建营<br>於包子滚拜子，以扼要冲。俄人复书，报以金币千元、金丝呢布诸货六驮、快炮<br>六杆。赛酋悖逆无信，不恤部众，且狡而好利，屡挑衅英、俄以求贿，视其部为<br>市贩。其副目歪孜尔素执兵权，同恶相济，部民皆深忌之。至是，率其众五百馀<br>人将奔俄，塔墩巴什头目窝思满集众邀之。张鸿畴拘诸色勒库尔，屡谋突城出，<br>不得，后解省羁禁十有七年，嗣复安置库车，其子米则拜尔及家属男女五十二人，<br>均编住莎车热瓦奇庄，赛酋之外产也；胁从之众悉送还部，并谕饬赛酋之弟买卖<br>提哎孜木代理坎巨提头目，以安民心。<br>出使英法义比大臣薛福成与英外部商定派员会立坎酋，其疏略云：“中国回<br>疆之外，向有羁縻各回部，惟自咸丰、同治以来，中国内寇不靖，未遑远略。俄<br>国既以兵力吞并浩罕、布鲁特、哈萨克、布哈尔诸回部，而巴达克山、鲁善、什<br>克南、瓦罕诸小部，则皆服属於阿富汗。迩来阿富汗为英属国，英之大势骎骎由<br>印度北乡，有与俄国争雄之意，而中国西边之外，遂日以多事。坎巨提一部近喀<br>什噶尔，南界在葱岭以南，厥地纵横数百里，户口约近万人。近年属回之入贡中<br>国者祗此一部，盖即新疆识略之乾竺特、一统舆图及时宪书之喀楚特，同音而异<br>译也。英之印度总督岁贴坎巨提经费，以助彼整理防务为名，实隐收其内政之权。<br>去年夏秋间，坎巨提已有赴喀什噶尔告急之举，则以英人筑一炮台俯临坎境也。<br>本年正二月间，叠承总署电信，以英兵侵坎巨提，其头目连战不胜，率其众逃诣<br>卡外求援。臣以起衅情节诘英外部，询知英兵修筑一路直贯坎境，北抵兴都哥士<br>大山，意在扼此隘口，以杜俄众南侵而保印度门户。其头目兴师拦阻，为英兵击<br>败，踞其所居之棍杂城。臣与英相兼外部尚书沙力斯伯里晤商，据称并无灭坎之<br>意，亦无阻坎入贡中国之意。祗以坎酋罪恶甚多，轻慢英官，不得不示以惩儆也。<br>臣与总署电商，因坎酋声名素劣，势难必使复位。其部既系两属之国。与专属中<br>国者又稍不同，祗可酌就外部之辞与之理论。外部语言闪铄，其初次存坎之说既<br>甚游移，而必欲据坎之心则甚坚韧。幸而窥彼隐情，颇以俄焰方张，亟思联络中<br>国，不欲敛怨树敌，臣得就此设法磋磨。英廷近称选得旧酋之弟买卖提哎孜木，<br>可为坎巨提头目，拟请中国派员会同英员行封立之礼，已由总署电告新疆巡抚选<br>派妥员前往。臣与外部商订仪节，华员、英员共为一班，克什米尔系英属国，位<br>次应稍居后。行礼之期，初订在十八年闰六月二十三日，现展至七月二十五日，<br>届时彼此和衷妥办，即可蒇事。”新疆巡抚陶模即委阜康县知县田鼎铭、都司张<br>鸿畴前赴坎部，会同英员热布生，更立买卖提哎孜木为坎巨提头目。封立仪节，<br>华员居右，英员次之，英属克什米尔委员居左稍下，新酋又次之。张鸿畴宣布皇<br>上德意，赏给大缎，谕令贡金照旧呈进，镇抚部民，毋任剽掠。其酋悉俯首听命<br>云。<br>坎部国於山谷中，崇峰叠巘，道路险绝。中有喀喇阔鲁穆大冰山，时至十一<br>月，积雪甚厚，以长毛牛负囊橐而行。明塔戛山口高万四千四百尺，路有巨石，<br>盖古时流冰所经地也。出山口里许，有一流冰，过此即易行。再逾数涧，两崖壁<br>立，顶有积雪，至米斯戛。居人皆鞑尔靼回教。不幕，有室庐，村各为堡，垒石<br>为之。性强悍，以寇钞为俗，然皆酋所使，所劫货物大半归酋，四出剽掠，或远<br>至库车。雅尔山脉下垂如箑，水流其间，土较腴美。近帕苏又一流冰，其融处高<br>八千尺。<br>光绪十五年，英人杨哈思班游至其部，坎酋言：“我受上帝命，亲断父母死<br>罪而杀之，并杀其兄弟，投於山下，遂践是位。”其悖逆如此。或谓其地立国最<br>古，殆周时曹奴氏之所居。穆天子传：“庚辰，济于洋水；辛巳，入于曹奴，曹<br>奴之人献天子于洋水之上。”洋水即棍杂河。山海经言：“洋水西南流注于丑涂<br>之水。”今棍杂河发源因都库什山，西南流至几勒几特城，东南入印度河。丑涂<br>为印度转音，丑涂水即印度河也。<br><hr>
