<h4>《史部·清史稿·卷四百九十七  列传二百八十四》<b class="x">作者：赵尔巽等</b></h4>
<br>◎孝义一<br>朱用纯吴蕃昌（从弟谦牧沈磊）周靖耿翟（弟炳兄子於彝耿<br>辅）李景濂汪灏（弟晨日昂日升）黄农曹亨（黄嘉章）郑明允刘<br>宗洙（弟恩广恩广子青藜）何复汉许季觉吴氏四孝子雷显宗赵清荣<br>涟薛文（弟化礼）曹孝童丁履豫锺保觉罗色尔岱（翁杜佟良克什<br>布）王麟瑞李盛山李悃奚缉营周士晋黄有则王尚毅胡锳李三<br>张梦维乐太希董盛祖徐守仁李凤翔卯观成葛大宾吕斅孚王子明<br>（冯星明）张元翰俞鸿庆姜瑢汤渊魏兴戴兆笨潘周岱张淮（张<br>廷标）胡其爱（方其明邓成珠）张三爱杨梦益（阎天伦）夏士友白<br>长久郭味儿（聂宏）董阿虎张乞人席慕孔（张长松）崔长生荣孝子<br>无锡二孝子哑孝子<br>清兴关外，俗纯朴，爱亲敬长，内悫而外严。既定鼎，礼教益备。定旌格，<br>循明旧。亲存，奉侍竭其力；亲殁，善居丧，或庐於墓；亲远行，万里行求，或<br>生还，或以丧归。友于兄弟，同居三五世以上，号义门，及诸义行，皆礼旌。亲<br>病，刲股刳肝；亲丧，以身殉：皆以伤生有禁，有司以事闻，辄破格报可。所以<br>教民者，若是其周其密也。国史承前例，撰次孝友传，亦颇及诸义行。合之方志<br>甄录、文家传述，无虑千百人。采其尤者，用沈约宋书例，为孝义传。事亲存没<br>能尽礼；或遘家庭之变，能不失其正；或遇寇难、值水火，能全其亲。若殉亲而<br>死，或为亲复仇，友于兄弟，同居三五世以上，及凡有义行者，各以类聚。事同，<br>以时次。孝为二卷，友与义合一卷。<br>朱用纯，字致一，江南昆山人。父集璜，明季以诸生死难。用纯慕王裒攀柏<br>之义，自号曰柏庐。弃诸生，奉母。其学确守程、朱，知行并进，而程於至敬。<br>来学者授以小学、近思录。仿白鹿洞规，设讲约，从者皆兴起。居丧哀毁，尝曰：<br>“宰我欲短丧，吾党皆以为怪，然可见古人丧礼之尽，必蔬水饘粥哭泣哀毁无<br>苟弛。若今人饮酒食肉不改其常，虽更三年，岂谓久哉？”晚作辍讲语，又为治<br>家格言，语平易而切至。病将革，设先人位，拜於堂，告无罪，顾弟子曰：“学<br>问在性命，事业在忠孝。”乃卒。用纯与徐枋、杨无咎称“吴中三高士”，皆明<br>季死事之孤也。<br>吴蕃昌，字仲木，浙江海盐人。父麟徵，明季死难，蕃昌事所后母查孝，居<br>丧，水浆不入口。既殡，啜粥，不茹蔬果。寝苫，不脱衰绖。比葬，呕血数升，<br>逾小祥遂卒。<br>从弟谦牧，字裒仲。为程、朱之学。事母朱孝，居丧，杖不能起。疾稍间，<br>手编父遗集，复困。治窀穸，哀动行路。谦牧体素羸，益不自胜，遂卒。蕃昌、<br>谦牧皆交于张履祥，履祥称之。<br>时以孝著者，复有归安沈磊，亦履祥友也。磊事母严，母不御酒肉，磊力请，<br>终不听。有疾，医为言，乃御酒肉。磊客授于外，弟子具时食，不忍食，以为母<br>未尝也。弟子乃先以馈母，曰：“太君食矣。”乃食，率以为常。<br>周靖，江南吴县人。父茂兰，刺血上书明父顺昌冤，事具明史。靖少补诸生，<br>事亲能尽力。茂兰卒，擗踊哭泣，丧葬悉如礼。三年不脱衰绖，不饮酒食肉。小<br>祥，有疾作，或谓在礼得饮酒食肉，靖不可。靖素善作篆，或请题榜，亦以丧辞。<br>耿翟，河南太康人。世农。父应科，好施与，七世同居，颜其堂曰“效艺”。<br>兄光，明诸生，孝后母而教诸弟严，翟从之学，事必谘而后行。明末，流寇屠<br>太康，翟与弟炳舁母避河北，贸布以养。母病，朝出暮归，不解带累月。母卒，<br>挽车归母丧。炳亦纯谨，定兴耿权与弟极以孝友闻，炳慕其为人，分田舍处之，<br>孙奇逢为作三耿传焉。方寇至，光前卒，未葬，子於彝号泣守其柩不去，寇执之，<br>推陨城下，伤腰膂，几死。寇退，归掬土掩柩乃去。县饥，知县餽以粟，散赡<br>贫乏。督僮蔬，任饥者刈以食。<br>同时有耿辅，虞城人。奉母避寇开封，寇决河灌城，倚浮木负母以渡。母卒，<br>哀毁，缁衣粗食终其世。<br>李景濂，字亦周，浙江鄞县人。幼丧母，父再娶于何而卒。何年少，媒氏欲<br>夺之，景濂闻，伺於道，出椎击之，归告何。何相与恸哭，誓相依终身。何教景<br>濂严，景濂事何甚谨。何嗜酪，景濂日入市求之，端捧急趋，如鸟张翼。市人怪<br>而求其故，则皆叹其孝，为让道。何老病，景濂侍疾七年不怠。何卒，景濂亦六<br>十，庐墓三年，作孺子泣。景濂明诸生，明亡，弃诸生去为医。<br>汪灏，江南休宁人。晨、日昂、日升，其弟也。父病咯血，灏年十六，割股<br>和药进，良愈。后数年病足，晨割股炼为末，敷治亦愈。又数年复咯血，晨复割<br>臂以疗。更数年，疾大作，灏复割臂，勿瘳。晨病，日昂泣曰：“吾兄割臂愈父，<br>吾不能割以愈吾兄乎？”众尼之。懵且仆，匠治棺，日升持匠斧断指，血淋漓，<br>调药以饮晨。有司表其门曰“一门四孝友”。<br>钱塘吴瑗及弟琦、璠、琰相友爱，年皆逾九十。江苏华亭姜应龙，应龙子世<br>璜，世璜子文枢，文枢子超萃，超萃子怀权，怀权子栻，六世皆以孝行旌，人尤<br>以为难。<br>黄农，江南元和人。父衮，诸生。农年十馀，母吴病六年，农侍疾不懈。母<br>卒，恸屡绝，坐卧母柩侧。衮客授于外，携农俱。久之，察其枕渍泪若膏，貌癯<br>然如初丧。衮客授稍远家，农归，五日一往省，衮止之，则私伺门外问安否，衣<br>服器用，时其寒暑具以往。一夕，心悸，走省，衮得暴疾，舁以归。会除夕祷神，<br>原减算益父，衮愈。农三十馀而卒，妻金，亦贤孝。<br>曹亨，陕西镇安人。年十一丧母，不能具棺，号泣於路，乞自鬻为敛。或与<br>之金，葬母毕，即诣其家执役终身。<br>黄嘉章，湖南桂阳人。吴三桂之乱，从父避兵连珠崖。父殁，兄嘉林年十六，<br>嘉章亦年十一，自鬻以葬父。嘉林稍长，力为佣，得钱赎嘉章还，兄弟相友爱。<br>郑明允，江南歙县人。康熙间，耿精忠兵至，明允侍母抱谱牒及先世遗笔入<br>山。贼大索山中，明允夜负母匿僻坞，还挈二子，未至，雾溢山，虎声震林木，<br>纳二子石穴中，疾趋侍母。贼退，二子亦无恙。兄病，视汤药不去侧。及亡，每<br>恸辄绝。与其戚同贾，失其赀，明允发橐金尽与之。族子缢客舍，明允为坐守达<br>曙，白于官，出私财以敛。有友荡其赀，困甚，明允罄所有佽之，无难色。明允<br>世业医，精而不试，曰：“十得九，犹有一误。”业贾终其身。<br>刘宗洙，字长源；弟恩广，字锡三：湖北襄城人。父汉臣，明季从军。襄城<br>破，被数创，几殆。恩广两耳断，号泣负以归。宗洙方走避寇，闻父难，往赴，<br>贼截其耳鼻。居数年，父病，尝粪，时称襄城“尝粪孝子”。父歾，与季弟宗<br>泗同居，俄与恩广皆得官，以母老不出。母歾，恩广呕血至笃疾。或慰解，曰：<br>“勿复言，五内裂矣！”遂卒。宗洙积哀兼痛弟，亦呕血卒。<br>恩广子青藜，康熙四十五年进士，选庶吉士。遭父丧，哀毁呕血，事母不复<br>出。<br>何复汉，江西广昌人。十五而丧父，哭泪皆血。长事母孝，母疾作，尝粪苦<br>甘以测病深浅，不解带者数月。母歾，寝苫三月，泪渍苫左右尽血痕。葬，乃<br>庐墓侧，日夜悲号，丧终犹庐居。耿精忠兵至，复汉守墓不去，亲知毁其庐，乃<br>哭而行。著古今粹言示子孙。子人龙，康熙五十二年进士，入翰林。<br>许季觉，浙江海宁人。少尚侠，既折节读书。居亲丧，水浆不入口者七日，<br>杖而后起。含殓、殡葬、虞祔、卒哭、祥禫皆用古礼。葬，躬负土，庐于侧，<br>朝夕哭不辍。季觉故与同县查氏交密，查氏贵，营葬侵许氏墓地。季觉曰：“吾<br>不能以友卖亲。”讼连年不决，亲朋居间，季觉终不让。查氏诬季觉通海，逮狱，<br>有为辨者，狱稍解，避地山阴。查氏复诬以他事，再逮狱。季觉度不免，狱中碎<br>瓷盎吞之，死。<br>吴氏四孝子，江南崇明人，失其名。父壮年家贫，鬻子为富家奴。及长，皆<br>能自赎。娶妇列肆居，养父母，兄弟议奉父母膳，月而易。诸妇曰：“翁姑老矣！<br>月而易，必三月后方为翁姑具膳，太疏。”复议日而易，诸妇又曰：“翁姑老矣！<br>日而易，必三日后方为翁姑具膳，仍太疏。”乃议伯具早餐，仲午，叔脯，次日<br>季具早餐，周而复始。越五日，诸子合具馔奉父母，子孙皆侍，诸妇以次上酒食，<br>以为常。室置厨，兄弟各具钱五十，父食毕，取钱入市嬉，易果饵，归畀诸孙，<br>钱将尽，复具。父或从博徒戏，兄弟潜以钱畀博徒，令阳负与其父以为欢。行之<br>数十年，父母皆将百岁，奉事不衰。陆陇其为之传。<br>雷显宗，河南陈州人。诸生。父病痪，显宗摩掌热拊父四支，二十七昼夜不<br>倦，父良愈。居数年，复病剧，侍汤药两月馀，竟卒，哀毁柴立。居母丧亦如之。<br>康熙中，岁饥，出米粟济贫乏，代偿其逋赋。有鬻其孥者，赎以归。佽婚葬者三<br>百馀家。显宗年九十，朔望集家人讲孝经、曲礼、内则诸篇，里闬称其家范。<br>赵清，山东诸城人。生有至性，嗜酒，与同县李澄中、刘翼明辈遍陟县中山，<br>纵饮，辄沉顿。丧父，庐墓侧百日，母往携以归。丧母，复庐墓侧，麻衣躬畚锸，<br>负土为坟，毁几殆。客有劝者，清曰：“清所以为此者，盖下愚居丧法耳。清狂<br>荡如湍水，不居墓侧，将食旨，久而甘；闻乐，久而乐；居处，且久而安。不一<br>期，沉湎不可问矣。不孝孰甚！”居庐久，或传有狼与犬为守庐，狎不相齧也。<br>荣涟，江南无锡人。少孤，多病，母令为道士。善诗画。事母孝，出游得珍<br>玩、良药必以奉母。游倦归，晨昏侍母侧。母卒，庐墓不复出。涟与县人杜诏及<br>僧妙复号“三逸”。<br>薛文，江南和州人。弟化礼。贫，有母，兄弟一出为佣，一留侍母，迭相代。<br>留者在母侧絮絮与母语，不使孤坐。日旰，佣者还，挟酒米鱼肉治食奉母，兄弟<br>舞跃歌讴以侑。寒，负母曝户外，兄弟前后为侏儒作态博母笑。母笃老，病且死，<br>治殡葬毕，毁不能出户。佣主迹至家，文与化礼骨立不能起，哭益哀，数日皆死，<br>时康熙四十二年也。知州何伟表其闾。伟勤于民，卒，民祠焉。乾隆间，学政朱<br>筠令以文、化礼附韦祠。<br>曹孝童，江南无锡人。居南郭，父为圬者。童五岁，父或扃户出，则竟日不<br>食。邻或哺之，泣不食，俟父归同食。父死，童呜咽匍匐死父侧，邻市棺为敛。<br>丁履豫，江南娄县人。少孤，事母孝。兄二、弟一皆出游，以岁所入畀履豫，<br>使营甘旨。母卒将敛，画师貌母像绝肖，履豫谛视久之，大恸，仆地遽绝。<br>锺保，满洲镶黄旗人。父希晋，以步军校从讨吴三桂，积功当迁，锺保以父<br>老，力劝请休奉养。康熙间，自刑部笔帖式累迁刑部郎中，居父丧哀恸，水浆不<br>入口。事母尤谨，归必侍母侧。兄荡产，抚其孤，祖遗田宅悉推与之。弟贫，周<br>之甚力。雍正二年，举孝子，赐金，旌其门。官至工部侍郎。<br>觉罗色尔岱，满洲镶红旗人，德世库七世孙也。性笃孝。年十七，父病，医<br>不效，乃割左臂为糜以进，病稍间，旋歾。事母益谨，母病饮食减，亦减饮食；<br>饮食不能进，忧之，亦辍饮食；母能饮食，乃复常。雍正元年，命举忠孝节义，<br>以色尔岱应，诏赐白金，旌其门，授银库主事，勤其官，迁郎中。<br>康熙间，以割臂疗亲旌者，有翁杜、佟良，与色尔岱同时有克什布。翁杜，<br>满洲镶白旗人；佟良，蒙古镶黄旗人：官防御。克什布，满洲镶红旗人，官三等<br>侍卫。<br>王麟瑞，福建南靖人。诸生。八岁丧母，事后母如所生。母病暍，非时思食<br>梅，麟瑞绕树呼号，不食三日，梅夜华，结实奉母，母良愈。父丧，庐墓三年，<br>遇虎，虎为卻避。雍正初，诏举孝廉方正，县以麟瑞上。四年，授陕西道监察御<br>史，出为直隶永平知府。<br>李盛山，福建罗源人。母病，割肝以救，伤重，卒。巡抚常赉疏请旌，下礼<br>部，礼部议轻生愚孝，无旌表之例。雍正六年三月壬子，世宗谕曰：“朕惟世祖、<br>圣祖临御万方，立教明伦，与人为善。而於例慎予旌表者，诚天地好生之盛心，<br>圣人觉世之至道，视人命为至重，不可以愚昧误戕；念孝道为至弘，不可以毁伤<br>为正。但有司未尝以圣贤经常之道，与国家爱养之心，明白宣示，是以愚夫愚妇<br>救亲而捐躯，殉夫而殒命，往往有之。既有其事，若不予以旌表，无以彰其苦志。<br>故数十年来虽未定例，仍许奏闻，且有邀恩於常格之外者。圣祖哀矜下民之盛心，<br>如是其周详而委曲也。父母爱子，无所不至，若因己病而致其子割肝刲股以充饮<br>馔、和汤药，纵其子无恙，父母未有不惊忧恻怛惨惕而不安者，况因此而伤生，<br>岂父母所忍闻乎？父母有疾，固人子尽心竭力之时，傥能至诚纯孝，必且感天地、<br>动鬼神，不必以惊世骇俗之为，著奇于日用伦常之外。妇人从一之义，醮而不改，<br>乃天下之正道，然烈妇难，节妇尤难。夫亡之后，妇职之当尽者更多，上有翁姑，<br>则当代为奉养。他如修治蘋蘩，经理家业，其事难以悉数，安得以一死毕其责乎？<br>朕今特颁训谕，有司广为宣示，俾知孝子节妇，自有常经，伦常之地，皆合中庸，<br>以毋负国家教养矜全之德。倘训谕之后，仍有不爱躯命，蹈於危亡者，朕亦不概<br>加旌表，以成激烈轻生之习也。”盛山仍予旌表。<br>李悃，河南开封府人，失其县。贫为木工，父病痺，奉侍惟谨。岁歉，不能<br>养，乃行乞於市，归啖父。后得赈穀一石，虑不能继，日舂升许供父，而以秕<br>自咽。父病剧，夜中邻人时闻悃抚摩嗟泣声，迟明则悃抱父足死矣，父亦一恸而<br>绝。邻人愍其孝，收而葬之。<br>奚缉营，字圣辉，江苏宝山人。父士本，以孝旌。缉营幼读论语，至“父母<br>之年，不可不知”，辄陨涕簌簌，师奇之，谓真孝子子也。母病，刲臂以疗。士<br>本老，恶寒，缉营夜抱父足眠，以为常。两弟早卒，抚其孤如所生。女兄嫁而贫，<br>从妹寡，皆依以居，为营婚嫁。<br>周士晋，江苏嘉定人。母病久，医言惟饮人乳可生，士晋子生方九月，谋於<br>妻李，弃道旁，以乳乳母。母病已，问儿，以殇对，后李不复姙，亦无怨。越<br>十二年，有僧为殷氏子推命，年月日与士晋儿同，诘之，则得诸道旁者也，父子<br>得复合。<br>黄有则，湖南邵阳人。四岁丧父，母孙劬苦育以长。遣就傅，或迂之，孙曰：<br>“吾忍死，不欲儿废学也。”有则大感恸，奋学，客授养母。夏无帐，主人以进，<br>命撤之，曰：“吾母无此也。”寒为制棉衣，又卻之，曰：“家贫，无以暖母，<br>不忍享奇温。”一夕风雪，既寐，复起，行三十里归省母。母喜曰：“吾正思儿。”<br>是时母逾九十，有则亦六十矣。母丧，以毁卒。<br>王尚毅，陕西郃阳人。为人佣。母佞佛，欲凿山造佛像，力不逮，将死，以<br>命尚毅。尚毅佣，啬衣食积钱，买山辟洞，琢石为佛像，洞六，像十二，皆手造。<br>或愍而助之，谢曰：“力不己出，非敬母命也。”钱尽乃辍，复出佣，得钱更为<br>之，如是三十馀年。山植柏，围以紫荆，洞上下莳迎春，洞成方冬，花尽开，山<br>人怪之，名曰九华洞。山无水，凿池而雨至，遂不涸，名曰青龙池。<br>胡锳，浙江上虞人。锳九岁从母汲，母堕井，锳呼救未至，亦跃入井，<br>救至，引以出，俱不死。中岁游陕西，一夕忽心痛，曰：“殆吾父病耶？”驰还，<br>父正病，旋卒，哀恸尽礼。方冬母病，求医，途遇盗，衣尽褫，冒寒行数十里，<br>与医俱归。<br>李三，江苏宜兴人。一目眇，一足跛。父死，二兄皆娶，析产，有田六亩、<br>屋四椽、舟一，二兄分田、屋，而畀三以舟。迭养母，三奉母食必有肉，母至二<br>兄所，三辄私致甘旨。二兄死，嫂一前死、一嫁，三独奉母。晨爨毕，乃以舟应<br>客，或当出五十里外，度尽日不能返，虽重雇不之许。事母三十年，邻里称其孝，<br>抚兄子慈，而教之严。母将死，呼孙执手泣曰：“儿学好，毋累汝叔怒！”自是<br>不复怒其兄子。<br>张梦维，直隶元城人。县诸生。父晚病风痺，梦维日侍左右，卧起饮食溲溺<br>皆躬自扶持。父愍其劳，呵之去，少退，复前，数年不少懈。事母如事父。居丧<br>哀毁，准家礼，屏俗习。弟病疽，为剪发灼艾，日数省视，及卒，恸甚，几丧明。<br>弟妻或诟谇，待之有加，抚孤女逾己出，弟妻卒悟且悔。少师郡人卫鹤鸣，治程、<br>朱之学。鹤鸣卒，心丧三年。授弟子孝经、小学，以力行为本。<br>乐太希，湖北通山县人。幼慧，三岁母负以嬉，堕地伤额。祖母问，诡对，<br>恐祖母见怜而怒母也。父疾，抑搔澣濯，昼夜不去侧。居丧尽哀，既葬，恒绕<br>墓悲痛。母疾及丧亦如之，庐墓侧居五年。早为诸生，以事亲不应试，或延使授<br>经，辄辞，虑违亲也。亲既终，益笃学。<br>董盛祖，云南黑盐井人。盛祖不知书，早失父，事母谨，起居饮食侍视不少<br>懈。一妹嫁里中，盛祖出负贩，呼妹还侍母，妹亦善事母如盛祖。盛祖行遇蛇当<br>道，惊曰：“母得无病乎？”归则母方病，呼祖，人皆怪之。母丧，哭甚哀，或<br>恸绝，邻里惊救之，乃甦。盛祖有妻早亡，不更娶。或劝之，曰：“娶妇以事亲，<br>顾贤者实难。脱不贤，将戾吾母，吾能安乎？”卒不娶。未终丧，遂卒。<br>徐守仁，安徽青阳人。世为农，未尝读书。四岁而孤，事母孝。得佣直，市<br>酒肉奉母，母呼共食，辄以持斋谢，实不忍分甘也。母殁，哀恸。既葬，露处墓<br>侧，蛇虺不避，里人哀之，为庐舍饮食焉。守仁并奉其父木主以居，四年，乃还<br>其室，须发皆白。<br>李凤翔，直隶武强人。善事父母。凤翔以父老，自请佐家事，而督诸弟读书、<br>习射，应文、武试。父将终，遗命析产，心怜幼子而未有言。凤翔察父意，益以<br>所分三之一。父歾，事母益谨。道光初，滹沱连岁氾溢，闾里荡析，负凤翔债<br>者二千馀缗，悉焚其券，复散钱济贫者。又遇旱，所艺蔬果任饥者采食。族子早<br>孤，他县人以迎丧遇盗，皆厚周之。或将屠马，凤翔赎以归，马驯异常畜，乡人<br>感之，遂无屠马者。<br>卯观成，云南恩安人。父汉而母夷。乌蒙乱，父死，母被掠，鬻为婢。乱定，<br>观成无所依，为昭通禁卒。父母尝为聘妇，舅促观成娶，娶而不与婚。三年，舅<br>诘之，曰：“吾非不欲婚也，行将嫁吾未婚之妻，取所直归吾母。与之婚，情不<br>能割，义亦不可出也。”语且泣。有义之者，募得六十金，以半赎其母，半为营<br>庐舍，成婚，仍为禁卒以养母。<br>葛大宾，字兴森，湖南湘乡人。诸生。四岁丧父，哀恸如成人。丧终，值忌<br>日，出主祭，主仆，粉落“葛”字脱，露“周”姓，盖木工饰周氏废主为之。大<br>宾痛哭引咎，告墓易主。事母钜细必躬，疾尝药，生徒有餽则献。尝出客授，<br>独坐心动，亟还呼母，母出，屋后山遽颓，压母坐处。母殁，饮不入口者五日。<br>既葬，不脱衰，腰以下缕皆尽。丧终，祭必哀，兄弟既分居，财尽，大宾复与同<br>居，通财无所私。殁则庀其丧，无子，为立后。<br>吕斅孚，湖南永定人。父孟卿，贫，以客授自给。母病将殆，思肉食，斅孚<br>方七岁，贷诸屠，屠不可，泣而归。闻母呻吟，益痛，内念股肉可啗母，取厨刀<br>砺使利，割右股四寸许，授其女弟，方五岁，令就炉火炙以进。母疾良已，孟卿<br>归，察斅孚足微跛，得其状，与母持以哭。斅孚曰：“毋然，儿固无所苦也。”<br>乡人皆嗟异称孝童。长为诸生，学政温忠翰疏闻，寻除华容训导。孟卿亦尝刲股<br>愈父病，然斅孚割股时，初不知父有是事也。<br>王子明，甘肃通渭人。诸生。事母孝。出为客，蔬果新出，必遥献乃食。尝<br>赴试，母闻桃香久不散，女曰：“此必吾兄所献。”记其日，归验之，果然。<br>冯星明，甘肃秦安人。为营卒，戍龙山。食新韭，置诸案，叩首。同伍问之，<br>曰：“以献母。”咸以为迂。或归候其母，母曰：“他日吾假寐，梦儿以韭食我，<br>觉，犹有馀香。”叩其日，星明献韭时也。<br>张元翰，直隶南皮人。光绪五年举人，除获鹿教谕，迁知县。方谒京师，父<br>嗣陶时为万全教谕，卒官。元翰奔赴恸哭，几不能胜。居丧三年，悉用古礼。丧<br>终，以知县待缺河南，奉母赴官，摄渑池、宁陵诸县。方有事于考城，而母遽卒，<br>元翰以父母卒皆不克视终事，大痛。将归葬，自为文祭告，凭棺一恸而绝。<br>俞鸿庆，湖南善化人。光绪十八年进士，改庶吉士，授编修。事父母笃孝。<br>官京师，岁必乞假归省。二十七年，母歾，鸿庆方自西安还京师，闻丧奔还，<br>哀恸若不欲生。父年已八十，衰病，鸿庆跬步不去侧，婉容愉色，依慕如少时。<br>冬夜必数起省视，或竟夕不眠。二十九年，父歾，鸿庆恸甚，以毁卒，距父<br>歾方匝月。<br>姜瑢，云南嶍峨人。父文柄，尝远游，瑢裹粮行求，得以归。贫，析<br>薪治圃以养。父嗜饮，日必具酒，家益贫，父为罢饮。命子跪而请，翌日偕樵於<br>山，买酒归，共劝酣饮，日以为常。父歾，辄提父尝饮壶沽酒，哭於墓，人称<br>其圃为“孝子圃”。<br>汤渊，江苏常熟人。八岁丧父。母茅纺织不稍休，渊见辄泪下。少长，为负<br>贩，劝母暂休，母曰：“休，不且馁死耶？”渊大恸。客至，母擎茗椀呼渊持<br>以出，渊跪而受，自责贫不能具仆婢也。娶，生子而妇亡，或劝再娶，曰：“吾<br>已有子，何忍分养母力以养妇？”竟以鳏终。母卒，哀号动行路。其后家稍裕，<br>方冬，有被而无褥，曰：“吾母昔无此也。”将卒，命市棺视殡母之费。<br>魏兴，直隶新城人。早丧父，兴与弟继宗皆入伍。继宗战死，兴以母老，出<br>伍为樵以养。岁饥，米贵，兴以米奉母，而自食糟糠，恒不饱。兴亦老，樵不足，<br>毁屋，伐屋后树以鬻。安康诸生张鹏翼闻其事，过兴，见兴侍母左右扶持如童子，<br>因问其邻魏叟：“与其母日何食？”邻曰：“兴啖包穀，母食麦。”鹏翼大嗟异，<br>以其事白知府，月予以粟，兴母子始得饱。<br>戴兆笨，安徽旌德人。少从父业缝纫，十三丧母，尽礼，事后母如母。父病<br>噎，亦减饮食，百方疗父，不得，则刲肱糜以进，终不愈。恸甚，庐墓侧，朝夕<br>稽颡。时归省后母，呼妻出，戒以善侍养，不入其室。<br>潘周岱，安徽泾县人。为竹工，与父同佣，必躬其劳而遗父易且逸者。父创<br>足，负以往返。老废，周岱独应佣，得酒肉时蔬怀归，燂以进。家食，必父母<br>食乃食。岁饥，奉父母必丰，次以食弟，躬与妻子饱糠覈。父母疾，左右侍养无<br>须臾去侧。母家山下泉洌，母病笃，夜半思得泉以饮，周岱挈瓶往，行四十馀里，<br>乡晨以泉至。居丧，旦暮悲号，先后庐墓三年。丧既终，夕必诣墓爇香燃灯，如<br>是终其身。妻吴亦孝，无违命。<br>张淮，浙江秀水人。贫，粗识字，为人收田租。父有心疾，思食羊，非特杀<br>则不食，淮买羊杀以食父。思出游，则赁肩舆侍以出，穷日乃还。父疾数年，凡<br>所思，百方致之，不稍怠。疾笃，刲肱进，卒不治。<br>同时张廷标，为衣工。奉母，常效市中儿嬉戏以娱母。一日邻家火，负母出，<br>迁祀先之具，而不及他器用。节所入为弟娶妇，而终身不自娶。县人与淮称“二<br>孝子”，道光初年事也。<br>胡其爱，江南桐城人。为人佣而养母。母病疲癃，其爱日夕在左右，视卧起<br>饮食。出就佣，具晨餐，度午不能归，出勺米付邻媪，嘱代爨，必拜。邻媪止之，<br>行数里外，复遥拜。夜必归，为母涤中裙厕牏。在佣家得肉食，即请归遗母。<br>母出观优，负以往，夜则负以还。欲往戚党家，亦如之。母殁，负土为坟，居悒<br>悒而卒。<br>方其明，亦桐城人。亦为佣而养母，母亦病疲癃。其明虑出佣母饥渴，乃弃<br>佣为丐，负母以出，得食必先母。母卒，乃为圃，时荷锄而泣曰：“昔为乞，苦<br>饥寒，不离母侧；今稍足衣食，思母不可得矣！”<br>邓成珠，福建泰宁人。亦为佣而养母。佣所距家远，日乞米一合，昧旦送母<br>所，还执佣。母盲不能炊，乃负母依主家傍舍，朝夕为具食。主或以为言，成珠<br>曰：“成珠自减餐奉母，不敢重累主人也。”居五年，母卒，葬毕，辞主人，不<br>知所之。<br>张三爱，江南歙县人。为人役。事母孝，母病，不能具药物。或谓之曰：<br>“汝欲愈母病，盍刲肝？”三爱祷於丛祠，破腹，肝堕出，以右手劙肝，得指<br>许，左手纳於腹，束以白麻。归以肝和羹饮母，母良愈，三爱创亦合。三爱所事<br>主，故尝为知县，贫，逋赋，三爱辄代承，被笞，不少{封心}。主病且死，命三<br>爱去，三爱勿听，事主之子如事主。<br>杨梦益，陕西郃阳人。卖菜佣也，事母孝，妻贾力纺织以佐养。乾隆中，岁<br>饥，梦益与妻食糠籺，盛米於囊，置其中，熟以奉母。米尽，将鬻子，族人感<br>而周之，乃止。<br>阎天伦，甘肃陇西人。贫，父居僧寺，天伦与妻杨，鸡鸣起磨面，及明入市，<br>求父所嗜往馈，午若晡皆然，夜则从父寝。父失明，天伦为茹素，年馀，目复明。<br>天伦先父卒，杨卖浆为养，如天伦在时。翁卒，力营葬，忌日必祭，终其身。<br>夏士友，湖北江夏人。事母孝，佣力以养，不足，则减己食食母。邻或邀食，<br>必先为母具食，然后往。寒，语母勿早起，自执炊置食床前，又丁宁嘱母善自护，<br>乃出，如是以为常。年四十未娶，或愍之，助其娶妇。居半载，士友自外归，妇<br>与姑诟于室，流涕责妇，即日出之。或曰：“出妇，如无后何？”士友曰：“有<br>妇，欲其孝；有子孙，亦欲其孝。苟不孝，安用妇？安用子孙？”年馀，士友疾<br>卒，母哭之恸，邻有张某感士友孝而不得终事母，月供薪米，终其身。<br>白长久，甘肃平番人。幼孤，贫，负贩奉母，具甘旨。母或不怡，以首抵母，<br>引手披其颈，俟解乃止。里社演剧，负母往观，侍侧说剧中事。母年八十，长久<br>亦六十，未尝稍懈。光绪中，青海办事大臣豫师餽以金，不受。母卒，朝夕诣<br>墓，馈食三年。<br>郭味儿，甘肃礼县人。卖浆，出必拜母，归亦然。母严，稍不当意即恚，味<br>儿为孺子状悦母。母苦胫痛，或言瘗枯骨，母当愈，黎明辄携长鑱徘徊丘陇间，<br>寒暑不间。母卒，饮不入口，五日毁卒。<br>聂宏，陕西鄠县人。卖酒，事亲孝，得钱易甘脆奉亲。母卒，卧父榻侧，时<br>省视。畜犬，得饼衔饲母，人以为孝感。<br>董阿虎，江南山阳人。少丧父，为人担水，得值养母。稍有馀，必具甘旨。<br>积十馀年，构茅屋奉母。一日，邻被火，阿虎负母避，还跪户外，乞神佑。俄左<br>右尽爇，独阿虎茅屋存。<br>张乞人，顺天永清人，失其名。父死，行乞以养母。穴土为居，天大雪，知<br>县魏继齐过其处，闻歌声出地中，怪而呼问之，曰：“今日母生日，歌以劝餐耳。”<br>继齐命车载其母子至县，继齐母畀其母粟及布，继齐与银十缗。乞人叩头曰：<br>“官母赐我母，不敢不受；官赐我，我不敢受。”继齐问其故，曰：“民愚，不<br>知此十缗官何所受之？我母年八十，我年六十一，为清白百姓足矣。”继齐不复<br>强，将为营室，乞人负其母去，不知所终。<br>席慕孔，广东三水人。善养母。尝娶妻生子。岁饥，田数亩尽鬻，妻怨其贫，<br>求去，遂遣之。夏秋助人耕穫为佣，冬则乞食以养。得饼饵归食母，得馀羹，<br>啜湆，以肉归。<br>张长松，山东栖霞人。母瞽，长松出为佣，主人与之食，辄不尽，归遗母。<br>无所事则乞诸邻里，母食已，乃食其馀。冬大雪，长松病不能出，呼母涕泣言曰：<br>“儿不肖，不能养吾母，乃乞食，母赖以活。今疾惫，母老，可若何？”遂死。<br>崔长生，江南邳州人。生而瘖，手又挛。为佣养父母，出入必面。岁大祲，<br>乞食于市，得糟糠，上父母，自食草根木实以活。拾字纸，得遗金，待失者逾月<br>不得。乃易母彘饲之，茁壮蕃息，为父母治送死之具。丧父母，舁葬於中野，遂<br>去，不知所终。<br>荣孝子，河南遂平人。幼痴聋，无名。家本饶，后中落，贫甚。父卒，无所<br>居，奉母居栖流铺。出乞食，择所得供母，自食其馀。得少，则但供母，而自忍<br>饥归。见母必叩头，食必跪进。母食则起而舞，食减则泣。母或故减食以食子，<br>则泣不受。母七十馀卒，县人为具敛，朝暮泣，终其身。吏以孝子旌其楣，亦不<br>知孝子为何名也。卒亦七十馀。<br>无锡二孝子，皆失其姓氏。其一瞽，磨粉为业，事母至孝，竭力供甘旨。年<br>至四十馀复明，人皆异之。其一哑，行乞得钱以养母，必具酒脯。母卒，食必祭，<br>祭必伏地号痛。既葬，哭于墓，见者皆感。<br>哑孝子，无姓氏，或曰云南昆明人。家有母，老矣，行乞以养。得食必奉母，<br>母食然后食。母或怒，嬉戏拜且舞，必母乐乃已。得钱密投诸井，母卒，乡人有<br>欲醵钱以助敛者，与如井，数数指水中，乡人为出钱，营殓且葬。事毕，远游不<br>知所终。<br><hr>
