<h4>《史部·南齐书·卷五十三  列传第三十四》<b class="x">作者：萧子显</b></h4>
<br>◎良政<br>傅琰虞愿刘怀慰裴昭明沈宪李圭孔琇之<br>太祖承宋氏奢纵，风移百城，辅立幼主，思振民瘼。为政未期，擢山阴令傅<br>琰为益州刺史。乃捐华反朴，恭己南面，导民以躬，意存勿扰。以山阴大邑，狱<br>讼繁滋，建元三年别置狱丞，与建康为比。永明继运，垂心治术。杖威善断，犹<br>多漏网，长吏犯法，封刃行诛。郡县居职，以三周为小满。水旱之灾，辄加赈恤。<br>明帝自在布衣，晓达吏事，君临意兆，专务刀笔，未尝枉法申恩，守宰以之肃震。<br>永明之世十许年中，百姓无鸡鸣犬吠之警，都邑之盛，士女富逸，歌声舞节，<br>袨服华妆，桃花绿水之间，秋月春风之下，盖以百数。及建武之兴，虏难猋急，<br>征役连岁，不遑启居，军国糜耗，从此衰矣。<br>齐世善政著名表绩无几焉，位次迁升，非直止乎城邑。今取其清察有迹者，<br>余则随以附焉。<br>傅琰，字季圭，北地灵州人也。祖邵，员外郎。父僧佑，安东录事参军。琰<br>美姿仪，解褐宁蛮参军，本州主簿，宁蛮功曹。宋永光元年，补诸暨武康令，广<br>威将军，除尚书左民郎，又为武康令，将军如故。除吴兴郡丞。泰始六年，迁山<br>阴令。山阴，东土大县，难为长官，僧祐在县有称，琰尤明察，又著能名。其年<br>爵新亭侯。元徽初，迁尚书右丞。<br>遭母丧，居南岸，邻家失火，延烧琰屋，琰抱柩不动，邻人竞来赴救，乃得<br>俱全。琰股髀之间，已被烟焰。服阕，除邵陵王左军谘议，江夏王录事参军。<br>太祖辅政，以山阴狱讼烦积，复以琰为山阴令。卖针卖糖老姥争团丝，来诣<br>琰，琰不辨核，缚团丝于柱鞭之，密视有铁屑，乃罚卖糖者。二野父争鸡，琰各<br>问“何以食鸡”。一人云“粟”，一人云“豆”，乃破鸡得粟，罪言豆者。县内<br>称神明，无敢复为偷盗。琰父子并著奇绩，江左鲜有。世云诸傅有《治县谱》，<br>子孙相传，不以示人。<br>升明二年，太祖擢为假节、督益宁二州军事、建威将军、益州刺史、宋宁太<br>守。建元元年，进号宁朔将军。四年，征骁骑将军，黄门郎。永明二年，迁建威<br>将军、安陆王北中郎长史，改宁朔将军。明年，徙庐陵王安西长史、南郡内史，<br>行荆州事。五年，卒。琰丧西还，有诏出临。<br>临淮刘玄明亦有吏能，为山阴令，大著名绩。琰子翙问之，玄明曰：“我<br>临去当告卿。”将别，谓之曰：“作县唯日食一升飰，而莫饮酒。”<br>虞愿，字士恭，会稽余姚人也。祖赉，给事中，监利侯。父望之，早卒。赉<br>中庭橘树冬熟，子孙竞来取之，愿年数岁，独不取，赉及家人皆异之。元嘉末为<br>国子生，再迁湘东王国常侍，转浔阳王府墨曹参军。明帝立，以愿儒吏学涉，兼<br>蕃国旧恩，意遇甚厚。除太常丞，尚书祠部郎，通直散骑侍郎，领五郡中正，祠<br>部郎如故。帝性猜忌，体肥憎风，夏月常著皮小衣，拜左右二人为司风令史，风<br>起方面，辄先启闻。星文灾变，不信太史，不听外奏，敕灵台知星二人给愿，常<br>直内省，有异先启，以相检察。<br>帝以故宅起湘宫寺，费极奢侈。以孝武庄严刹七层，帝欲起十层，不可立，<br>分为两刹，各五层。新安太守巢尚之罢郡还，见帝，曰：“卿至湘宫寺未？我起<br>此寺，是大功德。”愿在侧曰：“陛下起此寺，皆是百姓卖儿贴妇钱，佛若有知，<br>当悲哭哀愍。罪高佛图，有何功德？”尚书令袁粲在坐，为之失色。帝乃怒，使<br>人驱下殿，愿徐去无异容。以旧恩，少日中，已复召入。<br>帝好围棋，甚拙，去格七八道，物议共欺为第三品。与第一品王抗围棋，依<br>品赌戏，抗每饶借之，曰：“皇帝飞棋，臣抗不能断。”帝终不觉，以为信然，<br>好之愈笃。愿又曰：“尧以此教丹朱，非人主所宜好也。”虽数忤旨，而蒙赏赐<br>犹异余人。迁兼中书郎。<br>帝寝疾，愿常侍医药。帝素能食，尤好逐夷，以银钵盛蜜渍之，一食数钵。<br>谓扬州刺史王景文曰：“此是奇味，卿颇足不？”景文曰：“臣夙好此物，贫素<br>致之甚难。”帝甚悦。食逐夷积多，胸腹痞胀，气将绝。左右启饮数升酢酒，乃<br>消。疾大困，一食汁滓犹至三升，水患积久，药不复效。大渐日，正坐，呼道人，<br>合掌便绝。愿以侍疾久，转正员郎。<br>出为晋平太守，在郡不治生产。前政与民交关，质录其儿妇，愿遣人于道夺<br>取将还。在郡立学堂教授。郡旧出髯蛇胆，可为药，有饷愿蛇者，愿不忍杀，放<br>二十里外山中，一夜蛇还床下。复送四十里外山，经宿，复还故处。愿更令远，<br>乃不复归，论者以为仁心所致也。海边有越王石，常隐云雾。相传云“清廉太守<br>乃得见”，愿往观视，清彻无隐蔽。后琅邪王秀之为郡，与朝士书曰：“此郡承<br>虞公之后，善政犹存，遗风易遵，差得无事。”以母老解职，除后军将军。褚渊<br>常诣愿，不在，见其眠床上积尘埃，有书数帙。渊叹曰：“虞君之清，一至于此。”<br>令人扫地拂床而去。<br>迁中书郎，领东观祭酒。兄季为上虞令，卒，愿从省步还家，不待诏便归东。<br>除骁骑将军，迁廷尉，祭酒如故。愿尝事宋明帝，齐初宋神主迁汝阴庙，愿拜辞<br>流涕。建元元年卒，年五十四。愿著《五经论问》，撰《会稽记》，文翰数十篇。<br>刘怀慰，字彦泰，平原平原人也。祖奉伯，元嘉中为冠军长史。父乘民，冀<br>州刺史。怀慰初为桂阳王征北板行参军。乘民死于义嘉事难，怀慰持丧，不食醯<br>酱，冬月不絮衣。养孤弟妹，事寡叔母，皆有恩义。复除邵陵王南中郎参军，广<br>德令，尚书驾部郎。怀慰宗从善明等为太祖心腹，怀慰亦豫焉。沈攸之有旧，令<br>为书戒喻攸之，太祖省之称善。除步兵校尉。<br>齐国建，上欲置齐郡于京邑，议者以江右土沃，流民所归，乃治瓜步，以怀<br>慰为辅国将军、齐郡太守。上谓怀慰曰：“齐邦是王业所基，吾方以为显任。经<br>理之事，一以委卿。”又手敕曰：“有文事者，必有武备。今赐卿玉环刀一口。”<br>怀慰至郡，修治城郭，安集居民，垦废田二百顷，决沈湖灌溉。不受礼谒，民有<br>饷其新米一斛者，怀慰出所食麦饭示之，曰：“旦食有余，幸不烦此。”因著<br>《廉吏论》以达其意。太祖闻之，手敕褒赏。进督秦、沛二郡。妻子在都，赐米<br>三百斛。兖州刺史柳世隆与怀慰书曰：“胶东流化，颍川致美，以今方古，曾何<br>足云。”在郡二年，迁正员郎，领青冀二州中正。<br>怀慰本名闻慰，世祖即位，以与舅氏名同，敕改之。出监东阳郡，为吏民所<br>安。还兼安陆王北中郎司马。永明九年卒，年四十五。明帝即位，谓仆射徐孝嗣<br>曰：“刘怀慰若在，朝廷不忧无清吏也。”怀慰与济阳江淹、陈郡袁彖善，亦著<br>文翰。永明初，献《皇德论》云。<br>裴昭明，河东闻喜人，宋太中大夫松之孙也。父骃，南中郎参军。昭明少传<br>儒史之业，泰始中，为太学博士。有司奏：“太子婚，纳征用玉璧虎皮，未详何<br>所准据。”昭明议：“礼纳征，俪皮为庭实，鹿皮也。晋太子纳妃注‘以虎皮二’。<br>太元中，公主纳征，虎豹皮各一。岂其谓婚礼不详。王公之差，故取虎豹文蔚以<br>尊其事。虎豹虽文，而征礼所不言；熊罴虽古，而婚礼所不及；圭璋虽美，或为<br>用各异。今宜准的经诰。凡诸僻谬，一皆详正。”于是有司参议，加圭璋，豹熊<br>罴皮各二。<br>元徽中，出为长沙郡丞，罢任，刺史王蕴谓之曰：“卿清贫，必无还资。湘<br>中人士有须一礼之命者，我不爱也。”昭明曰：“下官忝为邦佐，不能光益上府，<br>岂以鸿都之事仰累清风。”历祠部通直郎。<br>永明三年使虏，世祖谓之曰：“以卿有将命之才，使还，当以一郡相赏。”<br>还为始安内史。郡民龚玄宣云神人与其玉印玉板书，不须笔，吹纸便成字，自称<br>“龚圣人”，以此惑众。前后郡守敬事之，昭明付狱治罪。及还，甚贫罄。世祖<br>曰：“裴昭明罢郡还，遂无宅。我不谙书，不知古人中谁比？”迁射声校尉。九<br>年，复遣北使。<br>建武初为王玄邈安北长史、广陵太守。明帝以其在事无所启奏，代还，责之。<br>昭明曰：“臣不欲竞执关楗故耳。”昭明历郡皆有勤绩，常谓人曰：“人生何事<br>须聚蓄，一身之外，亦复何须？子孙若不才，我聚彼散；若能自立，则不如一经。”<br>故终身不治产业。中兴二年卒。<br>从祖弟顗，字彦齐。少有异操。泰始中于总明观听讲，不让刘秉席，秉用为<br>参军。升明末，为奉朝请。齐台建，世子裴妃须外戚谱，顗不与，遂分籍。太祖<br>受禅，上表诽谤，挂冠去，伏诛。<br>沈宪，字彦璋，吴兴武康人也。祖说道，巴西梓潼二郡太守，父璞之，北中<br>郎行参军。宪初应州辟，为主簿。少有干局，历临首、余杭令，巴陵王府佐，带<br>襄令，除驾部郎。宋明帝与宪棋，谓宪曰：“卿，广州刺史才也。”补乌程令，<br>甚著政绩。太守褚渊叹之曰：“此人方员可施。”除通直郎，都水使者。长于吏<br>事，居官有绩。除正员郎，补吴令，尚书左丞。<br>升明二年，西中郎将晃为豫州，太祖擢宪为晃长史，南梁太守，行州事。迁<br>豫章王谘议，未拜，坐事免官。复除安成王冠军、武陵王征虏参军，迁少府卿。<br>少府管掌市易，与民交关，有吏能者皆更此职。迁王俭镇军长史。<br>武陵王晔为会稽，以宪为左军司马。太祖以山阴户众难治，欲分为两县。世<br>祖启曰：“县岂不可治，但用不得其人耳。”乃以宪带山阴令，政声大著。孔稚<br>珪请假东归，谓人曰：“沈令料事特有天才。”加宁朔将军。王敬则为会稽，宪<br>仍留为镇军长史，令如故。<br>迁为冠军长史，行南豫州事，晋安王后军长史、广陵太守。西阳王子明代为<br>南兖州，宪仍留为冠军长史，太守如故，频行州府事。永明八年，子明典签刘道<br>济取府州五十人役自给，又役子明左右，及船仗赃私百万，为有司所奏，世祖怒，<br>赐道济死。宪坐不纠，免官。寻复为长史、辅国将军，以疾去官。除散骑常侍，<br>未拜，卒。当世称为良吏。<br>宪同郡丘仲起，先是为晋平郡，清廉自立。褚渊叹曰：“见可欲心能不乱，<br>此杨公所以遗子孙也。”仲起字子震，少为宪从伯领军寅之所知。宋元徽中，为<br>太子领军长史，官至廷尉。卒。<br>李圭之，字孔璋，江夏钟武人也。父祖皆为县令。圭之少辟州从事。宋泰始<br>初，蔡兴宗为郢州，以圭之为安西府佐，委以职事，清治见知。迁镇西中郎谘议，<br>右军将军，兼都水使者。圭之历职称为清能，除游击将军，兼使者如故。转兼少<br>府，卒。<br>先是，四年，荥阳毛惠素为少府卿，吏才强而治事清刻。敕市铜官碧青一千<br>二百斤供御画，用钱六十万。有谗惠素纳利者，世祖怒，敕尚书评贾，贵二十八<br>万余，有司奏之，伏诛。死后家徒四壁，上甚悔恨。<br>孔琇之，会稽山阴人也。祖季恭，光禄大夫，父灵运，著作郎。琇之初为国<br>子生，举孝廉。除卫军行参军，员外郎，尚书三公郎。出为乌程令，有吏能。还<br>迁通直郎，补吴令。有小儿年十岁，偷刈邻家稻一束，琇之付狱治罪。或谏之，<br>琇之曰：“十岁便能为盗，长大何所不为？”县中皆震肃。<br>迁尚书左丞，又以职事知名。转前军将军，兼少府。迁骁骑将军，少府如故。<br>出为宁朔将军、高宗冠军征虏长史、江夏内史。还为正员常侍，兼左民尚书、廷<br>尉卿。出为临海太守，在任清约，罢郡还，献干姜二十斤，世祖嫌少，及知琇之<br>清，乃叹息。除武陵王前军长史，未拜，仍出为辅国将军，监吴兴郡，寻拜太守，<br>治称清严。<br>高宗辅政，防制诸蕃，致密旨于上佐。隆昌元年，迁琇之为宁朔将军、晋熙<br>王冠军长史，行郢州事，江夏内史。琇之辞，不许。未拜，卒。<br>史臣曰：琴瑟不调，必解而更张也。魏晋为吏，稍与汉乖，苛猛之风虽衰，<br>而仁爱之情亦减。局以峻法，限以常条，以必世之仁未及宣理，而期月之望已求<br>治术。先公后私，在己未易；割民奉国，于物非难；期之救过，所利苟免。且目<br>见可欲，嗜好方流，贪以败官，取与违义，吏之不臧，罔非由此。擿奸辩伪，诚<br>俟异识，垂名著绩，唯有廉平。今世之治民，未有出于此也。<br>赞曰：蒸蒸小民，吏职长亲。棼乱须理，恤隐归仁。枉直交瞀，宽猛代陈。<br>伊何导物，贵在清身。<br><hr>
