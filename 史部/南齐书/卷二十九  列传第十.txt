<h4>《史部·南齐书·卷二十九  列传第十》<b class="x">作者：萧子显</b></h4>
<br>◎吕安国（全景文）周山图周盘龙王广之<br>吕安国，广陵广陵人也。宋大明末，安国以将领见任，隐重有干局，为刘勔<br>所称。泰始二年，勔征殷琰于寿春，安国以建威将军为勔军副。众军击破琰长史<br>杜叔宝军于横塘，安国抄断贼粮道，烧其运车，多所伤杀。琰众奔退，勔遣安国<br>追之，先至寿春。琰闭门自守，安国与辅国将军垣闳屯据城南，于是众军继至。<br>安国勋第一，封彭泽县男，未拜，明年，改封钟武县，加邑为四百户。累至宁朔<br>将军、义阳太守。四年，又改封湘南县男。虏陷汝南，司州失守，以安国为督司<br>州诸军事、宁朔将军、司州刺史。六年，义阳立州治，仍领义阳太守。稍迁右军<br>将军，假辅师将军。元徽二年，为晋熙王征虏司马，辅师将军如故。转游击将军。<br>三年，出为持节、都督青兖冀三州缘淮前锋诸军事、辅师将军、兖州刺史。明年，<br>进号冠军将军，还为游击将军，加散骑常侍、征虏将军。<br>沈攸之事起，太祖以安国为湘州刺史，征虏将军如故。先是王蕴罢州，南中<br>郎将南阳王翙未之镇，蕴宁朔长史庾佩玉权行州事，朝廷先遣南中郎将中兵参军<br>临湘令韩幼宗领军防州。沈攸之之难，二人各相疑阻，佩玉辄杀幼宗。平西将军<br>黄回至郢州，遣军主任候伯行湘州事，又杀佩玉。候伯与回同卫将军袁粲谋石头<br>事，回令候伯水军乘舸往赴，会众军已至，不得入。太祖令安国至镇，收候伯诛<br>之。寻进号前将军。建元元年，进爵，增邑六百户。转右卫将军，加给事中。二<br>年，虏寇边，上遣安国出司州，安集民户。诏曰：“郢、司之间，流杂繁广，宜<br>并加区判，定其隶属。参详两州，事无专任，安国可暂往经理。”以本官使持节，<br>总荆郢诸军北讨事，屯义阳西关。虏未至，安国移屯沔口以俟应接。改封湘乡。<br>世祖即位，授使持节、散骑常侍、平西将军、司州刺史，领义阳太守。永明<br>二年，徙都督南兖兖徐青冀五州诸军事、平北将军、南兖州刺史，仍为都督、湘<br>州刺史。四年，湘川蛮动，安国督州兵讨之。有疾，征为光禄大夫，加散骑常侍。<br>安国欣有文授，谓其子曰：“汝后勿作袴褶驱使，单衣犹恨不称，当为朱衣官也。”<br>上遣中书舍人茹法亮敕安国曰：“吾恒忧卿疾病，应有所须，勿致难也。”明年，<br>迁都官尚书，领太子左率。六年，迁领军将军。安国累居将率，在朝以宿旧见遇。<br>寻迁散骑常侍、金紫光禄大夫、兖州中正，给扶。上又敕茹法亮曰：“吾见吕安<br>国疾状，自不宜劳，且脚中既恒恶，扶人至吾前，于礼望殊成有亏，吾难敕之。<br>其人甚讳病，卿可作私意向，其若好差不复须扶人，依例入，幸勿牵勉。”八年，<br>卒，年六十四。赠使持节、镇北将军、南兖州刺史，常侍如故。给鼓吹一部。谥<br>肃侯。<br>时旧将帅又有吴郡全景文，字弘达。少有气力，与沈攸之同载出都，到奔牛<br>埭，于岸上息，有人相之：“君等皆方伯人，行当富贵也。”景文谓攸之曰：<br>“富贵或可一人耳，今言皆然，此殆妄言也。”景文仍得将领为军主。孝建初，<br>为竟陵王骠骑行参军，以功封汉水侯。除员外郎，积射将军。泰始二年，为假节、<br>宁朔将军、冗从仆射、军主。随前将军刘亮讨破东贼于晋陵，除长水校尉，假辅<br>国将军。北讨薛索儿于破釜，领水军断贼粮运。仍随太祖于葛冢石梁，再战皆有<br>功。南贼相持未决，敕景文隶刘亮拒刘胡，攻围力战，身被数十创，除前军将军，<br>封孝宁县侯，邑六百户。除宁朔将军，游击将军，假辅师将军，高平太守，镇军、<br>安西二府司马，骁骑将军。元徽末，出为南豫州刺史、历阳太守，辅国将军如故。<br>迁征虏将军、南琅邪济阴二郡太守、军主，寻加散骑常侍。建元元年，以不预佐<br>命，国除，授南琅邪太守，常侍、将军如故。迁光禄大夫，征虏将军、临川王征<br>西司马、南郡太守。还，累迁为给事中，光禄大夫。永明九年，卒。<br>周山图，字季寂，义兴义乡人也。少贫微，佣书自业。有气干，为吴郡晋陵<br>防郡队主。宋孝武伐太初，山图豫勋，赐爵关中侯。兖州刺史沈僧荣镇瑕丘，与<br>山图有旧，以为己建武府参军。竟陵王诞据广陵反，僧荣遣山图领二百人诣沈庆<br>之受节度，事平论勋，为中书舍人戴明宝所仰。泰始初，为殿中将军。四方反叛，<br>仆射王彧举山图将领，呼与语，甚悦，使领百舸为前驱。与军主佼长生等攻破贼<br>湖白、赭圻二城。除员外郎，加振武将军。豫平浓湖，追贼至西阳还，明帝赏之，<br>赐苑西宅一区。镇军将军张永征薛安都于彭城，山图领二千人迎运至武原，为虏<br>骑所追，合战，多所伤杀。虏围转急，山图据城自固，然后更结阵死战。突围出，<br>虏披靡不能禁。众称其勇，呼为“武原将”。及永军大败，山图收散卒得千余人，<br>守下邳城。还，除给事中、冗从仆射、直阁将军。<br>山图好酒多失，明帝数加怒诮，后遂自改。出为钱唐新城戍。是时豫州淮西<br>地新没虏，更于历阳立镇，五年，以山图为龙骧将军、历阳令，领兵守城。<br>初，临海亡命田流自号“东海王”，逃窜会稽鄞县边海山谷中，立屯营，分<br>布要害，官军不能讨。明帝遣直后闻人袭说降之，授流龙骧将军，流受命，将党<br>与出，行达海盐，放兵大掠而反。是冬，杀鄞令耿猷，东境大震。六年，敕山图<br>将兵东屯浃口，广设购募。流为其副暨挐所杀，别帅杜连、梅洛生各拥众自守。<br>至明年，山图分兵掩讨，皆平之。<br>豫章贼张凤，聚众康乐山，断江劫抄。台军主李双、蔡保数遣军攻之，连年<br>不禽。至是军主毛寄生与凤战于豫章江，大败。明帝复遣山图讨之。山图至，先<br>羸兵偃众，遣幢主庞嗣厚遗凤，要出会聚，听以兵自卫，凤信之。行至望蔡，山<br>图设伏兵于水侧，击斩凤首，众百余人束首降。除宁朔将军、涟口戍主。山图遏<br>涟水筑西城，断虏骑路，并以溉田。元徽三年，迁步兵校尉，加建武将军。转督<br>高平下邳淮阳淮西四郡诸军事、宁朔将军、淮南太守。盗发桓温冢，大获宝物。<br>客窃取以遗山图，山图不受，簿以还官。迁左中郎将。<br>太祖辅政，山图密启曰：“沈攸之久有异图，公宜深为之备。”太祖笑而纳<br>之。武陵王赞为郢州，太祖令山图领兵卫送。世祖与晋熙王燮自郢下，以山图为<br>后防。攸之事起，世祖为西讨都督，启山图为军副。世祖留据盆城，众议以盆城<br>城小难固，不如还都。山图曰：“今据中流，为四方势援，大众致力，川岳可为。<br>城隍小事，不足难也。”世祖使城局参军刘皆、陈渊委山图以处分事。山图断取<br>行旅船板，以造楼橹，立水栅，旬日皆办。世祖甚嘉之。授前军将军，加宁朔将<br>军，进号辅国将军。攸之攻郢城，世祖令山图量其形势。山图曰：“攸之见与邻<br>乡，亟同征伐，悉其为人。性度险刻，无以结固士心。如顿兵坚城之下，适所以<br>为离散之渐耳。”攸之既败，平西将军黄回乘轻舸从白服百余人在军前下缘流叫，<br>盆城中恐，须臾知是回凯归乃安。世祖谓山图曰：“周公前言，可谓明于见事矣。”<br>还都，太祖遣山图领部曲镇京城，镇戍诸军，悉受节度。迁游击将军，辅国<br>如故。建元元年，封广晋县男，邑三百户。出为假节、督兖青冀三州徐州东海朐<br>山军事、宁朔将军、兖州刺史，百姓附之。二年进号辅国将军。其秋，虏动，上<br>策虏必不出淮阴，乃敕山图曰：“知卿绥边抚戎，甚有次第，应变算略，悉以相<br>委。恐列丑未必能送死，卿丈夫无可藉手耳。”虏果寇朐山，为玄元度、卢绍之<br>所破。虏于淮阳。是时淮北四州起义，上使山图自淮入清，倍道应赴。敕山图曰：<br>“卿当尽相帅驭理，每存全重，天下事，唯同心力，山岳可摧。然用兵当使背后<br>无忧虑；若后冷然无横来处，闭目痛打，无不摧碎。吾政应铸金，待卿成勋耳。<br>若不藉此平四州，非丈夫也。努力自运，勿令他人得上功。”会义众已为虏所没，<br>山图拔三百家还淮阴。表移东海郡治涟口，又于石鳖立阳平郡，皆见纳。<br>世祖践阼，迁竟陵王镇北司马，带南平昌太守，将军如故。以盆城之旧，出<br>入殿省，甚见亲信。义乡县长风庙神姓邓，先经为县令，死遂发灵。山图启乞加<br>神位辅国将军。上答曰：“足狗肉便了事，何用阶级为？”转黄门郎，领羽林四<br>厢直卫。山图于新林立墅舍，晨夜往还。上谓之曰：“卿罢万人都督，而轻行郊<br>外。自今往墅，可以仗身自随，以备不虞。”及疾，上手敕参问，遣医给药。永<br>明元年，卒，年六十四。诏赐朝服一具，衣一袭。<br>周盘龙，北兰陵兰陵人也。宋世土断，属东平郡。盘龙胆气过人，尤便弓马。<br>泰始初，随军讨赭圻贼，躬自斗战，陷阵先登。累至龙骧将军，积射将军，封晋<br>安县子，邑四百户。元徽二年，桂阳贼起，盘龙时为冗从仆射、骑官主、领马军<br>主，随太祖顿新亭，与屯骑校尉黄回出城南，与贼对阵，寻引还城中，合力拒战。<br>事宁，除南东莞太守，加前军将军，稍至骁骑将军。升明元年，出为假节、督交<br>广二州军事、征虏将军、平越中郎将、广州刺史，未之官，预平石头。二年，沈<br>攸之平，司州刺史姚道和怀贰被征，以盘龙督司州军事、司州刺史，假节、将军<br>如故。改封沌阳县。太祖即位，进号右将军。<br>建元二年，虏寇寿春，以盘龙为军主、假节，助豫州刺史垣崇祖决水漂渍。<br>盘龙率辅国将军张倪马步军于西泽中奋击，杀伤数万人，获牛马辎重。上闻之喜，<br>诏曰：“丑虏送死，敢寇寿春，崇祖、盘龙正勒义勇，乘机电奋，水陆斩击，填<br>川蔽野。师不淹晨，西蕃克定。斯实将率用命之功，文武争伐之力。凡厥勋勤，<br>宜时铨序，可符列上。盘龙爱妾杜氏，上送金钗镊二十枚，手敕曰“饷周公阿杜”。<br>转太子左率。改授持节，军主如故。<br>明年，虏寇淮阳，围角城。先是上遣军主成买戍角城，谓人曰：“我今作角<br>城戍，我儿当得一子。”或问其故。买曰：“角城与虏同岸，危险具多，我岂能<br>使虏不敢南向？我若不没虏，则应破虏。儿不作孝子，便当作世子也。”至虏围<br>买数重，上遣领军将军李安民为都督救之。敕盘龙曰：“角城涟口，贼始复进，<br>西道便是无贼，卿可率马步下淮阴就安民军。钟离船少，政可致衣仗数日粮，军<br>人扶淮步下也。”买与虏拒战，手所伤杀无数，晨朝早起，手中忽见有数升血，<br>其日遂战死。盘龙子奉叔单马率二百余人陷阵，虏万余骑张左右翼围绕之，一骑<br>走还，报奉叔已没。盘龙方食，弃箸，驰马奋槊，直奔虏阵，自称“周公来！”<br>虏素畏盘龙骁名，即时披靡。时奉叔已大杀虏，得出在外，盘龙不知，乃冲东击<br>西，奔南突北，贼众莫敢当。奉叔见其父久不出，复跃马入阵。父子两匹骑，萦<br>搅数万人，虏众大败。盘龙父子由是名播北国。形甚羸讷，而临军勇果，诸将莫<br>逮。<br>永明元年，迁征虏将军、南琅邪太守。三年，迁右卫将军，加给事中。五年，<br>转大司马，加征虏将军、济阳太守。世祖数讲武，常令盘龙领马军，校骑骋槊。<br>后以疾为光禄大夫。寻出为持节、都督兖州缘淮诸军事、平北将军、兖州刺史。<br>进爵为侯。<br>角城戍将张蒲与虏潜相构结，因大雾乘船入清中采樵，载虏二十余人，藏伏<br>惣下，直向城东门，防门不禁，仍登岸援白争门。戍主皇甫仲贤率军主孟灵宝等<br>三十余人于门拒战，斩三人，贼众被创赴水，而虏军马步至城外已三千余人，阻<br>堑不得进。淮阴军主王僧庆等领五百人赴救，虏众乃退。坐为有司所奏，诏白衣<br>领职。八座寻奏复位。加领东平太守。<br>盘龙表年老才弱，不可镇边，求解职，见许。还为散骑常侍、光禄大夫。世<br>祖戏之曰：“卿著貂蝉，何如兜鍪？”盘龙曰：“此貂蝉从兜鍪中出耳。”十一<br>年，病卒，年七十九。赠安北将军、兖州刺史。<br>子奉叔，勇力绝人，随盘龙征讨，所在为暴掠。世祖使领军东讨唐宇之，奉<br>叔畏上威严，检勒部下，不敢侵斥。为东宫直阁。郁林在西州，奉叔密得自进。<br>及即位，与直阁将军曹道刚为心膂。道刚骁骑将军，加冠军将军；奉叔游击将军，<br>加辅国将军：并监殿内直卫。少日，仍迁道刚为黄门郎，高宗固谏不纳。奉叔善<br>骑马，帝从其学骑射，尤见亲宠，得入后宫。寻加领淮陵太守、兖州中正。道刚<br>加南濮阳太守。隆昌元年，除黄门郎，未拜，仍出为持节、都督青冀二州军事、<br>冠军将军、青州刺史。时帝谋诛宰辅，故出奉叔为外援，除道刚中军司马、青冀<br>二州中正，本官如故。奉叔就帝求千户侯，许之。高宗辅政，以为不可，封曲江<br>县男，三百户，奉叔大怒，于众中攘刀厉目，高宗说喻之，乃受。奉叔辞毕将之<br>镇，部伍已出。高宗虑其一出不可复制，与萧谌谋，称敕召奉叔于省内杀之，勇<br>士数人拳击久之乃死。启帝云“奉叔慢朝廷”。帝不获已，可其奏。高宗废帝之<br>日，道刚直阁省，萧谌先入户，若欲论事，兵人随后奄进，以刀刺之，洞胸死，<br>因进宫内废帝。<br>奉叔弟世雄，永元中为西江督护。陈显达事后，世雄杀广州刺史萧季敞，称<br>季敞同逆，送首京师。广州刺史颜翻讨杀之。<br>王广之，字林之，沛郡相人也。少好弓马，便捷有勇力。初为马队主。宋大<br>明中，以功补本县令，殿中，龙骧，强弩将军，骠骑中兵，南谯太守。泰始初，<br>除宁朔将军、军主，隶宁朔将军刘怀珍征殷琰于寿春。琰将刘从筑垒拒守，台军<br>相拒移日。琰遣长史杜叔宝领五千人运车五百乘援从。怀珍遣广之及军主辛庆祖、<br>黄回、千道连等要击于横塘。宝结营拒战，广之等肉薄攻营，自晡至日没，大败<br>之，杀伤千余人，遂退，烧其运车。从闻之，弃垒奔走。时合肥城反，官军前后<br>受敌，都督刘勔召诸军主会议。广之曰：“请得将军所乘马往平之。”勔以马与<br>广之，广之去三日，攻克合肥贼。仍随怀珍讨淮北。<br>时明帝遣青州刺史明僧暠北征至三城，为沈文秀所攻。广之将步骑三千余人，<br>缘海救之，俱引退。广之又进军袭文秀所置长广太守刘桃根，桃根弃城走。军还，<br>封安蛮县子，三百户。寻改蒲圻。除建威将军、南阳太守，不之官。除越骑校尉、<br>龙骧将军、钟离太守。迁为左军将军，加宁朔将军、高平太守。又除游击将军，<br>宁朔如故。加给事中，冠军将军。讨宋建平，先登京口，改封宁都县子，五百户。<br>太祖废苍梧，出广之为假节、督徐州军事、徐州刺史、钟离太守，冠军如故。<br>沈攸之事起，广之留京师，豫平石头，仍从太祖顿新亭，进号征虏将军。太<br>祖诛黄回。回弟驷及从弟马、兄子奴亡逸。太祖与广之书曰：“黄回虽有微勋，<br>而罪过转不可容。近遂启请御大小二舆为刺史服饰。吾乃不惜为其启闻，政恐得<br>舆，复求画轮车。此外罪不可胜数，弟自悉之。今启依法。”令广之于江西搜捕<br>驷等。建元元年，进爵为侯，食邑千户。转散骑常侍、左军将军。<br>北虏动，明年，诏假广之节，出淮上。广之家在彭、沛，启上求招诱乡里部<br>曲，北取彭城，上许之。以广之为使持节、都督淮北军事、平北将军、徐州刺史。<br>广之引军过淮，无所克获，坐免官。寻除征虏将军，加散骑常侍、太子右率。世<br>祖即位，迁长沙王镇军司马，南东海太守，司徒司马，寻阳相，南新蔡太守，安<br>陆王北中郎左军司马，广陵太守，将军如故。出为持节、都督徐州诸军事、徐州<br>刺史，将军如故。还为光禄大夫、左将军、司徒司马。迁右卫将军，转散骑常侍，<br>前将军。世祖见广之子珍国应堪大用，谓广之曰：“卿可谓老蚌也。”广之曰：<br>“臣不敢辞。”上大笑。除游击将军，不拜。<br>十一年，虏动，假广之节，招募。隆昌元年，迁给事中、左卫将军。时豫州<br>刺史崔慧景密与虏通，有异志。延兴元年，以广之为持节、督豫州郢州之西阳司<br>州之汝南二郡军事、平西将军、豫州刺史。预废郁林勋，增封三百户。高宗诛害<br>诸王，遣广之征安陆王子敬于江阳，给鼓吹一部。事平，仍改授使持节、散骑常<br>侍、都督江州诸军事、镇南将军、江州刺史。进封应城县公，食邑二千户。建武<br>二年，虏围司州，遣广之持节督司州征讨解围。广之未至百余里，虏退，乃还。<br>明年，迁侍中、镇军将军，给扶。四年，卒。年七十三。追赠散骑常侍、车骑将<br>军，谥曰壮公。<br>史臣曰：公侯扞城，守国之所资也。必须久习兵事，非一战之力。安国等致<br>效累朝，声勤克举，并识时变，咸知附托。盘龙骁勇，独冠三军，匈奴之惮飞将，<br>曾不若也。壮矣哉！<br>赞曰：安国旧将，协同迁社，同裨九江，翊从中夏。盘龙杀敌，洞开胡马。<br>广之末年，旌旄骤把。<br><hr>
