<h4>《史部·南齐书·卷五十五  列传第三十六》<b class="x">作者：萧子显</b></h4>
<br>◎孝义<br>○崔怀填公孙僧远吴欣之韩系伯孙淡华宝韩灵敏封延伯吴<br>达之王文殊朱谦之萧睿明乐颐江泌杜栖陆绛<br>子曰：“父子之道，天性也，君臣之义也。”人之含孝禀义，天生所同，淳<br>薄因心，非俟学至。迟遇为用，不谢始庶之法；骄慢之性，多惭水菽之享。夫色<br>养尽力，行义致身，甘心垅亩，不求闻达，斯即孟氏三乐之辞，仲由负米之叹也。<br>通乎神明，理缘感召。情浇世薄，方表孝慈。故非内德者所以寄心，怀仁者所以<br>标物矣。埋名韫节，鲜或昭著，纪夫事行，以列于篇。<br>崔怀慎，清河东武城人也。父邪利，鲁郡太守，宋元嘉中没虏。怀慎与妻房<br>氏笃爱，闻父陷没，即日遣妻，布衣蔬食，如居丧礼。邪利后仕虏中书，戒怀慎<br>不许如此，怀慎得书更号泣。怀填从叔模为荥阳太守，亦同没虏，模子虽居处改<br>节，而不废婚宦。大明中，怀慎宗人冀州刺史元孙北使，虏问之曰：“崔邪利、<br>模并力屈归命，二家子侄，出处不同，义将安在？”元孙曰：“王尊驱骥，王阳<br>回车，欲令忠孝并弘，臣子两节。”泰始初，淮北陷没，界上流奔者多有去就，<br>怀慎因此入北。至桑乾，邪利时已卒，怀慎绝而后苏。载丧还青州，徒跣冰雪，<br>土气寒酷，而手足不伤，时人以为孝感。丧毕，以弟在南，建元初又逃归，而弟<br>亦已亡。怀慎孤贫独立，宗党哀之，日敛给其升米。永明中卒。<br>公孙僧远，会稽剡人也。治父丧至孝，事母及伯父甚谨。年谷饥贵，僧远省<br>餐减食以供母及伯。弟亡，无以葬，身贩贴与邻里，供敛送之费。躬负土，手种<br>松柏。兄姊未婚嫁，乃自卖为之成礼。名闻郡县。太祖即位，遣兼散骑常侍虞炎<br>等十二部使行天下，建元三年，表列僧远等二十三人，诏并表门闾，蠲租税。<br>吴欣之，晋陵利城人也。宋元嘉末，弟尉之为武进县戍，随王诞起义，太初<br>遣军主华钦讨之，吏民皆散，尉之独留，见执将死。欣之诣钦乞代弟命，辞泪哀<br>切，兄弟皆见原。建元三年，有诏蠲表。<br>永明初，广陵民章起之二息犯罪争死，太守刘悛表以闻。<br>韩系伯，襄阳人也。事父母谨孝。襄阳土俗，邻居种桑树于界上为志，系伯<br>以桑枝荫妨他地，迁界上开数尺，邻畔随复侵之，系伯辄更改种。久之，邻人惭<br>愧，还所侵地，躬往谢之。建元三年，蠲租税，表门闾。以寿终。<br>孙淡，太原人也。居长沙，事母孝。母疾，不眠食，以差为期。母哀之，后<br>有疾，不使知也。豫章王领湘州，辟骠骑行参军。建元三年，蠲租税，表门闾。<br>卒于家。<br>华宝，晋陵无锡人也。父豪，义熙末戍长安，宝年八岁。临别，谓宝曰：<br>“须我还，当为汝上头。”长安陷虏，豪殁。宝年至七十，不婚冠，或问之者，<br>辄号恸弥日，不忍答也。<br>同郡薛天生，母遭艰菜食，天生亦菜食，母未免丧而死，天生终身不食鱼肉。<br>与弟有恩义。<br>又同郡刘怀胤与弟怀则，年十岁，遭父丧，不衣絮帛，不食盐菜。建元三年，<br>并表门闾。<br>韩灵敏，会稽剡人也。早孤，与兄灵珍并有孝性。寻母又亡，家贫无以营凶，<br>兄弟共种瓜半亩，朝采瓜子，暮已复生，以此遂办葬事。灵珍亡，无子，妻卓氏<br>守节不嫁，虑家人夺其志，未尝告归，灵敏事之如母。<br>晋陵吴康之妻赵氏，父亡弟幼，值岁饥，母老病笃，赵诣乡里自卖，言辞哀<br>切，乡里怜之，人人分升米相救，遂得免。及嫁康之，少时夫亡，家欲更嫁，誓<br>死不贰。<br>义兴蒋隽之妻黄氏，夫亡不重嫁，逼之，欲赴水自杀，乃止。建元三年，诏<br>蠲租赋，表门闾。<br>永明元年，会稽永兴吴翼之母丁氏，少丧夫，性仁爱。遭年荒，分衣食以贻<br>里中饥饿者，邻里求借，未尝违。同里陈穰父母死，孤单无亲戚，丁氏收养之，<br>及长，为营婚娶。又同里王礼妻徐氏，荒年客死山阴，丁为买棺器，自往敛葬。<br>元徽末，大雪，商旅断行，村里比屋饥饿，丁自出盐米，计口分赋。同里左侨家<br>露四丧，无以葬，丁为办冢椁。有三调不登者，代为输送。丁长子妇王氏守寡执<br>志不再醮。州郡上言，诏表门闾，蠲租税。<br>又广陵徐灵礼妻遭火救儿，与儿俱焚死。太守刘悛以闻。<br>又会稽人陈氏，有三女，无男。祖父母年八九十，老耄无所知，父笃癃病，<br>母不安其室。值岁饥，三女相率于西湖采菱莼，更日至市货卖，未尝亏怠。乡里<br>称为义门，多欲取为妇，长女自伤茕独，誓不肯行。祖父母寻相继卒，三女自营<br>殡葬，为庵舍墓侧。<br>又永兴概中里王氏女，年五岁，得毒病，两目皆盲。性至孝，年二十，父母<br>死，临尸一叫，眼皆血出，小妹娥舐其血，左目即开，时人称为孝感。县令何昙<br>秀不以闻。<br>又诸暨东洿里屠氏女，父失明，母痼疾，亲戚相弃，乡里不容。女移父母远<br>住<阝罗>，昼樵采，夜纺绩，以供养。父母俱卒，亲营殡葬，负土成坟。忽闻空中<br>有声云：“汝至性可重，山神欲相驱使。汝可为人治病，必得大富。”女谓是妖<br>魅，弗敢从，遂得病。积时，邻舍人有中溪蜮毒者，女试治之，自觉病便差，遂<br>以巫道为人治疾，无不愈。家产日益，乡里多欲娶之，以无兄弟，誓守坟墓不肯<br>嫁，为山贼劫杀。县令于琳之具言郡，太守王敬则不以闻。<br>建武三年，吴兴乘公济妻姚氏生二男，而公济及兄公愿、乾伯并卒，各有一<br>子欣之、天保，姚养育之，卖田宅为娶妇，自与二男寄止邻家。明帝诏为其二子<br>婚，表门闾，复徭役。<br>吴郡范法恂妻褚氏，亦勤苦执妇业。宋升明中，孙昙瓘谋反亡命，褚谓其子<br>僧简曰：“孙越州先姑之姊子，与汝父亲则从母兄弟，交则义重古人。逃窜脱不<br>免，汝宜收之。”昙瓘寻伏法，褚氏令僧简往敛葬。年七十余，永明中卒。僧简<br>在都，闻病驰归，未至而褚已卒，将殡，举尸不起，寻而僧简至焉。<br>封延伯，字仲琏，渤海人也。有学行，不与世人交，事寡嫂甚谨。州辟主簿，<br>举秀才，不就。后乃仕。垣崇祖为豫州，启太祖用为长史，带梁郡太守。以疾自<br>免，侨居东海，遂不至京师。三世同财，为北州所宗附。豫章王辟中兵，不就，<br>卒。<br>建元三年，大使巡行天下，义兴陈玄子四世一百七十口同居。武陵郡邵荣兴、<br>文献叔八世同居。东海徐生之、武陵范安祖、李圣伯、范道根五世同居。零陵谭<br>弘宝、衡阳何弘、华阳阳黑头疏从四世同居，并共衣食。诏表门闾，蠲租税。又<br>蜀郡王续祖、华阳郝道福并累世同爨。建武三年，明帝诏表门闾，蠲调役。<br>吴达之，义兴人也。嫂亡无以葬，自卖为十夫客以营冢椁。从祖弟敬伯夫妻<br>荒年被略卖江北，达之有田十亩，货以赎之，与之同财共宅。郡命为主簿，固以<br>让兄。又让世业旧田与族弟，弟亦不受，田遂闲废。建元三年，诏表门闾。<br>河南辛普明侨居会稽，自少与兄同处一帐，兄亡，以帐施灵座，夏月多蚊，<br>普明不以露寝见色。兄将葬，邻人嘉其义，赙助甚多，普明初受，后皆反之。赠<br>者甚怪，普明曰：“本以兄墓不周，故不逆来意。今何忍亡者余物以为家财。”<br>后遭母丧，几至毁灭。扬州刺史豫章王辟为议曹从事。年五十卒。<br>又有何伯玙，弟幼玙，俱厉节操。养孤兄子，及长为婚，推家业尽与之。安<br>贫枯槁，诲人不倦，乡里呼为人师。郡守下车，莫不修谒。永明十一年，伯玙卒。<br>幼玙少好佛法，翦落长斋，持行精苦。梁初卒。兄弟年并八十余。<br>王文殊，吴兴故鄣人也。父没虏，文殊思慕泣血，蔬食山谷三十余年。太守<br>谢抃板为功曹，不就。永明十一年，太守孔琇之表曰：“文殊性挺五常，心符三<br>教。以父没獯庭，抱终身之痛，专席恒居，衔罔极之恤。服纻缟以经年，饵蔬<br>菽以俟命，婚义灭于天情，官序空于素抱。傥降甄异之恩，榜其闾里”。郁林诏<br>榜门，改所居为“孝行里”。<br>朱谦之，字处光，吴郡钱唐人也。父昭之，以学解称于乡里，谦之年数岁，<br>所生母亡，昭之假葬田侧，为族人朱幼方燎火所焚。同产姊密语之，谦之虽小，<br>便哀戚如持丧。年长不婚娶。永明中，手刃杀幼方，诣狱自系。县令申灵勖表上，<br>别驾孔稚圭、兼记室刘琎、司徒左西掾张融笺与刺史豫章王曰：“礼开报仇之典，<br>以申孝义之情；法断相杀之条，以表权时之制。谦之挥刃酬冤，既申私礼；系颈<br>就死，又明公法。今仍杀之，则成当世罪人；宥而活之，即为盛朝孝子。杀一罪<br>人，未足弘宪；活一孝子，实广风德。张绪、陆澄，是其乡旧，应具来由。融等<br>与谦之并不相识，区区短见，深有恨然。”豫章王言之世祖，时吴郡太守王慈、<br>太常张绪、尚书陆澄并表论其事，世祖嘉其义，虑相复报，乃遣谦之随曹虎西行。<br>将发，幼方子惲于津阳门伺杀谦之，谦之之兄选之又刺杀惲，有司以闻。世祖曰：<br>“此皆是义事，不可问。”悉赦之。吴兴沈摐闻而叹曰：“弟死于孝，兄殉于义。<br>孝友之节，萃此一门。”选之字处林，有志节，著《辩相论》。幼时顾欢见而异<br>之，以女妻焉。官至江夏王参军。<br>萧睿明，南兰陵人。领军将军谌从祖兄弟也。父孝孙，左军。睿明初仕员外<br>殿中将军，少有至性，奉亲谨笃。母病躬祷，夕不假寐，及亡，不胜哀而卒。永<br>明五年，世祖诏曰：“龙骧将军、安西中兵参军、松滋令萧睿明，爱敬淳深，色<br>养尽礼，丧过乎哀，遂致毁灭。虽未达圣教，而一至可愍。宜加荣命，以矜善人。<br>可赠中书郎。”<br>乐颐，字文德，南阳涅阳人。世居南郡。少而言行和谨，仕为京府参军。父<br>在郢州病亡，颐忽思父涕泣，因请假还，中路果得父凶问。颐便徒跣号咷，出<br>陶家后渚，遇商人附载西上，水浆不入口数日。尝遇病，与母隔壁，忍痛不言，<br>啮被至碎，恐母之哀己也。湘州刺史王僧虔引为主簿，以同僚非人，弃官去。吏<br>部郎庾杲之尝往候，颐为设食，枯鱼菜菹而已。杲之曰：“我不能食此。”母闻<br>之，自出常膳鱼羹数种。杲之曰：“卿过于茅季伟，我非郭林宗。”仕至郢州治<br>中，卒。<br>弟预亦孝，父临亡，执其手以托郢州行事王奂，预悲感闷绝，吐血数升，遂<br>发病。官至骠骑录事。隆昌末，预谓丹阳尹徐孝嗣曰：“外传藉藉，似有伊周之<br>事，君蒙武帝殊常之恩，荷托付之重，恐不得同人此举。人笑褚公，至今齿冷。”<br>孝嗣心甚纳之。建武中为永世令，民怀其德。卒官。有一老妪行担斛蔌叶将诣市，<br>闻预死，弃担号泣。<br>雁门解仲恭，亦侨居南郡。家行敦睦，得纤豪财利，辄与兄弟平分。母病经<br>时不差，入山采药，遇一老父语之曰：“得丁公藤，病立愈。此藤近在前山际高<br>树垂下便是也。”忽然不见。仲恭如其言得之，治病，母即差。至今江陵人犹有<br>识此藤者。<br>江泌，字士清，济阳考城人也。父亮之，员外郎。泌少贫，昼日斫屟，夜读<br>书，随月光握卷升屋。性行仁义，衣弊，恐虱饥死，乃复取置衣中。数日间，终<br>身无复虱。母亡后，以生阙供养，遇鲑不忍食。食菜不食心，以其有生意也。历<br>仕南中郎行参军，所给募吏去役，得时病，莫有舍之者，吏扶杖投泌，泌亲自隐<br>恤，吏死，泌为买棺。无僮役，兄弟共舆埋之。领国子助教。乘牵车至染乌头，<br>见老翁步行，下车载之，躬自步去。世祖以为南康王子琳侍读。建武中，明帝害<br>诸王后，泌忧念子琳，诣志公道人问其祸福。志公覆香炉灰示之曰：“都尽，无<br>所余。”及子琳被害，泌往哭之，泪尽，继之以血。亲视殡葬，乃去。时广汉王<br>侍读严桓之亦哭王尽哀。泌寻卒。泌族人兖州治中泌，黄门郎悆子也。与泌同名。<br>世谓泌为“孝江泌”以别之。<br>杜栖，字孟山，吴郡钱唐人，征士京产子也。同郡张融与京产相友，每相造<br>言论，栖常在侧。融指栖曰：“昔陈太丘之召元方，方之为劣。以今方古，古人<br>何贵。”栖出京师，从儒士刘瓛受学。善清言，能弹琴饮酒，名儒贵游多敬待之。<br>中书郎周颙与京产书曰：“贤子学业清标，后来之秀。嗟爱之怀，岂知云已。所<br>谓人之英彦，若己有之也。”刺史豫章王闻其名，辟议曹从事，仍转西曹佐。竟<br>陵王子良数致礼接。国子祭酒何胤治礼，又重栖，以为学士，掌婚冠仪。以父老<br>归养，怡情垅亩。栖肥白长壮，及京产疾，旬日间便皮骨自支。京产亡，水浆不<br>入口七日，晨夕不罢哭，不食盐菜。每营买祭奠，身自看视，号泣不自持。朔望<br>节岁，绝而复续，吐血数升。时何胤、谢朏并隐东山，遗书敦譬，诫以毁灭。至<br>祥禫，暮梦见其父，恸哭而绝。初，胤兄点见栖叹曰：“卿风韵如此，虽获嘉<br>誉，不永年矣。”卒时年三十六。当世咸嗟惜焉。<br>建武二年，剡县有小儿，年八岁，与母俱得赤班病。母死，家人以小儿犹恶，<br>不令其知。小儿疑之，问云：“母尝数问我病，昨来觉声羸，今不复闻，何谓也？”<br>因自投下床，匍匐至母尸侧，顿绝而死。乡邻告之县令宗善才，求表庐，事竟不<br>行。<br>陆绛，字魏卿，吴郡人也。父闲，字遐业，有风概，与人交，不苟合。少为<br>同郡张绪所知，仕至扬州别驾。明帝崩，闲谓所亲曰：“宫车晏驾，百司将听于<br>冢宰。主王地重才弱，必不能振，难将至矣。”乃感心疾，不复预州事。刺史始<br>安王遥光反，事败，闲以纲佐被召至杜姥宅，尚书令徐孝嗣启闲不预逆谋，未及<br>报，徐世檦令杀之。绛时随闲，抱闲颈乞代死，遂并见杀。<br>史臣曰：浇风一起，人伦毁薄，抑引之教徒闻，圭璋之璞罕就。若令事长移<br>忠，傥非行举，姜桂辛酸，容迁本质。而旌闾变里，问饩存牢，不过鳏寡齐矜，<br>力田等劝。其于扶奖名教，未为多也。<br>赞曰：孝为行首，义实因心。白华秉节，寒木齐心。<br><hr>
