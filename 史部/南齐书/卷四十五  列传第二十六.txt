<h4>《史部·南齐书·卷四十五  列传第二十六》<b class="x">作者：萧子显</b></h4>
<br>◎宗室<br>○衡阳元王道度始安贞王道生子遥光遥欣遥昌安陆昭王缅<br>衡阳元王道度，太祖长兄也。与太祖俱受学雷次宗。宣帝问二儿学业，次宗<br>答曰：“其兄外朗，其弟内润，皆良璞也。”随宣帝征伐，仕至安定太守，卒于<br>宋世。建元二年，追加封谥。无子，太祖以第十一子钧继道度后。<br>钧字宣礼。永明四年为江州刺史，加散骑常侍。母区贵人卒，居丧尽礼。六<br>年，迁为征虏将军。八年，迁骁骑将军，常侍如故，仍转左卫将军。钧有好尚，<br>为世祖所知。兄弟中意遇次鄱阳王锵。十年，转中书令，领石头戍事。迁散骑常<br>侍，秘书监，领骁骑如故。不拜。隆昌元年，改加侍中，给扶。海陵立，转抚军<br>将军，侍中如故。寻遇害，年二十二。<br>明帝即位，以永阳王子珉仍本国，继元王为孙。<br>子珉，字云玙，世祖第二十子也。永明七年，封义安王，后改永阳，永泰元<br>年见害，年十四。复以武陵昭王晔第三子子坦奉元王后。<br>始安贞王道生，字孝伯，太祖次兄也。宋世为奉朝请，卒。建元元年，追封<br>谥。建武元年，追尊为景皇，妃江氏为后。立寝庙于御道西，陵曰修安。生子凤、<br>高宗、安陆昭王缅。凤字景慈，官至正员郎。卒于宋世，谥靖世子。明帝建武元<br>年，赠侍中、骠骑将军，开府仪同三司、始安靖王。改华林凤庄门为望贤门，太<br>极东堂书画凤鸟，题为神鸟，而改鸾鸟为神雀。子遥光嗣。<br>遥光字元晖。生有躄疾，太祖谓不堪奉拜祭祀，欲封其弟，世祖谏，乃以遥<br>光袭爵。初为员外郎，转给事郎，太孙洗马，转中书郎，豫章内史，不拜。高宗<br>辅政，遥光好天文候道，密怀规赞。隆昌元年，除骁骑将军、冠军将军、南东海<br>太守，行南徐州事；仍除南彭城太守，将军如故；又除辅国将军、吴兴太守。高<br>宗废郁林，又除冠军将军、南蛮校尉、西平中郎长史、南郡太守。一岁之内频五<br>除，并不拜。是时高宗欲即位，诛赏诸事唯遥光共谋议。<br>建武元年，以为持节、都督扬南徐二州诸军事、前将军、扬州刺史。晋安王<br>宝义为南徐州，遥光求解督，见许。二年，进号抚军将军，加散骑常侍，给通幰<br>车鼓吹。遥光好吏事，称为分明。颇多惨害。足疾不得同朝列，常乘舆自望贤<br>门入。每与上久清闲，言毕，上索香火，明日必有所诛杀。上以亲近单少，憎忌<br>高、武子孙，欲并诛之，遥光计画参议，当以次施行。永泰元年，即本位为大将<br>军，给油络车。帝不豫，遥光数入侍疾，帝渐甚，河东王铉等七王一夕见杀，遥<br>光意也。<br>帝崩，遗诏加遥光侍中、中书令，给扶。永元元年，给班剑二十人，即本号<br>开府仪同三司。遥光既辅政，见少主即位，潜与江祏兄弟谋自树立。弟遥欣在<br>荆楚，拥兵居上流，密相影响。遥光当据东府号令，使遥欣便星速急下。潜谋将<br>发，而遥欣病死。江祏被诛，东昏侯召遥光入殿，告以祏罪。遥光惧，还省<br>便阳狂号哭，自此称疾不复入台。先是遥光行还入城，风飘仪伞出城外。<br>遥光弟遥昌先卒寿春，豫州部曲皆归遥光；及遥欣丧还葬武进，停东府前渚，<br>荆州众力送者甚盛。帝诛江祏后，虑遥光不自安，欲转为司徒还第，召入喻旨。<br>遥光虑见杀，八月十二日晡时，收集二州部曲，于东府门聚人众，街陌颇怪其异，<br>莫知指趣也。遥光召亲人丹阳丞刘沨及诸伧楚，欲以讨刘暄为名。夜遣数百人<br>破东冶出囚，尚方取仗。又召骁骑将军垣历生，历生随信便至，劝遥光令率城内<br>兵夜攻台，辇籥烧城门，曰：“公但乘舆随后，反掌可得。”遥光意疑不敢出。<br>天稍晓，遥光戎服出听事，停舆处分上仗登城行赏赐。历生复劝出军，遥光不肯，<br>望台内自有变。<br>至日中，台军稍至，尚书符遥光曰：“逆顺之数，皎然有征，干纪乱常，刑<br>兹罔赦。萧遥光宗室蚩庸，才行鄙薄，缇裙可望，天路何阶。受遇自昔，恩加犹<br>子，礼绝帝体，宠越皇季。旗章车服，穷千乘之尊；闉隍爽闿，逾百雉之制。及<br>圣后在天，亲受顾托，话言在耳，德音犹存，侮蔑天明，罔畏不义，无君之心，<br>履霜有日，遂乃称兵内犯，窃发京畿，自古巨衅，莫斯为甚。今便分命六师，弘<br>宣九伐。皇上当亲御戎轩，弘此庙略。信赏必罚，有如大江。”于是戒严，曲赦<br>京邑。领军萧坦之屯湘宫寺，镇军司马曹虎屯清溪大桥，太子右卫率左兴盛屯东<br>府东篱门。<br>众军围东城三面，烧司徒二府。遥光遣垣历生从西门出战，台军屡北，杀军<br>主桑天爱。初，遥光起兵，问谘议参军萧畅，畅正色拒折不从，十五日，畅与抚<br>军长史沈昭略潜自南出，济淮还台，人情大沮。十六日，垣历生从南门出战，因<br>弃槊降曹虎军，虎命斩之。遥光大怒，于床上自竦踊，使杀历生儿。<br>其晚，台军射火箭烧东北角楼，至夜城溃。遥光还小斋，帐中著衣帢坐，<br>秉烛自照，令人反拒，斋阁皆重关。左右并逾屋散出。台军主刘国宝、时当伯等<br>先入。遥光闻外兵至，吹灭火，扶匐下床。军人排阁入，于暗中牵出斩首，时年<br>三十二。遥光未败一夕，城内皆梦群蛇缘城四出，各各共说之，咸以为异。台军<br>入城，焚烧屋宇且尽。<br>遥光府佐司马端为掌书记，曹虎谓之曰：“君是贼非？”端曰：“仆荷始安<br>厚恩，今死甘心。”虎不杀，执送还台，徐世扌剽杀之。刘沨遁走还家园，为<br>人所杀。端，河内人。沨，南阳人，事继母有孝行，弟溓事沨亦谨。<br>诏敛葬遥光尸，原其诸子。追赠桑天爱辅国将军、梁州刺史。以江陵公宝览<br>为始安王，奉靖王后。永元二年，为持节、督湘州、辅国将军、湘州刺史。<br>遥欣字重晖。宣帝兄西平太守奉之无后，以遥欣继为曾孙。除秘书郎，太子<br>舍人，巴陵王文学，中书郎。延兴元年，高宗树置，以遥欣为持节、督兖州缘淮<br>军事、宁朔将军、兖州刺史。仍为督豫州郢州之西阳司州之汝南二郡、辅国将军、<br>豫州刺史，持节如故。未之任。建武元年，进号西中郎将，封闻喜县公。迁使持<br>节、都督荆雍益宁梁南北秦七州军事、右将军、荆州刺史。改封曲江公。高宗子<br>弟弱小，晋安王宝义有废疾，故以遥光为扬州居中，遥欣居陕西在外，权势并在<br>其门。遥欣好勇，聚畜武士，以为形援。四年，进号平西将军。永泰元年，以雍<br>州虏寇，诏遥欣以本官领刺史，宁蛮校尉，移镇襄阳，虏退不行。永元元年卒，<br>年三十一。赠侍中、司空，谥康公。葬用王礼。<br>遥昌字季晖。解褐秘书郎，太孙舍人，给事中，秘书丞。延兴元年，除黄门<br>侍郎，未拜，仍为持节、督郢司二州军事、宁朔将军、郢州刺史。建武元年，进<br>号冠军将军。封丰城县公，千五百户。未之镇，徙督豫州郢州之西阳司州之汝南<br>二郡军事、征虏将军、豫州刺史，持节如故。<br>二年，虏主元宏寇寿春，遣使呼城内人。遥昌遣参军崔庆远、朱选之诣宏。<br>庆远曰：“旌盖飘摇，远涉淮、泗、风尘惨烈，无乃上劳？”宏曰：“六龙腾跃，<br>倏忽千里，经途未远，不足为劳。”庆远曰：“川境既殊，远劳轩驾。屈完有言：<br>‘不虞君之涉吾地也，何故？’”宏曰：“故当有故。卿欲使我含瑕依违，为欲<br>指斥其事？”庆远曰：“君包荒之德，本施北政，未承来议，无所含瑕。”宏曰：<br>“朕本欲有言，会卿来问。齐主废立，有其例不？”庆远曰：“废昏立明，古今<br>同揆。中兴克昌，岂唯一代？主上与先武帝，非唯昆季，有同鱼水。武皇临崩，<br>托以后事。嗣孙荒迷，废为郁林，功臣固请，爰立明圣。上逼太后之严令，下迫<br>群臣之稽颡，俯从亿兆，践登皇极。未审圣旨独何疑怪？”宏曰：“闻卿此言，<br>殊解我心。但哲妇倾城，何足可用。果如所言，武帝子弟今皆何在？”庆远曰：<br>“七王同恶，皆伏管、蔡之诛，其余列蕃二十余国，内升清阶，外典方牧。哲妇<br>之戒，古人所惑；然十乱盈朝，实唯文母。”宏曰：“如我所闻，靡有孑遗。卿<br>言美而乖实。未之全信。”宏又曰：“云罗所掩，六合宜一。故往年与齐武有书，<br>言今日之事，书似未达齐主。命也。南使既反，情有怆然，朕亦休兵。此段犹是<br>本意，不必专为问罪。若如卿言，便可释然。”庆远曰：“见可而进，知难而退，<br>圣人奇兵。今旨欲宪章圣人，不失旧好，岂不善哉！”宏曰：“卿为欲朕和亲？<br>为欲不和？”庆远曰：“和亲则二国交欢，苍生再赖；不和则二国交怨，苍生涂<br>炭。和与不和，裁由圣衷。”宏曰：“朕来为复游行盐境，北去洛都，率尔便至。<br>亦不攻城，亦不伐坞，卿勿以为虑。”<br>宏设酒及羊炙杂果，又谓庆远曰：“听卿主克黜凶嗣，不违忠孝。何以不立<br>近亲，如周公辅成王，而苟欲自取？”庆远答曰：“成王有亚圣之贤，故周公得<br>辅而相之。今近蕃虽无悖德，未有成王之贤。霍光亦舍汉蕃亲而远立宣帝。”宏<br>曰：“若尔，霍光向自立为君，当复得为忠臣不？”庆远曰：“此非其类，乃可<br>言宣帝立与不立义当云何。皇上岂得与霍光为匹？若尔，何以不言‘武王伐纣，<br>何意不立微子而辅之，苟贪天下？”宏大笑。明日引军向城东，遣道登道人进城<br>内施众僧绢五百匹，庆远、选之各袴褶络带。<br>遥昌，永泰元年卒。上爱遥昌兄弟如子，甚痛惜之。赠车骑将军、仪同三司。<br>帝以问徐孝嗣，孝嗣曰：“丰城本资尚轻，赠以班台，如为小过。”帝曰：“卿<br>乃欲存万代准则，此我孤兄子，不得与计。”谥宪公。<br>安陆昭王缅，字景业。善容止。初为秘书郎，宋邵陵王文学，中书郎。建元<br>元年，封安陆侯，邑千户。转太子中庶子，迁侍中。世祖即位，迁五兵尚书，领<br>前军将军，仍出为辅国将军、吴郡太守，少时大著风绩。竟陵王子良与缅书曰：<br>“窃承下风，数十年来未有此政。”世祖嘉其能，转持节、都督郢州司州之义阳<br>军事、冠军将军、郢州刺史。永明五年，还为侍中，领骁骑将军，仍迁中领军。<br>明年，转散骑常侍，太子詹事。出为会稽太守，常侍如故。迁使持节、都督雍梁<br>南北秦四州荆州之竟陵司州之随郡军事、左将军、宁蛮校尉、雍州刺史。缅留心<br>辞讼，亲自隐恤，劫抄度口，皆赦遣许以自新，再犯乃加诛，为百姓所畏爱。<br>九年，卒。诏赙钱十万，布二百匹。丧还，百姓缘沔水悲泣设祭，于岘山为<br>立祠。赠侍中、卫将军，持节、都督、刺史如故。给鼓吹一部。谥昭侯。年三十<br>七。高宗少相友爱，时为仆射，领卫尉，表求解卫尉，私第展哀，诏不许。每临<br>缅灵，辄恸哭不成声。建武元年，赠侍中、司徒、安陆王，邑二千户。<br>子宝晊嗣，为持节、督湘州军事、辅国将军、湘州刺史。弟宝览为江陵公，<br>宝宏汝南公，邑各千五百户。二年，宝晊进号冠军将军。三年，宝宏改封宵城。<br>永元元年，以安陆郡边虏，宝晊改封湘东王，进号征虏将军。二年，为左卫将<br>军。高宗兄弟一门皆尚吏事，宝晊粗好文章。义师下，宝晊在城内，东昏废，<br>宝晊望物情归己，坐待法驾，既而城内送首诣梁王。宣德太后临朝，以宝晊<br>为太常。宝晊不自安，谋反，兄弟皆伏诛。<br>史臣曰：太祖膺期御世，二昆夙殒，庆命傍流，追序蕃胙。安陆王缅以宗子<br>戚属，弱年进仕，典郡临州，去有余迹，遣爱在民。盖因情而可感，学以从政，<br>夫岂必然。<br>赞曰：太祖二昆，追树双蕃。元托继胤，贞兴子孙。并用威福，自取亡存。<br>安陆称美，事表西魂。<br><hr>
