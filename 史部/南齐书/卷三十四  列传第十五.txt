<h4>《史部·南齐书·卷三十四  列传第十五》<b class="x">作者：萧子显</b></h4>
<br>◎虞玩之刘休沈冲庾杲之王谌<br>虞玩之，字茂瑶，会稽余姚人也。祖宗，晋库部郎。父玫，通直常侍。玩之<br>少闲刀笔，泛涉书史，解褐东海王行参军，乌程令。路太后外亲朱仁弥犯罪，依<br>法录治。太后怨诉孝武，坐免官。泰始中，除晋熙国郎中令，尚书起部郎，通直<br>郎。元徽中，为右丞。时太祖参政，与玩之书曰：“张华为度支尚书，事不徒然。<br>今漕藏有阙，吾贤居右丞，已觉金粟可积也。”玩之上表陈府库钱帛，器械役力，<br>所悬转多，兴用渐广，虑不支岁月。朝议优报之。迁安成王车骑录事，转少府。<br>太祖镇东府，朝野致敬，玩之犹蹑屐造席。太祖取屐视之，讹黑斜锐，<imgheight=32width=32border=0src=/bzk/Z115.bmp>断，<br>以芒接之。问曰：“卿此屐已几载？”玩之曰：“初释褐拜征北行佐买之，著已<br>二十年，贫土竟不办易。”太祖善之，引为骠骑谘议参军。霸府初开，宾客辐凑，<br>太祖留意简接，玩之与乐安任遐，俱以应对有席上之美，齐名见遇。遐字景远，<br>好学，有义行，兼与太祖素游，褚渊、王俭并见亲爱。官至光禄大夫，永元初卒。<br>玩之迁骁骑将军，黄门郎，领本部中正。上患民间欺巧，及即位，敕玩之与<br>骁骑将军傅坚意检定簿籍。建元二年，诏朝臣曰：“黄籍，民之大纪，国之治端。<br>自顷氓俗巧伪，为日已久，至乃窃注爵位，盗易年月，增损三状，贸袭万端。或<br>户存而文书已绝，或人在而反托死叛，停私而云隶役，身强而称六疾。编户齐家，<br>少不如此。皆政之巨蠹，教之深疵。比年虽却籍改书，终无得实。若约之以刑，<br>则民伪已远；若绥之以德，则胜残未易。卿诸贤并深明治体，可各献嘉谋，以振<br>浇化。又台坊访募，此制不近，优刻素定，闲剧有常。宋元嘉以前，兹役恒满，<br>大明以后，乐补稍绝。或缘寇难频起，军荫易多，民庶从利，投坊者寡。然国经<br>未变，朝纪恒存，相揆而言，隆替何速！此急病之洪源，晷景之切患，以何科算，<br>革斯弊邪？”<br>玩之上表曰：“宋元嘉二十七年八条取人，孝建元年书籍，众巧之所始也。<br>元嘉中，故光禄大夫傅隆，年出七十，犹手自书籍，躬加隐校。隆何必有石建之<br>慎，高柔之勤，盖以世属休明，服道修身故耳。今陛下日旰忘食，未明求衣，诏<br>逮幽愚，谨陈妄说。古之共治天下，唯良二千石，今欲求治取正，其在勤明令长。<br>凡受籍，县不加检合，但封送州，州检得实，方却归县。吏贪其赂，民肆其奸，<br>奸弥深而却弥多，赂愈厚而答愈缓。自泰始三年至元徽四年，扬州等九郡四号黄<br>籍，共却七万一千余户。于今十一年矣，而所正者犹未四万。神州奥区，尚或如<br>此，江、湘诸部，倍不可念。愚谓宜以元嘉二十七年籍为正。民惰法既久，今建<br>元元年书籍，宜更立明科，一听首悔，迷而不反，依制必戮。使官长审自检校，<br>必令明洗，然后上州，永以为正。若有虚昧，州县同咎。今户口多少，不减元嘉，<br>而板籍顿阙，弊亦有以。自孝建已来，入勋者众，其中操干戈卫社稷者，三分殆<br>无一焉。勋簿所领而诈注辞籍，浮游世要，非官长所拘录，复为不少。寻苏峻平<br>后，庾亮就温峤求勋簿，而峤不与，以为陶侃所上，多非实录。寻物之怀私，无<br>世不有，宋末落纽，此巧尤多。又将位既众，举恤为禄，实润甚微，而人领数万，<br>如此二条，天下合役之身，已据其太半矣。又有改注籍状。诈入仕流，昔为人役<br>者，今反役人。又生不长发，便谓为道人，填街溢巷，是处皆然。或抱子并居，<br>竟不编户，迁徙去来，公违土断。属役无满，流亡不归，宁丧终身，疾病长卧。<br>法令必行，自然竞反。又四镇戍将，有名寡实，随才部曲，无辨勇懦，署位借给，<br>巫媪比肩，弥山满海，皆是私役。行货求位，其涂甚易，募役卑剧，何为投补？<br>坊吏之所以尽，百里之所以单也。今但使募制明信，满复有期，民无迳路，则坊<br>可立表而盈矣。为治不患无制，患在不行，不患不行，患在不久。”<br>上省玩之表，纳之。乃别置板籍官，置令史，限人一日得数巧，以防懈怠。<br>于是货赂因缘，籍注虽正，犹强推却，以充程限。至世祖永明八年，谪巧者戍缘<br>淮各十年，百姓怨望。世祖乃诏曰：“夫简贵贱，辨尊卑者，莫不取信于黄籍。<br>岂有假器滥荣，窃服非分。故所以澄革虚妄，式允旧章。然衅起前代，过非近失，<br>既往之愆，不足追咎。自宋升明以前，皆听复注。其有谪役边疆，各许还本。此<br>后有犯，严加翦治。”<br>玩之以久宦衰疾，上表告退，曰：“臣闻负重致远，力穷则困，竭诚事君，<br>智尽必倾，理固然也。四十仕进，七十悬车，壮则驱驰，老宜休息。臣生于晋，<br>长于宋，老于齐，世历三代，朝市再易。臣以宋元嘉二十八年为王府行佐，于兹<br>三十年矣。自顷以来，衰耗渐笃。为性不懒惰，而倦怠顿来。耳目本聪明，而聋<br>矒转积。脚不支身，喘不绪气。景刻不推，朝昼不保。大功兄弟，四十有二人，<br>通塞寿夭，唯臣独存。朝露末光，宁堪长久！且知足不辱，臣已足矣。禀命饥寒，<br>不求富贵，铜山由命，臣何恨焉，久甘之矣。直道事人，不免缧绁，属遇圣明，<br>知其非罪，臣之幸厚矣。授命于道消之晨，效节于百揆之日，臣忠之效也。降庆<br>于文明之初，荷泽于天飞之运，臣命之偶也。不谋巧宦而位至九卿，德惭李陵而<br>忝居门下。尧舜无穷，臣亦通矣。年过六十，不为夭矣。荣期之三乐，东平之一<br>善，臣俱尽之矣。经昏践乱，涉艰履危，仰圣德以求全，凭贤辅以申节，未尝厌<br>屈于勋权，畏溺于狐鼠，臣立身之本，于斯不亏。在其壮也，当官不让；及其衰<br>矣，豪露靡因。伏愿慈临，赐臣骸骨。非为希高慕古，爱好泉林，特以丁运孤贫，<br>养礼多阙，风树之感，夙自缠心。庶天假其辰，得二三年间，扫守丘墓，以此归<br>全，始终之报遂矣。”上省玩之表，许之。<br>玩之于人物好臧否。宋末，王俭举员外郎孔襜使虏，玩之言论不相饶，襜、<br>俭并恨之。至是玩之东归，俭不出送，朝廷无祖饯者。玩之归家起大宅，数年卒。<br>其后员外郎孔瑄就俭求会稽五官，俭方盥，投皂荚于地，曰：“卿乡俗恶。虞玩<br>之至死烦人。”<br>孔襜字世远，玩之同郡人，好典故学。与王俭至交。升明中为齐台尚书仪曹<br>郎，太祖谓之曰：“卿仪曹才也。”俭为宰相，襜尝谋议帷幕，每及选用，颇失<br>乡曲情。俭从容启上曰：“臣有孔襜，犹陛下之有臣也。”永明中为太子家令，<br>卒。时人呼孔襜、何宪为王俭三公。<br>宪字子思，庐江人也。以强学见知。母镇北长史王敷之女，聪明有训识。宪<br>为本州别驾。永明十年，使于虏中。<br>刘休，字弘明，沛郡相人也。祖徽，正员郎。父超，九真太守。休初为驸马<br>都尉，奉朝请，宋明帝湘东国常侍。好学谙忆，不为帝所知。袭祖封南乡侯。友<br>人陈郡谢俨同丞相义宣反，休坐匿之，被系尚方七年，孝武崩，乃得出。随弟钦<br>为罗县。泰始初，诸州反，休筮明帝当胜，静处不预异谋。数年，还投吴喜为辅<br>师府录事参军。喜称其才，进之明帝，得在左右。板桂阳王征北参军。<br>帝颇有好尚，尤嗜饮食。休多艺能，爰及鼎味，问无不解。后宫孕者，帝使<br>筮其男女，无不如占。帝素肥，痿不能御内，诸王妓妾怀孕，使密献入宫，生子<br>之后，闭其母于幽房，前后十数。顺帝，桂阳王休范子也。苍梧王亦非帝子，陈<br>太妃先为李道儿妾，故苍梧微行，尝自称为李郎焉。帝憎妇人妒，尚书右丞荣彦<br>远以善棋见亲，妇妒伤其面，帝曰：“我为卿治之，何如？”彦远率尔应曰：<br>“听圣旨。”其夕，遂赐药杀其妻。休妻王氏亦妒，帝闻之，赐休妾，敕与王氏<br>二十杖。令休于宅后开小店，使王氏亲卖扫帚皂荚以辱之。其见亲如此。<br>寻除员外郎，领辅国司马、中书通事舍人，带南城令。除尚书中兵郎，给事<br>中，舍人、令如故。除安成王抚军参军，出为都水使者，南康相。休善言治体，<br>而在郡无异绩。还为正员郎，邵陵王南中郎录事、建威将军、新蔡太守。随转左<br>军府，加镇蛮护军，将军、太守如故。迁谘议，司马，进宁朔将军，镇蛮护军、<br>太守如故。徙寻阳太守，将军、司马如故。后迁长史。沈攸之难，世祖挟晋熙邵<br>陵二王军府镇盆城，休承奉军费，事宁，仍迁邵陵王安南长史，除黄门郎，宁朔<br>将军，前军长史，齐台散骑常侍。<br>建元初，为御史中丞。顷之，休启曰：“臣自尘荣南宪，星晷交春，谬闻弱<br>奏，劾无空月。岂唯不能使蕃邦敛手，豪右屏气，乃遣听已暴之辜，替网触罗之<br>鸟。而犹以此，里失乡党之和，朝绝比肩之顾，覆背腾其喉唇，武人厉其觜吻。<br>怨之所聚，势难久堪；议之所裁，孰怀其允？臣窃寻宋世载祀六十，历职斯任者<br>五十有三，校其年月，不过盈岁。于臣叨滥，宜请骸骨。”上曰：“卿职当国司，<br>以威裁为本，而忽惮世诮。卿便应辞之事始，何可获惰晚节邪？”<br>宋末，上造指南车，以休有思理，使与王僧虔对共监试。元嘉世，羊欣受子<br>敬正隶法，世共宗之，右军之体微古，不复见贵。休始好此法，至今此体大行。<br>四年，出为豫章内史，加冠军将军。卒，年五十四。<br>沈冲，字景绰，吴兴武康人也。祖宣，新安太守。父怀文，广陵太守。冲解<br>褐卫尉五官，转扬州主簿。宋大明中，怀文有文名，冲亦涉猎文义。转西阳王抚<br>军法曹参军，寻举秀才，还为抚军正佐，兼记室。及怀文得罪被系，冲兄弟行谢，<br>情哀貌苦，见者伤之。柳元景欲救怀文，言于帝曰：“沈怀文三子涂炭不可见，<br>愿陛下速正其罪。”帝竟杀之。元景为之叹息。冲兄弟以此知名。<br>泰始初，以母老家贫，启明帝得为永兴令。迁巴陵王主簿，除尚书殿中郎。<br>元徽中，出为晋安王安西记室参军，还为司徒主簿，山阴令，转司徒录事参军。<br>世祖为江州，冲为征虏长史、寻阳太守，甚见委遇。世祖还都，使冲行府、州事。<br>迁领军长史。建元初，转骠骑谘议参军，领录事，未及到任，转黄门郎，仍迁太<br>子中庶子。世祖在东宫，待以恩旧。及即位，转御史中丞，侍中。冠军庐陵王子<br>卿为郢州，以冲为长史、辅国将军、江夏内史，行府、州事。随府转为安西长史、<br>南郡内史，行荆州府事，将军如故。永明四年，征为五兵尚书。<br>冲与兄淡、渊名誉有优劣，世号为“腰鼓兄弟。”淡、渊并历御史中丞，兄<br>弟三人皆为司直，晋、宋未有也。中丞案裁之职，被宪者多结怨。渊永明中弹吴<br>兴太守袁彖，建武中彖从弟昂为中丞，到官数日，奏弹渊子缋父在僦白幰车，<br>免官禁锢。冲母孔氏在东，邻家失火，疑为人所焚爇，大呼曰：“我三儿皆作御<br>史中丞，与人岂有善者！”<br>世祖方欲任冲，冲西下至南州而卒。时年五十一。上甚惜之。丧还，诏曰：<br>“冲丧柩至止，恻怆良深。以其昔在南蕃，特兼悯悼。”车驾出临冲丧，诏曰：<br>“冲贞详闲理，志局淹正。诚著蕃朝，绩彰出守。不幸早世，朕甚悼之。”追赠<br>太常，谥曰恭子。<br>庾杲之，字景行，新野人也。祖深之，雍州刺史。父粲，司空参军。杲之少<br>而贞立，学涉文义。起家奉朝请，巴陵王征西参军。郢州举秀才，除晋熙王镇西<br>外兵参军，世祖征虏府功曹，尚书驾部郎。清贫自业，食唯有韭<br>{艹殂}、抃韭、生韭杂菜，或戏之曰：“谁谓庾郎贫，食鲑常有二十七种。”言<br>三九也。仍为世祖抚军中军记室，迁员外散骑常侍，正员郎，迁中书郎，领荆、<br>湘二州中正。转尚书左丞，常侍、领中正如故。出为王俭卫军长史，时人呼入俭<br>府为芙蓉池。俭谓人曰：“昔袁公作卫军，欲用我为长史，虽不获就，要是意向<br>如此。今亦应须如我辈人也。”乃用杲之。迁黄门郎，兼御史中丞，寻即正。<br>杲之风范和润，善音吐。世祖令对虏使，兼侍中。上每叹其风器之美，王俭<br>在座，曰：“杲之为蝉冕所照，更生风采。陛下故当与其即真。”帝意未用也。<br>永明中，诸王年少，不得妄与人接，敕杲之与济阳江淹五日一诣诸王，使申游好。<br>寻又迁庐陵王中军长史，迁尚书吏部郎，参大选事。转太子右卫率，加通直常侍。<br>九年，卒。临终上表曰：“臣昨夜及旦，更增气疾，自省绵痼，顷刻危殆，<br>无容复卧。任居隆显，玷尘明世，乞解所忝，待终私庭。臣以凡庸，谬徼昌运，<br>奖擢之厚，千载难逢。且年逾知命，志事荣显，修夭有分，无所厝言。若天鉴微<br>诚，暂借余历，倾宗殒元，陈力无远。仰违庭阙，伏枕鲠恋。送貂蝉及章。”诏<br>不许。杲之历在上府，以文学见遇。上造崇虚馆，使为碑文。卒时年五十一，上<br>甚惜之。谥曰贞子。<br>时会稽孔广，字淹源，亦美姿制。历州治中，卒。<br>王谌，字仲和，东海郯人也。祖万庆，员外常侍。父元闵，护军司马。宋大<br>明中，沈昙庆为徐州，辟谌为迎主簿，又为州迎从事，湘东王国常侍，镇北行参<br>军，州、国、府主皆宋明帝也。除义阳王征北行参军，又除度明帝卫军府。谌有<br>学义，累为帝蕃佐。及即位，除司徒参军，带薛令，兼中书舍人，见亲遇，常在<br>左右。谌见帝所行惨僻，屡谏不从，请退，坐此见怒，系尚方，少日出。寻除尚<br>书殿中郎，徙记室参军，正员郎，薛令如故。迁兼中书郎，晋平王骠骑板谘议，<br>出为湘东太守，秩中二千石，未拜，坐公事免。复为桂阳王骠骑府谘议参军，中<br>书郎。<br>明帝好围棋，置围棋州邑，以建安王休仁为围棋州都大中正，谌与太子右率<br>沈勃、尚书水部郎庾珪之、彭城丞王抗四人为小中正，朝请褚思庄、傅楚之为清<br>定访问。<br>出为临川内史，还为尚书左丞。寻以本官领东观祭酒，即明帝所置总明观也。<br>迁黄门，转正员常侍，辅国将军，江夏王右军长史，冠军将军。转给事中，廷尉<br>卿，未拜。建元中，武陵王晔为会稽，以谌为征虏长史行事，冠军如故。永明初，<br>迁豫章王太尉司马，将军如故。世祖与谌相遇于宋明之世，欲委任，为辅国将军、<br>晋安王南中郎长史、淮南太守，行府、州事。五年，除黄门郎，领骁骑将军，迁<br>太子中庶子，骁骑如故。谌贞正和谨，朝廷称为善人，多与之厚。八年，转冠军<br>将军、长沙王车骑长史，徙庐陵王中军长史，将军如故。西阳王子明在南兖州，<br>长史沈宪去职，上复徙谌为征虏长史，行南兖府、州事，将军如故。谌少贫，尝<br>自纺绩，及通贵后，每为人说之，世称其志达。九年，卒。年六十九。<br>史臣曰：鹑居鷇饮，裁树司牧，板籍之起，尚未分民，所以爱字之义深，纳<br>隍之意重也。季世以后，务尽民力，量财品赋，以自奉养。下穷而上不恤，世浇<br>而事愈变。故有窃名簿阀，忍贼肌肤，生滥死乖，趋避绳网。积虚累谬，已数十<br>年，欺蔽相容，官民共有，为国之道，良宜矫革。若令优役轻徭，则斯诈自弭；<br>明纠群吏，则兹伪不行。空阅旧文，徒成民幸。是以崔琰之讥魏武，谢安之论京<br>师。断民之难，岂直远在周世哉？<br>赞曰：玩之止足，为论未光。刘休善筮，安卧南湘。冲获时誉，杲信圭璋。<br>谌惟旧序，并用兴王。<br><hr>
