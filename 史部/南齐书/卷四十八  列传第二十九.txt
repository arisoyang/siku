<h4>《史部·南齐书·卷四十八  列传第二十九》<b class="x">作者：萧子显</b></h4>
<br>◎袁彖孔稚珪刘绘<br>袁彖，字伟才，陈郡阳夏人也。祖洵，吴郡太守。父觊，武陵太守。彖少有<br>风气，好属文及玄言。举秀才，历诸王府参军，不就。觊临终与兄顗书曰：“史<br>公才识可嘉，足懋先基矣。”史公，彖之小字也。服未阕，顗在雍州起事见诛，<br>宋明帝投顗尸江中，不听敛葬。彖与旧奴一人，微服潜行求尸，四十余日乃得，<br>密瘗石头后岗，身自负土。怀其文集，未尝离身。明帝崩后，乃改葬顗。从叔司<br>徒粲、外舅征西将军蔡兴宗并器之。<br>除安成王征虏参军，主簿，尚书殿中郎，出为庐陵内史，豫州治中，太祖太<br>傅相国主簿，秘书丞。议驳国史，檀超以《天文志》纪纬序位度，《五行志》载<br>当时详沴，二篇所记，事用相悬，日蚀为灾，宜居《五行》。超欲立处士传。彖<br>曰：“夫事关业用，方得列其名行。今栖遁之士，排斥皇王，陵轹将相，此偏介<br>之行，不可长风移俗，故迁书未传，班史莫编。一介之善，无缘顿略，宜列其姓<br>业，附出他篇。”<br>迁始兴王友，固辞。太祖使吏部尚书何戢宣旨令就。迁中书郎，兼太子中庶<br>子。又以中书兼御史中丞。转黄门郎，兼中丞如故。坐弹谢超宗简奏依违，免官。<br>寻补安西谘议、南平内史。除黄门，未拜，仍转长史、南郡内史，行荆州事。还<br>为太子中庶子。本州大中正。出为冠军将军、监吴兴郡事。<br>彖性刚，尝以微言忤世祖，又与王晏不协。世祖在便殿，用金柄刀子治瓜，<br>晏在侧曰：“外间有金刀之言，恐不宜用此物。”世祖愕然。穷问所以。晏曰：<br>“袁彖为臣说之。”上衔怒良久，彖到郡，坐过用禄钱，免官付东冶。世祖游孙<br>陵，望东冶，曰：“中有一好贵囚。”数日，专驾与朝巨幸冶，履行库藏，因宴<br>饮，赐囚徒酒肉，敕见彖与语，明日释之。寻白衣行南徐州事，司徒谘议，卫军<br>长史，迁侍中。<br>彖形体充腴，有异于众。每从车驾射雉在郊野，数人推扶乃能徒步。幼而母<br>卒，养于伯母王氏，事之如亲。闺门中甚有孝义。隆昌元年，卒。年四十八。谥<br>靖子。<br>孔稚珪，字德璋，会稽山阴人也。祖道隆，位侍中。父灵产，泰始中罢晋安<br>太守。有隐遁之怀，于禹井山立馆，事道精笃，吉日于静屋四向朝拜，涕泗滂沲。<br>东出过钱塘北郭，辄于舟中遥拜杜子恭墓，自此至都，东向坐，不敢背侧。元徽<br>中，为中散、太中大夫。颇解星文，好术数。太祖辅政，沈攸之起兵，灵产密白<br>太祖曰：“攸之兵众虽强，以天时冥数而观，无能为也。”太祖验其言，擢迁光<br>禄大夫。以簏盛灵产上灵台，令其占候。饷灵产白羽扇、素隐几，曰：“君性好<br>古，故遗君古物。”<br>稚珪少学涉，有美誉。太守王僧虔见而重之，引为主簿。州举秀才。解褐宋<br>安成王车骑法曹行参军，转尚书殿中郎。太祖为骠骑，以稚珪有文翰，取为记室<br>参军，与江淹对掌辞笔。迁正员郎，中书郎，尚书左丞。父忧去官，与兄仲智还<br>居父山舍。仲智妾李氏骄妒无礼，稚珪白太守王敬则杀之。服阕，为司徒从事中<br>郎，州治中，别驾，从事史，本郡中正。<br>永明七年，转骁骑将军，复领左丞。迁黄门郎，左丞如故。转太子中庶子，<br>廷尉。江左相承用晋世张、杜律二十卷，世祖留心法令，数讯囚徒，诏狱官详正<br>旧注。先是七年，尚书删定郎王植撰定律章表奏之，曰：“臣寻《晋律》，文简<br>辞约，旨通大纲，事之所质，取断难释。张斐、杜预同注一章，而生杀永殊。自<br>晋泰始以来，唯斟酌参用。是则吏挟威福之势，民怀不对之怨，所以温舒献辞于<br>失政，绛侯忼慨而兴叹。皇运革祚，道冠前王，陛下绍兴，光开帝业。下车之<br>痛，每恻上仁，满堂之悲，有矜圣思。爰发德音，删正刑律，敕臣集定张杜二注。<br>谨砺愚蒙，尽思详撰，削其烦害，录其允衷。取张注七百三十一条，杜注七百九<br>十一条。或二家两释，于义乃备者，又取一百七条。其注相同者，取一百三条。<br>集为一书。凡一千五百三十二条，为二十卷。请付外详校，擿其违谬。”从之。<br>于是公卿八座参议，考正旧注。有轻重处，竟陵王子良下意，多使从轻。其中朝<br>议不能断者，制旨平决。至九年，稚珪上表曰：<br>臣闻匠万物者以绳墨为正，驭大国者以法理为本。是以古之圣王，临朝思理，<br>远防邪萌，深杜奸渐，莫不资法理以成化，明刑赏以树功者也。伏惟陛下蹑历登<br>皇，乘图践帝，天地更筑，日月再张，五礼裂而复缝，六乐穨而爰缉。乃发德音，<br>下明诏，降恤刑之文，申慎罚之典，敕臣与公卿八座共删注律。谨奉圣旨，谘审<br>司徒臣子良，禀受成规，创立条绪。使兼监臣宋躬、兼平臣王植等抄撰同异，定<br>其去取。详议八座，裁正大司马臣嶷。其中洪疑大议，众论相背者，圣照玄览，<br>断自天笔。始就成立《律文》二十卷，《录叙》一卷，凡二十一卷。今以奏闻，<br>请付外施用，宣下四海。<br>臣又闻老子、仲尼曰：“古之听狱者，求所以生之；今之听狱者，求所以杀<br>之。”“与其杀不辜，宁失有罪。”是则断狱之职，自古所难矣。今律文虽定，<br>必须用之；用失其平，不异无律。律书精细，文约例广，疑似相倾，故误相乱，<br>一乖其纲，枉滥横起。法吏无解，既多谬僻，监司不习，无以相断，则法书徒明<br>于帙里，冤魂犹结于狱中。今府州郡县千有余狱，如令一狱岁枉一人，则一年之<br>中，枉死千余矣。冤毒之死，上干和气，圣明所急，不可不防。致此之由，又非<br>但律吏之咎，列邑之宰亦乱其经。或以军勋余力，或以劳吏暮齿，犷情浊气，忍<br>并生灵，昏心狠态，吞剥氓物，虐理残其命，曲文被其罪，冤积之兴，复缘斯发。<br>狱吏虽良，不能为用。使于公哭于边城，孝妇冤于遐外。陛下虽欲宥之，其已血<br>溅九泉矣。<br>寻古之名流，多有法学。故释之、定国，声光汉台；元常、文惠，绩映魏阁。<br>今之士子，莫肯为业，纵有习者，世议所轻。良由空勤永岁，不逢一朝之赏，积<br>学当年，终为闾伍所蚩。将恐此书永坠下走之手矣。今若弘其爵赏，开其劝慕，<br>课业宦流，班习胄子；拔其精究，使处内局，简其才良，以居外仕；方岳咸选其<br>能，邑长并擢其术：则皋繇之谟，指掌可致；杜郑之业，郁焉何远！然后奸邪无<br>所逃其刑，恶吏不能藏其诈，如身手之相驱，若弦栝之相接矣。<br>臣以疏短，谬司大理。陛下发自圣衷，忧矜刑网，御廷奉训，远照民瘼。臣<br>谨仰述天官，伏奏云陛。所奏缪允者，宜写律上，国学置律学助教，依《五经》<br>例，国子生有欲读者，策试上过高第，即便擢用，使处法职，以劝士流。<br>诏报从纳，事竟不施行。<br>转御史中丞，迁骠骑长史，辅国将军。建武初，迁冠军将军、平西长史、南<br>郡太守。稚珪以虏连岁南侵，征役不息，百姓死伤。乃上表曰：<br>匈奴为患，自古而然，虽三代智勇，两汉权奇，算略之要，二涂而已。一则<br>铁马风驰，奋威沙漠；二则轻车出使，通驿虏庭。榷而言之，优劣可睹。今之议<br>者，咸以丈夫之气耻居物下，况我天威，宁可先屈？吴、楚劲猛，带甲百万，截<br>彼鲸鲵，何往不碎？请和示弱，非国计也。臣以为戎狄兽性，本非人伦，鸱鸣狼<br>踞，不足喜怒，蜂目虿尾，何关美恶。唯宜胜之以深权，制之以远罝，弘之以大<br>度，处之以蝥贼。岂足肆天下之忿，捐苍生之命，发雷电之怒，争虫鸟之气！百<br>战百胜，不足称雄，横尸千里，无益上国。而蚁聚蚕攒，穷诛不尽，马足毛群，<br>难与竞逐。汉高横威海表，窘迫长围；孝文国富刑清，事屈陵辱；宣帝抚纳安静，<br>朔马不惊；光武卑辞厚礼，寒山无霭。是两京四主，英济中区，输宝货以结和，<br>遣宗女以通好，长辔远驭，子孙是赖，岂不欲战，惜民命也。唯汉武藉五世之资，<br>承六合之富，骄心奢志，大事匈奴。遂连兵积岁，转战千里，长驱瀚海，饮马龙<br>城，虽斩获名王，屠走凶羯，而汉之器甲十亡其九。故卫霍出关，千队不反，贰<br>师入漠，百旅顿降，李广败于前锋，李陵没于后阵，其余奔北，不可胜数。遂使<br>国储空悬，户口减半。好战之功，其利安在？战不及和，相去何若？<br>自西朝不纲，东晋迁鼎，群胡沸乱，羌狄交横，荆棘攒于陵庙，豺虎咆于宫<br>闱，山渊反覆，黔首涂地，逼迫崩腾，开辟未有。是时得失，略不稍陈。近至元<br>嘉，多年无事，末路不量，复挑强敌。遂乃连城覆徙，虏马饮江，青、徐之际，<br>草木为人耳。建元之初，胡尘犯塞；永明之始，复结通和，十余年间，边候且息。<br>陛下张天造历，驾日登皇，声雷宇宙，势压河岳。而封豕残魂，未屠剑首，<br>长蛇余喘，偷窥外甸，烽亭不静，五载于斯。昔岁蚁坏，瘘食樊、汉，今兹虫毒，<br>浸淫未已。兴师十万，日费千金，五岁之费，宁可赀计。陛下何惜匹马之驿，百<br>金之赂，数行之诏，诱此凶顽，使河塞息肩，关境全命，蓄甲养民，以观彼弊？<br>我策若行，则为不世之福；若不从命，不过如战失一队耳。或云“遣使不受，则<br>为辱命”。夫以天下为量者，不计细耻；以四海为任者，宁顾小节？一城之没，<br>尚不足惜；一使不反，曾何取惭？且我以权取贵，得我略行，何嫌其耻？所谓尺<br>蠖之屈，以求伸也。臣不言遣使必得和，自有可和之理；犹如欲战不必胜，而有<br>可胜之机耳。今宜早发大军，广张兵势，征犀甲于岷峨，命楼船于浦海。使自青<br>徂豫，候骑星罗，沿江入汉，云阵万里。据险要以夺其魂，断粮道以折其胆，多<br>设疑兵，使精销而计乱，固列金汤，使神茹而虑屈。然后发衷诏，驰轻驿，辩辞<br>重币，陈列吉凶。北虏顽而爱奇，贪而好货，畏我之威，喜我之赂，畏威喜赂，<br>愿和必矣。陛下用臣之启，行臣之计，何忧玉门之下，而无款塞之胡哉？<br>彼之言战既殷勤，臣之言和亦慊阔。伏愿察两涂之利害，检二事之多少，圣<br>照玄省，灼然可断。所表谬奏，希下之朝省，使同博议。臣谬荷殊恩，奉佐侯岳，<br>敢肆瞽直，伏奏千里。<br>帝不纳。徵侍中，不行，留本任。<br>稚珪风韵清疏，好文咏，饮酒七八斗。与外兄张融情趣相得，又与琅邪王思<br>远、庐江何点、点弟胤并款交。不乐世务，居宅盛营山水，凭几独酌，傍无杂事。<br>门庭之内，草莱不剪，中有蛙鸣，或问之曰：“欲为陈蕃乎？”稚珪笑曰：“我<br>以此当两部鼓吹，何必期效仲举。”<br>永元元年，为都官尚书，迁太子詹事，加散骑常侍。三年，稚珪疾，东昏屏<br>除，以床舆走，因此疾甚，遂卒。年五十五。赠金紫光禄大夫。<br>刘绘，字士章，彭城人，太常悛弟也。父勔，宋末权贵，门多人客，使绘与<br>之共语，应接流畅。勔喜曰：“汝后若束带立朝，可与宾客言矣。”解褐著作郎，<br>太祖太尉行参军。太祖见而叹曰：“刘公为不亡也。”<br>豫章王嶷为江州，以绘为左军主簿，随镇江陵，转镇西外兵曹参军，骠骑主<br>簿。绘聪警有文义，善隶书，数被赏召，进对华敏，僚吏之中，见遇莫及。琅邪<br>王诩为功曹，以吏能自进。嶷谓僚佐曰：“吾虽不能得应嗣陈蕃，然阁下自有二<br>骥也。”复为司空记室录事，转太子洗马，大司马谘议，领录事。时豫章王嶷与<br>文惠太子以年秩不同，物论谓宫、府有疑，绘苦求外出，为南康相。郡事之暇，<br>专意讲说。上左右陈洪请假南还，问绘在郡何似？既而间之曰：“南康是三州喉<br>舌，应须治干。岂可以年少讲学处之邪？”征还为安陆王护军司马，转中书郎，<br>掌诏诰。敕助国子祭酒何胤撰治礼仪。<br>永明末，京邑人士盛为文章谈义，皆凑竟陵王西邸。绘为后进领袖，机悟多<br>能。时张融、周颙并有言工，融音旨缓韵，颙辞致绮捷，绘之言吐，又顿挫有风<br>气。时人为之语曰：“刘绘贴宅，别开一门。”言在二家之中也。<br>鱼复侯子响诛后，豫章王嶷欲求葬之，召绘言其事，使为表。绘求纸笔，须<br>臾便成。嶷惟足八字，云“提携鞠养，俯见成人。”乃叹曰：“祢衡何以过此。”<br>后北虏使来，绘以辞辩，敕接虏使。事毕，当撰《语辞》。绘谓人曰：“无论润<br>色未易，但得我语亦难矣。”<br>事兄悛恭谨，与人语，呼为“使君”。隆昌中，悛坐罪将见诛，绘伏阙请代<br>兄死，高宗辅政，救解之。引为镇军长史，转黄门郎。高宗为骠骑，以绘为辅国<br>将军，谘议，领录事，典笔翰。高宗即位，迁太子中庶子，出为宁朔将军、抚军<br>长史。<br>安陆王宝晊为湘州，以绘为冠军长史、长沙内史，行湘州事，将军如故。<br>宝晊妃，悛女也。宝晊爱其侍婢，绘夺取，具以启闻，宝晊以为恨，与绘<br>不协。<br>遭母丧去官。有至性，持丧墓下三年，食粗粝。服阕，为宁朔将军、晋安王<br>征北长史、南东海太守，行南徐州事。绘虽豪侠，常恶武事，雅善博射，未尝跨<br>马。兄悛之亡，朝议赠平北将军、雍州刺史，诏书已出，绘请尚书令徐孝嗣改之。<br>及梁王义师起，朝廷以绘为持节、督雍梁南北秦四州郢州之竟陵司州之随郡<br>诸军事、辅国将军、领宁蛮校尉、雍州刺史。固让不就。众以朝廷昏乱，为之寒<br>心，绘终不受，东昏改用张欣泰。绘转建安王车骑长史，行府国事。义师围城，<br>南兖州刺史张稷总城内军事，与会情款异常，将谋废立，闲语累夜。东昏殒，城<br>内遣绘及国子博士范云等送首诣梁王于石头，转大司马从事中郎。中兴二年，卒。<br>年四十五。绘撰《能书人名》，自云善飞白，言论之际，颇好矜诩。<br>弟瑱，字士温。好文章，饮酒奢逸，不吝财物。荥阳毛惠远善画马，瑱善画<br>妇人，世并为第一。官至吏部郎。先绘卒。<br>史臣曰：刑礼相望，劝戒之道。浅识言治，莫辩后先，故宰世之堤防，御民<br>之羁绊。端简为政，贵在画一，轻重屡易，手足无从。律令之本，文约旨旷，据<br>典行罚，各用情求。舒惨之意既殊，宽猛之利亦异，辞有出没，义生增损。旧尹<br>之事，政非一途，后主所是，即为成用。张弛代积，稍至迁讹。故刑开二门，法<br>有两路，刀笔之态深，舞弄之风起。承喜怒之机隙，挟千金之奸利，剪韭复生，<br>宁失有罪，抱木牢户，未必非冤。下吏上司，文簿从事，辩声察色，莫用矜府，<br>申枉理谳，急不在躬，案法随科，幸无咎悔。至于郡县亲民，百务萌始，以情矜<br>过，曾不待狱，以律定罪，无细非衍。盖由网密宪烦，文理相背。夫惩耻难穷，<br>盗贼长有，欲求猛胜，事在或然，扫墓高门，为利孰远。故永明定律，多用优宽，<br>治物不患仁心，见累于弘厚；为令贵在必行，而恶其舛杂也。<br>赞曰：袁徇厥戚，犹子为情。稚珪夷远，奏谏罢兵。士章机悟，立行砥名。<br><hr>
