<h4>《史部·晋书·卷一百十七  载记第十七》<b class="x">作者：房玄龄等</b></h4>
<br>◎姚兴上<br>姚兴，字子略，苌之长子也。苻坚时为太子舍人。苌之在马牧，兴自长安冒<br>难奔苌，苌立为皇太子。苌出征讨，常留统后事。及镇长安，甚有威惠。与其中<br>舍人梁喜、洗马范勖等讲论经籍，不以兵难废业，时人咸化之。<br>苌死，兴秘不发丧，以其叔父绪镇安定，硕德镇阴密，弟崇守长安。硕德将<br>佐言于硕德曰：“公威名宿重，部曲最强，今丧代之际，朝廷必相猜忌，非永安<br>之道也。宜奔秦州，观望事势。”硕德曰：“太子志度宽明，必无疑阻。今苻登<br>未灭而自寻干戈，所谓追二袁之踪，授首与人。吾死而已，终不若斯。”及至，<br>兴优礼而遣之。<br>兴自称大将军，以尹纬为长史，狄伯支为司马，率众伐苻登。咸阳太守刘忌<br>奴据避世堡以叛，兴袭忌奴，擒之。苻登自六陌向废桥，始平太守姚详据马嵬堡<br>以距登。登众甚盛，兴虑详不能遏，乃自将精骑以迫登，遣尹纬领步卒赴详。纬<br>用详计，据废桥以抗登。登因急攻纬，纬将出战，兴驰遣狄伯支谓纬曰：“兵法<br>不战而制人者，盖为此也。苻登穷寇，宜持重，不可轻战。”纬曰：“先帝登遐，<br>人情扰惧，今不因思奋之力，枭殄逆竖，大事去矣。纬敢以死争。”遂与登战，<br>大破之，登众渴死者十二三，其夜大溃，登奔雍。兴乃发丧行服。太元十九年，<br>僣即帝位于槐里，大赦境内，改元曰皇初，遂如安定。<br>先是，苻登使弟广守雍，子崇屯胡空堡，闻登败，各弃守走。登无所投据，<br>遂奔平凉，率其余众入马毛山。兴自安定如泾阳，与登战于山南，斩登。散其部<br>众，归复农业。徙阴密三万户于长安，分大营户为四，置四军以领之。<br>安南强熙、镇远杨多叛，推窦冲为盟主，所在扰乱。兴率诸将讨之，军次武<br>功，多兄子良国杀多而降。冲弟彰武与冲离贰，冲奔强熙。熙闻兴将至，率户二<br>千奔秦州。窦冲走汧川，汧川氐仇高执送之。冲从弟统率其众降于兴。<br>封征虏绪为晋王，征西硕德为陇西王，征南靖等及功臣尹纬、齐难、杨佛嵩<br>等并为公侯，其余封爵各有差。<br>鲜卑薛勃于贰城为魏军所伐，遣使请救，使姚崇赴救。魏师既还，薛勃复叛，<br>崇伐而执之，大收其士马而还。<br>兴追尊其庶母孙氏为皇太后，配飨太庙。<br>杨盛保仇池，遣使请命，拜使持节、镇南将军、仇池公。鲜卑越质诘归率户<br>二万叛乞伏乾归，降于兴，兴处之于成纪，拜使持节、镇西将军、平襄公。<br>姚硕德讨平凉胡金豹于洛城，克之。初，上邽姜乳据本县以叛，自称秦州刺<br>史。硕德进讨之，乳率众降。以硕德为秦州牧，领护东羌校尉，镇上邽。征乳为<br>尚书。强熙及略阳豪族权干城率众三万围上邽，硕德击破之。熙南奔仇池，遂假<br>道归晋。硕德西讨干城，干城降。<br>兴令郡国各岁贡清行孝廉一人。<br>慕容永既为慕容垂所灭，河东太守柳恭等各阻兵自守，兴遣姚绪讨之。恭等<br>依河距守，绪不得济。镇东薛强先据杨氏壁，引绪从龙门济河，遂入蒲坂。恭势<br>屈，请降。徙新平、安定新户六千于蒲坂。<br>兴母虵氏死，兴哀毁过礼，不亲庶政。群臣议请依汉、魏故事，既葬即吉。<br>兴尚书郎李嵩上疏曰“三王异制，五帝殊礼。孝治天下，先王之高事也，宜遵圣<br>性，以光道训。既葬之后，应素服临朝，率先天下，仁孝之举也。”尹纬驳曰：<br>“帝王丧制，汉、魏为准。嵩矫常越礼，愆于轨度，请付有司，以专擅论。既葬<br>即吉，乞依前议。”兴曰：“嵩忠臣孝子，有何咎乎？尹仆射弃先王之典，而欲<br>遵汉、魏之权制，岂所望于朝贤哉！其一依嵩议。”<br>鲜卑薛勃叛奔岭北，上郡、贰川杂胡皆应之，遂围安远将军姚详于金城。遣<br>姚崇、尹纬讨之。勃自三交趣金城，崇列营掎之，而租运不继，三军大饥。纬言<br>于崇曰：“辅国弥姐高地、建节杜成等皆诸部之豪，位班三品，督运稽留，令三<br>军乏绝，宜明置刑书，以惩不肃。”遂斩之。诸部大震，租入者五十余万。兴率<br>步骑二万亲讨之，勃惧，弃其众奔于高平公没奕于，于执而送之。<br>泫氏男姚买得欲因兴葬母虵氏杀兴，会有告之者，兴未之信，遣李嵩诈往。<br>买得具以告嵩，嵩还，以闻，兴乃赐买得死，诛其党与。<br>兴下书禁百姓造锦绣及淫祀。<br>兴率众寇湖城，晋弘农太守陶仲山、华山太守董迈皆降于兴。遂如陕城，进<br>寇上洛，陷之。遣姚崇寇洛阳，晋河南太守夏侯宗之固守金墉，崇攻之不克，乃<br>陷柏谷，徙流人西河严彦、河东裴岐、韩袭等二万余户而还。<br>兴下书，令士卒战亡者守宰所在埋藏之，求其近亲为之立后。<br>武都氐屠飞、啖铁等杀陇东太守姚回，略三千余家，据方山以叛。兴遣姚绍<br>等讨之，斩飞、铁。遣狄伯支迎流人曹会、牛寿万余户于汉中。<br>兴留心政事，苞容广纳，一言之善，咸见礼异。京兆杜瑾、冯翊吉默、始平<br>周宝等上陈时事，皆擢处美官。天水姜龛、东平淳于岐、冯翊郭高等皆耆儒硕德，<br>经明行修，各门徒数百，教授长安，诸生自远而至者万数千人。兴每于听政之暇，<br>引龛等于东堂，讲论道艺，错综名理。凉州胡辩，苻坚之末，东徙洛阳，讲授弟<br>子千有余人，关中后进多赴之请业。兴敕关尉曰：“诸生谘访道艺，修己厉身，<br>往来出入，勿拘常限。”于是学者咸劝，儒风盛焉。给事黄门侍郎古成诜、中书<br>侍郎王尚、尚书郎马岱等，以文章雅正，参管机密。诜风韵秀举，确然不群，每<br>以天下是非为己任。时京兆韦高慕阮籍之为人，居母丧，弹琴饮酒。诜闻而泣曰：<br>“吾当私刃斩之，以崇风教。”遂持剑求高。高惧，逃匿，终身不敢见诜。<br>兴遣将镇东杨佛嵩攻陷洛阳。<br>班命郡国，百姓因荒自卖为奴婢者，悉免为良人。兴以日月薄蚀，灾眚屡见，<br>降号称王，下书令群公卿士将牧守宰各降一等。于是其太尉赵公旻等五十三人上<br>疏谏曰：“伏惟陛下勋格皇天，功济四海，威灵振于殊域，声教暨于遐方，虽成<br>汤之隆殷基，武王之崇周业，未足比喻。方当廓靖江、吴，告成中岳，岂宜过垂<br>冲损，违皇天之眷命乎！”兴曰：“殷汤、夏禹德冠百王，然犹顺守谦冲，未居<br>崇极，况朕寡昧，安可以处之哉！”乃遣旻告于社稷宗庙，大赦，改元弘始。赐<br>孤独鳏寡栗帛有差，年七十已上加衣杖。始平太守周班、槐里令李青彡皆以黩货<br>诛，于是郡国肃然矣。洛阳既陷，自淮、汉已北诸城，多请降送任。<br>兴下书听祖父母昆弟得相容隐。姚绪、姚硕德以兴降号，固让王爵，兴弗许。<br>京兆韦华、谯郡夏侯轨、始平庞眺等率襄阳流人一万叛晋，奔于兴。兴引见<br>东堂，谓华曰：“晋自南迁，承平已久，今政化风俗何如？”华曰：“晋主虽有<br>南面之尊，无总御之实，宰辅执政，政出多门，权去公家，遂成习俗，刑网峻急，<br>风俗奢宕。自桓温、谢安已后，未见宽猛之中。”兴大悦，拜华中书令。<br>兴如河东。时姚绪镇河东，兴待以家人之礼。下书封其先朝旧臣姚驴硙、赵<br>恶地、王平、马万载、黄世等子为五等子男。命百僚举殊才异行之士，刑政有不<br>便于时者，皆除之。兵部郎金城边熙上陈军令烦苛，宜遵简约。兴览而善之，乃<br>依孙吴誓众之法以损益之。兴立律学于长安，召郡县散吏以授之。其通明者还之<br>郡县，论决刑狱。若州郡县所不能决者，谳之廷尉。兴常临谘议堂听断疑狱，于<br>时号无冤滞。<br>姚绪、姚硕德固让王爵，许之。绪、硕德威权日盛，兴恐奸佞小人沮惑之，<br>乃简清正君子为之辅佐。<br>兴以司隶校尉郭抚、扶风太守强超、长安令鱼佩、槐里令彭明、仓部郎王年<br>等清勤贞白，下书褒美，增抚邑一百户，赐超爵关内侯，佩等进位一级。<br>使硕德率陇右诸军伐乞伏乾归，兴潜军赴之，乾归败走，降其部众三万六千，<br>收铠马六万匹。军无私掠，百姓怀之。兴进如枹罕，班赐王公以下，遍于卒伍。<br>兴之西也，没奕于密欲乘虚袭安定，长史皇甫序切谏乃止。于自恨失言，阴<br>欲杀序。<br>乞伏乾归以穷蹙来降，拜镇远将军、河州刺史、归义侯，复以其部众配之。<br>兴下书，将帅遭大丧，非在疆埸险要之所，皆听奔赴，及期，乃从王役。临<br>戎遭丧，听假百日。若身为边将，家有大变，交代未至，敢辄去者，以擅去官罪<br>罪之。遣晋将军刘嵩等二百三十七人归于建邺。<br>魏人袭没奕于，于弃其部众，率数千骑与赫连勃勃奔于秦州。魏军进次瓦亭，<br>长安大震，诸城闭门固守。魏平阳太守贰尘入侵河东。兴于是练兵讲武，大阅于<br>城西，于勇壮异者召入殿中。引见群臣于东堂，大议伐魏。群臣咸谏以为不可，<br>兴不从。司隶姚显进曰：“陛下天下之镇，不宜亲行，可使诸将分讨，授以庙胜<br>之策。”兴曰：“王者正以廓土靖乱为务，吾焉得而辞之！”<br>兴立其子泓为皇太子，大赦境内，赐男子为父后者爵一级。<br>遣姚平、狄伯支等率步骑四万伐魏，姚硕德、姚穆率步骑六万伐吕隆。平等<br>军次河东，兴遣其光远党娥、立节雷星、建忠王多等率杏城及岭北突骑自和宁赴<br>援，越骑校尉唐小方、积弩姚良国率关中劲卒为平后继，姚绪统河东见兵为前军<br>节度，姚绍率洛东之兵，姚详率朔方见骑，并集平望，以会于兴。使没奕于权镇<br>上邽，中军、广陵公敛权镇洛阳，姚显及尚书令姚晃辅其太子泓，入直西宫。<br>硕德至姑臧，大败吕隆之众，俘斩一万。隆将吕他等率众二万五千，以东苑<br>来降。先是，秃发利鹿孤据西平，沮渠蒙逊据张掖，李玄盛据敦煌，与吕隆相持。<br>至是，皆遣使降。<br>兴率戎卒四万七千，自长安赴姚平。平攻魏乾城，陷之，逐据柴壁。魏军大<br>至，攻平，截汾水以守之。兴至蒲坂，惮而不进。<br>时硕德攻吕隆，抚纳夷夏，分置守宰，节粮积粟，为持久之计。隆惧，遂降。<br>硕德军令齐整，秋毫无犯，祭先贤，礼儒哲，西土悦之。<br>姚平粮竭矢尽，将麾下三十骑赴汾水而死，狄伯支等十将四万余人，皆为魏<br>所擒。兴下书，军士战没者，皆厚加褒赠。魏军乘胜进攻蒲坂，姚绪固守不战，<br>魏乃引还。<br>兴徙河西豪右万余户于长安。<br>晋辅国将军袁虔之、宁朔将军刘寿、冠军将军高长庆、龙骧将军郭恭等贰于<br>桓玄，惧而奔兴。兴临东堂引见，谓虔之等曰：“桓玄虽名晋臣，其实晋贼，其<br>才度定何如父也？能办成大事以不？”虔之曰：“玄籍世资，雄据荆、楚，属晋<br>朝失政，遂偷窃宰衡。安忍无亲，多忌好杀，位不才授，爵以爱加，无公平之度，<br>不如其父远矣。今既握朝权，必行篡夺，既非命世之才，正可为他人驱除耳。此<br>天以机便授之陛下，愿速加经略，廓清吴、楚。”兴大悦，以虔之为大司农，余<br>皆有拜授。虔之固让，请疆埸自效，改授假节、宁南将军、广州刺史。<br>兴立其昭仪张氏为皇后，封子懿、弼、洸、宣、谌、愔、璞、质、逵、裕、<br>国儿皆为公。遣其兼大鸿胪梁斐，以新平张构为副，拜秃发傉檀车骑将军、广<br>武公，沮渠蒙逊镇西将军、沙州刺史、西海侯，李玄盛安西将军、高昌侯。<br>兴遣镇远赵曜率众二万西屯金城，建节王松忿率骑助吕隆等守姑臧。松忿至<br>魏安，为傉檀弟文真所围，众溃，执松忿，送于傉檀。傉檀大怒，送松忿<br>还长安，归罪文真，深自陈谢。<br>兴下书，录马嵬战时将吏，尽擢叙之，其堡户给复二十年。<br>兴性俭约，车马无金玉之饰，自下化之，莫不敦尚清素。然好游田，颇损农<br>要。京兆杜挻以仆射齐难无匡辅之益，著《丰草诗》以箴之，冯翊相云作《德<br>猎赋》以讽焉。兴皆览而善之，赐以金帛，然终弗能改。<br>晋顺阳太守彭泉以郡降兴，兴遣杨佛嵩率骑五千，与其荆州刺史赵曜迎之，<br>遂寇陷南乡，擒建威将军刘嵩，略地至于梁国而归。又遣其兼散骑常侍席确诣凉<br>州，征吕隆弟超入侍，隆遣之。吕隆惧秃发傉檀之逼，表请内徙。兴遣齐难及<br>镇西姚诘、镇远乞伏乾归、镇远赵曜等步骑四万，迎隆于河西。难至姑臧，以其<br>司马王尚行凉州刺史，配兵三千镇姑臧，以将军阎松为仓松太守，郭将为番禾太<br>守，分戍二城，徙隆及其宗室僚属于长安。沮渠蒙逊遣弟如子贡其方物。王尚绥<br>抚遗黎，导以信义，百姓怀其惠化，翕然归之。北部鲜卑并遣使贡款。<br>桓玄遣使来聘，请辛恭靖、何澹之。兴留恭靖而遣澹之，谓曰：“桓玄不推<br>计历运，将图篡逆，天未忘晋，必将有义举，以吾观之，终当倾覆。卿今驰往，<br>必逢其败，相见之期，迟不云远。”初，恭靖至长安，引见兴而不拜，兴曰：<br>“朕将任卿以东南之事。”靖曰：“我宁为国家鬼，不为羌贼臣。”兴怒，幽之<br>别室。至是，恭靖亦逾墙遁归。<br>兴遣其将姚硕德、姚敛成、姚寿都等率众三万，伐杨盛于仇池。寿都等入自<br>宕昌，敛成从下辩而进。盛遣其弟寿距成，从子斌距都。都逆击擒之，尽俘其众。<br>杨寿等惧，率众请降。硕德还师。<br>晋汝南太守赵策委守奔于兴。<br>兴如赵逍园，引诸沙门于澄玄堂听鸠摩罗什演说佛经。罗什通辩夏言，寻览<br>旧经，多有乘谬，不与胡本相应。兴与罗什及沙门僧略、僧迁、道树、僧睿、道<br>坦、僧肇、昙顺等八百余人，更出大品，罗什持胡本，兴执旧经，以相考校，其<br>新文异旧者皆会于理义。续出诸经并诸论三百余卷。今之新经皆罗什所译。兴既<br>托意于佛道，公卿已下莫不钦附，沙门自远而至者五千余人。起浮图于永贵里，<br>立波若台于中宫，沙门坐禅者恒有千数。州郡化之，事佛者十室而九矣。<br>使姚硕德及冠军徐洛生等伐仇池，又遣建武赵琨自宕昌而进，遣其将敛俱寇<br>汉中。<br>时刘裕诛桓玄，迎复安帝，玄卫将军、新安王桓谦，临原王桓怡，雍州刺史<br>桓蔚，左卫将军桓谧，中书令桓胤，将军何澹之等奔于兴。刘裕遣大参军衡凯之<br>诣姚显，请通和，显遣吉默报之，自是聘使不绝。晋求南乡诸郡，兴许之。群臣<br>咸谏以为不可，兴曰：“天下之善一也，刘裕拔萃起微，匡辅晋室，吾何惜数郡<br>而不成其美乎！”遂割南乡、顺阳、新野、舞阴等十二郡归于晋。<br>姚硕德等频败杨盛，盛惧，请降，遣子难当及僚佐子弟数十人为质，硕德等<br>引还。署盛为使持节、散骑常侍、都督益、宁州诸军事、征南大将军、开府、益<br>州牧、武都侯。敛俱陷城固，徙汉中流人郭陶等三千余家于关中。<br>兴班告境内及在朝文武，立名不得犯叔父绪及硕德之名，以彰殊礼。兴谦恭<br>孝友，每见绪及硕德，如家人之礼，整服倾悚，言则称字，车马服玩，必先二叔，<br>然后服其次者，朝廷大政，必谘之而后行。<br>太史令郭黁言于兴曰：“戌亥之岁，当有孤寇起于西北，宜慎其锋。起兵如<br>流沙，死者如乱麻，戎马悠悠会陇头，鲜卑、乌丸居不安，国朝疲于奔命矣。”<br>时所在有泉水涌出，传云饮则愈病，后多无验。屡有妖人自称神女，戮之乃止。<br>兴大阅，自杜邮至于羊牧。兴以姚硕德来朝，大赦其境内。及硕德归于秦州，<br>兴送之，及雍乃还。<br>秃发傉檀献兴马三千匹，羊三万头。兴以为忠于己，乃署傉檀为凉州刺<br>史，征凉州刺史王尚还长安。凉州人申屠英等二百余人，遣主簿胡威诣兴，请留<br>尚，兴弗许。引威见之，威流涕谓兴曰：“臣州奉国五年，王威不接，衔胆栖冰、<br>孤城独守者，仰恃陛下威灵，俯杖良牧惠化。忽违天人之心，以华土资狄。若<br>傉檀才望应代，臣岂敢言。窃闻乃以臣等贸马三千匹，羊三万口，如所传实者，<br>是为弃人贵畜。苟以马供军国，直烦尚书一符，三千余家户输一匹，朝下夕办，<br>何故以一方委此奸胡！昔汉武倾天下之资，开建河西，隔绝诸戎，断匈奴右臂，<br>所以终能屠大宛王毋寡。今陛下方布政玉门，流化西域，奈何以五郡之地资之<br>玁狁，忠诚华族弃之虐虏！非但臣州里涂炭，惧方为圣朝旰食之忧。”兴乃遣<br>西平人车普驰止王尚，又遣使喻傉檀。会傉檀已至姑臧，普以状先告之。<br>傉檀惧，胁遣王尚，遂入姑臧。<br>尚既至长安，坐匿吕氏宫人，擅杀逃人薄禾等，禁止南台。凉州别驾宗敞、<br>治中张穆、主簿边宪、胡威等上疏理尚曰：<br>臣州荒裔，邻带寇仇，居泰无垂拱之安，运否离倾覆之难。自张氏颓基，德<br>风绝而莫扇；吕数将终，枭鹗以之翻翔。群生婴罔极之痛，西夏有焚如之祸。幸<br>皇鉴降眷，纯风远被。刺史王尚受任垂灭之州，策成难全之际，轻身率下，躬俭<br>节用，劳逸丰约，与众同之，劝课农桑，时无废业。然后振王威以扫不庭，回天<br>波以荡氛秽。则群逆冰摧，不俟朱阳之曜；若秋霜陨箨，岂待劲风之威。何定远<br>之足高，营平之独美！经始甫尔，会朝算改授，使希世之功不终于必成，易失之<br>机践之而莫展。当其时而明其事者，谁不慨然！<br>既远役遐方，劬劳于外，虽效未酬恩，而在公无阙。自至京师，二旬于今，<br>出车之命莫逮，萋斐之责惟深。以取吕氏宫人裴氏及杀逃人薄禾等为南台所禁，<br>天鉴玄镜，暂免囵圄，讥绳之文，未离简墨。裴氏年垂知命，首发二毛，嫠居本<br>家，不在尚室，年迈姿陋，何用送为！边藩耍捍，众力是寄，禾等私逃，罪应宪<br>墨，以杀止杀，安边之义也。假若以不送裴氏为罪者，正阙奚官之一女子耳。论<br>勋则功重，言瑕则过微。而执宪吹毛求疵，忘劳记过，斯先哲所以泣血于当年，<br>微臣所以仰天而洒泪。<br>且尚之奉国，历事二朝，能否效于既往，优劣简在圣心，就有微过，功足相<br>补，宜弘罔极之施，以彰覆载之恩。<br>臣等生自西州，无翰飞之翼，久沈伪政，绝进趣之途。及皇化既沾，投竿之<br>心冥发，遂策名委质，位忝吏端。主辱臣忧，故重茧披款，惟陛下亮之。<br>兴览之大悦，谓其黄门侍郎姚文祖曰：“卿知宗敞乎？”文祖曰：“与臣州<br>里，西方之英隽。”兴曰：“有表理王尚，文义甚佳，当王尚研思耳。”文祖曰：<br>“尚在南台，禁止不与宾客交通，敞寓于杨桓，非尚明矣。”兴曰：“若尔，桓<br>为措思乎？”文祖曰：“西方评敞甚重，优于杨桓。敞昔与吕超周旋，陛下试可<br>问之。”兴因谓超曰：“宗敞文才何如？可是谁辈？”超曰：“敞在西土，时论<br>甚美，方敞魏之陈、徐，晋之潘、陆。”即以表示超曰：“凉州小地，宁有此才<br>乎？”超曰：“臣以敞余文比之，未足称多。琳琅出于昆岭，明珠生于海滨，若<br>必以地求人，则文命大夏之弃夫，姬昌东夷之摈士。但当问其文彩何如，不可以<br>区宇格物。”兴悦，赦尚之罪，以为尚书。<br><hr>
