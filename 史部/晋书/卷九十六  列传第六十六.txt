<h4>《史部·晋书·卷九十六  列传第六十六》<b class="x">作者：房玄龄等</b></h4>
<br>◎列女<br>○羊耽妻辛氏杜有道妻严氏王浑妻钟氏郑袤妻曹氏愍怀太子妃王<br>氏郑休妻石氏陶侃母湛氏贾浑妻宗氏梁纬妻辛氏许延妻杜氏虞潭母<br>孙氏周顗母李氏张茂妻陆氏尹虞二女荀崧小女灌王凝之妻谢氏刘臻<br>妻陈氏皮京妻龙氏孟昶妻周氏何无忌母刘氏刘聪妻刘氏王广女陕妇<br>人靳康女韦逞母宋氏张天锡妾阎氏薛氏苻坚妾张氏窦滔妻苏氏苻登<br>妻毛氏慕容垂妻段氏段丰妻慕容氏吕纂妻杨氏李玄盛后尹氏<br>夫三才分位，室家之道克隆；二族交叹，贞烈之风斯著。振高情而独秀，鲁<br>册于是飞华；挺峻节而孤标，周篇于焉腾茂。徽烈兼劭，柔顺无愆，隔代相望，<br>谅非一绪。然则虞兴妫汭，夏盛涂山，有娀、有{新女}广隆殷之业，大任、大姒<br>衍昌姬之化，马邓恭俭，汉朝推德，宣昭懿淑，魏代扬芬，斯皆礼极中闱，义殊<br>月室者矣。至若恭姜誓节，孟母求仁，华率傅而经齐，樊授规而霸楚，讥文伯于<br>奉剑，让子发于分菽，少君之从约礼，孟光之符隐志，既昭妇则，且擅母仪。子<br>政缉之于前，元凯编之于后，具宣闺范，有裨阴训。故上从泰始，下迄恭安，一<br>操可称，一艺可纪，咸皆撰录，为之传云。或位极后妃，或事因夫子，各随本传，<br>今所不录。在诸伪国，暂阻王猷，天下之善，足以惩劝，亦同搜次，附于篇末。<br>羊耽妻辛氏，字宪英，陇西人，魏侍中毗之女也。聪朗有才鉴。初，魏文帝<br>得立为太子，抱毗项谓之曰：“辛君知我喜不？”毗以告宪英，宪英叹曰：“太<br>子，代君主宗庙社稷者也。代君不可以不戚，主国不可以不惧，宜戚而喜，何以<br>能久！魏其不昌乎？”<br>弟敞为大将军曹爽参军，宣帝将诛爽，因其从魏帝出而闭城门，爽司马鲁芝<br>率府兵斩关赴爽，呼敞同去。敞惧，问宪英曰：“天子在外，太傅闭城门，人云<br>将不利国家，于事可得尔乎？”宪英曰：“事有不可知，然以吾度之，太傅殆不<br>得不尔。明皇帝临崩，把太傅臂，属以后事，此言犹在朝士之耳。且曹爽与太傅<br>俱受寄托之任，而独专权势，于王室不忠，于人道不直，此举不过以诛爽耳。”<br>敞曰：“然则敞无出乎？”宪英曰：“安可以不出！职守，人之大义也。凡人在<br>难，犹或恤之；为人执鞭而弃其事，不祥也。且为人任，为人死，亲昵之职也，<br>汝从众而已。”敞遂出。宣帝果诛爽。事定后，敞叹曰：“吾不谋于姊，几不获<br>于义！”<br>其后钟会为镇西将军，宪英谓耽从子祜曰：“钟士季何故西出？”祐曰：<br>“将为灭蜀也。”宪英曰：“会在事纵恣，非持久处下之道，吾畏其有他志也。”<br>及会将行，请其子琇为参军，宪英忧曰：“他日吾为国忧，今日难至吾家矣。”<br>琇固请于文帝，帝不听。宪英谓琇曰：“行矣，戒之！古之君子入则致孝于亲，<br>出则致节于国；在职思其所司，在义思其所立，不遗父母忧患而已。军旅之间可<br>以济者，其惟仁恕乎！”会至蜀果反，琇竟以全归。祜尝送锦被，宪英嫌其华，<br>反而覆之，其明鉴俭约如此。泰始五年卒，年七十九。<br>杜有道妻严氏，字宪，京兆人也。贞淑有识量。年十三，适于杜氏，十八而<br>嫠居。子植、女韡并孤藐，宪虽少，誓不改节，抚育二子，教以礼度，植遂显名<br>于时，韡亦有淑德，传玄求为继室，宪便许之。时玄与何晏、邓扬不穆，晏等每<br>欲害之，时人莫肯共婚。及宪许玄，内外以为忧惧。或曰：“何、邓执权，必为<br>玄害，亦由排山压卵，以汤沃雪耳，奈何与之为亲？”宪曰：“尔知其一，不知<br>其他。晏等骄移，必当自败，司马太傅兽睡耳，吾恐卵破雪销，行自有在。”遂<br>与玄为婚。晏等寻亦为宣帝所诛。植后为南安太守。<br>植从兄预为秦州刺史，被诬，征还，宪与预书戒之曰：“谚云忍辱至三公。<br>卿今可谓辱矣，能忍之，公是卿坐。”预后果为仪同三司。玄前妻子咸年六岁，<br>尝随其继母省宪，谓咸曰：“汝千里驹也，必当远至。”以其妹之女妻之。咸后<br>亦有名于海内。其知人之鉴如此。年六十六卒。<br>王浑妻钟氏，字琰，颍川人，魏太傅繇曾孙也。父徽，黄门郎。琰数岁能属<br>文，及长，聪慧弘雅，博览记籍。美容止，善啸咏，礼仪法度为中表所则。既适<br>浑，生济。浑尝共琰坐，济趋庭而过，浑欣然曰：“生子如此，足慰人心。”琰<br>笑曰：“若使新妇得配参军，生子故不翅如此。”参军，谓浑中弟沦也。琰女亦<br>有才淑，为求贤夫。时有兵家子甚俊，济欲妻之，白琰，琰曰：“要令我见之。”<br>济令此兵与群小杂处，琰自帏中察之，既而谓济曰：“绯衣者非汝所拔乎？”济<br>曰：“是。”琰曰：“此人才足拔萃，然地寒寿促，不足展其器用，不可与婚。”<br>遂止。其人数年果亡。琰明鉴远识，皆此类也。<br>浑弟湛妻郝氏亦有德行，琰虽贵门，与郝雅相亲重，郝不以贱下琰，琰不以<br>贵陵郝，时人称钟夫人之礼，郝夫人之法云。<br>郑袤妻曹氏。鲁国薛人也。袤先娶孙氏，早亡，娉之为继室。事舅姑甚孝，<br>躬纺织之勤，以充奉养，至于叔妹群娣之间，尽其礼节，咸得欢心。及袤为司空，<br>其子默等又显朝列，时人称其荣贵。曹氏深惧盛满，每默等升进，辄忧之形于声<br>色。然食无重味，服浣濯之衣，袤等所获禄秩，曹氏必班散亲姻，务令周给，家<br>无余赀。<br>初，孙氏瘗于黎阳，及袤薨，议者以久丧难举，欲不合葬。曹氏曰：“孙氏<br>元妃，理当从葬，不可使孤魂无所依邪。”于是备吉凶导从之仪以迎之，具衣衾<br>几筵，亲执雁行之礼，闻者莫不叹息，以为赵姬之下叔隗，不足称也。太康元年<br>卒，年八十三。<br>愍怀太子妃王氏，太尉衍女也，字惠风。贞婉有志节。太子既废居于金墉，<br>衍请绝婚，惠风号哭而归，行路为之流涕。及刘曜陷洛阳，以惠风赐其将乔属，<br>属将妻之。惠风拔剑距属曰：“吾太尉公女，皇太子妃，义不为逆胡所辱。”属<br>遂害之。<br>郑休妻石氏，不知何许人也。少有德操，年十余岁，乡邑称之。既归郑氏，<br>为九族所重。休前妻女既幼，又休父布临终，有庶子沈生，命弃之，石氏曰：<br>“奈何使舅之胤不存乎！”遂养沈及前妻女。力不兼举，九年之中，三不举子。<br>陶侃母湛氏，豫章新淦人也。初，侃父丹娉为妾，生侃，而陶氏贫贱，湛氏<br>每纺绩资给之，使交结胜己。侃少为寻阳县吏，尝监鱼梁，以一坩鲊遗母。湛氏<br>封鲊及书，责侃曰：“尔为吏，以官物遗我，非惟不能益吾，乃以增吾忧矣。”<br>鄱阳孝廉范逵寓宿于侃，时大雪，湛氏乃彻所卧亲荐，自锉给其马，又密截发卖<br>与邻人，供肴馔。逵闻之，叹息曰：“非此母不生此子！”侃竟以功名显。<br>贾浑妻宗氏，不知何许人也。浑为介休令，被刘元海将乔晞攻破，死之。宗<br>氏有姿色，晞欲纳之。宗氏骂曰：“屠各奴！岂有害人之夫而欲加无礼，于尔安<br>乎？何不促杀我！”因仰天大哭。晞遂害之，时年二十余。<br>梁纬妻辛氏，陇西狄道人也。纬为散骑常侍，西都陷没，为刘曜所害。辛氏<br>有殊色，曜将妻之。辛氏据地大哭，仰谓曜曰：“妾闻男以义烈，女不再醮。妾<br>夫已死，理无独全。且妇人再辱，明公亦安用哉！乞即就死。下事舅姑。逐号哭<br>不止。曜曰：“贞妇也，任之。”自缢而死曜以礼葬之。<br>许延妻杜氏，不知何许人也。延为益州别驾，为李骧所害。骧欲纳杜氏为妻，<br>杜氏号哭守夫尸，骂骧曰：“汝辈逆贼无道，死有先后，宁当久活！我杜家女，<br>岂为贼妻也！”骧怒，遂害之。<br>虞潭母孙氏，吴郡富春人，孙权族孙女也。初适潭父忠，恭顺贞和，甚有妇<br>德。及忠亡，遗孤藐尔，孙氏虽少，誓不改节，躬自抚养，劬劳备至。性聪敏，<br>识鉴过人。潭始自幼童，便训以忠义，故得声望允洽，为朝廷所称。永嘉末，潭<br>为南康太守，值杜弢构逆，率众讨之。孙氏勉潭以必死之义，俱倾其资产以馈战<br>士，潭遂克捷。及苏峻作乱，潭时守吴兴，又假节征峻。孙氏戒之曰：“吾闻忠<br>臣出孝子之门，汝当舍生取义，勿以吾老为累也。”仍尽发其家僮，令随潭助战，<br>贸其所服环珮以为军资。于时会稽内史王舒遣子允之为督护，孙氏又谓潭曰：<br>“王府君遣儿征，汝何为独不？”潭即以子楚为督护，与舒允之合势。其忧国之<br>诚如此。拜武昌侯太夫人，加金章紫绶。潭立养堂于家，王导以下皆就拜谒。咸<br>和末卒，所九十五。成帝遣使吊祭，谥曰定夫人。<br>周顗母李氏，字络秀，汝南人也。少时在室，顗父浚为安东将军，时尝出猎，<br>遇雨，过止络秀之家。会其家父兄不在，络秀闻浚至，与一婢于内宰猪羊，具数<br>十人之馔，甚精办而不闻人声。浚怪使觇之，独见一女子甚美，浚因求为妾。其<br>父兄不许，络秀曰：“门户殄瘁，何惜一女！若连姻贵族，将来庶有大益矣。”<br>父兄许之。遂生顗及嵩、谟。而顗等既长，络秀谓之曰：“我屈节为汝家作妾，<br>门户计耳。汝不与我家为亲亲者，吾亦何惜余年！”顗等从命，由此李氏遂得为<br>方雅之族。<br>中兴时，顗等并列显位。尝冬至置酒，络秀举觞赐三子曰：“吾本渡江，托<br>足无所，不谓尔等并贵，列吾目前，吾复何忧！”高起曰：“恐不如尊旨。伯仁<br>志大而才短，名重而识暗，好乘人之弊，此非自全之道。嵩性抗直，亦不容于世。<br>唯阿奴碌碌，当在阿母目下耳。”阿奴，谟小字也。后果如其言。<br>张茂妻陆氏，吴郡人也。茂为吴郡太守，被沈充所害，陆氏倾家产，率茂部<br>曲为先登以讨充。充败，陆诣阙上书，为茂谢不克之责。诏曰：“茂夫妻忠诚，<br>举门义烈，宜追赠茂太仆。”<br>尹虞二女，长沙人也。虞前任始兴太守，起兵讨杜弢，战败，二女为弢所获，<br>并有国色，弢将妻之。女曰：“我父二千石，终不能为贼妇，有死而已！”弢并<br>害之。<br>荀崧小女灌，幼有奇节。崧为襄城太守，为杜曾所围，力弱食尽，欲求救于<br>故吏平南将军石览，计无从出。灌时年十三，乃率勇士数千人，逾城突围夜出。<br>贼追甚急，灌督厉将士，且战且前，得入鲁阳山获免。自诣览乞师，又为崧书与<br>南中郎将周访请援，仍结为兄弟，访即遣子抚率三千人会石览俱救崧。贼闻兵至，<br>散走，灌之力也。<br>五凝之妻谢氏，字道韫，安西将军奕之女也。聪识有才辩。叔父安尝问：<br>“《毛诗》何句最佳？”道韫称：“吉甫作颂，穆如清风。仲山甫永怀，以慰其<br>心。”安谓有雅人深致。又尝内集，俄而雪骤下，安曰：“何所似也？”安兄子<br>朗曰：“散盐空中差可拟。”道韫曰：“未若柳絮因风起。”安大悦。<br>初适凝之，还，甚不乐。安曰：“王郎，逸少子，不恶，汝何恨也？”答曰：<br>“一门叔父则有阿大、中郎，群从兄弟复有封、胡、羯、末，不意天壤之中乃有<br>王郎！”封谓谢韶，胡谓谢朗，羯谓谢玄，末谓谢川，皆其小字也。又尝讥玄学<br>植不进，曰：“为尘务经心，为天分有限邪？”凝之弟献之尝与宾客谈议，词理<br>将屈，道韫遣婢白献之曰：“欲为小郎解围。”乃施青绫步鄣自蔽，申献之前议，<br>客不能屈。<br>及遭孙恩之难，举厝自若，既闻夫及诸子已为贼所害，方命婢肩舆抽刃出门。<br>乱兵稍至，手杀数人，乃被虏。其外孙刘涛时年数岁，贼又欲害之，道韫曰：<br>“事在王门，何关他族！必其如此，宁先见杀。”恩虽毒虐，为之改容，乃不害<br>涛。自尔嫠居会稽，家中莫不严肃。太守刘柳闻其名，请与谈议。道韫素知柳名，<br>亦不自阻，乃簪髻素褥坐于帐中，柳束脩整带造于别榻。道韫风韵高迈，叙致清<br>雅，先及家事，慷慨流涟，徐酬问旨，词理无滞。柳退而叹曰：“实顷所未见，<br>瞻察言气，使人心形俱服。”道韫亦云：“亲从凋亡，始遇此士，听其所问，殊<br>开人胸府。”<br>初，同郡张玄妹亦有才质，适于顾氏，玄每称之，以敌道韫。有济尼者，游<br>于二家，或问之，济尼答曰：“王夫人神情散朗，故有林下风气。顾家妇清心玉<br>映，自是闺房之秀。”道韫所著诗赋诔颂并传于世。<br>刘臻妻陈氏者，亦聪辩能属文。尝正旦献《椒花颂》，其词曰：“旋穹周回，<br>三朝肇建。青阳散辉，澄景载焕。标美灵葩，爰采爰献。圣容映之，永寿于万。”<br>又撰元日及冬至进见之仪，行于世。<br>皮京妻龙氏，字怜，西道县人也。年十三适京，未逾年而京卒，京二弟亦相<br>次而陨，既无胤嗣，又无期功之亲。怜货其嫁时资装，躬自纺织，数年间三丧俱<br>举，葬敛既毕，每时享祭无阙。州里闻其贤，屡有娉者，怜誓不改醮，守节穷居<br>五十余载而卒。<br>孟昶妻周氏，昶弟顗妻又其从妹也。二家并丰财产。初，桓玄雅重昶而刘迈<br>毁之，昶知，深自惋失。及刘裕将建义，与昶定谋，昶欲尽散财物以供军粮，其<br>妻非常妇人，可语以大事，乃谓之曰：“刘迈毁我于桓公，便是一生沦陷，决当<br>作贼。卿幸可早尔离绝，脱得富贵，相迎不晚也。”周氏曰：“君父母在堂，欲<br>建非常之谋，岂妇人所谏！事之不成，当于奚官中奉养大家，义无归志也。”昶<br>怆然久之而起。周氏追昶坐，云：“观君举厝，非谋及妇人者，不过欲得财物耳。”<br>时其所生女在抱，推而示之曰：“此而可卖，亦当不惜，况资财乎！”遂倾资产<br>以给之，而托以他用。及事之将举，周氏谓顗妻云：“一昨梦殊不好，门内宜浣<br>濯沐浴以除之，且不宜赤色，我当悉取作七日藏厌。”顗妻信之，所有绛色者悉<br>敛以付焉。乃置帐中，潜自剔绵，以绛与昶，遂得数十人被服赫然，悉周氏所出，<br>而家人不之知也。<br>何无忌母刘氏，征虏将军建之女也。少有志节。弟牢之为桓玄所害，刘氏每<br>衔之，常思报复。及无忌与刘裕定谋，而刘氏察其举厝有异，喜而不言。会无忌<br>夜于屏风裹制檄文，刘氏潜以器覆烛，徐登橙于屏风上窥之，既知，泣而抚之曰：<br>“我不如东海吕母明矣！既孤其诚，常恐寿促，汝能如此，吾仇耻雪矣。”因问<br>其同谋，知事在裕，弥喜，乃说桓玄必败、义师必成之理以劝勉之。后果如其言。<br>刘聪妻刘氏，名娥，字丽华，伪太保殷女也。幼而聪慧，昼营女工，夜诵书<br>籍，傅母恒止之，娥敦习弥厉。每与诸兄论经义，理趣超远，诸兄深以叹伏。性<br>孝友，善风仪进止。聪既僣位，召为右贵嫔，甚宠之。俄拜为后，将起<皇鸟>仪殿<br>以居之，其廷尉陈元达切谏，聪大怒，将斩之。娥时在后堂，私敕左右停刑，手<br>疏启曰：“伏闻将为妾营殿，今昭德足居，<皇鸟>仪非急。四海未一，祸难犹繁，<br>动须人力资财，尤宜慎之。廷尉之言，国家大政。夫忠臣之谏，岂为身哉？帝王<br>距之，亦非顾身也。妾仰谓陛下上寻明君纳谏之昌，下忿暗主距谏之祸，宜赏廷<br>尉以美爵，酬廷尉以列土，如何不惟不纳，而反欲诛之？陛下此怒由妾而起，廷<br>尉之祸由妾而招，人怨国疲，咎归于妾，距谏害忠，亦妾之由。自古败国丧家，<br>未始不由妇人者也。妾每览古事，忿之忘食，何意今日妾自为之！后人之观妾，<br>亦犹妾之视前人也，复何面目仰侍巾栉，请归死此堂，以塞陛下误惑之过。”聪<br>览之色变，谓其群下曰：“朕比得风疾，喜怒过常。元达，忠臣也，朕甚愧之。”<br>以娥表示元达曰：“外辅如公，内辅如此后，朕无忧矣。”及娥死，伪谥武宣皇<br>后。<br>其姊英，字丽芳，亦聪敏涉学，而文词机辩，晓达政事，过于娥。初与娥同<br>召拜左贵嫔，寻卒，伪追谥武德皇后。<br>王广女者，不知何许人也。容质甚美，慷慨有丈夫之节。广仕刘聪，为西扬<br>州刺史。蛮帅梅芳攻陷扬州，而广被杀。王时年十五，芳纳之。俄于暗室击芳，<br>不中，芳惊起曰：“何故反邪？”王骂曰：“蛮畜！我欲诛反贼，何谓反乎？吾<br>闻父仇不同天，母仇不同地，汝反逆无状，害人父母，而复以无礼陵人，吾所以<br>不死者，欲诛汝耳！今死自吾分，不待汝杀，但恨不得枭汝首于通逵，以塞大耻。”<br>辞气猛厉，言终乃自杀，芳止之不可。<br>陕妇人，不知姓字，年十九。刘曜时嫠居陕县，事叔姑甚谨，其家欲嫁之，<br>此妇毁面自誓。后叔姑病死，其叔姑有女在夫家，先从此妇乞假不得，因而诬杀<br>其母，有司不能察而诛之。时有群鸟悲鸣尸上，其声甚哀，盛夏暴尸十日，不腐，<br>亦不为虫兽所败，其境乃经岁不雨。曜遣呼延谟为太守，既知其冤，乃斩此女，<br>设少牢以祭其墓，谥曰孝烈贞妇，其日大雨。<br>靳康女者，不知何许人也。美姿容，有志操。刘曜之诛靳氏，将纳靳女为妾，<br>靳曰：“陛下既灭其父母兄弟，复何用妾为！妾闻逆人之诛也，尚污宫伐树，而<br>况其子女乎！”因号泣请死，曜哀之，免康一子。<br>韦逞母宋氏，不知何郡人也，家世以儒学称。宋氏幼丧母，其父躬自养之。<br>及长，授以《周官》音义，谓之曰：“吾家世学《周官》，传业相继，此又周以<br>所制，经纪典诰，百官品物，备于此矣。吾今无男可传，汝可受之，勿令经世。”<br>属天下丧乱，宋氏讽诵不辍。其后为石季龙徙之于山东，宋氏与夫在徙中，推鹿<br>车，背负父所授书，到冀州，依胶东富人程安寿，寿养护之。逞时年小，宋氏昼<br>则樵采，夜则教逞，然纺绩无废。寿每叹曰：“学家多士大夫，得无是乎！”逞<br>遂学成名立，仕苻坚为太常。坚尝幸其太学，问博士经典，乃悯礼乐遣阙。时博<br>士卢壸对曰：“废学既久，书传零落，此年缀撰，正经粗集，唯周官礼注未有其<br>师。窥见太常韦逞母宋氏世学家女，传其父业，得周官音义，今年八十，视听无<br>阙，自非此母无可以传授后生。”于是就宋氏家立讲堂，置生员百二十人，隔绛<br>纱幔而受业，号宋氏为宣文君，赐侍婢十人。周官学复行于世，时称韦氏宋母焉。<br>张天锡妾阎氏、薛氏，并不知何许人也，咸有宠于天锡。天锡寝疾，谓之曰：<br>“汝二人将何以报我？吾死后，岂可为人妻乎！”皆曰：“尊若不讳，妾请效死，<br>供洒扫地下，誓无他志。”及其疾笃，二姬皆自刎。天锡疾瘳，追悼之，以夫人<br>礼葬焉。<br>苻坚妾张氏，不知何许人，明辩有才识。坚将入寇江左，群臣切谏不从。张<br>氏进曰：“妾闻天地之生万物，圣王之驭天下，莫不顺其性而畅之，故黄帝服牛<br>乘马，因其性也，禹凿龙门，决洪河，因水之势也；后稷之播殖百谷，因地之气<br>也；汤武之灭夏商，因人之欲也。是以有因成，无因败。今朝臣上下皆言不可，<br>陛下复何所因也？书曰：‘天聪明自我民聪明。’天犹若此，况于人主乎！妾闻<br>人君有伐国之志者，必上观乾象，下采众祥。天道崇远，非妾所知。以人事言之，<br>未见其可。谚言：“鸡夜鸣者不利行师，犬群唣者宫室必空，兵动马惊，军败不<br>归。”秋冬已来，每夜群犬大嗥，众鸡夜鸣，伏闻厩马惊逸，武库兵器有声，吉<br>凶之理，诚非微妾所论，愿陛下详而思之。”坚曰：“军旅之事非妇人所豫也。”<br>遂兴兵。张氏请从。坚是大败于寿春，张氏乃自杀。<br>窦滔妻苏氏，始平人也，名蕙，字若兰，善属文。滔苻坚时为秦州刺史，被<br>徙流沙，苏氏思之，织锦为回文旋图诗以赠滔。宛转循环以读之，词甚凄惋，凡<br>八百四十字，文多不录。<br>苻登妻毛氏，不知何许人，壮勇善骑射。登为姚苌所袭，营垒既陷，毛氏犹<br>弯弓跨马，率壮士数百人，与苌交战，杀伤甚众。众寡不敌，为苌所执。苌欲纳<br>之，毛氏骂曰：“吾天子后，岂为贼羌所辱，何不速杀我！”因仰天大哭曰：<br>“姚苌无道，前害天子，今辱皇后，皇天后土，宁不鉴照！”苌怒，杀之。<br>慕容垂妻段氏，字元妃，伪右光禄大夫仪之女也。少而婉慧，有志操，常谓<br>妹季妃曰：“我终不作凡人妻。”委妃亦曰：“妹亦不为庸夫妇。”邻人闻而笑<br>之。垂之称燕王，纳元妃为继室，遂有殊宠。伪范阳王德亦娉季妃焉。姊妹俱为<br>垂、德之妻，卒如其志。垂既僣位，拜为皇后。<br>垂立其子宝为太子也，元妃谓垂曰：“太子姿质雍容，柔而不断，承平则为<br>仁明之主，处难则非济世之雄，陛下托之以大业，妾未见克昌之美。辽西、高阳<br>二王，陛下儿之贤者，宜择一以树之。赵王麟奸诈负气，常有轻太子之心，陛下<br>一旦不讳，必有难作。此陛下之家事，宜深图之。”垂不纳。宝及麟闻之，深以<br>为恨。其后元妃又言之，垂曰：“汝欲使我为晋献公乎？”元妃泣而退，告季妃<br>曰：“太子不令，群下所知，而主上比吾为骊戎之女，何其苦哉！主上百年之后，<br>太子必亡社稷。范阳王有非常器度，若燕祚未终，其在王乎！”<br>垂死，宝嗣伪位，遣麟逼元妃曰：“后常谓主上不能嗣守大统，今竟何如？<br>宜早自裁，以全段氏。”元妃怒曰：“汝兄弟尚逼杀母，安能保守社稷！吾岂惜<br>死，念国灭不久耳。”遂自杀。宝议以元妃谋废嫡统，无母后之道，不宜成丧，<br>群下咸以为然。伪中书令眭邃大言于朝曰：“子无废母之义，汉之安思阎后亲废<br>顺帝，犹配飨安皇，先后言虚实尚未可知，宜依阎后故事。”宝从之。其后麟果<br>作乱，宝亦被杀，德后僣称尊号，终如元妃之言。<br>段丰妻慕容氏，德之女也。有才慧，善书史，能鼓琴，德既僣位，署为平原<br>公主。年十四，适于丰。丰为人所谮，被杀，慕容氏寡归，将改适伪寿光公余炽。<br>慕容氏谓侍婢曰：“我闻忠臣不事二君，贞女不更二夫。段氏既遭无辜，己不能<br>同死，岂复有心于重行哉！今主上不顾礼义嫁我，若不从，则违严君之命矣。”<br>于是克日交礼。慕容氏姿容婉丽，服饰光华，炽睹之甚喜。经再宿，慕容氏伪辞<br>以疾，炽亦不之逼。三日还第，沐浴置酒，言笑自若，至夕，密书其裙带云：<br>“死后当埋我于段氏墓侧，若魂魄有知，当归彼矣。”遂于浴室自缢而死。及葬，<br>男女观者数万人，莫不叹息曰：“贞哉公主！”路经余炽宅前，炽闻挽歌之声，<br>恸绝良久。<br>吕纂妻杨氏，弘农人也。美艳有义烈。纂被吕超所杀，杨氏与侍婢十数人殡<br>纂于城西。将出宫，超虑赍珍物出外，使人搜之。杨氏厉声责超曰：“尔兄弟不<br>能和睦，手刃相屠，我旦夕死人，何用金宝！”超惭而退。又问杨氏玉玺所在，<br>杨氏怒曰：“尽毁之矣。”超将妻之，谓其父桓曰：“后若自杀，祸及卿宗。”<br>桓以告杨氏，杨氏曰：“大人本卖女与氏以图富贵，一之已甚，其可再乎！”乃<br>自杀。<br>时吕绍妻张氏亦有操行，年十四，绍死，便请为尼。吕隆见而悦之，欲秽其<br>行，张氏曰：“钦乐至道，誓不受辱。”遂升楼自投于地，二胫俱折，口诵佛经，<br>俄然而死。<br>凉武昭王李玄盛后尹氏，天水冀人也。幼好学，清辩有志节。初适扶风马元<br>正，元正卒，为玄盛继室。以再醮之故，三年不言。抚前妻子逾于己生。玄盛之<br>创业也，谟谋经略多所毗赞，故西州谚曰：“李、尹王敦煌。”<br>及玄盛薨，子士业嗣位，尊为太后。士业将攻沮渠蒙逊，尹氏谓士业曰：<br>“汝新造之国，地狭人稀，靖以守之犹惧其失，云何轻举，窥冀非望！蒙逊骁武，<br>善用兵，汝非其敌。吾观其数年已来有并兼之志，且天时人事似欲归之。今国虽<br>小，足以为政。知足不辱，道家明诫也。且先王临薨，遗令殷勤，志令汝曹深慎<br>兵战，俟时而动。言犹在耳，柰何忘之！不如勉修德政，蓄力以观之。彼若淫暴，<br>人将归汝；汝苟德之不建，事之无日矣。汝此行也，非唯师败，国亦将亡。”士<br>业不从，果为蒙逊所灭。<br>尹氏至姑臧，蒙逊引见劳之，对曰：“李氏为胡所灭，知复何言！”或谏之<br>曰：“母子命悬人手，柰何倨傲！且国败子孙屠灭，何独无悲？”尹氏曰：“兴<br>灭死生，理之大分，何为同凡人之事，起儿女之悲！吾一妇人，不能死亡，岂惮<br>斧钺之祸，求为臣妾乎！若杀我者，吾之愿矣。”蒙逊嘉之，不诛，为子茂虔娉<br>其女为妻。及魏氏以武威公主妻茂虔，尹氏及女迁居酒泉。既而女卒，抚之不哭，<br>曰：“汝死晚矣！”沮渠无讳时镇酒泉，每谓尹氏曰：“后诸孙在伊吾，后能去<br>不？”尹氏未测其言，答曰：“子孙流漂，托身丑虏，老年余命，当死于此，不<br>能作毡裘鬼也。”俄而潜奔伊吾，无讳遣骑追及之。尹氏谓使者曰：”沮渠酒泉<br>许我归北，何故来追？汝可斩吾首归，终不回矣。”使者不敢逼而还。年七十五，<br>卒于伊吾。<br>史臣曰：夫繁霜降节，彰劲心于后凋；横流在辰，表贞期于上德，匪伊尹子，<br>抑亦妇人焉。自晋政陵夷，罕树风检，亏闲爽操，相趋成俗，荐之以刘石，汩之<br>以苻姚。三月歌胡，唯见争新之饰；一朝辞汉，曾微恋旧之情。驰骛风埃，脱落<br>名教，颓纵忘反，于兹为极。至若惠风之数乔属，道韫之对孙恩，荀女释急于重<br>围，张妻报怨于强寇，僣登之后，蹈死不回，伪纂之妃，捐生匪吝，宗辛抗情而<br>致夭，王靳守节而就终，斯皆冥践义途，匪因教至。耸清汉之乔叶，有裕徽音；<br>振幽谷之贞蕤，无惭雅引，比夫悬梁靡顾，齿剑如归，异日齐风，可以激扬千载<br>矣。<br>赞曰：从容阴礼，婉娩柔则。载循六行，爰昭四德。操洁风霜，誉流邦国。<br>彤管贻训，清芬靡忒。<br><hr>
