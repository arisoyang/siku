<h4>《史部·晋书·卷一百二十九  载记第二十九》<b class="x">作者：房玄龄等</b></h4>
<br>◎沮渠蒙逊<br>沮渠蒙逊，临松卢水胡人也。其先世为匈奴左沮渠，遂以官为氏焉。蒙逊博<br>涉群史，颇晓天文，雄杰有英略，滑稽善权变，梁熙、吕光皆奇而惮之，故常游<br>饮自晦。会伯父罗仇、麹粥从吕光征河南，光前军大败，麹粥言于兄罗仇曰：<br>“主上荒耄骄纵，诸子朋党相倾，谗人侧目。今军败将死，正是智勇见猜之日，<br>可不惧乎！吾兄弟素为所惮，与其经死沟渎，岂若勒众向西平，出苕藋，奋臂大<br>呼，凉州不足定也。”罗仇曰：“理如汝言，但吾家累世忠孝，为一方所归，宁<br>人负我，无我负人。”俄而皆为光所杀。宗姻诸部会葬者万余人，蒙逊哭谓众曰：<br>“昔汉祚中微，吾之乃祖翼奖窦融，保宁河右。吕王昏耄，荒虐无道，岂可不上<br>继先祖安时之志，使二父有恨黄泉！”众咸称万岁。遂斩光中田护军马邃、临松<br>令井祥以盟，一旬之间，众至万余。屯据金山，与从兄男成推光建康太守段业为<br>使持节、大都督、龙骧大将军、凉州牧、建康公，改吕光龙飞二年为神玺元年。<br>业以蒙逊为张掖太守，男成为辅国将军，委以军国之任。<br>业将使蒙逊攻西郡，众咸疑之。蒙逊曰：“此郡据岭之要，不可不取。”业<br>曰：“卿言是也。”遂遣之。蒙逊引水灌城，城溃，执太守吕纯以归。于是王德<br>以晋昌，孟敏以敦煌降业。业封蒙逊临池侯。吕弘去张掖，将东走，业议欲击之。<br>蒙逊谏曰：“归师勿遏，穷寇弗追，此兵家之戎也。不如纵之，以为后图。”业<br>曰：“一日纵敌，悔将无及。”遂率众追之，为弘所败。业赖蒙逊而免，叹曰：<br>“孤不能用子房之言，以至于此！”业筑西安城，以其将臧莫孩为太守。蒙逊曰：<br>“莫孩勇而无谋，知进忘退，所谓为之筑冢，非筑城也。”业不从。俄而为吕纂<br>所败。蒙逊惧业不能容己，每匿智以避之。<br>业僣称凉王，以蒙逊为尚书左丞，梁中庸为右丞。<br>吕光遣其二子绍、纂伐业，业请救于秃发乌孤，乌孤遣其弟鹿孤及杨轨救业。<br>绍以业等军盛，欲从三门关挟山而东。纂曰：“挟山示弱，取败之道，不如结阵<br>卫之，彼必惮我而不战也。”绍乃引军而南。业将击之，蒙逊谏曰：“杨轨恃虏<br>骑之强，有窥觎之志。绍、纂兵在死地，必决战求生。不战则有太山之安，战则<br>有累卵之危。”业曰：“卿言是也。”乃按兵不战。绍亦难之，各引兵归。<br>业惮蒙逊雄武，微欲远之，乃以蒙逊从叔益生为酒泉太守，蒙逊为临池太守。<br>业门下侍郎马权隽爽有逸气，武略过人。业以权代蒙逊为张掖太守，甚见亲重，<br>每轻陵蒙逊。蒙逊亦惮而怨之，乃谮之于业曰：“天下不足虑，惟当忧马权耳。”<br>业遂杀之。蒙逊谓男成曰：“段业愚暗，非济乱之才，信谗爱佞，无鉴断之明。<br>所惮惟索嗣、马权，今皆死矣，蒙逊欲除业以奉兄何如？”男成曰：“业羁旅孤<br>飘，我所建立，有吾兄弟，犹鱼之有水，人既亲我，背之不祥。”乃止。蒙逊既<br>为业所惮，内不自安，请为西安太守。业亦以蒙逊有大志，惧为朝夕之变，乃许<br>焉。<br>蒙逊期与男成同祭兰门山，密遣司马许咸告业曰：“男成欲谋叛，许以取假<br>日作逆。若求祭兰门山，臣言验矣。”至期日，果然。业收男成，令自杀。男成<br>曰：“蒙逊欲谋叛，先已告臣，臣以兄弟之故，隐忍不言。以臣今在，恐部人不<br>从，与臣克期祭山，返相诬告。臣若朝死，蒙逊必夕发。乞诈言臣死，说臣罪恶，<br>蒙逊必作逆，臣投袂讨之，事无不捷。”业不从。蒙逊闻男成死，泣告众曰：<br>“男成忠于段公，枉见屠害，诸君能为报仇乎？且州土兵乱，似非业所能济。吾<br>所以初奉之者，以之为陈、吴耳，而信谗多忌，枉害忠良，岂可安枕卧观，使百<br>姓离于涂炭。”男成素有恩信，众皆愤泣而从之。比至氐池，众逾一万。镇军臧<br>莫孩率部众附之，羌胡多起兵响应。蒙逊壁于侯坞。<br>业先疑其右将军田昂，幽之于内，至是，谢而赦之，使与武卫梁中庸等攻蒙<br>逊。业将王丰孙言于业曰：“西平诸田，世有反者，昂貌恭而心很，志大而情险，<br>不可信也。”业曰：“吾疑之久矣，但非昂无可以讨蒙逊。”丰孙言既不从，昂<br>至侯坞，率骑五百归于蒙逊。蒙逊至张掖，昂兄子承爱斩关内之，业左右皆散。<br>蒙逊大呼曰：“镇西何在？”军人曰：“在此。”业曰：“孤单飘一己，为贵门<br>所推，可见丐余命，投身岭南，庶得东还，与妻子相见。”蒙逊遂斩之。<br>业，京兆人也。博涉史传，有尺牍之才，为杜进记室，从征塞表。儒素长者，<br>无他权略，威禁不行，群下擅命，尤信卜筮、谶记、巫觋、征祥，故为奸佞所误。<br>隆安五年，梁中庸、房晷、田昂等推蒙逊为使持节、大都督、大将军、凉州<br>牧、张掖公，赦其境内，改元永安。署从兄伏奴为镇军将军、张掖太守、和平侯，<br>弟挐为建忠将军、都谷侯，田昂为镇南将军、西郡太守，臧莫孩为辅国将军，房<br>晷、梁中庸为左右长史，张骘、谢正礼为左右司马。擢任贤才，文武咸悦。<br>时姚兴遣将姚硕德攻吕隆于姑臧，蒙逊遣从事中郎李典聘于兴，以通和好。<br>蒙逊以吕隆既降于兴，酒泉、凉宁二郡叛降李玄盛，乃遣建忠挐、牧府长史张潜<br>见硕德于姑臧，请军迎接，率郡人东迁。硕德大悦，拜潜张掖太守，挐建康太守。<br>潜劝蒙逊东迁。挐私于蒙逊曰：“吕氏犹存，姑臧未拔，硕德粮竭将远，不能久<br>也。何故违离桑梓，受制于人！”辅国莫孩曰：“建忠之言是也。”蒙逊乃斩张<br>潜，因下书曰：“孤以虚薄，猥忝时运。未能弘阐大献，戡荡群孽，使桃虫鼓翼<br>东京，封豕烝涉西裔，戎车屡动，干戈未戢，农失三时之业，百姓户不粒食。可<br>蠲省百徭，专功南亩，明设科条，务尽地利。”<br>时梁中庸为西郡太守，西奔李玄盛。蒙逊闻之，笑曰：“吾与中庸义深一体，<br>而不信我，但自负耳，孤岂怪之！”乃尽归其妻孥。<br>蒙逊下令曰：“养老乞言，晋文纳舆人之诵，所以能招礼英奇，致时邕之美。<br>况孤寡德，智不经远，而可不思闻谠言以自镜哉！内外群僚，其各搜扬贤隽，广<br>进刍荛，以匡孤不逮。”<br>遣辅国臧莫孩袭山北虏，大破之。姚兴遣将齐难率众四万迎吕隆，隆劝难伐<br>蒙逊，难从之。莫孩败其前军，难乃结盟而还。<br>蒙逊伯父中田护军亲信、临松太守孔笃并骄奢侵害，百姓苦之。蒙逊曰：<br>“乱吾国者，二伯父也，何以纲纪百姓乎！”皆令自杀。<br>蒙逊袭狄洛磐于番禾，不克，迁其五百余户而还。<br>姚兴遣使人梁斐、张构等拜蒙逊镇西大将军、沙州刺史、西海侯。时兴亦拜<br>秃发傉檀为车骑将军，封广武公。蒙逊闻之，不悦，谓斐等曰：“傉檀上公<br>之位，而身为侯者何也！”构对曰：“傉檀轻狡不仁，款诚未著，圣朝所以加<br>其重爵者，褒其归善即叙之义耳。将军忠贯白日，勋高一时，当入谐鼎味，匡赞<br>帝室，安可以不信待也。圣朝爵必称功，官不越德，如尹纬、姚晁佐命初基，齐<br>难、徐洛元勋骁将，并位才二品，爵止侯伯。将军何以先之乎？窦融殷勤固让，<br>不欲居旧臣之右，未解将军忽有此问！”蒙逊曰：“朝廷何不即以张掖见封，乃<br>更远封西海邪？”构曰：“张掖，规画之内，将军已自有之。所以远授西海者，<br>盖欲广大将军之国耳。”蒙逊大悦，乃受拜。<br>时地震，山崩折木。太史令刘梁言于蒙逊曰：“辛酉，金也。地动于金，金<br>动刻木，大军东行无前之征。”时张掖城每有光色，蒙逊曰：“王气将成，百战<br>百胜之象也。”遂攻秃发西郡太守杨统于日勒。统降，拜为右长史，宠逾功旧。<br>张掖太守句呼勒出奔西凉。以从弟成都为金山太守，罗仇子也；鄯为西郡太<br>守，麹粥子也。句呼勒自西凉奔还，待之如初。<br>蒙逊率骑二万东征，次于丹岭，北虏大人思盘率部落三千降之。<br>时木连理，生于永安，永安令张披上书曰：“异枝同干，遐方有齐化之应；<br>殊本共心，上下有莫二之固。盖至道之嘉祥，大同之美征。”蒙逊曰：“此皆二<br>千石令长匪躬济时所致，岂吾薄德所能感之！”<br>蒙逊率步骑三万伐秃发傉檀，次于西郡。大风从西北来，气有五色，俄而<br>昼昏。至显美，徙数千户而还。傉檀追及蒙逊于穷泉，蒙逊将击之。诸将皆曰：<br>“贼已安营，弗可犯也。”蒙逊曰：“傉檀谓吾远来疲弊，必轻而无备，及其<br>垒壁未成，可以一鼓而灭。”进击，败之，乘胜至于姑臧，夷夏降者万数千户。<br>傉檀惧，请和，许之而归。及傉檀南奔乐都，魏安人焦朗据姑臧自立，蒙逊<br>率步骑三万攻朗，克而宥之。飨文武将士于谦光殿，班赐金马有差。以敦煌张穆<br>博通经史，才藻清赡，擢拜中书侍郎，委以机密之任。以其弟挐为护羌校尉、秦<br>州刺史，封安平侯，镇姑臧。旬余而挐死，又以从祖益子为镇京将军、护羌校尉、<br>秦州剌史，镇姑臧。<br>俄而蒙逊迁于姑臧，以义熙八年僣即河西王位，大赦境内，改元玄始。置官<br>僚，如吕光为三河王故事。缮宫殿，起城门诸观。立其子政德为世子，加镇卫大<br>将军、录尚书事。<br>傉檀来伐，蒙逊败之于若厚坞。傉檀湟河太守文支据湟川，护军成宜侯<br>率众降之。署文支镇东大将军、广武太守、振武侯，成宜侯为振威将军、湟川太<br>守，以殿中将军王建为湟河太守。蒙逊下书曰：“古先哲王应期拨乱者，莫不经<br>略八表，然后光阐纯风。孤虽智非靖难，职在济时，而狡虏傉檀鸱峙旧京，毒<br>加夷夏。东苑之戮，酷甚长平，边城之祸，害深猃狁。每念苍生之无辜，是以不<br>遑启处，身疲甲胄，体倦风尘。虽倾其巢穴，傉檀犹未授首。傉檀弟文支追<br>项伯归汉之义，据彼重藩，请为臣妾。自西平已南，连城继顺。惟傉檀穷兽，<br>守死乐都。四支既落，命岂久全！五纬之会已应，清一之期无赊，方散马金山，<br>黎元永逸。可露布远近，咸使闻知。”<br>蒙逊西如苕藋，遣冠军伏恩率骑一万袭卑和、乌啼二虏，大破之，俘二千余<br>落而还。<br>蒙逊寝于新台，阉人王怀祖击蒙逊，伤足，其妻孟氏擒斩之，夷其三族。<br>蒙逊母车氏疾笃，蒙逊升南景门，散钱以赐百姓。下书曰：“孤庶凭宗庙之<br>灵，乾坤之祐，济否剥之运会，拯遗黎之荼蓼，上望扫清气秽，下冀保宁家福。<br>而太后不豫，涉岁弥增，将刑狱枉滥，众有怨乎？赋役繁重，时不堪乎？群望不<br>絜，神所谴乎？内省诸身，未知罪之攸在。可大赦殊死已下。”俄而车氏死。<br>蒙逊遣其将运粮于湟河，自率众攻克乞伏炽磐广武郡。以运粮不继，自广武<br>如湟河，度浩亹。炽磐遣将乞伏魋尼寅距蒙逊，蒙逊击斩之。炽磐又遣将王衡、<br>折斐、麹景等率骑一万据勒姐岭，蒙逊且战且前，大破之，擒折斐等七百余人，<br>麹景奔还。蒙逊以弟汉平为折冲将军、湟河太守，乃引还。<br>晋益州刺史朱龄石遣使来聘。蒙逊遣舍人黄迅报聘益州，因表曰：“上天降<br>祸，四海分崩，灵耀拥于南裔，苍生没于丑虏。陛下累圣重光，道迈周、汉，纯<br>风所被，八表宅心。臣虽被发边徼，才非时隽，谬为河右遗黎推为盟主。臣之先<br>人，世荷恩宠，虽历夷险，执义不回，倾首阳，乃心王室。去冬益州刺史朱龄石<br>遣使诣臣，始具朝廷休问。承车骑将军刘裕秣马挥戈，以中原为事，可谓天赞大<br>晋，笃生英辅。臣闻少康之兴大夏，光武之复汉业，皆奋剑而起，众无一旅，犹<br>能成配天之功，著《车攻》之咏。陛下据全楚之地，拥荆、扬之锐，而可垂拱晏<br>然，弃二京以资戎虏！若六军北轸，克复有期，臣请率河西戎为晋右翼前驱。”<br>炽磐率众三万袭湟河，汉平力战固守，遣司马隗仁夜出击炽磐，斩级数百。<br>炽磐将引退，先遣老弱。汉平长史焦昶、将军段景密信招炽磐，炽磐复进攻汉平。<br>汉平纳昶、景之说，而缚出降。仁勒壮士百余据南门楼上，三日不下，众寡不敌，<br>为炽磐所擒。炽磐怒，命斩之。段晖谏曰：“仁临难履危，奋不顾命，忠也。宜<br>宥之，以厉事君。”炽磐乃执之而归。在炽磐所五年，晖又为之固请，乃得还姑<br>臧。及至，蒙逊执其手曰：“卿孤之苏武也！”以为高昌太守。为政有威惠之称，<br>然颇以爱财为失。<br>蒙逊西祀金山，遣沮渠广宗率骑一万袭乌啼虏，大捷而还。蒙逊西至苕藋，<br>遣前将军沮渠成都将骑五千袭卑和虏，蒙逊率中军三万继之，卑和虏率众迎降。<br>遂循海而西，至盐池，祀西王母寺。寺中有《玄石神图》，命其中书侍郎张穆赋<br>焉，铭之于寺前，遂如金山而归。<br>蒙逊下书曰：“顷自春炎旱，害及时苗，碧原青野，倏为枯壤。将刑政失中，<br>下有冤狱乎？役繁赋重，上天所谴乎？内省多缺，孤之罪也。《书》不云乎：‘<br>百姓有过，罪予一人。’可大赦殊死已下。”翌日而澍雨大降。<br>蒙逊闻刘裕灭姚泓，怒甚。门下校郎刘祥言事于蒙逊，蒙逊曰：“汝闻刘裕<br>入关，敢研研然也！”遂杀之。其峻暴如是。顾谓左右曰：“古之行师，不犯岁<br>镇所在。姚氏舜后，轩辕之苗裔也。今镇星在轩辕，而裕灭之，亦不能久守关中。”<br>蒙逊为李士业败于解支涧，复收散卒欲战。前将军成都谏曰：“臣闻高祖有<br>彭城之败，终成大汉，宜旋师以为后图。”蒙逊从之，城建康而归。<br>其群下上书曰：“设官分职，所以经国济时；恪动官次，所以缉熙庶政。当<br>官者以匪躬为务，受任者以忘身为效。自皇纲初震，戎马生郊，公私草创，未遑<br>旧式。而朝士多违宪制，不遵典章；或公文御案，在家卧署；或事无可否，望空<br>而过。至今黜陟绝于皇朝，驳议寝于圣世，清浊共流，能否相杂，人无劝竞之心，<br>苟为度日之事。岂忧公忘私，奉上之道也！今皇化曰隆，遐迩宁泰，宜肃振纲维，<br>申修旧则。”蒙逊纳之，命征南姚艾、尚书左丞房晷撰朝堂制。行之旬日，百僚<br>振肃。<br>太史令张衍言于蒙逊曰：“今岁临泽城西当有破兵。”蒙逊乃遣其世子政<br>德屯兵若厚坞。蒙逊西至白岸，谓张衍曰：“吾今年当有所定，但太岁在申，月<br>又建申，未可西行。且当南巡，要其归会，主而勿客，以顺天心。计在临机，慎<br>勿露也。”遂攻浩亹，而蛇盘于帐前。蒙逊笑曰：“前一为腾蛇，今盘在吾帐，<br>天意欲吾回师先定酒泉。”烧攻具而还，次于川岩。闻李士业征兵欲攻张掖，蒙<br>逊曰：“入吾计矣。但恐闻吾回军，不敢前也。兵事尚权。”乃露布西境，称得<br>浩亹，将进军黄谷。士业闻而大悦，进入都渎涧。蒙逊潜军逆之，败士业于坏城，<br>遂进克酒泉。百姓安堵如故，军无私焉。以子茂虔为酒泉太守，士业旧臣皆随才<br>擢叙。<br>蒙逊以安帝隆安五年自称州牧，义熙八年僣立，后八年而宋氏受禅，以元嘉<br>十年死，时年六十六，在伪位三十三年。子茂虔立，六年，为魏所擒，合三十九<br>载而灭。<br>史臣曰：蒙逊出自夷陬，擅雄边塞。属吕光之悖德，深怀仇粥之冤；推段业<br>以济时，假以陈、吴之事。称兵白涧，南凉请和；出师丹岭，北寇宾服。然而见<br>利忘义，苞祸灭亲，虽能制命一隅，抑亦备诸凶德者矣。<br>赞曰：光猜人杰，业忌时贤。游饮自晦，匿智图全。凶心既逞，伪绩攸宣。<br>挺兹奸数，驰竞当年。<br><hr>
