<h4>《史部·晋书·卷一百十三  载记第十三》<b class="x">作者：房玄龄等</b></h4>
<br>◎苻坚上<br>苻坚，字永固，一名文玉，雄之子也。祖洪，从石季龙徙邺，家于永贵里。<br>其母苟氏尝游漳水，祈子于西门豹祠，其夜梦与神交，因而有孕，十二月而生坚<br>焉。有神光自天烛其庭。背有赤文，隐起成字，曰“草付臣又土王咸阳。”臂垂<br>过膝，目有紫光。洪奇而爱之，名曰坚头。年七岁，聪敏好施，举止不逾规矩。<br>每侍洪侧，辄量洪举措，取与不失机候。洪每曰：“此儿姿貌瑰伟，质性过人，<br>非常相也。”高平徐统有知人之鉴，遇坚于路，异之，执其手曰：“苻郎，此官<br>之御街，小儿敢戏于此，不畏司隶缚邪？”坚曰：“司隶缚罪人，不缚小儿戏也。”<br>统谓左右曰：“此儿有霸王之相。”左右怪之，统曰：“非尔所及也。”后又遇<br>之，统下车屏人，密谓之曰：“苻郎骨相不恒，后当大贵，但仆不见，如何！”<br>坚曰：“诚如公言，不敢忘德。”八岁，请师就家学。洪曰：“汝戎狄异类，世<br>知饮酒，今乃求学邪！”欣而许之。<br>健之入关也，梦天神遣使者朱衣赤冠，命拜坚为龙骧将军，健翌日为坛于曲<br>沃以授之。健泣谓坚曰：“汝祖昔受此号，今汝复为神明所命，可不勉之！”坚<br>挥剑捶马，志气感厉，士卒莫不惮服焉。性至孝，博学多才艺，有经济大志，要<br>结英豪，以图纬世之宜。王猛、吕婆楼、强汪、梁平老等并有王佐之才，为其羽<br>翼。太原薛赞、略阳权翼见而惊曰：“非常人也！”<br>及苻生嗣伪位，赞、翼说坚曰：“今主上昏虐，天下离心。有德者昌，无德<br>受殃，天之道也。神器业重，不可令他人取之，愿君王行汤、武之事，以顺天人<br>之心。”坚深然之，纳为谋主。生既残虐无度，梁平老等亟以为言，坚遂弑生，<br>以伪位让其兄法。法自以庶孽，不敢当。坚及母苟氏并虑众心未服，难居大位，<br>群僚固请，乃从之。以升平元年僣称大秦天王，诛生幸臣董龙、赵韶等二十余人，<br>赦其境内，改元曰永兴。追谥父雄为文桓皇帝，尊母苟氏为皇太后，妻苟氏为皇<br>后，子宏为皇太子。兄法为使持节、侍中、都督中外诸军事、丞相、录尚书，从<br>祖侯为太尉，从兄柳为车骑大将军、尚书令，封弟融为阳平公，双河南公，子丕<br>长乐公，晖平原公，熙广平公，睿钜鹿公。李威为卫将军、尚书左仆射；梁平老<br>为右仆射；强汪为领军将军；仇腾为尚书，领选；席宝为丞相长史、行太子詹事；<br>吕婆楼为司隶校尉；王猛、薛赞为中书侍郎；权翼为给事黄门侍郎，与猛、赞并<br>掌机密。追复鱼遵、雷弱儿、毛贵、王堕、梁楞、梁安、段纯、辛牢等本官，以<br>礼改葬之，其子孙皆随才擢授。初，坚母以法长而贤，又得众心，惧终为变，至<br>此，遣杀之。坚性仁友，与法决于东堂，恸哭呕血，赠以本官，谥曰哀，封其子<br>阳为东海公，敷为清河公。于是修废职，继绝世，礼神祗，课农桑，立学校，鳏<br>寡孤独高年不自存者，赐谷帛有差，其殊才异行、孝友忠义、德业可称者，令在<br>所以闻。<br>其将张平以并州叛，坚率众讨之，以其建节将军邓羌为前锋，率骑五千据汾<br>上。坚至铜壁，平尽众拒战，为羌所败，获其养子蚝，送之，平惧，乃降于坚。<br>坚赦其罪，署为右将军，蚝武贲中郎将，加广武将军，徙其所部三千余户于长安。<br>坚自临晋登龙门，顾谓其群臣曰：“美载山河之固！娄敬有言，‘关中四塞<br>之国’，真不虚也。”权翼、薛赞对曰：“臣闻夏、殷之都非不险也，周、秦之<br>众非不多也，终于身窜南巢，首悬白旗，躯残于犬戎，国分于项籍昔何也？德之<br>不修故耳。吴起有言：‘在德不在险。’深愿陛下追踪唐、虞，怀远以德，山河<br>之固不足恃也。”坚大悦，乃还长安。赐为父后者爵一级，鳏寡高年谷帛有差，<br>丐所过田租之半。是秋，大旱，坚减膳撤悬，金玉绮绣皆散之戎士，后宫悉去罗<br>纨，衣不曳地。开山泽之利，公私共之，偃甲息兵，与境内休息。<br>王猛亲宠愈密，朝政莫不由之。特进樊世，氐豪也，有大勋于苻氏，负气倨<br>傲，众辱猛曰：“吾辈与先帝共兴事业，而不预时权；君无汗马之劳，何敢专管<br>大任？是为我耕稼而君食之乎！”猛曰：“方当使君为宰夫，安直耕稼而已。”<br>世大怒曰：“要当悬汝头于长安城门，不尔者，终不处于世也。”猛言之于坚，<br>坚怒曰：“必须杀此老氐，然后百僚可整。”俄而世入言事，坚谓猛曰：“吾欲<br>以杨璧尚主，璧何如人也？”世勃然曰：“杨璧，臣之婿也，婚已久定，陛下安<br>得令之尚主乎！”猛让世曰：“陛下帝有海内，而君敢竞婚，是为二天子，安有<br>上下！”世怒起，将击猛，左右止之。世遂丑言大骂，坚由此发怒，命斩之于西<br>厩。诸氐纷纭，竞陈猛短，坚恚甚，慢骂，或有鞭挞于殿庭者。权翼进曰：“陛<br>下宏达大度，善驭英豪，神武卓荦，录功舍过，有汉祖之风。然慢易之言，所宜<br>除之。”坚笑曰：“朕之过也。”自是公卿以下无不惮猛焉。<br>坚起明堂，缮南北郊，郊祀其祖洪以配天，宗祀其伯健于明堂以配上帝。亲<br>耕藉田，其妻苟氏亲蚕于近郊。<br>坚南游霸陵，顾谓群臣曰：“汉祖起自布衣，廓平四海，佐命功臣孰为首乎？”<br>权翼进曰：“《汉书》以萧、曹为功臣之冠。”坚曰：“汉祖与项羽争天下，困<br>于京索之间，身被七十余创，通中六七，父母妻子为楚所囚。平城之下，七日不<br>火食，赖陈平之谋，太上、妻子克全，免匈奴之祸。二相何得独高也！虽有人狗<br>之喻，岂黄中之言乎！”于是酣饮极欢，命群臣赋诗。大赦，复改元曰甘露。以<br>王猛为侍中、中书令、京兆尹。<br>其特进强德，健妻之弟也，昏酒豪横，为百姓之患。猛捕而杀之，陈尸于市。<br>其中丞邓羌，性鲠直不挠，与猛协规齐志，数旬之间，贵戚强豪诛死者二十有余<br>人。于是百僚震肃，豪右屏气，路不拾遗，风化大行。坚叹曰：“吾今始知天下<br>之有法也，天子之为尊也！”于是遣使巡察四方及戎夷种落，州郡有高年孤寡，<br>不能自存，长史刑罚失中、为百姓所苦，清修疾恶、劝课农桑、有便于俗，笃学<br>至孝、义烈力田者，皆令具条以闻。<br>时匈奴左贤王卫辰遣使降于坚，遂请田内地，坚许之。云中护军贾雍遣其司<br>马徐斌率骑袭之，因纵兵掠夺。坚怒曰：“朕方修魏绛和戎之术，不可以小利忘<br>大信。昔荆吴之战，事兴蚕妇；浇瓜之惠，梁、宋息兵。夫怨不在大，事不在小，<br>扰边动众，非国之利也。所获资产，其悉以归之。”免雍官，以白衣领护军，遣<br>使修和，示之信义。辰于是入居塞内，贡献相寻。乌丸独孤、鲜卑没奕于率众数<br>万又降于坚。坚初欲处之塞内，苻融以“匈奴为患，其兴自古。比虏马不敢南首<br>者，畏威故也。今处之于内地，见其弱矣，方当窥兵郡县，为北边之害。不如徙<br>之塞外，以存荒服之义。”坚从之。<br>坚僣位五年，凤皇集于东阙，大赦其境内，百僚进位一级。初，坚之将为赦<br>也，与王猛、苻融密议于露堂，悉屏左右。坚亲为赦文，猛、融供进纸墨。有一<br>大苍蝇入自牖间，鸣声甚大，集于笔端，驱而复来。俄而张安街巷市里人相告曰：<br>“官今大赦。”有司以闻。坚惊谓融、猛曰：“禁中无耳属之理，事何从泄也？”<br>于是敕外穷推之，咸言有一小人衣黑衣，大呼于市曰：“官今大赦。”须臾不见。<br>坚叹曰：“其向苍蝇乎？声状非常，吾固恶之。谚曰：‘欲人勿知，莫若勿为。’<br>声无细而弗闻，事未形而必彰者，其此之谓也。”坚广修学官，召郡国学生通一<br>经以上充之，公卿已下子孙并遣受业。其有学为通儒、才堪干事、清修廉直、孝<br>悌力田者，皆旌表之。于是人思劝励，号称多士，盗贼止息，请托路绝，田畴修<br>辟，帑藏充盈，典章法物靡不悉备。坚亲临太学，考学生经义优劣，品而第之。<br>问难五经，博士多不能对。坚谓博士王实曰：“朕一月三临太学，黜陟幽明，躬<br>亲奖励，罔敢倦违，庶几周、孔微言不由朕而坠，汉之二武其可追乎！”实对曰：<br>“自刘石扰覆华畿，二都鞠为茂草，儒生罕有或存，坟籍灭而莫纪，经沦学废，<br>奄若秦皇。陛下神武拨乱，道隆虞、夏，开庠序之美，弘儒教之风，化盛隆周，<br>垂馨千祀，汉之二武焉足论哉！”坚自是每月一临太学，诸生竞劝焉。<br>屠各张罔聚众数千，自称大单于，寇掠郡县。坚以其尚书邓羌为建节将军，<br>率众七千讨平之。<br>时商人赵掇、丁妃、邹瓫等皆家累千金，车服之盛，拟则王侯，坚之诸<br>公竞引之为国二卿。黄门侍郎程宪言于坚曰：“赵掇等皆商贩丑竖，市郭小人，<br>车马衣服僣同王者，官齐君子，为藩国列卿，伤风败俗，有尘圣化，宜肃明典法，<br>使清浊显分。”坚于是推检引掇等为国卿者，降其爵。乃下制：“非命士已上，<br>不得乘车马于都城百里之内。金银锦绣，工商、皂隶、妇女不得服之，犯者弃市。”<br>兴宁三年，坚又改元为建元。慕容暐遣其太宰慕容恪攻拔洛阳，略地至于崤、<br>渑。坚惧其入关，亲屯陕城以备之。<br>匈奴右贤王曹毂、左贤王卫辰举兵叛，率众二万攻其杏城已南郡县，屯于马<br>兰山。索虏乌延等亦叛坚而通于辰、毂。坚率中外精锐以讨之，以其前将军杨安、<br>镇军毛盛等为前锋都督。毂遣弟活距战于同官川，安大败之，斩活并四千余级，<br>毂惧而降。坚徙其酋豪六千余户于长安。进击乌延，斩之。邓羌讨卫辰，擒之于<br>木根山。坚自骢马城如朔方，巡抚夷狄，以卫辰为夏阳公以统其众。毂寻死，分<br>其部落，贰城已西二万余落封其长子玺为骆川侯，贰城已东二万余落封其小子寅<br>为力川侯，故号东、西曹。<br>秦、雍二州地震裂，水泉涌出，金象生毛，长安大风震电，坏屋杀人，坚惧<br>而愈修德政焉。<br>使王猛、杨安等率众二万寇荆州北鄙诸郡，掠汉阳万余户而还。羌敛岐叛坚，<br>自称益州刺史，率部落四千余家西依张天锡叛将李俨。坚遣王猛与陇西太守姜衡、<br>南安太守邵羌讨敛岐于略阳。张天锡率步骑三万击李俨，攻其大夏、武始二郡，<br>克之。天锡将掌据又败俨诸军于葵谷，俨惧，遣兄子纯谢罪于坚，仍请救。寻而<br>猛攻破略阳，敛岐奔白马。坚遣杨安与建威王抚率众会猛以救俨。猛遣邵羌追敛<br>岐，使王抚守侯和，姜衡守白石。猛与杨安救枹罕，及天锡将杨遹战于枹罕东，<br>猛不利。邵羌擒敛岐于白马，送之长安。天锡遂引师而归。俨犹凭城未出，猛乃<br>服白乘舆，从数十人，请与相见。俨开门延之，未及设备，而将士续入，遂虏俨<br>而还。坚以其将军彭越为平西将军、凉州刺史，镇枹罕。以俨为光禄勋、归安侯。<br>是岁，苻双据上邽、苻柳据蒲坂叛于坚，苻庾据陕城、苻武据安定并应之，<br>将共伐长安。坚遣使谕之，各啮梨以为信，皆不受坚命，阻兵自守。坚遣后禁将<br>军杨成世、左将军毛嵩等讨双、武，王猛、邓羌攻蒲坂，杨安、张蚝攻陕城。成<br>世、毛嵩为双、武所败，坚又遣其武卫王鉴、宁朔吕光等率中外精锐以讨之，左<br>卫苻雅、左禁窦冲率羽林骑七千继发。双、武乘胜至于榆眉，鉴等击败之，斩获<br>万五千人。武弃安定，随双奔上邽，鉴等攻之。苻柳出挑战，猛闭垒不应。柳以<br>猛为惮己，留其世子良守蒲坂，率众二万，将攻长安。长安去蒲坂百余里，邓羌<br>率劲骑七千夜袭败之，柳引军还，猛又尽众邀击，悉俘其卒，柳与数百骑入于蒲<br>坂。鉴等攻上邽，克之，斩双、武。猛又寻破蒲坂，斩柳及其妻子，传首长安。<br>猛屯蒲坂，遣邓羌与王鉴等攻陷陕城，克之，送庾于长安，杀之。<br>太和四年，晋大司马桓温伐慕容暐，次于枋头。暐众屡败，遣使乞师于坚，<br>请割武牢以西之地。坚亦欲与暐连横，乃遣其将苟池等率步骑二万救暐。王师寻<br>败，引归，池乃还。<br>是时慕容垂避害奔于坚，王猛言于坚曰：“慕容垂，燕之戚属，世雄东夏，<br>宽仁惠下，恩结士庶，燕、赵之间咸有奉戴之意。观其才略，权智无方，兼其诸<br>子明毅有干艺，人之杰也。蛟龙猛兽，非可驯之物，不如除之。”坚曰：“吾方<br>以义致英豪，建不世之功。且其初至，吾告之至诚，今而害之，人将谓我何！”<br>王师既旋，慕容暐悔割武牢之地，遣使谓坚曰：“顷者割地，行人失辞。有<br>国有家，分灾救患，理之常也。”坚大怒，遣王猛舆建威梁成、邓羌率步骑三万，<br>署慕容垂为冠军将军，以为乡导，攻暐洛州刺史慕容筑于洛阳。暐遣其将慕容臧<br>率精卒十万，将解筑围。猛使梁成等以精锐万人卷甲赴之，大破臧于荥阳。筑惧<br>而请降，猛陈师以受之，留邓羌镇金墉，猛振旅而归。<br>太和五年，又遣猛率杨安、张蚝、邓羌等十将率步骑六万伐暐。坚亲送猛于<br>霸东，谓曰：“今授卿精兵，委以重任，便可从壶关、上党出潞川，此捷济之机，<br>所谓捷雷不及掩耳。吾当躬自率众以继卿后，于邺相见。已敕运漕相继，但忧贼，<br>不烦后虑也。”猛曰：“臣庸劣孤生，操无豪介，蒙陛下恩荣，内侍帷幄，出总<br>戎旅，藉宗庙之灵，禀陛下神算，残胡不足平也。愿不烦銮轸，冒犯霜露。臣虽<br>不武，望克不淹时。但愿速敕有司，部置鲜卑之所。”坚大悦。于是进师。杨安<br>攻晋阳。猛攻壶关，执暐上党太守慕容越，所经郡县皆降于猛，猛留屯骑校尉苟<br>苌戍壶关。会杨安攻晋阳，为地道，遣张蚝率壮士数百人入其城中，大呼斩关，<br>猛、安遂入晋阳，执暐并州刺史慕容庄。暐遣其太傅慕容评率众四十余万以救二<br>城，评惮猛不敢进，屯于潞川。猛留将军毛当戍晋阳，进师与评相持。遣游击郭<br>庆以锐卒五千，夜从间道出评营后，傍山起火，烧其辎重，火见邺中。暐惧，遣<br>使让评，催之速战。猛知评卖水鬻薪，有可乘之会，评又求战，乃阵于渭原而誓<br>众曰：“王景略受国厚恩，任兼内外，今与诸君深入贼地，宜各勉进，不可退也。<br>愿戮力行间，以报恩顾，受爵明君之朝，庆觞父母之室，不亦美乎！”众皆勇奋，<br>破釜弃粮，大呼竞进。猛望评师之众也，恶之，谓邓羌曰：“今日之事，非将军<br>莫可以捷。成败之机，在斯一举。将军其勉之！”羌曰：“若以司隶见与者，公<br>无以为忧。”猛曰：“此非吾之所及也。必以安定太守、万户侯相处。”羌不悦<br>而退。俄而兵交，猛召之，羌寝而弗应。猛驰就许之，羌于是大饮帐中，与张蚝、<br>徐成等跨马运矛，驰入评军，出入数四，旁若无人，搴旗斩将，杀伤甚众。及日<br>中，评众大败，俘斩五万有余，乘胜追击，又降斩十万，于是进师围邺。坚闻之，<br>留李威辅其太子宏守长安，以苻融镇洛阳，躬率精锐十万向邺。七日而至于安阳，<br>过旧闾，引诸耆老语及祖父之事，泫然流涕，乃停信宿。猛潜至安阳迎坚，坚谓<br>之曰：“昔亚夫不出军迎汉文，将军何以临敌而弃众也？”猛曰：“臣每览亚夫<br>之事，尝谓前却人主，以此而为名将，窃未多之。臣奉陛下神算，击垂亡之虏，<br>若摧枯拉朽，何足虑也！监国冲幼，銮驾远临，脱有不虞，其如宗庙何！”坚遂<br>攻邺，陷之。慕容暐出奔高阳，坚将郭庆执而送之。坚入邺宫，阅其名籍，几郡<br>百五十七，县一千五百七十九，户二百四十五万八千九百六十九，口九百九十八<br>万七千九百三十五。诸州郡牧守及六夷渠帅尽降于坚。郭庆穷追余烬，慕容评奔<br>于高句丽，庆追至辽海，句丽缚评送之。坚散暐宫人珍宝以赐将士，论功封赏各<br>有差。以王猛为使持节、都督关东六州诸军事、车骑大将军、开府仪同三司、冀<br>州牧、镇邺；以郭庆为持节、都督幽州诸军事、扬武将军、幽州刺史，镇蓟。<br>坚自邺如枋头，宴诸父老，改枋头为永昌县，复之终世。坚至自永昌，行饮<br>至之礼，歌劳止之诗，以飨其群臣。赦慕容暐及其王公已下，皆徙于长安，封授<br>有差。坚于是行礼于辟雍，祀先师孔子，其太子及公侯卿大夫士之元子，皆束修<br>释奠焉。徙关东豪杰及诸杂夷十万户于关中，处乌丸杂类于冯翊、北地，丁零翟<br>斌于新安，徙陈留、东阿万户以实青州。诸因乱流移，避仇远徙，欲还旧业者，<br>悉听之。<br>晋叛臣袁瑾固守寿春，为大司马桓温所围，遣使请救于坚。坚遣王鉴、张蚝<br>率步骑二万救之，鉴据洛涧，蚝屯八公山。桓温遣诸将夜袭鉴、蚝，败之，鉴、<br>蚝屯慎城。<br>初，仇池氐杨世以地降于坚，坚署为平南将军、秦州刺史、仇池公。既而归<br>顺于晋。世死，子纂代立，遂受天子爵命而绝于坚。世弟统骁武得众，起兵武都，<br>与纂分争。坚遣其将苻雅、杨安与益州刺史王统率步骑七万，先取仇池，进图宁、<br>益。雅等次于鹫陕，纂率众五万距雅。晋梁州刺史杨亮遣督护郭宝率骑千余救之，<br>战于陕中，为雅等所败，纂收众奔还。雅进攻仇池，杨统帅武都之众降于雅。纂<br>将杨他遣子硕密降于雅，请为内应。纂惧，面缚出降。雅释其缚，送之长安。以<br>杨统为平远将军、南秦州刺史，加杨安都督，镇仇池。<br>先是，王猛获张天锡将敦煌阴据及甲士五千，坚既东平六州，西擒杨纂，欲<br>以德怀远，且跨威河右，至是悉送所获还凉州。天锡惧而遣使谢罪称藩，坚大悦，<br>即署天锡为使持节、散骑常侍、都督河右诸军事、骠骑大将军、开府仪同三司、<br>凉州刺史、西域都护、西平公。<br>吐谷浑碎奚以杨纂既降，惧而遣使送马五千匹、金银五百斤。坚拜奚安远将<br>军、漒川侯。<br>坚尝如邺，狩于西山，旬余，乐而忘返。伶人王洛叩马谏曰：“臣闻千金之<br>子坐不垂堂，万乘之主行不履危。故文帝驰车，袁公止辔；孝武好田，相如献规。<br>陛下为百姓父母，苍生所系，何可盘于游田，以玷圣德。若祸起须臾，变在不测<br>者，其如宗庙何！其如太后何！”坚曰：“善。昔文公悟愆于虞人，朕闻罪于王<br>洛，吾过也。”自是遂不复猎。<br>坚闻桓温废海西公也，谓群臣曰：“温前败灞上，后败枋头，十五年间，再<br>倾国师。六十岁公举动如此，不能思愆免退，以谢百姓，方废君以自悦，将如四<br>海何！谚云‘怒其室而作色于父’者，其桓温之谓乎！”<br>坚以境内旱，课百姓区种。惧岁不登，省节谷帛之费，太官、后官减常度二<br>等，百僚之秩以次降之。复魏、晋士籍，使役有常，闻诸非正道，典学一皆禁之。<br>坚临太学，考学生经义，上第擢叙者八十三人。自永嘉之乱，庠序无闻，及坚之<br>僣，颇留心儒学，王猛整齐风俗，政理称举，学校渐兴。关、陇清晏，百姓丰乐，<br>自长安至于诸州，皆夹路树槐柳，二十里一亭，四十里一驿，旅行者取给于途，<br>工商贸贩于道。百姓歌之曰：“长安大街，夹树杨槐。下走朱轮，上有鸾栖。英<br>彦云集，诲我萌黎。”<br>是岁，有大风从西南来，俄而晦冥，恒星皆见，又有赤星见于西南。太史令<br>魏延言于坚曰：“于占西南国亡，明年必当平蜀汉。”坚大悦，命秦梁密严戎备。<br>乃以王猛为丞相，以苻融为镇东大将军。代猛为冀州牧。融将发，坚祖于霸东，<br>奏乐赋诗。坚母苟氏以融少子，甚爱之，比发，三至灞上，其夕又窃如融所，内<br>外莫知。是夜，坚寝于前殿，魏延上言：“天市南门屏内后妃星失明，左右阍寺<br>不见，后妃移动之象。”坚推问知之，惊曰：“天道与人何其不远！”遂重星官。<br>王猛至长安，加都督中外诸军事，猛辞让再三，坚不许。<br>其后天鼓鸣，有彗星出于尾箕，长十余丈，名蚩尤旗，经太微，扫东井，自<br>夏及秋冬不灭。太史令张孟言于坚曰：“彗起尾箕，而扫东井，此燕灭秦之象。”<br>因劝坚诛慕容暐及其子弟。坚不纳，更以暐为尚书，垂为京兆尹，冲为平阳太守。<br>苻融闻之，上疏于坚曰：“臣闻东胡在燕，历数弥久，逮于石乱，遂据华夏，跨<br>有六州，南面称帝。陛下爰命六师，大举征讨，劳卒频年，勤而后获，非慕义怀<br>德归化。而今父子兄弟列官满朝，执权履职，势倾劳旧，陛下亲而幸之。臣愚以<br>为猛兽不可养，狼子野心。往年星异，灾起于燕，愿少留意，以思天戒。臣据可<br>言之地，不容默已。《诗》曰：‘兄弟急难’，‘朋友好合’。昔刘向以肺腑之<br>亲，尚能极言，况于臣乎！”坚报之曰：“汝为德未充而怀是非，立善未称而名<br>过其实。《诗》云：‘德輶如毛，人鲜克举。’君子处高，戒惧倾败，可不务乎！<br>今四海事旷，兆庶未宁，黎元应抚，夷狄应和，方将混六合以一家，同有形于赤<br>子，汝其息之，勿怀耿介。夫天道助顺，修德则禳灾。苟求诸己，何惧外患焉。”<br>晋梁州刺史杨亮遣子广袭仇池，与坚将杨安战，广败绩，晋沮水诸戍皆委城<br>奔溃，亮惧而退守磬险，安遂进寇汉川。坚遣王统、朱彤率卒二万为前锋寇蜀，<br>前禁将军毛当、鹰扬将军徐成率步骑三万入自剑阁。杨亮率巴獠万余拒之，战于<br>青谷，王师不利，亮奔固西城。彤乘胜陷汉中，徐成又攻二剑，克之，杨安进据<br>梓潼。晋奋威将军、西蛮校尉周虓降于彤。扬武将军、益州刺史周仲孙勒兵距彤<br>等于绵竹，闻坚将毛当将至成都，仲孙率骑五千奔于南中。安、当进兵，遂陷益<br>州。于是西南夷邛、莋、夜郎等皆归之。坚以安为右大将军、益州牧，镇成都；<br>毛当为镇西将军、梁州刺史，镇汉中；姚苌为宁州刺史、领西蛮校尉；王统为南<br>秦州刺史，镇仇池。<br>蜀人张育、杨光等起兵，与巴獠相应，以叛于坚。晋益州刺史竺瑶、威远将<br>军桓石虔率众三万据垫江。育乃自号蜀王，遣使归顺，与巴獠酋帅张重、尹万等<br>五万余人进围成都。寻而育与万争权，举兵相持，坚遣邓羌与杨安等击败之，育、<br>光退屯绵竹。安又败张重、尹万于成都南，重死之，及首级二万三千。邓羌复击<br>张育、杨光于绵竹，皆害之。桓石虔败姚苌于垫江，苌退据五城，石虔与竺瑶<br>移屯巴东。<br>时有人于坚明光殿大呼谓坚曰：“甲申乙酉，鱼羊食人，悲哉无复遗。”坚<br>命执之，俄而不见。秘书监朱彤等因请诛鲜卑，坚不从。遣使巡行四方，观风俗，<br>问政道，明黜陟，恤孤独不能自存者。以安车蒲轮征隐士乐陵王欢为国子祭酒。<br>及王猛卒，坚置听讼观于未央之南。禁《老》、《庄》、图谶之学。中外四禁、<br>二卫、四军长上将士，皆令修学。课后宫，置典学，立内司，以授于掖庭，选阉<br>人及女隶有聪识者署博士以授经。<br>遣其武卫苟苌、左将军毛盛、中书令梁熙、步兵校尉姚苌等率骑十三万伐张<br>天赐于姑臧。遣尚书朗阎负、梁殊衔命军前，下书征天锡。坚严饰卤簿，亲饯苌<br>等于城西，赏行将各有差。又遣其秦州刺史苟池、河州刺史李辩、凉州刺史王统，<br>率三州之众以继之。阎负等到凉州，天锡自以晋之列藩，志在保境，命斩之，遣<br>将军马建出距苌等。俄而梁熙、王统等自清石津攻其将梁粲于河会城，陷之。苟<br>苌济自石城津，与梁熙等会攻缠缩城，又陷之。马建惧，自杨非退还清塞。天锡<br>又遣将军掌据率众三万，与马建阵于洪池。苟苌遣姚苌以甲卒三千挑战，诸将劝<br>据击之，以挫其锋，据不从。天锡乃率中军三万次金昌。苌、熙闻天锡来逼，急<br>攻据、建，建降于苌，遂攻据，害之，及其军司席仂。苌进军入清塞，乘高列阵。<br>天锡又遣司兵赵充哲为前锋，率劲勇五万，与苌等战于赤岸，哲大败。天锡惧而<br>奔还，至笺请降。苌至姑臧，天锡乘素车白马，面缚舆榇，降于军门。苌释缚焚<br>榇，送之于长安，诸郡县悉降。坚以梁熙为持节、西中郎将、凉州刺史，领护西<br>羌校尉，镇姑臧。徙豪右七千余户于关中，五品税百姓金银一万三千斤以赏军士，<br>余皆安堵如故。坚封天锡重光县之东宁乡二百户，号归义侯。初，苌等将征天锡，<br>坚为其立第于长安，至是而居之。<br>坚既平凉州，又遣其安北将军、幽州刺史苻洛为北讨大都督，率幽州兵十万<br>讨代王涉翼犍。又遣后将军俱难与邓羌等率步骑二十万东出和龙，西出上郡，与<br>洛会于涉翼犍庭。翼犍战败，遁于弱水。苻洛逐之，势窘迫，退还阴山。其子翼<br>圭缚父请降，洛等振旅而还，封赏有差。坚以翼犍荒俗，未参仁义，令入太学习<br>礼。以翼圭执父不孝，迁之于蜀。散其部落于汉鄣边故地，立尉、监行事，官僚<br>领押，课之治业营生，三五取丁，优复三年无税租。其渠帅岁终令朝献，出入行<br>来为之制限。坚尝之太学，召涉翼犍问曰：“中国以学养性，而人寿考，漠北啖<br>牛羊而人不寿，何也？”翼犍不能答。又问：“卿种人有堪将者，可召为国家用。”<br>对曰：“漠北人能捕六畜，善驰走，逐水草而已，何堪为将！”又问：“好学否？<br>”对曰：“若不好学，陛下用教臣何为？”坚善其答。<br>坚以关中水旱不时，议依郑白故事，发其王侯已下及豪望富室僮隶三万人，<br>开泾水上源，凿山起堤，通渠引渎，以溉冈卤之田。及春而成，百姓赖其利。以<br>凉州新附，复租赋一年。为父后者赐爵一级，孝悌力田爵二级，孤寡高年谷帛有<br>差，女子百户牛酒，大酺三日。<br>遣其尚书令苻丕率司马慕容暐、苟苌等步骑七万寇襄阳。使杨安将樊邓之众<br>为前锋，屯骑校尉石越率精骑一万出鲁阳关，募容垂与姚苌出自南乡，苟池等与<br>强驽王显将劲卒四万从武当继进，大会汉阳。师次沔北，晋南中郎将朱序以丕军<br>无舟楫，不以为虞，石越遂游马以渡。序大惧，固守中城。越攻陷外郛，获船百<br>余艘以济军。丕率诸将进攻中城，遣苟池、石越、毛当以众五万屯于江陵。晋车<br>骑将军桓冲拥众七万为序声援，惮池等不进，保据上明。兖州刺史彭超遣使上言<br>于坚曰：“晋沛郡太守戴逯以卒数千戍彭城，臣请率精锐五万攻之，愿更遣重将<br>讨淮南诸城。”坚于是又遣其后将军俱难率右将军毛当、后禁毛盛、陵江邵保等<br>步骑七万寇淮阴、盱眙。扬武彭超寇鼓城。梁州刺史韦钟寇魏兴，攻太守吉挹于<br>西城。晋将军毛武生率众五万距之，与俱难等相持于淮南。<br>先是，梁熙遣使西域，称扬坚之威德，并以缯彩赐诸国王，于是朝献者十有<br>余国。大宛献天马千里驹，皆汗血、朱鬛、五色、凤膺、麟身，及诸珍异五百余<br>种。坚曰：“吾思汉文之返千里马，咨嗟美咏。今所献马，其悉反之，庶克念前<br>王，仿佛古人矣。”乃命群臣作《止马诗》而遣之，示无欲也。其下以为盛德之<br>事，远同汉文，于是献诗者四百余人。<br>是时苻丕久围襄阳，御史中丞李柔劾丕以师老无功，请征下廷尉。坚曰：<br>“丕等费广无成，实宜贬戮。但师已淹时，不可虚然中返，其特原之，令以功成<br>赎罪。”因遣其黄门郎韦华持节切让丕等，仍赐以剑，曰：“来春不捷者，汝可<br>自裁，不足复持面见吾也。”初，丕之寇襄阳也，将急攻之，苟苌谏曰：“今以<br>十倍之众，积粟如山，但掠徙荆、楚之人内于许、洛，绝其粮运，使外援不接，<br>粮尽无人，不攻自溃，何为促攻以伤将士之命？”丕从之。及坚让至，众咸疑惧，<br>莫知所为。征南主簿河东王施进曰：“以大将军英秀，诸将勇锐，以攻小城，何<br>异洪炉燎羽毛。所以缓攻，欲以计制之。若决一旦之机，可指日而定。今破襄阳，<br>上明自遁，复何所疑！愿请一旬之期，以展三军之势。如其不捷，施请为戮首。”<br>丕于是促围攻之。坚将亲率众助丕等，使苻融将关东甲卒会于寿春，梁熙统河西<br>之众以继中军。融、熙并上言，以为未可兴师，乃止。<br>太元四年，晋兖州刺史谢玄率众数万次于泗汭，将救彭城。苻丕陷襄阳，执<br>南中郎将朱序，送于长安，坚署为度支尚书。以其中垒梁成为南中郎将、都督荆、<br>扬州诸军事、荆州刺史，领护南蛮校尉，配兵一万镇襄阳，以征南府器杖给之。<br>彭超围彭城也，置辎重于留城。至是，晋将谢玄遣将军何谦之、高衡率众万余，<br>声趣留城，超引军赴之。戴逯率彭城之众奔于谢玄，超留其治中徐褒守彭城而复<br>寇盱眙。俱难既陷淮阴，留邵保戍之，与超会师而南。晋将毛武生救魏兴，遣前<br>锋督护赵福、将军袁虞等将水军一万，溯江而上。坚南巴校尉姜宇遣将张绍、仇<br>生等水陆五千距之，战于南县，王师败绩。寻而韦钟攻陷魏兴，执太守吉挹。毛<br>当与王显自襄阳而东，会攻淮南。彭超陷盱眙，获晋建威将军、高密内史毛璪之，<br>遂攻晋幽州刺史田洛于三阿，去广陵百里，京都大震，临江列戍。孝武帝遣征虏<br>将军谢石率水军次于涂中，右卫将军毛安之、游击将军河间王昙之次于堂邑，谢<br>玄自广陵救三阿。毛当、毛盛驰袭安之，王师败绩。玄率众三万次于白马塘，俱<br>难遣其将都颜率骑逆玄，战于塘西，玄大败之，斩颜。玄进兵至三阿，与难、超<br>战，超等又败，退保盱眙。玄进次石梁，与田洛攻盱眙，难、超出战，复败，<br>退屯淮阴。玄遣将军何谦之、督护诸葛侃率舟师乘潮而上，焚淮桥，又与难等合<br>战，谦之斩其将邵保，难、超退师淮北。难归罪彭超，斩其司马柳浑。坚闻之，<br>大怒，槛车征超下狱，超自杀，难免为庶人。<br>坚以毛当为平南将军、徐州刺史，镇彭城；毛盛为平东将军、兖州刺史，镇<br>胡陆；王显为平吴校尉、扬州刺史，戍下邳：赏堂邑之功也。又以苻洛为散骑常<br>侍、持节、都督益、宁、西南夷诸军事、征南大将军、益州牧，领护西夷校尉，<br>镇成都，命从伊阙自襄阳溯汉而上。洛，健之兄子也。雄勇多力，而猛气绝人、<br>坚深忌之，故常为边牧。洛有征伐之功而未赏，及是迁也，恚怒，谋于众曰：<br>“孤于帝室，至亲也，主上不能以将相任孤，常摈孤于外，既投之西裔，复不听<br>过京师，此必有伏计，令梁成沈孤于汉水矣。为宜束手就命，为追晋阳之事以匡<br>社稷邪？诸君意如何？”其治中平颜妄陈祥瑞，劝洛举兵。洛因攘袂大言曰：“<br>孤计决矣，沮谋者斩！”于是自称大将军、大都督、秦王，署置官司，以平颜辅<br>国将军、幽州刺史，为其谋主。分遣使者征兵于鲜卑、乌丸、高句丽、百济及薛<br>罗、休忍等诸国，并不从。洛惧而欲止，平颜曰：“且宜声言受诏，尽幽、并之<br>兵出自中山、常山，阳平公必郊迎于路，因而执之，进据冀州，总关东之众以图<br>秦、雍，可使百姓不觉易主而大业定矣。”洛从之，乃率众七万发和龙，将图长<br>安。于是关中骚动，盗贼并起。坚遣使数之曰：“天下未一家，兄弟匪他，何为<br>而反？可还和龙，当以幽州永为世封。”洛谓使者曰：“汝还白东海王，幽州褊<br>厄，不足容万乘，须还王咸阳，以承高祖之业。若能候驾潼关者，位为上公，爵<br>归本国。”坚大怒，遣其左将军窦冲及吕光率步骑四万讨之，右将军都贵驰传诣<br>邺，率冀州兵三万为前锋，以苻融为大都督，授之节度。使石越率骑一万，自东<br>莱出石径，袭和龙，海行四百余里。苻重亦尽蓟城之众会洛，次于中山，有众十<br>万。冲等与洛战于中山，大败之，执洛及其将兰殊，送于长安。吕光追斩苻重于<br>幽州，石越克和龙，斩平颜及其党与百余人。坚赦兰殊，署为将军，徙洛于凉州，<br>征苻融为车骑大将军、领宗正、录尚书事。<br>洛既平，坚以关东地广人殷，思所以镇静之，引其群臣于东堂议曰：“凡我<br>族类，支胤弥繁，今欲分三原、九嵕、武都、汧、雍十五万户于诸方要镇，不<br>忘旧德，为磐石之宗，于诸君之意如何？”皆曰：“此有周所以祚隆八百，社稷<br>之利也。”于是分四帅子弟三千户，以配苻丕镇邺，如世封诸侯，为新券主。坚<br>送丕于灞上，流涕而别。诸戎子弟离其父兄者，皆悲号哀恸，酸感行人，识者以<br>为丧乱流离之象。于是分幽州置平州，以石越为平州刺史，领护鲜卑中郎将，镇<br>龙城；大鸿胪韩胤领护赤沙中郎将，移乌丸府于代郡之平城；中书令梁谠为安远<br>将军、幽州刺史，镇蓟城；毛兴为镇西将军、河州刺史，镇枹罕；王腾为鹰扬将<br>军、并州刺史，领护匈奴中郎将，镇晋阳；二州各配支户三千；苻晖为镇东大将<br>军、豫州牧，镇洛阳；苻睿为安东将军、雍州刺史，镇蒲坂。<br>先是，高陆人穿井得龟，大三尺，背有八卦文，坚命太卜池养之，食以粟，<br>及此而死，藏其骨于太庙。其夜庙丞高虏梦龟谓之曰：“我本出将归江南，遭时<br>不遇，陨命秦庭。”又有人梦中谓虏曰：“龟三千六百岁而终，终必妖兴，亡国<br>之征也。”<br>坚自平诸国之后，国内殷实，遂示人以侈，悬珠帘于正殿，以朝群臣，宫宇<br>车乘，器物服御，悉以珠玑、琅玕、奇宝、珍怪饰之。尚书郎裴元略谏曰：“臣<br>闻尧、舜茅茨，周卑宫室，故致和平，庆隆八百。始皇穷极奢丽，嗣不及孙。愿<br>陛下则采椽之不琢，鄙琼室而不居，敷纯风于天下，流休范于无穷，贱金玉，珍<br>谷帛，勤恤人隐，劝课农桑，捐无用之器，弃难得之货，敦至道以厉薄俗，修文<br>德以怀远人。然后一轨九州，同风天下，刑措既登，告成东岳，踪轩皇以齐美，<br>哂二汉之徙封，臣之愿也。”坚大悦，命去珠帘，以元略为谏议大夫。<br>鄯善王、车师前部王来朝，大宛献汗血马，肃慎贡楛矢，天竺献火浣布，<br>康居、于阗及海东诸国，凡六十有二王，皆遣使贡其方物。<br>初，坚母少寡，将军李威有辟阳之宠，史官载之。至是，坚收起居注及著作<br>所录而观之，见其事，惭怒，乃焚其书，大检史官，将加其罪。著作郎赵泉、车<br>敬等已死，乃止。<br>荆州刺史都贵遣其司马阎振、中兵参军吴仲等率众二万寇竟陵，留辎重于管<br>城，水陆轻进。桓冲遣南平太守桓石虔、竟陵太守郭铨等水陆二万距之，相持月<br>余，战于滶水。振等大败，退保管城。石虔乘胜攻破之，斩振及仲，俘斩万七<br>千。<br><hr>
