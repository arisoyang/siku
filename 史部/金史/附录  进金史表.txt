<h4>《史部·金史·附录  进金史表》<b class="x">作者：脱脱等</b></h4>
<br>开府仪同三司、上柱国、录军国重事、中书右丞相、监修国史、领经筵事、<br>提调太医院广惠司事臣阿鲁图言：<br>窃惟汉高帝入关，任萧何而收秦籍；唐太宗即祚，命魏征以作《隋书》。盖<br>历数归真主之朝，而简编载前代之事，国可灭史不可灭，善吾师恶亦吾师。矧夫<br>典故之源流，章程之沿革，不披往牒，曷蓄前闻。<br>维此金源，起于海裔，以满万之众，横行天下，不十年之久，专制域中。其<br>用兵也如纵燎而乘风，其得国也若置邮而传令。及煟兴于礼乐，乃焕有乎声明。<br>尝循初而汔终，因考功而论德。非武元之英略，不足以开九帝之业，非大定之仁<br>政，不足以固百年之基。天会有吞四海之势，而未有壹四海之规；明昌能成一代<br>之制，而亦能坏一代之法。海陵无道，自取覆败；宣宗轻动，曷济中兴。迨夫浚<br>郊多垒之秋，汝水飞烟之日，天人属望，久有在矣；君臣守义，盖足取焉。<br>我太祖法天启运圣武皇帝，以有名之师，而释奕世之忾；以无敌之仁，而收<br>兆民之心。劲卒捣居庸关，北拊其背，大军出紫荆口，南搤其吭。指顾可成于<br>隽功，操纵莫窥于庙算，惩彼取辽之暴，容其涉河以迁。太宗英文皇帝席卷云、<br>朔，而徇地并、营，囊括赵、代，而传檄齐、鲁，灭夏国以蹴秦、巩，通宋人以<br>逼河、淮。睿宗仁圣景襄皇帝冒万险，出饶风，长驱平陆；战三峰，乘大雪，遂<br>定中原。<br>太阳出而爝火熸，正音作而众乐废。爰及世祖圣德神功文武皇帝，恢弘至<br>化，劳来遗黎。燕地定都，撤武灵之旧址，辽阳建省，抚肃慎之故墟。于时张柔<br>归金史于其先，王鹗辑金事于其后。是以纂修之命，见诸敷遗之谋，延祐申举而<br>未遑，天历推行而弗竟。<br>臣阿鲁图诚惶诚惧，顿首顿首，钦惟皇帝陛下缉熙圣学，绍述先猷，当邦家<br>间暇之时，治经史讨论之务。念彼泰和以来之事迹，涉我圣代初兴之岁年。太祖<br>受帝号于丙寅，先五载而朱凤应，世皇毓圣质於乙亥，蚤一岁而黄河清。若此贞<br>符，昭然成命。第以变故多而旧史阙，耆艾没而新说讹，弗折衷于大朝，恐失真<br>于他日。于是圣心独断，盛事力行，申命臣阿鲁图以中书右丞相、臣别儿怯不花<br>以中书左丞相领三史事，臣脱脱以前中书右丞相仍都总裁，臣御史大夫帖睦尔达<br>世、臣中书平章政事贺惟一、臣翰林学士承旨张起岩、臣翰林学士欧阳玄、臣治<br>书侍御史李好文、臣礼部尚书王沂、臣崇文太监杨宗瑞为总裁官，臣江西湖东道<br>肃政廉访使沙剌班、臣江西湖东道肃政廉访副使王理、臣翰林待制伯颜、臣国子<br>博士费著，臣秘书监著作郎赵时敏，臣太常博士商企翁为史官，集众技以贵成书，<br>儜奏篇以览近监。臣阿鲁图仰承隆委，俯竭微劳。石室之文，诚乏司马迁<br>之作，献《金镜》之录，愿摅张相国之忠。谨撰述本纪十九卷、志三十九卷、表<br>四卷、列传七十三卷、目录二卷，装潢成一百三十七帙，随表以闻，上尘天览，<br>无任惭愧战汗屏营之至。<br>臣阿鲁图诚惶诚惧，顿首顿首谨言。<br>至正四年十一月日，开府仪同三司、上柱国、录军国重事、中书右丞相、监<br>修国史、领经筵事、提调太医院广惠司事臣阿鲁图上表。<br><br><br><br><hr>
