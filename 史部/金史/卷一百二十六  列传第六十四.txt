<h4>《史部·金史·卷一百二十六  列传第六十四》<b class="x">作者：脱脱等</b></h4>
<br>◎文艺下<br>○赵沨周昂王庭筠刘昂李经刘从益吕中孚（张建附）李纯<br>甫王郁宋九嘉庞铸李献能王若虚王元节麻九畴李汾元德明<br>（子好问）<br>赵沨，字文孺，东平人。大定二十二年进士，仕至礼部郎中。性冲淡，学<br>道有所得。尤工书，自号“黄山”。赵秉文云：“沨之正书体兼颜、苏，行草<br>备诸家体，其超放又似杨凝式，当处苏、黄伯仲间。”党怀英小篆，李阳冰以来<br>鲜有及者，时人以沨配之，号曰“党赵”。有《黄山集》行于世。<br>周昂，字德卿，真定人。父伯禄字天锡，大定进士，仕至同知沁南军节度使。<br>昂年二十四擢第。调南和簿，有异政。迁良乡令，入拜监察御史。路铎以言事被<br>斥，昂送以诗，语涉谤讪，坐停铨。久之，起为隆州都军，以边功复召为三司官。<br>大安兵兴，权行六部员外郎。<br>其甥王若虚尝学于昂，昂教之曰：“文章工于外而拙于内者，可以惊四筵而<br>不可以适独坐，可以取口称而不可以得首肯。”又云：“文章以意为主，以言语<br>为役，主强而役弱则无令不从。今人往往骄其所役，至跋扈难制，甚者反役其主，<br>虽极辞语之工，而岂文之正哉。”<br>昂孝友，喜名节，学术醇正，文笔高雅，诸儒皆师尊之。既历台省，为人所<br>挤，竟坐诗得罪，谪东海上十数年。始入翰林，言事愈切。出佐三司非所好，从<br>宗室承裕军。承裕失利，跳走上谷，众欲径归，昂独不从，城陷，与其从子嗣明<br>同死于难。嗣明字晦之。<br>王庭筠，字子端，辽东人。生未期，视书识十七字。七岁学诗，十一岁赋全<br>题。稍长，涿郡王翛一见，期以国士。登大定十六年进士第。调恩州军事判官，<br>临政即有声。郡民邹四者谋为不轨，事觉，逮捕千余人，而邹四窜匿不能得。朝<br>廷遣大理司直王仲轲治其狱，庭筠以计获邹四，分别诖误，坐预谋者十二人而已。<br>再调馆陶主簿。<br>明昌元年三月，章宗谕旨学士院曰：“王庭筠所试文，句太长，朕不喜此，<br>亦恐四方效之。”又谓平章张汝霖曰：“王庭筠文艺颇佳，然语句不健，其人才<br>高，亦不难改也。”四月，召庭筠试馆职，中选。御史台言庭筠在馆陶尝犯赃罪，<br>不当以馆阁处之，遂罢。乃卜居彰德，买田隆虑，读书黄华山寺，因以自号。是<br>年十二月，上因语及学士，叹其乏材，参政守贞曰：“王庭筠其人也。”三年，<br>召为应奉翰林文字，命与秘书郎张汝方品第法书、名画，遂分入品者为五百五十<br>卷。<br>五年八月，上顾谓宰执曰：“应奉王庭筠，朕欲以诏诰委之，其人才亦岂易<br>得。近党怀英作《长白山册文》，殊不工。闻文士多妒庭筠者，不论其文，顾以<br>行止为訾。大抵读书人多口颊，或相党。昔东汉之士与宦官分朋，固无足怪。如<br>唐牛僧孺、李德裕，宋司马光、王安石，均为儒者，而互相排毁何耶。”遂迁庭<br>筠为翰林修撰。<br>承安元年正月，坐赵秉文上书事，削一官，杖六十，解职，语在秉文传。二<br>年，降授郑州防御判官。四年，起为应奉翰林文字。泰和元年，复为翰林修撰，<br>扈从秋山，应制赋诗三十余首，上甚嘉之。明年，卒，年四十有七。上素知其贫，<br>诏有司赙钱八十万以给丧事，求生平诗文藏之秘阁。又以御制诗赐其家，其引云：<br>“王遵古，朕之故人也。乃子庭筠，复以才选直禁林者首尾十年，今兹云亡，玉<br>堂、东观，无复斯人矣。”<br>庭筠仪观秀伟，善谈笑，外若简贵，人初不敢与接。既见，和气溢于颜间，<br>殷勤慰藉如恐不及，少有可取极口称道，他日虽百负不恨也。从游者如韩温甫，<br>路元亨、张进卿，李公度，其荐引者如赵秉文、冯璧、李纯甫，皆一时名士，世<br>以知人许之。为文能道所欲言，暮年诗律深严，七言长篇尤工险韵。有《{艹聚}<br>辨》十卷，文集四十卷。书法学米元章，与赵沨、赵秉文俱以名家，庭筠尤善<br>山水墨竹云。<br>子曼庆，亦能诗并书，仕至行省右司郎中，自号“淡游”云。<br>刘昂，字之昂，兴州人。大定十九年进士。曾、高而下七世登科。昂天资警<br>悟，律赋自成一家，作诗得晚唐体，尤工绝句。李纯甫《故人外传》云，昂早得<br>仕，年三十三为尚书省掾，调平凉路转运副使。时术士有言昂官止五品，昂不信。<br>俄以母忧去职，连蹇十年，卜居洛阳，有终焉之志。有荐其才于章宗者，泰和初，<br>自国子司业擢为左司郎中。会掌书大中与贾铉漏言除授事，为言者所劾，狱辞连<br>昂。章宗震怒。一时闻人如史肃、李著、王宇、宗室从郁皆谴逐之，铉寻亦罢政。<br>昂降上京留守判官，道卒，竟如术者之言。<br>李经，字天英，锦州人。作诗极刻苦，喜出奇语，不蹈袭前人。李纯甫见其<br>诗曰：“真今世太白也。”由是名大震。再举不第，拂衣去。南渡后，其乡帅有<br>表至朝廷，士大夫识之曰：“此天英笔也。”朝议以武功就命倅其州，后不知所<br>终。<br>刘从益，字云卿，浑源人。其高祖捴，天会元年词赋进士，子孙多由科第入<br>仕。从益登大安元年进士第，累官监察御史，坐与当路辨曲直，得罪去。久之，<br>起为叶县令，修学励俗，有古良吏风。叶自兵兴，户减三之一，田不毛者万七千<br>亩有奇，其岁入七万石如故。从益请于大司农，为减一万，民甚赖之，流亡归者<br>四千余家。未几，被召，百姓诣尚书省乞留，不听。入授应奉翰林文字，逾月以<br>疾卒，年四十四。叶人闻之，以端午罢酒为位而哭，且立石颂德，以致哀思。<br>从益博学强记，精于经学。为文章长于诗，五言尤工，有《蓬门集》。<br>子祁字京叔。为太学生。甚有文名。值金末丧乱，作《归潜志》以纪金事，<br>修《金史》多采用焉。<br>吕中孚，字信臣，冀州南宫人。张建字吉甫，蒲城人。皆有诗名。中孚有<br>《清漳集》。建明昌初授绛州教官，召为宫教、应奉翰林文字。以老请致仕，章<br>宗爱其纯素，不欲令去，授同知华州防御使，仍赐诗以宠之。自号“兰泉”，有<br>集行于世。<br>李纯甫，字之纯，弘州襄阴人。祖安上，尝魁西京进士。父采，卒于益都府<br>治中。纯甫幼颖悟异常，初业词赋，及读《左氏春秋》，大爱之，遂更为经义学。<br>擢承安二年经义进士。为文法庄周、列御寇、左氏、《战国策》，后进多宗之。<br>又喜谈兵，慨然有经世心。章宗南征，两上疏策其胜负，上奇之，给送军中，后<br>多如所料。宰执爱其文，荐入翰林。及大元兵起，又上疏论时事，不报。宣宗迁<br>汴，再入翰林。时丞相高琪擅威福柄，擢为左司都事，纯甫审其必败，以母老辞<br>去。既而高琪诛，复入翰林，连知贡举。正大末，坐取人逾新格，出倅坊州。未<br>赴，改京兆府判官。卒于汴，年四十七。<br>纯甫为人聪敏，少自负其材，谓功名可俯拾，作《矮柏赋》，以诸葛孔明、<br>王景略自期。由小官上万方书，援宋为证，甚切，当路者以迂阔见抑。中年，度<br>其道不行，益　纵酒自放，无仕进意。得官未成考，旋即归隐。日与禅僧士子游，<br>以文酒为事，啸歌袒裼出礼法外，或饮数月不醒。人有酒见招，不择贵贱必往，<br>往辄醉，虽沉醉亦未尝废著书。然晚年喜佛，力探其奥义。自类其文，凡论性理<br>及关佛老二家者号“内稿”，其余应物文字为“外稿”。又解《楞严》、《金刚<br>经》、《老子》、《庄子》。又有《中庸集解》、《鸣道集解》，号“中国心学、<br>西方文教”。数十万言，以故为名教所贬云。<br>王郁，字飞伯，大兴人。仪状魁奇，目光如鹘。少居钓台，闭门读书，不接<br>人事。久之，为文法柳宗元，闳肆奇古，动辄数千言。歌诗俊逸，效李白。尝作<br>《王子小传》以自叙。天兴初元，汴京被围，上书言事，不报。四月，围稍解，<br>挺身突出，为兵士所得。其将遇之甚厚，郁经行无机防，为其下所忌，见杀。临<br>终，怀中出书曰：“是吾平生著述，可传付中州士大夫曰，王郁死矣。”年三十<br>余。同时以诗鸣者，雷琯、侯册、王元粹云。<br>宋九嘉，字飞卿，夏津人。为人刚直豪迈，少游太学，有能赋声。长从李纯<br>甫读书，为文有奇气，与雷渊、李经相伯仲。中至宁元年进士第。历蓝田、高陵、<br>扶风、三水四县令，咸以能称。入为翰林应奉。正大中，以疾去。没于癸巳之难。<br>庞铸，字才卿，辽东人。少擢第，仕有声。南渡后，为翰林待制，迁户部侍<br>郎。坐游贵戚家，出倅东平，改京兆路转运使，卒。博学能文，工诗，造语奇健<br>不凡，世多传之。<br>李献能，字钦叔，河中人。先世有为金吾卫上将军者，时号“李金吾家”。<br>迨献能昆弟皆以文学名，从兄献卿、献诚、从弟献甫相继擢第，故李氏有“四桂<br>堂”。<br>献能苦学博览，于文尤长于四六。贞祐三年，特赐词赋进士，廷试第一人，<br>宏词优等。授应奉翰林文字。在翰苑凡十年，出为鄜州观察判官。用荐者复为应<br>奉，俄迁修撰。正大末，以镇南军节度副使充河中帅府经历官。大元兵破河中，<br>奔陕州，行省以权左右司郎中，值赵三三军变遇害，年四十三。<br>献能为人眇小而黑色，颇有髯。善谈论，每敷说今古，声铿亮可听。作诗有<br>志于风雅，又刻意乐章。在翰院，应机敏捷号得体。赵秉文、李纯甫尝曰：“李<br>献能天生今世翰苑材。”故每荐之，不令出馆。家故饶财，尽于贞祐之乱，在京<br>师无以自资。其母素豪奢，厚于自奉，小不如意则必诃谴，人视之殆不堪忧，献<br>能处之自若也。时人以纯孝称之。尝谓人云：“吾幼梦官至五品，寿不至五十。”<br>后竟如其言。<br>王若虚，字从之，藁城人也。幼颖悟，若夙昔在文字间者。擢承安二年经义<br>进士。调鄜州录事，历管城、门山二县令，皆有惠政，秩满，老幼攀送，数日乃<br>得行。用荐入为国史院编修官，迁应奉翰林文字。奉使夏国，还授同知泗州军州<br>事，留为著作佐郎。正大初，《宣宗实录》成，迁平凉府判官。未几，召为左司<br>谏，后转延州刺史，入为直学士。<br>元兴元年，哀宗走归德。明年春，崔立变。群小附和，请为立建功德碑，翟<br>奕以尚书省命召若虚为文。时奕辈恃势作威，人或少忤，则谗构立见屠灭。若虚<br>自分必死，私谓左右司员外郎元好问曰：“今召我作碑，不从则死。作之则名节<br>扫地，不若死之为愈。虽然，我姑以理谕之。”乃谓奕辈曰：“丞相功德碑当指<br>何事为言？”奕辈怒曰：“丞相以京城降，活生灵百万，非功德乎？”曰；“学<br>士代王言，功德碑谓之代王言可乎？且丞相既以城降，则朝官皆出其门，自古岂<br>有门下人为主帅诵功德而可信乎后世哉？”奕辈不能夺，乃召太学生刘祁、麻革<br>辈赴省，好问、张信之喻以立碑事，曰：“众议属二君，且已白郑王矣，二君其<br>无让。”祁等固辞而别。数日，促迫不已，祁即为草定，以付好问，好问意未惬，<br>乃自为之。既成，以示若虚，乃共删定数字，然止直叙其事而已。后兵入城，不<br>果立也。<br>金亡，微服北归镇阳，与浑源刘郁东游泰山，至黄岘峰，憩萃美亭，顾谓同<br>游曰：“汩没尘土中一生，不意晚年乃造仙府，诚得终老此山，志愿毕矣。”乃<br>令子忠先归，遣子恕前行视夷险，因垂足坐大石上，良久瞑目而逝，年七十。所<br>著文章号《慵夫集》若干卷、《滹南遗老》若干卷、传于世。<br>王元节，字子元，弘州人也。祖山甫，辽户部侍郎。父诩，海陵朝，左司员<br>外郎。元节幼颖悟，虽家世贵显，而从学甚谨。浑源刘捴爱其才俊，以女妻之，<br>遂传其赋学，登天德三年词赋进士第。雅尚气节，不能随时俯仰，故仕不显。及<br>迁密州观察判官，既罢，即逍遥乡里，以诗酒自娱，号曰“遁齐”。年五十余卒。<br>有诗集行于世。<br>弟元德，亦第进士。有能名于时，终南京路提刑使。<br>孙国纲，字正之。业儒术，尤长吏事。为人端重乐易，或有忤者，略不与校，<br>亦未尝形于怒色。大安三年，试补尚书吏部掾，未几，转御史台令史。宣宗闻其<br>材干，兴定三年特召为近侍，奉职承应，甚见宠遇，勒留凡三考，出为同知申州<br>事。无何，召为笔砚直长，擢监察御史，秩满，敕留再任，盖知其材器故也。开<br>兴元年，关陕完颜总帅屯河中府，与大元军战败绩，哀宗遣国纲乘上厩马，径诣<br>河中问败军之由，还至中途，值大兵见杀，时年四十四。<br>麻九畴，字知几，易州人。三岁识字。七岁能草书，作大字有及数尺者，一<br>时目为神童。章宗召见，问：“汝入宫殿中，亦惧怯否？”对曰：“君臣，父子<br>也。子宁惧父耶？”上大奇之。弱冠入太学，有文名。南渡后，寓居郾、蔡间，<br>入遂平西山，始以古学自力。博通《五经》，于《易》、《春秋》为尤长。兴定<br>末，试开封府，词赋第二，经义第一。再试南省，复然。声誉大振，虽妇人小儿<br>皆知其名。及廷试，以误绌，士论惜之。已而隐居不为科举计。正大初，门人王<br>说、王采苓俱中第，上以其年幼，怪而问之。乃知尝师九畴。平章政事侯挚、翰<br>林学士赵秉文连章荐之，特赐卢亚榜进士第。以病，未拜官告归。再授太常寺太<br>祝，权博士，俄迁应奉翰林文字。九畴性资野逸，高蹇自便，与人交，一语不相<br>入则迳去不返顾。自度终不能与世合，顷之，复谢病去。居郾城，天兴元年，大<br>元兵入河南，挈家走确山，为兵士所得，驱至广平，病死，年五十。<br>九畴初因经义学《易》，后喜邵尧夫《皇极书》，因学算数，又喜卜筮、射<br>覆之术。晚更喜医，与名医张子和游，尽传其学，且为润色其所著书。为文精密<br>奇健，诗尤工致。后以避谤忌，持戒不作。明昌以来，称神童者五人，太原常添<br>寿四岁能作诗，刘滋、刘微、张汉臣后皆无称，独知几能自树立，耆旧如赵秉文，<br>以征君目之而不名。<br>李汾，字长源，太原平晋人。为人尚气，跌宕不羁。性褊躁，触之辄怒，以<br>是多为人所恶。喜读史。工诗，雄健有法。避乱入关，京兆尹子容爱其材，招致<br>门下。留二年去，之泾州，竭左丞张行信，一见即以上客礼之。元光间，游大梁，<br>举进士不中，用荐为史馆书写。书写，特抄书小史耳，凡编修官得日录，纂述即<br>定，以稿授书写，书写录洁本呈翰长。汾既为之，殊不自聊。时赵秉文为学士，<br>雷渊、李献能皆在院，刊修之际，汾在旁正襟危坐，读太史公、左丘明一篇，或<br>数百言，音吐洪畅，旁若无人。既毕，顾四坐漫为一语云“看”。秉笔诸人积不<br>平，而雷、李尤切齿，乃以嫚骂官长讼于有司，然时论亦有不直雷、李者。寻罢<br>入关。明年来京师，上书言时事，不合，去客唐、邓间。恒山公武仙署行尚书省<br>讲议官。既而仙与参知政事完颜思烈相异同，颇谋自安，惧汾言论，欲除之。汾<br>觉，遁泌阳，仙令总帅王德追获之，锁养马平，绝食而死，年未四十。<br>汾平生诗甚多，不自收集，世所传者十二三而已。<br>元德明，系出拓拔魏，太原秀容人。自幼嗜读书，口不言世俗鄙事，乐易无<br>畦畛，布衣蔬食处之自若，家人不敢以生理累之。累举不第，放浪山水间，余酒<br>赋诗以自适。年四十八卒。有《东岩集》三卷。子好问，最知名。<br>好问字裕之。七岁能诗。年十有四，从陵川郝晋卿学，不事举业，淹贯经传<br>百家，六年而业成。下太行，渡大河，为《箕山》、《琴台》等诗。礼部赵秉文<br>见之，以为近代无此作也。于是名震京师。中兴定五年第，历内乡令。正大中，<br>为南阳令。天兴初，擢尚书省掾，顷之，除左司都事，转行尚书省左司员外郎。<br>金亡，不仕。<br>为文有绳尺，备众体。其诗奇崛而绝雕刿，巧缛而谢绮丽。五言高古沈郁。<br>七言乐府不用古题，特出新意。歌谣慷慨，挟幽、并之气。其长短句，揄扬新声，<br>以写恩怨者又数百篇。兵后，故老皆尽，好问蔚为一代宗工，四方碑板铭志，尽<br>趋其门。其所著文章诗若干卷、《杜诗学》一卷、《东坡诗雅》三卷、《锦禨》<br>一卷、《诗文自警》十卷。<br>晚年尤以著作自任，以金源氏有天下，典章法度几及汉、唐，国亡史作，己<br>所当任。时金国实录在顺天张万户家，乃言于张，愿为撰述，既而为乐夔所沮而<br>止。好问曰：“不可令一代之迹泯而不传。”乃构亭于家，著述其上，因名曰<br>“野史”。凡金源君臣遗言往行，采摭所闻，有所得辄以寸纸细字为记录，至百<br>余万言。今所传者有《中州集》及《壬辰杂编》若干卷。年六十八卒。纂修《金<br>史》，多本其所著云。<br>赞曰：韩昉、吴激，楚材而晋用之，亦足为一代之文矣。蔡珪、马定国之该<br>博，胡砺、杨伯仁之敏赡，郑子聃、麻九畴之英俊，王郁、宋九嘉之迈往。三李<br>卓荦，纯甫知道，汾任气，献能尤以纯孝见称。王庭筠、党怀英、元好问自足知<br>名异代。王竞、刘从益、王若虚之吏治，文不掩其所长。蔡松年在文艺中，爵位<br>之最重者，道金人言利，兴党狱，杀田珏，文不能掩其所短者欤？事继母有至行，<br>其死家无余赀，有足取云。<br><hr>
