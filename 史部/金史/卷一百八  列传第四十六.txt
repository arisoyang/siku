<h4>《史部·金史·卷一百八  列传第四十六》<b class="x">作者：脱脱等</b></h4>
<br>○胥鼎侯挚把胡鲁师安名<br>胥鼎，字和之，尚书右丞持国之子也。大定二十八年擢进士第，入官以能称，<br>累迁大理丞。承安二年，持国卒，去官。四年，尚书省起复为著作郎。上曰：<br>“鼎故家子，其才如何？”宰臣奏曰：“为人甚干济。”上曰：“著作职闲，缘<br>今无他阙，姑授之。”未几，迁右司郎中，转工部侍郎。泰和六年，鼎言急递铺<br>转送文檄之制，上从之，时以为便。至宁初，中都受兵，由户部尚书拜参知政事。<br>贞祐元年十一月，出为泰定军节度使，兼兖州管内观察使，未赴，改知大兴<br>府事，兼中都路兵马都总管。二年正月，鼎以在京贫民阙食者众，宜立法振救，<br>乃奏曰：“京师官民有能赡给贫人者，宜计所赡迁官升职，以劝奖之。”遂定权<br>宜鬻恩例格，如进官升职、丁忧人许应举求仕、官监户从良之类，入粟草各有数，<br>全活甚众。四月，拜尚书右丞，仍兼知府事。五月，宣宗将南渡，留为汾阳军节<br>度使，兼汾州管内观察使。十一月，改知平阳府事，兼河东南路兵马都总管，权<br>宣抚使。<br>三年四月，建言利害十三事，若积军储、备黄河、选官谳狱、简将练卒、钞<br>法、版籍之类，上颇采用焉。又言：“平阳岁再被兵，人户散亡，楼橹修缮未完，<br>衣甲器械极少，庾廪无两月食。夏田已为兵蹂，复不雨，秋种未下。虽有复业残<br>民，皆老幼，莫能耕种，岂足征求。比闻北方刘伯林聚兵野狐岭，将深入平阳、<br>绛、解、河中，遂抵河南。战御有期，储积未备，不速错置，实关社稷生灵大计。<br>乞降空名宣敕一千、紫衣师德号度牒三千，以补军储。”上曰：“鼎言是也，有<br>司其如数亟给之。”<br>七月，就拜本路宣抚使，兼前职。朝廷欲起代州戍兵五千，鼎上言：“岭外<br>军已皆南徙，代为边要，正宜益兵保守，今更损其力，一朝兵至，何以待之？平<br>阳以代为藩篱，岂可撤去。”尚书省奏宜如所请，诏从之。又言：“近闻朝廷令<br>臣清野，切谓臣所部乃河东南路，太原则北路也，大兵若来，必始于北，故清野<br>当先北而后南。况北路禾稼早熟，其野既清，兵无所掠，则势当自止。不然，南<br>路虽清，而谷草委积于北，是资兵而召之南也。臣已移文北路宣抚司矣，乞更诏<br>谕之。”既而大兵果出境，赐诏奖谕曰：“卿以文武之才，膺兵民之寄，往镇方<br>面，式固边防，坐释朕忧，孰如卿力。益懋忠勤之节，以收绥静之功，仰副予心，<br>嗣有后宠。”寻以能设方略退兵，进官一阶。<br>十月，鼎上言：“臣所将义军，皆从来背本趋末，勇猛凶悍、盗窃亡命之徒，<br>苟无训练统摄官以制之，则朋聚党植，无所不至。乞许臣便宜置总领义军使、副<br>及弹压，仍每五千人设训练一员，不惟预为防闲，使有畏忌，且令武艺精熟，人<br>各为用。”上从之。<br>四年正月，大兵略霍、吉、隰三州，已而步骑六万围平阳，急攻者十余日，<br>鼎遣兵屡却之，且上言：“臣以便宜立官赏，预张文榜，招还胁从人七千有奇，<br>绩至者又六千余，俱令复业。窃谓凡被俘未归者，更宜多方招诱，已归者所居从<br>便，优加存恤，无致失所。”制可。二月，拜枢密副使，权尚书左丞，行省于平<br>阳。时鼎方抗表求退，上不许，因进拜焉，且遣近侍谕曰：“卿父子皆朕所知，<br>向卿执政时，因有人言，遂以河东事相委，果能勉力以保无虞。方国家多难，非<br>卿孰可倚者？卿退易耳，能勿虑社稷之计乎！今特授卿是任，咫尺防秋，更宜悉<br>意。”<br>时河南粟麦不令兴贩渡河，鼎上言曰：“河东多山险，平时地利不遗，夏秋<br>荐熟，犹常藉陕西、河南通贩物斛。况今累值兵戎，农民浸少，且无雨雪，阙食<br>为甚。又解州屯兵数多，粮储仅及一月。伏见陕州大阳渡、河中大庆渡皆邀阻粟<br>麦，不令过河，臣恐军民不安，或生内患。伏望朝廷听其输贩，以纾解州之急。”<br>从之。<br>又言：“河东兵革之馀，疲民稍复，然丁牛既少，莫能耕稼，重以亢旱蝗螟，<br>而馈饷所须，征科颇急，贫无依者俱已乏食，富户宿藏亦为盗发，盖绝无而仅有<br>焉，其憔悴亦已甚矣。有司宜奉朝廷德意，以谋安集，而潞州帅府遣官于辽、沁<br>诸郡搜括余粟，悬重赏诱人告讦，州县惮帅府，鞭箠械系，所在骚然，甚可怜悯。<br>今大兵既去，惟宜汰冗兵，省浮费，招集流亡，劝督农事。彼不是务，而使疮痍<br>之民重罹兹苦，是兵未来而先自弊也。愿朝廷亟止之，如经费果阙，以恩例劝民<br>入粟，不犹愈于强括乎！”又言：“霍州回牛、夙楼岭诸厄，戍卒几四千。今兵<br>既去而农事方兴，臣乞量留侦候，余悉遣归，有警复征。既休民力，且省县官，<br>万一兵来，亦足御遏。举一事而获二利，臣敢以为请。”诏趋行之。<br>又言：“河东两路农民浸少，而兵戍益多，是以每岁粮储常苦不继。臣切见<br>潞州元帅府虽设鬻爵恩例，然条目至少，未尽劝诱之术，故进献者无几。宜增益<br>其条，如中都时，仍许各路宣抚司俱得发卖，庶几多获贮储，以济不给。”于是<br>尚书省更定制奏行焉。<br>又言：“交钞贵于通流，今诸路所造不敷所出，苟不以术收之，不无阙误。<br>宜从行省行部量民力征敛，以裨军用。河中宣抚司亦以宝券所支已多，民不贵，<br>乞验民贫富征之。虽然，陕西若一体征收，则彼中所有，日凑于河东，其与不敛<br>何异。又河北宝券以不许行于河南，由是愈滞，将误军储而启衅端。”时以河北<br>宝券商旅赍贩南渡，致物价翔贵，权限路分行用，因鼎有言，罢之。<br>又言：“比者朝廷命择义军为三等，臣即檄所司，而潞帅必兰阿鲁带言：<br>‘自去岁初置帅府时已按阅本军，去其冗者。部分既定，上下既亲，故能所向成<br>功。此皆血战之余，屡试可者。且又父子兄弟自相赴援，各顾其家，心一而力齐，<br>势不可离。今必析之，将互易而不相谙矣。国家粮储，常恐不继，岂容侥冒，但本<br>府兵不至是耳。况潞州北即为异境，日常备战，事务方殷，而分别如此，彼居中<br>下者，皆将气挫心懈而不可用，虑恐因得测吾虚实。且义军率皆农民，已各散归<br>田亩，趋时力作。若征集之，动经旬日，农事废而岁计失矣。乞从本府所定，无<br>轻变易。’臣切是其言。”时阿鲁带奏亦至，诏遂许之。<br>又言：“近侦知北兵驻同、耀，窃虑梗吾东西往来之路，遂委河中经略使陀<br>满胡土门领军赴援。今兵势将叩关矣，前此臣尝奏闻，北兵非止欲攻河东、陕西，<br>必将进取河南。虽已移文陕州行院及陕西邻境，俱令设备，恐未即遵行。乞诏河<br>南行院统军司，议所以御备之策。”上以示尚书省，宰臣奏：“兵已逾关，惟宜<br>严责所遣帅臣趋迎击之，及命鼎益兵渡河以掣其肘。”制可。既而鼎闻大兵已越<br>关，乃急上章曰：“臣叨蒙国恩擢列枢府，凡有戎事，皆当任之。今入河南，将<br>及畿甸，岂可安据一方，坐视朝廷之急，而不思自奋以少宽陛下之忧乎。去岁颁<br>降圣训，以向者都城被围四方无援为恨，明敕将帅，若京师有警，即各提兵奔赴，<br>其或不至自有常刑。臣已奉诏，先遣潞州元帅左监军必兰阿鲁带领军一万，孟州<br>经略使徒单百家领兵五千，由便道济河以趋关、陕，臣将亲率平阳精兵直抵京师，<br>与王师相合。”又奏曰：“京师去平阳千五百余里，倘俟朝廷之命方图入援，须<br>三旬而后能至，得无失其机耶？臣以身先士卒倍道兼行矣。”上嘉其意，诏枢府<br>督军应之。<br>初，鼎以将率兵赴援京师，奏乞委知平阳府事王质权元帅左监军，同知府事<br>完颜僧家奴权右监军，以镇守河东，从之。至是，鼎拜尚书左丞，兼枢密副使。<br>是时，大兵已过陕州，自关以西皆列营栅，连亘数十里。鼎虑近薄京畿，遂以河<br>东南路怀、孟诸兵合万五千，由河中入援，又遣遥授河中府判官仆散扫吾出领军<br>趋陕西，并力御之。且虑北兵扼河，移檄绛、解、吉、隰、孟州经略司，相与会<br>兵以为夹攻之势。已而北兵果由三门、集津北渡而去。<br>鼎复上言：“自兵兴以来，河北溃散军兵、流亡人户，及山西、河东老幼，<br>俱徙河南。在处侨居，各无本业，易至动摇。窃虑有司妄分彼此，或加迫遣，以<br>致不安。今兵日益盛，将及畿甸，倘复诱此失职之众使为乡导，或驱之攻城，岂<br>不益资其力。乞朝廷遣官抚慰，及令所司严为防闲，庶几不至生衅。”上从其计，<br>遣监察御史陈规等充安抚捕盗官，巡行郡邑。大兵还至平阳，鼎遣兵拒战，不利<br>乃去。<br>兴定元年正月，上命鼎选兵三万五千，付陀满胡土门统之西征。至是，鼎驰<br>奏以为非便，略曰：“自北兵经过之后，民食不给，兵力未完。若又出师，非独<br>馈运为劳，而民将流亡，愈至失所。或宋人乘隙而动，复何以制之？此系国家社<br>稷大计。方今事势，止当御备南边，西征未可议也。”遂止。是月，进拜平章政<br>事，封莘国公。又上奏曰：“臣近遣太原、汾、岚官军以备西征，而太原路元帅<br>左监军乌古论德升以状白臣，甚言其失计。臣愚以为德升所言可取，敢具以闻。”<br>诏付尚书省议之，语在德升传。三月，鼎以祖父名章，乞避职，诏不从。<br>朝廷诏鼎举兵伐宋，且令勿复有言，以沮成算。鼎已分兵由秦、巩、凤翔三<br>路并进，乃上书曰：“窃怀愚恳，不敢自默，谨条利害以闻。昔泰和间，盖尝南<br>伐，时太平日久，百姓富庶，马蕃军锐，所谓万全之举也，然犹亟和，以偃兵为<br>务。大安之后，北兵大举，天下骚然者累年，然军马气势，视旧才十一耳。至于<br>器械之属，亦多损弊，民间差役重繁，浸以疲乏，而日勤师旅，远近动摇，是未<br>获一敌而自害者众，其不可一也。今岁西北二兵无入境之报，此非有所惮而不敢<br>也，意者以去年北还，姑自息养，不然则别部相攻，未暇及我。如闻王师南征，<br>乘隙并至，虽有潼关、大河之险，殆不足恃，则三面受敌者首尾莫救，得无贻后<br>悔乎？其不可二也。凡兵雄于天下者，必其士马精强，器械犀利，且出其不备而<br>后能取胜也。宋自泰和再修旧好，练兵峙粮，缮修营垒，十年于兹矣。又车驾至<br>汴益近宋境，彼必朝夕忧惧，委曲为防。况闻王师已出唐、邓，必徙民渡江，所<br>在清野，止留空城，使我军无所得，徒自劳费，果何益哉？其不可三也。宋我世<br>仇，比年非无恢复旧疆、洗雪前耻之志，特畏吾威力，不能窥其虚实，故未敢轻<br>举。今我军皆山西、河北无依之人，或招还逃军，胁从归国，大抵乌合之众，素<br>非练习，而遽使从戎，岂能保其决胜哉？虽得其城，内无储蓄，亦何以守？以不<br>练乌合之军，深入敌境，进不得食，退无所掠，将复遁逃啸聚为腹心患，其不可<br>四也。发兵进讨，欲因敌粮，此事不可必者。随军转输，则又非民力所及。沿边<br>人户虽有恒产，而赋役繁重，不胜困惫。又凡失业寓河南者，类皆衣食不给。贫<br>穷之迫，盗所由生，如宋人阴为招募，诱以厚利，使为乡导，伺我不虞突而入寇，<br>则内有叛民，外有勍敌，未易图之，其不可五也。今春事将兴，若进兵不还，必<br>违农时，以误防秋之用，此社稷大计，岂特疆埸利害而已哉！其不可六也。臣愚<br>以为止当遴选材武将士，分布近边州郡，敌至则追击，去则力田，以广储蓄。至<br>于士气益强，民心益固，国用丰饶，自可恢廓先业，成中兴之功，一区区之宋何<br>足平乎。”诏付尚书省，宰臣以为诸军既进，无复可议，遂寝。<br>既而元帅承裔等取宋大散关，上谕鼎曰：“所得大散关，可保则保，不可则<br>焚毁而还。”于是鼎奏：“臣近遣官问诸帅臣，皆曰散关至蓦关诸隘，其地远甚，<br>中间堡垒相望，如欲分屯，非万人不可。则又有恒州、虢县所直数关，宋兵皆固<br>守如旧，缓急有事，当复分散关之兵。余众数少，必不能支，而凤翔、恒、陇亦<br>无应援，恐两失之。且比年以来，民力困于调度，今方春，农事已急，恐妨耕垦，<br>不若焚毁此关，但屯边隘以张其势，彼或来侵，互相应援易为力也。”制可。<br>二年四月，鼎乞致仕，上遣近侍谕曰：“卿年既耄，朕非不知，然天下事方<br>有次第，卿旧人也，姑宜勉力以终之。”鼎以宣宗多亲细务，非帝王体，乃上奏<br>曰：“天下之大，万机之众，钱谷之冗，非九重所能兼，则必付之有司，天子操<br>大纲、责成功而已。况今多故，岂可躬亲细务哉？惟陛下委任大臣，坐收成算，<br>则恢复之期不远矣。”上览其奏不悦，谓宰臣曰：“朕惟恐有怠，而鼎言如此何<br>耶？”高琪奏曰：“圣主以宗庙社稷为心，法上天行健之义，忧勤庶政，夙夜不<br>遑，乃太平之阶也。鼎言非是。”上喜之。<br>三年正月，上言：“沿边州府官既有减定资历月日之格，至于掌兵及守御边<br>隘者，征行暴露，备历艰险，宜一体减免，以示激劝。”从之。二月，上言：<br>“近制，军前立功犯罪之人，行省、行院、帅府不得辄行诛赏。夫赏由中出则恩<br>有所归，兹固至当。至于部分犯罪，主将不得施行，则下无所畏而令莫得行矣。”<br>宰臣难之，上以问枢密院官，对如鼎言，乃下诏，自今四品以下皆得裁决。<br>时元帅内族承裔、移剌粘何伐宋，所下城邑多所焚掠，于是鼎上言：“承裔<br>等奉诏宣扬国威，所谓‘吊民伐罪’者也。今大军已克武休，将至兴元。兴元乃<br>汉中、西蜀喉衿之地，乞谕帅臣，所得城邑姑无焚掠，务慰抚之。诚使一郡贴然，<br>秋毫不犯，则其余三十军将不攻自下矣。若拒王师，乃宜有戮。”上甚是其言，<br>遂诏谕承裔。鼎以年老屡上表求致仕，上谓宰臣曰：“胥鼎以老求退，朕观其精<br>力未衰，已遣人往慰谕之。鼎尝荐把胡鲁，以为过己远甚，欲以自代。胡鲁固佳，<br>至于驾驭人材，处决机务，不及鼎多矣。”俄以伐宋有功，迁官一阶。<br>八月，上言：“臣奉诏兼节制河东，近晋安帅府令百里内止留桑枣果木，余<br>皆伐之。方今秋收，乃为此举以夺其事，既不能御敌而又害民，非计也。且一朝<br>警急，其所伐木岂能尽去，使不资敌乎？他木虽伐，桑枣舍屋独非木乎，此殆徒<br>劳。臣已下帅府止之，而左都监完颜闾山乃言尝奉旨清野，臣不知其可。”诏从<br>鼎便宜规画。是时，大元兵大举入陕西，鼎多料敌之策，朝臣或中沮之，上谕枢<br>密院官曰：“胥鼎规画必无谬误，自今卿等不须指授也。”寻又遣谕曰：“卿专<br>制方面，凡事得以从宜规画，又何必一一中复，徒为逗留也。”<br>四年，进封温国公，致仕，诏谕曰：“卿屡求退，朕初不许者，俟其安好，<br>复为朕用尔。今从卿请，仍可来居京师，或有大事，得就谘决也。”五年三月，<br>上遣近侍谕鼎及左丞贾益谦曰：“自去冬至今，雨雪殊少，民心不安，军用或阙，<br>为害甚重。卿等皆名臣故老，今当何以处之。欲召赴尚书省会议，恐与时相不合，<br>难于面折，故令就第延问，其悉意以陈，毋有所隐。”元光元年五月，上敕宰相<br>曰：“前平章胥鼎、左丞贾益谦、工部尚书札里吉、翰林学士孛迭，皆致政老臣，<br>经练国事，当邀赴省与议利害。”仍遣侍官分诣四人者谕意焉。<br>六月，晋阳公郭文振奏：“河朔受兵有年矣，向皆秋来春去，今已盛暑不回，<br>且不嗜戕杀，恣民耕稼，此殆不可测也。枢府每檄臣会合府兵进战，盖公府虽号<br>分封，力实单弱，且不相统摄，方自保不暇，朝廷不即遣兵为援，臣恐人心以谓<br>举弃河北，甚非计也。伏见前平章政事胥鼎，才兼将相，威望甚隆，向行省河东，<br>人乐为用。今虽致政，精力未衰，乞付重兵，使总制公府，同力战御，庶几人皆<br>响应，易为恢复，惟陛下图之。”<br>明年，宣宗崩，哀宗即位。正大二年，起复，拜平章政事，进封英国公，行<br>尚书省于卫州。鼎以衰病辞，上谕曰：“卿向在河东，朝廷倚重。今河朔州郡多<br>归附，须卿图画。卿先朝大臣，必济吾事，大河以北，卿皆节制。”鼎乃力疾赴<br>镇，来归者益众。鼎病不能自持，复申前请，优诏不许。三年，复上章请老，且<br>举朝贤练军政者自代。诏答曰：“卿往在河东，残破孤危，殆不易保，卿一至而<br>定。迄卿移镇，敌不复侵。何乃过为嫌避？且君臣均为一体，朕待下亦岂自殊，<br>自外之语，殆为过计。况余人才力孰可副卿者？卿年高久劳于外，朕岂不知，但<br>国家百年积累之基，河朔亿万生灵之命，卿当勉出壮图，同济大事。”鼎奉诏惶<br>惧不敢退。是年七月，薨。<br>鼎通达吏事，有度量，为政镇静，所在无贤不肖皆得其欢心。南渡以来，书<br>生镇方面者，惟鼎一人而已。<br>侯挚，初名师尹，避讳改今名，字莘卿，东阿人。明昌二年进士，入官慷慨<br>有为。承安间，积迁山东路盐使司判官。泰和元年，以课增四分，特命迁官二阶。<br>八年七月，追官一阶，降授长武县令。初，挚为户部主事，与王谦规措西北路军<br>储以代张炜，挚上章论本路财用不实，至是降除焉。贞祐初，大兵围燕都，时挚<br>为中都曲使，请出募军，已而婴城有功，擢为右补阙。二年正月，诏挚与少府监<br>丞李向秀分诣西山招抚。宣宗南渡，转劝农副使，提控紫荆等关。俄迁行六部侍<br>郎。三年四月，同签枢密院阿勒根讹论等以谓“今车驾驻南京，河南兵不可易动，<br>且兵不在多，以将为本。侯挚有过人之才，倘假以便宜之权，使募兵转粮，事无<br>不克，可升为尚书，以总制永锡、庆寿两军。”于是以挚为太常卿，行尚书六部<br>事，往来应给之。<br>挚遂上章言九事，其一曰：“省部所以总天下之纪纲，今随路宣差便宜、从<br>宜，往往不遵条格，辄劄付六部及三品以下官，其于纪纲岂不紊乱，宜革其弊。”<br>其二曰：“近置四帅府，所统兵校不为不众，然而弗克取胜者，盖一处受敌，余<br>徒傍观，未尝发一卒以为援，稍见小却，则弃戈遁去，此师老将怯故也。将将之<br>道，惟陛下察之。”其三曰：“率兵御寇，督民运粮，各有所职，本不可以兼行，<br>而帅府每令杂进，累遇寇至，军未战而丁夫已遁，行伍错乱，败之由也。夫前阵<br>虽胜，而后必更者，恐为敌所料耳，况不胜哉。用兵尚变，本无定形，今乃因循<br>不改覆辙，臣虽素不知兵，妄谓率由此失。”其四曰：“雄、保、安肃诸郡据白<br>沟、易水、西山之固，今多阙员，又所任者皆柔懦不武，宜亟选勇猛才干者分典<br>之。”其五曰：“漳水自卫至海，宜沿流设备，以固山东，使力穑之民安服田亩。”<br>其六曰：“近都州县官吏往往逋逃，盖以往来敌中失身者多，兼转输频并，民<br>力困弊，应给不前复遭责罚，秩满乃与他处一体计资考，实负其人。乞诏有司优<br>定等级，以别异之。”其七曰：“兵威不振，罪在将帅轻敌妄举，如近日李英为<br>帅，临阵之际酒犹未醒，是以取败。臣谓英既无功，其滥注官爵并宜削夺。”其<br>八曰：“大河之北，民失稼穑，官无俸给，上下不安，皆欲逃窜。加以溃散军卒<br>还相剽掠，以致平民愈不聊生。宜优加矜恤，亟招抚之。”其九曰：“从来掌兵<br>者多用世袭之官，此属自幼骄惰不任劳苦，且心胆懦怯何足倚办。宜选骁勇过人、<br>众所推服者，不考其素用之。”上略施行焉。<br>时元帅蒲察七斤以通州叛，累遣谍者间挚，挚恐为所陷，上章自辩。诏谕之<br>曰：“卿朕素知，岂容间耶。其一意于职，无以猜嫌自沮也。”八月，权参知政<br>事。俄拜参知政事，行尚书省于河北。先是，挚言：“河北东、西两路最为要地，<br>而真定守帅胡论出辄弃城南奔，州县危惧。今防秋在迩，甚为可忧，臣愿募兵与<br>旧部西山忠义军往安抚之。”制可，故是有命。十一月，入见。壬申，遣祭河神<br>于宜村。十二月，复行省于河北。<br>四年正月，进拜尚书右丞。尝上言，宜开沁水以便馈运，至是，诏有司开之。<br>是时，河北大饥，挚上言曰：“今河朔饥甚，人至相食，观、沧等州斗米银十余<br>两，殍殣相属。伏见沿河上下许贩粟北渡，然每石官籴其八，彼商人非有济物<br>之心也，所以涉河往来者特利其厚息而已，利既无有，谁复为之？是虽有济物之<br>名，而实无所渡之物，其与不渡何异。昔春秋列国各列疆界，然晋饥则秦输之粟，<br>及秦饥，晋闭之籴，千古讥之。况今天下一家，河朔之民皆陛下赤子，而遭罹兵<br>革，尤为可哀，其忍坐视其死而不救欤！人心惟危，臣恐弄兵之徒，得以藉口而<br>起也。愿止其籴，纵民输贩为便。”诏尚书省行之。<br>时红袄贼数万人入临沂、费县之境，官军败之，生擒伪宣徽使李寿甫。讯之，<br>则云其众皆杨安儿、刘二祖散亡之余，今复聚及六万，贼首郝定者兖州泗水人，<br>署置百官，僣称大汉皇帝，已攻泰安、滕、兖、单诸州，及莱芜、新泰等十余县，<br>又破邳州硇子堌，得船数百艘，近遣人北构南连皆成约，行将跨河为乱。挚以<br>其言闻于上，且曰：“今邳、滕之路不通，恐实有此谋。”遂诏挚行省事于东平，<br>权本路兵马都总管，以招诱之，若不从即率兵捕讨。兴定元年四月，济南、泰安、<br>滕、兖等州土贼并起，肆行剽掠，挚遣提控遥授棣州防御使完颜霆率兵讨之，前<br>后斩首千余，招降伪元帅石花五、夏全馀党壮士二万人，老幼五万口。<br>是年冬，升资德大夫，兼三司使。二年二月，挚上言：“山东、河北数罹兵<br>乱，遗民嗷嗷，实可哀恤，近朝廷遣官分往抚辑，其惠大矣。然臣忝预执政，敢<br>请继行，以宣布国家德信，使疲瘵者得以少苏，是亦图报之一也。”宰臣难之，<br>无何，诏遣挚行省于河北，兼行三司安抚事。既行，又上言曰：“臣近历黄陵岗<br>南岸，多有贫乏老幼自陈本河北农民，因敌惊扰故南迁以避，今欲复归本土及春<br>耕种，而河禁邀阻。臣谓河禁本以防闲自北来者耳，此乃由南而往，安所容奸，<br>乞令有司验实放渡。”诏付尚书省，宰臣奏“宜令枢府讲究”，上曰：“民饥且<br>死，而尚为次第何耶？其令速放之。”<br>四月，招抚副使黄掴阿鲁答破李全于密州。初，贼首李全据密州及胶西、高<br>密诸县，挚督兵讨之。会高密贼陈全等四人默白招抚副使黄掴阿鲁答，愿为内应，<br>阿鲁答乃遣提控朱琛率兵五百赴之。时李全暨其党于忙儿者皆在城中，闻官军且<br>西来，全潜逸去，忙儿不知所为。阿鲁答驰抵城下，鼓噪逼之，贼守陴者八百人<br>皆下乞降，余贼四千出走，进军邀击之，斩首千级，俘百余人，所获军实甚众，<br>遂复其城。是夜，琛又用陈全计，拔高密焉。六月，上遣谕挚曰：“卿勤劳王家，<br>不避患难，身居相职而往来山堌水寨之间，保庇农民收获二麦，忠恪之意朕所<br>具知。虽然，大臣也，防秋之际亦须择安地而处，不可堕其计中。”挚对曰：<br>“臣蒙大恩，死莫能报，然承圣训，敢不奉行。拟驻兵于长清县之灵岩寺，有屋<br>三百余间，且连接泰安之天胜寨，介于东平、益都之间，万一兵来，足相应援。”<br>上恐分其兵粮，乃诏权移邳州行省。<br>九月，挚上言：“东平以东累经残毁，至于邳、海尤甚，海之民户曾不满百<br>而屯军五千，邳户仅及八百，军以万计。夫古之取兵以八家为率，一家充军七家<br>给之，犹有伤生废业、疲于道路之叹。今兵多而民不足，使萧何、刘晏复生，亦<br>无所施其术，况于臣者何能为哉。伏见邳，海之间，贫民失业者甚众，日食野菜，<br>无所依倚，恐因而啸聚以益敌势。乞募选为兵，自十月给粮，使充戍役，至二月<br>罢之，人授地三十亩，贷之种粒而验所收获，量数取之，逮秋复隶兵伍。且战且<br>耕，公私俱利，亦望被俘之民易于招集也。”诏施行之。<br>是时，枢密院以海州军食不足，艰于转输，奏乞迁于内地。诏问挚，挚奏曰：<br>“海州连山阻海，与沂、莒、邳、密皆边隅冲要之地，比年以来为贼渊薮者，宋<br>人资给之故。若弃而他徙，则直抵东平无非敌境，地大气增，后难图矣，臣未见<br>其可。且朝廷所以欲迁者，止虑粮储不给耳。臣请尽力规画，劝喻农民趋时耕种，<br>且令煮盐易粮，或置场宿迁，以通商旅，可不劳民力而办。仍择沭阳之地可以为<br>营屯者，分兵护逻，虽不迁无患也。”上是其言，乃止。<br>十月，先是，邳州副提控王汝霖以州廪将乏，扇其军为乱。山东东路转运副<br>使兼同知沂州防御使程戩惧祸及己，遂与同谋，因结宋兵以为外应。挚闻，即遣<br>兵捕之，讯竟具伏，汝霖及戩并其党弹压崔荣、副统韩松、万户戚谊等皆就诛，<br>至是以闻。三年七月，设汴京东、西、南三路行三司，诏挚居中总其事焉。十月，<br>以里城毕工，迁官一阶。四年七月，迁荣禄大夫，致仕。<br>天兴元年正月，起复为大司农。四月，归大司农印，复致仕。八月，复起为<br>平章政事，封萧国公，行京东路尚书省事。以军三千护送就舟张家渡，行至封丘，<br>敌兵觉，不能进。诸将卒谋倒戈南奔，留数骑卫挚。挚知其谋，遂下马，坐语诸<br>将曰：“敌兵环视，进退在我。汝曹不思持重，吾宁死于汝曹之手，不忍为乱兵<br>所蹂，以辱君父之命。”诸将诺而止，得全师以还，闻者壮之。十一月，复致仕。<br>居汴中，有园亭蔡水滨，日与耆旧宴饮。及崔立以汴城降，为大兵所杀。<br>挚为人威严，御兵人莫敢犯。在朝遇事敢言，又喜荐士，如张文举、雷渊、<br>麻九畴辈皆由挚进用。南渡后宰执中，人望最重。<br>把胡鲁，不详其初起。贞祐二年五月，宣宗南迁，由左谏议大夫擢为御前经<br>历官，上面谕之曰：“此行，军马朕自总之，事有利害可因近侍局以闻。”三年<br>十一月，出为彰化军节度使，兼泾州管内观察使。四年五月，改知京兆府事，兼<br>本路兵马都总管，充行省参议官。<br>兴定元年三月，授陕西路统军使，兼前职。二年正月，召为御史中丞。三月，<br>上言：“国家取人，惟进士之选为重，不求备数，务在得贤。窃见今场会试，考<br>官取人泛滥，非求贤之道也。宜革其弊，依大定旧制。”诏付尚书省集文资官杂<br>议，卒依泰和例行之。<br>是月，拜参知政事。六月，诏权左副元帅，与平章胥鼎同事防秋。三年六月，<br>平凉等处地震，胡鲁因上言：“皇天不言，以象告人，灾害之生，必有其故，乞<br>明谕有司，敬畏天戒。”上嘉纳之，遣右司谏郭著往阅其迹，抚谕军民焉。四年<br>四月，权尚书右丞、左副元帅，行尚书省、元帅府于京兆。时陕西岁运粮以助关<br>东，民力浸困，胡鲁上言：“若以舟楫自渭入河，顺流而下，庶可少纾民力。”<br>从之。时以为便。<br>五年正月，朝议欲复取会州，胡鲁上言：“臣窃计之，月当费米三万石、草<br>九万称，转运丁夫不下十余万人。使此城一月可拔，其费已如此，况未必耶。临<br>洮路新遭劫掠，疮痍未复，所须刍粮决不可办，虽复取之庆阳、平凉、凤翔及邠、<br>泾、宁、原、恒、陇等州，亦恐未能无阙。今农事将兴，沿边常费已不暇给，岂<br>可更调十余万人以饷此军。果欲行之，则数郡春种尽废矣。政使此城必得，不免<br>留兵戍守，是飞挽之役，无时而已也。止宜令承裔军于定西、巩州之地，护民耕<br>稼，俟敌意怠，然后取之。”诏付省院曰：“其言甚当，从之可也。”<br>三月，上言：“御敌在乎强兵，强兵在乎足食，此当今急务也。窃见自陕以<br>西，州郡置帅府者九，其部众率不过三四千，而长校猥多，虚糜廪给，甚无谓也。<br>臣谓延安、风翔、恐州边隅重地固当仍旧，德顺、平凉等处宜皆罢去。河南行院、<br>帅府存沿边并河者，余亦宜罢之。”制可。<br>是年十月，西北兵三万攻延安，胡鲁遣元帅完颜合达、元帅纳合买住御之，<br>遂保延安。先是，胡鲁以西北兵势甚大，屡请兵于朝，上由是恶之。元光元年正<br>月，遂罢参知政事，以知河中府事权安抚使。于是陕西西路转运使夹谷德新上言<br>曰：“臣伏见知河中府把胡鲁廉直忠孝，公家之利知无不为，实朝廷之良臣也。<br>去岁，兵入延安，胡鲁遣将调兵，城赖以无，不为无功。今合达、买住各授世封，<br>而胡鲁改知河中府。切谓方今用人之时，使谋略之臣不获展力，缓急或失事机。<br>诚宜复行省之任，使与承裔共守京兆，令合达、买住捍御延安，以藩卫河南，则<br>内外安矣。”不报。<br>六月，召为大司农，既至汴，遂上言曰：“迩来群盗扰攘，侵及内地，陈、<br>颍去京不及四百里，民居稀阔，农事半废、蔡、息之间十去八九。甫经大赦，贼<br>起益多，动计数百，驱牛焚舍，恣行剽掠，田谷虽熟，莫敢获者。所在屯兵率无<br>骑士，比报至而贼已遁，丛薄深恶，复难追袭，则徒形迹而已。今向秋成，奈何<br>不为处置也。”八月，复拜参知政事，上谓之曰：“卿顷为大司农，巡行郡县，<br>盗贼如何可息？”对曰：“盗贼之多，以赋役多也。赋役省则盗贼息。”上曰：<br>“朕固省之矣。”胡鲁曰：“如行院、帅府扰之何。”上曰：“司农官既兼采访，<br>自今其令禁止之。”<br>初，胡鲁拜命日，巡护卫绍王宅都将把九斤来贺，御史粘割阿里言：“九斤<br>不当游执政门，胡鲁亦不当受其贺，请并案之。”于是诏谕曰：“卿昔行省陕西，<br>擅出系囚，此自人主当行，非臣下可专，人苟有言，其罪岂特除名。朕为卿地，<br>因而肆赦，以弭众口，卿知之乎？今九斤有职守，且握兵柄，而纵至门下，法当<br>责降，朕重卿素有直气，故复曲留。公家事但当履正而行，要取人情何必尔也，<br>卿其戒之。”是年十二月，进拜尚书右丞。<br>元光二年正月，上谕宰臣曰：“陕右之兵将退，当审后图，不然今秋又至矣。<br>右丞胡鲁深悉彼中利害，其与共议之。”寻遣胡鲁往陕西，与行省赛不、合达从<br>宜规画焉。哀宗即位，以有册立功，进拜平章政事。正大元年四月，薨。诏加赠<br>右丞相、东平郡王。胡鲁为人忠实，忧国奉公。及亡，朝廷公宰，下迨吏民，皆<br>嗟惜之。<br>师安石，字子安，清州人，本姓尹氏，避国讳更焉。承安五年词赋进士。为<br>人轻财尚义。初补尚书省令史，适宣宗南迁，留平章完颜承晖守燕都。承晖将就<br>死，以遗表托安石使赴行在，安石间道走汴以闻。上嘉之，擢为枢密院经历官。<br>时哀宗在春宫，领密院事，遂见知遇。元光二年，累迁御史中丞。其七月，上章<br>言备御二事，其一曰：“自古所以安国家、息祸乱，不过战、守、避、和四者而<br>已。为今之计，守、和为上。所谓守者，必求智谋之士，使内足以得戍卒之心，<br>外足以挫敌人之锐，不惟彼不能攻，又可以伺其隙而败之。其所谓和，则汉、唐<br>之君固尝用此策矣，岂独今日不可用乎。乞令有司详议而行。”其二曰：“今敌<br>中来归者颇多，宜丰其粮饷，厚其接遇，度彼果肯为我用，则择有心力者数十人，<br>潜往以诱致其余。来者既众，彼必转相猜贰，然后徐起而图之，则中兴之功不远<br>矣。”上嘉纳之。<br>九月，坐劾英王守纯附奏不实，决杖追官。及哀宗即位，正大元年，擢为同<br>签枢密院事。二年，复御史中丞。三年，工部尚书、权左参政。四年，进尚书右<br>丞。五年，台谏劾近侍张文寿、张仁寿、李麟之，安石亦论列三人不已，上怒甚，<br>有旨谓安石曰：“汝便承取贤相，朕为昏主，止矣。”如是数百言。安石骤蒙任<br>用，遽遭摧折，疽发脑而死，上甚悼惜之。<br>赞曰：宣宗南迁，天命去矣，当是时虽有忠良之佐、谋勇之将，亦难为也。<br>然而汝砺、行信拯救于内，胥鼎、侯挚守御于外，讫使宣宗得免亡国，而哀宗复<br>有十年之久，人才有益于人国也若是哉。胡鲁养兵惜谷之论，善矣。安石不负承<br>晖之托，遂见知遇，以论列近侍触怒而死，悲夫！<br><hr>
