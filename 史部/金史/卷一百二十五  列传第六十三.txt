<h4>《史部·金史·卷一百二十五  列传第六十三》<b class="x">作者：脱脱等</b></h4>
<br>◎文艺上<br>○韩昉蔡松年（子圭）吴激马定国任询赵可郭长倩萧永祺<br>胡砺王竞杨伯仁郑子聃党怀英<br>金初未有文字。世祖以来，渐立条教。太祖既兴，得辽旧人用之，使介往复，<br>其言已文。太宗继统，乃行选举之法，及伐宋，取汴经籍图，宋士多归之。熙宗<br>款谒先圣，北面如弟子礼。世宗、章宗之世，儒风丕变，庠序日盛，士由科第位<br>至宰辅者接踵。当时儒者虽无专门名家之学，然而朝廷典策、邻国书命，粲然有<br>可观者矣。金用武得国，无以异于辽，而一代制作，能自树立唐、宋之间，有非<br>辽世所及，以文而不以武也。《传》曰：“言之不文，行之不远。”文治有补于<br>人之家国，岂一日之效哉。作《文艺传》。<br>韩昉，字公美，燕京人。仕辽，累世通显。昉五岁丧父，哭泣能尽哀。天庆<br>二年，中进士第一。补右拾遗，转史馆修撰。累迁少府少监、乾文阁待制。加卫<br>尉卿，知制诰，充高丽国信使。高丽虽旧通好，天会四年，奉表称藩而不肯进誓<br>表，累使要约，皆不得要领。而昉复至高丽，移督再三。高丽征国中读书知古今<br>者，商榷辞旨，使酬答专对。凡涉旬乃始置对，谓昉曰：“小国事辽、宋二百年<br>无誓表，未尝失藩臣礼。今事上国，当与事辽、宋同礼。而屡盟长乱，圣人所不<br>与，必不敢用誓表。”昉曰：“贵国必欲用古礼，舜五载一巡狩，群后四朝。周<br>六年五服一朝，又六年王乃时巡，诸侯各朝于方岳。今天子方事西狩，则贵国当<br>从朝会矣。”高丽人无以对，乃曰：“徐议之。”昉曰：“誓表朝会，一言决耳。”<br>于是高丽乃进誓表如约，昉乃还。宗干大说曰：“非卿谁能办此。”因谓执事者<br>曰：“自今出疆之使，皆宜择人。”<br>明年，加昭文馆直学士，兼堂后官。再加谏议大夫，迁翰林侍讲学士。改礼<br>部尚书，迁翰林学士，兼太常卿、修国史，尚书如故。昉自天会十二年入礼部，<br>在职凡七年。当是时，朝廷方议礼，制度或因或革，故昉在礼部兼太常甚久云。<br>除济南尹，拜参知政事。皇统四年，表乞致仕，不许。六年，再表乞致仕，乃除<br>汴京留守，封郓国公。复请如初，以仪同三司致仕。天德初，加开府仪同三司。<br>薨。年六十八。<br>昉性仁厚，待物甚宽。有家奴诬告昉以马资送叛人出境，考之无状，有司以<br>奴还昉，昉待之如初，曰：“奴诬主人以罪，求为良耳，何足怪哉。”人称其长<br>者。昉虽贵，读书未尝去手，善属文，最长于诏册，作《太祖睿德神功碑》，当<br>世称之。自使高丽归，后高丽使者至，必问昉安否云。<br>蔡松年，字伯坚。父靖，宋宣和末，守燕山。松年从父来，管勾机宜文字。<br>宗望军至白河，郭药师败，靖以燕山府降，元帅府辟松年为令史。天会中，辽、<br>宋旧有官者皆换授，松年为太子中允，除真定府判官，自此为真定人。<br>尝从元帅府与齐俱伐宋。是时，初平真定西山群盗，山中居民为贼污者千余<br>家，松年力为辨论，竟得不坐。齐国废，置行台尚书省于汴，松年为行台刑部郎<br>中，都元帅宗弼领行台事，伐宋，松年兼总军中六部事。宋称臣，师还，宗弼入<br>为左丞相，荐松年为刑部员外郎。皇统七年，尚书省令史许霖告田珏党事，松年<br>素与珏不相能。是时宗弼当国，珏性刚正，好评论人物，其党皆君子，韩企先为<br>相爱重之。而松年、许霖、曹望之欲与珏相结，珏拒之，由是构怨。故松年、许<br>霖构成珏等罪状，劝宗弼诛之，君子之党熄焉。是岁，松年迁左司员外郎。<br>松年前在宗弼府，而海陵以宗室子在宗弼军中任使，用是相厚善。天德初，<br>擢吏部侍郎，俄迁户部尚书。海陵迁中都，徙榷货物以实都城，复钞引法，皆自<br>松年启之。海陵谋伐宋，以松年家世仕宋，故亟擢显位以耸南人观听，遂以松年<br>为贺宋正旦使，使还改吏部尚书，寻拜参知政一。是年，自崇德大夫进银青光禄<br>大夫，迁尚书右丞。未几，为左丞，封郜国公。<br>初，海陵爱宋使人山呼声，使神卫军习之。及孙道夫贺正隆三年正旦，入见，<br>山呼声不类往年来者。道夫退，海陵谓宰臣曰：“宋人知我使神卫军习其声，此<br>必蔡松年、胡砺泄之。”松年惶恐对曰：“臣若怀此心，便当族灭。”<br>久之，进拜右丞相，加仪同三司，封卫国公。正隆四年薨，年五十三。海陵<br>悼惜之，奠于其第，命作祭文以见意。加封吴国公，谥文简。起复其子三河主簿<br>珪为翰林修撰，璋赐进士第。遣翰林待制萧吁护送其丧，归葬真定，四品以下官<br>离都城十里送之，道路之费，皆从官给。<br>松年事继母以孝闻，喜周恤亲党，性复豪侈，不计家之有无。文词清丽，尤<br>工乐府，与吴激齐名，时号“吴蔡体。”有集行于世。子珪。<br>珪字正甫。中进士第，不求调，久乃除澄州军事判官，迁三河主簿。丁父忧，<br>起复翰林修撰，同知制诰。在职八年，改户部员外郎，兼太常丞。珪号为辨博，<br>凡朝廷制度损益，珪为编类详定检讨删定官。<br>初，两燕王墓旧在中都东城外，海陵广京城围，墓在东城内。前尝有盗发其<br>墓，大定九年诏改葬于城外。俗传六国时燕王及太子丹之葬，及启圹，其东墓之<br>柩题其和曰“燕灵王旧。”“旧”，古“柩”字，通用。乃西汉高祖子刘建葬也。<br>其西墓，盖燕康王刘嘉之葬也。珪作《两燕王墓辩》，据葬制名物款刻甚详。<br>安国军节度判官高元鼎坐监临奸事，求援于太常博士田居实、大理司直吴长<br>行、吏部主事高震亨、大理评事王元忠。震亨以属鞫问官御史台典事李仲柔，仲<br>柔发之。珪与刑部员外郎王翛、宛平主簿任询、前卫州防御判官阎恕、承事郎高<br>复亨、文林郎翟询、敦武校尉王景晞、进义校尉任师望，坐与居实等转相传教，<br>或令元鼎逃避，居实、长行、震亨、元忠各杖八十，翛、珪、询、恕、复亨、霍<br>询各笞四十，景晞、师望各徒二年，官赎外并的决。<br>久之，除河东北路转运副使，复入为修撰，迁礼部郎中，封真定县男。珪已<br>得风疾，失音不能言，乃除濰州刺史，同辈已奏谢，珪独不能入见。世宗以让右<br>丞唐括安礼、参政王蔚曰：“卿等阅书史，亦有不能言之人可以从政者乎。”又<br>谓中丞刘仲诲曰：“蔡珪风疾不能奏谢，卿等何不纠之。人言卿等相为党蔽，今<br>果然邪？”珪乃致仕。寻卒。<br>珪之文有《补正水经》五篇，合沈约、萧子显、魏收宋、齐、北魏志作《南<br>北史志》三十卷，《续金石遗文跋尾》十卷，《晋阳志》十二卷，《文集》五十<br>五卷。《补正水经》、《晋阳志》、《文集》今存，余皆亡。<br>吴激，字彦高，建州人。父拭，宋进士，官终朝奉郎、知苏州。激，米芾之<br>婿也。工诗能文，字画俊逸，得芾笔意。尤精乐府，造语清婉，哀而不伤。将宋<br>命至金，以知名留不遣，命为翰林待制。皇统二年，出知深州，到官三日卒。诏<br>赐其子钱百万、粟三百斛、田三顷以周其家。有《东山集》十卷行于世。“东山”，<br>其自号也。<br>马定国字子卿，茌平人。自少志趣不群。宣、政未末题诗酒家壁，坐讥讪得<br>罪，亦因以知名。阜昌初，游历下，以诗撼齐王豫，豫大悦，授监察御史，仕至<br>翰林学士。《石鼓》自唐以来无定论，定国以字画考之，云是宇文周时所造，作<br>辩万余言，出入传记，引据甚明，学者以比蔡正甫《燕王墓辩》。初，学诗未有<br>入处，梦其父与方寸白笔，从是文章大进。有集传于世。<br>任询，字君谟，易州军市人。父贵，有才干，善画，喜谈兵，宣、政间游江、<br>浙。询生于虔州，为人慷慨多大节。书为当时第一，画亦入妙品。评者谓画高于<br>书，书高于诗，诗高于文，然王庭筠独以其才具许之。登正隆二年进士第。历益<br>都都勾判官，北京盐使。年六十四致仕，优游乡里，家藏法书名画数百轴。年七<br>十卒。<br>赵可，字献之，高平人。贞元二年进士。仕至翰林直学士。博学高才，卓荦<br>不羁。天德、贞元间，有声场屋。后入翰林，一时诏诰多出其手，流辈服其典雅。<br>其歌诗乐府尤工，号《玉峰散人集》。<br>郭长倩，字曼卿，文登人。登皇统丙寅经义乙科。仕至秘书少监，兼礼部郎<br>中，修起居注。与施朋望、王无竞、刘岩老、刘无党相友善。所撰《石决明传》<br>为时辈所称。有《昆仑集》行于世。<br>萧永祺，字景纯，本名蒲烈。少好学，通契丹大小字。广宁尹耶律固奉诏译<br>书，时置门下，因尽传其业。固卒，永祺率门弟子服齐衰丧。固作《辽史》未成，<br>永祺继之，作纪三十卷、志五卷、传四十卷，上之。加宣武将军，除太常丞。<br>海陵为中京留守，永祺特见亲礼。天德初，擢左谏议大夫，迁翰林侍讲学士，<br>同修国史，再迁翰林学士。明年，迁承旨。尚书左丞耶律安礼出守南京，海陵欲<br>以永祺代之，召见于内阁，谕以旨意，永祺辞曰：“臣才识卑下，不足以辱执政。”<br>海陵曰：“今天下无事，朕方以文治，卿为是优矣。”永祺固辞。既出，或问曰：<br>“公遇知人主，进取爵位，以道佐时，何多让也？”永祺曰：“执政系天下休戚，<br>纵欲贪冒荣宠，如苍生何！”海陵尝选廷臣十人备谘访，独永祺议论宽厚，时称<br>长者。卒年五十七。<br>胡砺，字元化，磁州武安人。少嗜学。天会间，大军下河北，砺为军士所掠，<br>行至燕，亡匿香山寺，与佣保杂处。韩昉见而异之，使赋诗以见志，砺操笔立成，<br>思致清婉，昉喜甚，因馆置门下，使与其子处，同教育之，自是学业日进。昉尝<br>谓人曰：“胡生才器一日千里，他日必将名世。”十年，举进士第一，授右拾遗，<br>权翰林修撰。久之，改定州观察判官。定之学校为河朔冠，士子聚居者常以百数，<br>砺督教不倦，经指授者悉为场屋上游，称其程文为“元化格”。<br>皇统初，为河北西路转运都勾判官。砺性刚直无所屈。行台平章政事高桢之<br>汴，道真定，燕于漕司。砺欲就坐，桢责之，砺曰：“公在政府则礼绝百僚，今<br>日之会自有宾主礼。”桢曰：“汝他日为省吏当何如？”砺曰：“当官而行，亦<br>何所避。”桢壮其言，改谢之。<br>改同知深州军州事，加朝奉大夫。郡守暴戾，蔑视僚属，砺常以礼折之，守<br>愧服，郡事一委于砺。州管五县，例置弓手百余，少者犹六七十人，岁征民钱五<br>千余万为顾直。其人皆市井无赖，以迹盗为名，所至扰民。砺知其弊，悉罢去。<br>继而有飞语曰：“某日贼发，将杀通守。”或请为备，砺曰：“盗所利者财耳，<br>吾贫如此，何备为。”是夕，令公署撤关，竟亦无事。<br>再补翰林修撰，迁礼部郎中，一时典礼多所裁定。海陵拜平章政事，百官贺<br>于庙堂，砺独不跪。海陵问其故，砺以令对，且曰：“朝服而跪，见君父礼也。”<br>海陵深器重之。天德初，再迁侍讲学士，同修国史。以母忧去官。起复为宋国岁<br>元副使，刑部侍郎白彦恭为使，海陵谓砺曰：“彦恭官在卿下，以其旧劳，故使<br>卿副之。”迁翰林学士，改刑部尚书。扈从至汴得疾，海陵数遣使临问，卒，深<br>悼惜之。年五十五。<br>王竞，字无竞，彰德人。警敏好学。年十七以荫补官。宋宣和中，太学两试<br>合格，调屯留主簿。入国朝，除大宁令，历宝胜盐官，转河内令。时岁饥盗起，<br>竞设方略以购贼，不数月尽得之。夏秋之交，沁水泛溢，岁发民筑堤，豪民猾吏<br>因缘为奸，竞核实之，减费几半，县民为之谚曰：“西山至河岸，县官两人半。”<br>盖以前政韩希甫与竞相继治县，皆有干能，绛州正平令张元亦有治绩而差不及，<br>故云然。<br>天眷元年，转固安令。皇统初，参政韩昉荐之，召权应奉翰林文字，兼太常<br>博士。诏作《金源郡王完颜娄室墓碑》，竞以行状尽其实，乃请国史刑正之，时<br>人以为法。二年，试馆阁，竞文居最，遂为真。<br>迁尚书礼部员外郎。时海陵当国，政由己出，欲令百官避堂讳，竞言人臣无<br>公讳，遂止。萧仲恭以太傅领三省事封王，欲援辽故事，亲王用紫罗伞。事下礼<br>部，竞与郎中翟永固明言其非是，事竟不行，海陵由是重之。天德初，转翰林待<br>制，迁翰林直学士，改礼部侍郎，迁翰林侍讲学士，改太常卿，同修国史，擢礼<br>部尚书，同修国史如故。大定二年春，从太傅张浩朝京师，诏复为礼部尚书。是<br>岁，奉迁睿宗山陵，仪注不应典礼，竞削官两阶。诏改创五龙车，兼翰林学士承<br>旨，修国史。四年，卒官。<br>竞博学而能文，善草隶书，工大字，两都宫殿榜题，皆竞所书，士林推为第<br>一云。<br>杨伯仁，字安道，伯雄之弟也。天性孝友，读书一过成诵。登皇统九年进士<br>第，事亲不求调。天德二年，除应奉翰林文字。初名伯英，避太子光英讳，改今<br>名。海陵尝夜召赋诗，传趣甚亟，未二鼓奏十咏，海陵喜，解衣赐之。海陵射乌，<br>伯仁献《获乌诗》以讽。丁父忧，起复，赐金带袭衣，及赐白金以奉母。改左拾<br>遗。进士吕忠翰廷试已在第一，未唱名，海陵以忠翰程文示伯仁，问其优劣，伯<br>仁对曰：“当在优等。”海陵曰：“此今试状元也。”伯仁自以知忠翰姓名在第<br>一，遂宿谏省，俟唱名乃出，海陵嘉其慎密。转翰林修撰。孟宗献发解第一，伯<br>仁读其程文，称之“此人当成大名”。是岁，宗献府试、省试、廷试皆第一，号<br>“孟四元”，时论以为知文。故事，状元官从七品，阶承务郎，世宗以宗献独异<br>等，与从六品，阶授奉直大夫。<br>改著作郎。居母丧，服除，调镇西节度副使。入为起居注兼左拾遗，上书论<br>时务六事。改大名少尹。郡中豪民横恣甚，莫可制，民受其害，伯仁穷竟渠党，<br>四境帖然。谳馆陶大辟，得其冤状，馆陶人为立祠。府尹荆王文坐赃削封，降德<br>州防御使，同知裴满子宁及伯仁、判官谢奴皆以不能匡正解职。伯仁降南京留守<br>判官，改同知安化军节度使，到官三日，召为太子右谕德、兼侍御史，改翰林待<br>制，复兼右谕德。<br>除滨州刺史。郡俗有遣奴出亡，捕之以规赏者，伯仁至，责其主而杖杀其奴，<br>如是者数辈，其弊遂止。入为左谏议大夫，兼礼部侍郎、翰林直学士。故事，谏<br>官词臣入直禁中，上闵其劳，特免入直。改吏部侍郎，直学士如故。郑子聃卒，<br>宰相举伯仁代之，乃迁待讲兼礼部侍郎。<br>伯仁久在翰林，文词典丽，上曰：“自韩昉、张钧后，则有翟永固，近日则<br>张景仁、郑子聃，今则伯仁而已，其次未见能文者。吕忠翰草《降海陵庶人诏》，<br>点窜再四，终不能尽朕意，状元虽以词赋甲天下，至于辞命，未必皆能。凡进士<br>可令补外，考其能文者召用之。”不数月，兼左谏议大夫，俄兼太常卿。大臣举<br>可修起居注者数人，上以伯仁领之。从幸上京，伯仁多病，至临潢，地寒因感疾，<br>还中都。明年，上还幸中都，遣使劳问，赐以丹剂。是岁，卒。<br>郑子聃，字景纯，大定府人。父宏，辽金源令，二子子京、子聃。杨丘行尝<br>谓人曰：“金源二子，凤毛也。小者尤特达，后必名世。”子聃及冠，有能赋声。<br>天德三年，丘行为太子左卫率府率，廷试明日，海陵以子聃程文示丘行，对曰：<br>“可入甲乙。”及拆卷，果中第一甲第三人。调翼城丞，迁赞皇令，召为书画直<br>长。<br>子聃颇以才望自负，常慊不得为第一甲第一人。正隆二年会试毕，海陵以第<br>一人程文问子聃，子聃少之。海陵问作赋何如，对曰：“甚易。”因自矜，且谓<br>他人莫己若也。海陵不悦，乃使子聃与翰林修撰綦戩、杨伯仁、宣徽判官张汝霖、<br>应奉翰林文字李希颜同进士杂试。七月癸未，海陵御宝昌门临轩观试，以“不贵<br>异物民乃足”为赋题，“忠臣犹孝子”为诗题，“忧国如饥渴”为论题。上谓读<br>卷官翟永固曰：“朕出赋题，能言之或能行之，未可知也。诗、论题，庶戒　臣<br>下。”丁亥，御便殿亲览试卷，中第者七十三人，子聃果第一，海陵奇之。有顷，<br>进官三阶，除翰林修撰。改侍御史。<br>京畿旱，诏子聃决囚，遂澍雨，人以比颜真卿。迁待制，兼吏部郎中，改秘<br>书少监。迁翰林直学士，兼太子左谕德，显宗深器重之。以疾求补外，遂为沂州<br>防御使，皇太子币赆甚厚，命以安舆之官。召还，为左谏议大夫、兼直学士。改<br>吏部侍郎、同修国史，直学士如故。迁侍讲、兼修国史，上曰：“修《海陵实录》，<br>知其详无如子聃者。”盖以史事专责之也。二十年，卒，年五十五。子聃英俊有<br>直气，其为文亦然。平生所著诗文二千余篇。<br>党怀英，字世杰，故宋太尉进十一代孙，冯翊人。父纯睦，泰安军录事参军，<br>卒官，妻子不能归，因家焉。应举不得意，遂脱略世务，放浪山水间。箪瓢屡空，<br>晏如也。大定十年，中进士第，调莒州军事判官，累除汝阴县令、国史院编修官、<br>应奉翰林文字、翰林待制、兼同修国史。<br>怀英能属文，工篆籀，当时称为第一，学者宗之。大定二十九年，与凤翔府<br>治中郝俣充《辽史》刊修官，应奉翰林文字移剌益、赵沨等七人为编修官。凡<br>民间辽时碑铭墓志及诸家文集，或记忆辽旧事，悉上送官。是时，章宗初即位，<br>好尚文辞，旁求文学之士以备侍从，谓宰臣曰：“翰林阙人如之何？”张汝霖奏<br>曰：“郝俣能属文，宦业亦佳。”上曰：“近日制诏惟党怀英最善。”移剌履进<br>曰：“进士擢第后止习吏事，更不复读书，近日始知为学矣。”上曰：“今时进<br>士甚灭裂，《唐书》中事亦多不知，朕殊不喜。”上谓宰臣曰：“郝俣赋诗颇佳，<br>旧时刘迎能之，李晏不及也。”<br>明昌元年，怀英再迁国子祭酒。二年，迁侍讲学士。明年，议开边防濠堑，<br>怀英等十六人请罢其役，诏从之。迁翰林学士。七年，有事于南郊，摄中书侍郎<br>读祝册，上曰：“读册至朕名，声微下，虽曰尊君，然在郊庙，礼非所宜，当平<br>读之。”承安二年乞致仕，改泰宁军节度使。明年，召为翰林学士承旨。泰和元<br>年，增修《辽史》编修官三员，诏分纪、志、列传刊修官，有改除者以书自随。<br>久之，致仕。大安三年卒，年七十八，谥文献。怀英致仕后，章宗诏直学士陈大<br>任继成《辽史》云。<br><hr>
