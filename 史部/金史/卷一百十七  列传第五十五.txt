<h4>《史部·金史·卷一百十七  列传第五十五》<b class="x">作者：脱脱等</b></h4>
<br>○徒单益都粘哥荆山（刘均附）王宾（王进等附）国用安时青<br>徒单益都，不详其履历，尝累官为延安总管。正大九年正月，行省事于徐州。<br>时庆山奴撤东方之备入援，未至睢州，徐、邳义胜军总领侯进、杜政、张兴率本<br>军降大兵于永州。辛丑，大兵守徐张盆渡。益都到官才三日，惧兵少不能守，即<br>令移剌长寿率甲士千人迎大兵。长寿军无纪律，大兵掩之，一军皆覆，徐危甚。<br>益都籍州人及运粮埽兵得万人。乙巳，大兵傅城，烧南关而去。侯进既降北，即<br>以为京东行省，进遂请千人来袭。<br>二月庚申，未明，大兵坎南城而上，守者皆散走，城中大呼曰：“大兵入南<br>门矣！”益都闻之不及甲，率州署夜直兵三百，由黄楼而南，力战御敌。乱定，<br>迁赏有差。由是军势稍振，复夺张盆渡，取萧县，破白塔，战于土山，救被俘老<br>幼五千还徐。既而，侯进亡命驻灵璧，杜政、张兴亦虑为北所害，穷窘自归。益<br>都抚而纳之，兴留徐，杜政还邳州。<br>益都资禀仁厚，持大体，二子两侄为军将，颇侵渔军民。青州人王祐为埽兵<br>总领。将兵千七百人，益都常倚之，虽有过亦不责。以故祐亦横恣，与河间张祚、<br>下邑令李闰、义胜都统封仙、遥授永州刺史成进忠辈，乘军政废弛，城中空虚。<br>以六月丁巳夜烧草场作乱。时张兴卧病，祐恐事不成，起兴与同行。益都疑左右<br>皆叛，挈妻子缒城而出，就从宜众僧奴及东面总领刘安国军。张兴推祐为都元帅，<br>复惧祐图己，遂诛祐，并张祚杀之。因大掠城中。壬戌，国用安以行山东路尚书<br>省事率兵至徐，张兴率甲士迎之。用安轻骑而入，执兴与其党十余人，斩之于市，<br>遂以封仙为元帅，兼节度使，主徐州。<br>益都窘无所归，乃奔宿州，节度使纥石烈阿虎以益都为人所逐不纳，乃与诸<br>将驻于城南。时宿之镇防军有逃还者，阿虎以为叛归亦不纳。城中镇防千户高腊<br>哥，结小吏郭仲安，谋就徐州将士内外相应以取宿，因归杨妙真。甲戌夜半，开<br>门纳徐州总领王德全及妻弟高元哥军。刘安国寻亦入城，缚阿虎父子杀之。州中<br>请益都主帅府事，益都不从，曰：“吾国家旧人，为将帅亦久，以资性疏迂，不<br>能周防，遂失重镇。今大事已去，方逃罪不暇，岂有改易髻发、夺人城池以降外<br>方乎！”即日，率官吏而行，至谷熟东，遇大兵，不屈而死。<br>徐州既归海州，邳帅兀林答某亦让印于杜政，遂送款于用安。已而宿州王德<br>全、刘安国亦送款海州。惟益都不改髻发，以至于死云。<br>粘哥荆山，不知其所始，正大中，累官亳州节度使。九年正月己丑，游骑自<br>邓至亳，钞鹿邑，营于卫真西北五十里。鹿邑令高昂霄知太康已降，即夜趋亳，<br>道出卫真，呼县令楚珩约同行。珩知势不支，即明谕县人以避迁之意，遂同走亳。<br>丁未，二邑皆降。是日，军至亳州城下。州止有单州兵四百人，号“镇安军”，<br>提控杨春、邢某、都统戴兴屯已六年。荆山悉籍城中丁壮为军，修守具，而大兵<br>亦不暇攻。四月，拥降民而北，城门闭，不之知也。<br>五月，纵迁民收麦，老幼得出，丁壮悉留之。民往往不肯留而遁，数日，城<br>为之空。荆山遣将领各诣所属招之，并将领亦不返。“镇安”者皆红袄余党，力<br>尽来归，变诈反复，朝廷终以盗贼待之。荆山以迁民为军，盖防之也。及召外兵<br>不至，乃请于归德，得甲骑百余，两总领统之。既至，“镇安”疑其谋己，乃乘<br>将士新到不设备，至夜，掩杀殆尽。荆山出走卫真，楚珩与之马而去，州中豪贵<br>悉被剽略。<br>刘坚者，初为大兵守城父，亳州复，擒之，囚之于狱。杨春谋欲北降，乃出<br>之，使为宣差。乙巳，大兵石总管入州，改州为顺天府，春为总管，戴兴为同知，<br>刘顺治中，留党项军千人戍之。属县皆下，惟城父令李用宜不降，其妻子在亳，<br>春以为质，竟不屈而死。春既据州，与刘坚坐楼上，召副提控邢某。邢刚直循理，<br>将士严惮之，时卧病，闻春乱，流涕不自禁。春遣人舁致之，邢指春大骂，春惭<br>恧无言。春欲杀荆山家，邢力劝止之，且令给道路费送之出城，邢寻病卒。二年<br>夏四月，北省忒木泬攻归德，春以戴兴提精卒以往，独与疲弱者守城。州人王宾<br>遂反正，春渡河北遁。既而崔七斤为乱，杀王宾。朝廷不得已，以七斤为节度使，<br>就其兵仗入蔡。八月，刘顺攻亳州，破之，七斤为城父令所杀。未几，单州军以<br>州人杀其家属，召大兵来攻，蚧能拔，杀属县民而去。既渡河，知亳人不疑，复<br>来攻，州竟为春所破。是年六月，宋人来攻，春出降，刘坚北走。<br>刘均者，林虑人，时为亳州观察判官。春既逐荆山，纳款大兵，胁均同降。<br>均佯应之，归其家取朝服服之，　顾谓妻子曰：“我起身刀笔，仰荷上知，始列<br>朝著，又佐大藩，死亦足矣。今头颅已如此，假使有十年寿，何以见先帝于地下<br>乎。”即仰药而死。<br>王宾，字德卿，亳州人。贞祐二年进士。外若旷达，而深有谋画。初调兰陵<br>主簿，辟虹县令，寻入为尚书省令史，坐事罢归乡里。天兴元年正月，亳州军变，<br>节度使粘哥荆山出走，杨春以州出降。既而，自以羸兵守之。宾与前谯县尉王进、<br>魏节亨、吕钧约城中军民复其州，杨春遂遁，遣节亨诣归德以闻。哀宗嘉之，授<br>进节度使，宾同知节度使，节亨节度副使，钧观察判官。杨春复以兵来攻，月余<br>不能拔，即渡河而北。<br>六月，哀宗迁蔡，宾奉迎于州北之高安。上与语，大悦，恨用之晚，擢为行<br>部尚书、世袭谋克。上初至亳，宾等适征民丁负铁甲入蔡，及会计忠孝军家属口<br>粮，故留参知政事张天纲董之，就迁有功将士。时亳之粮储不广，宾等常吝惜，<br>军士以此归怨。及运甲之役，复不欲行。会天纲与宾等于一楼上铨次立功等第，<br>镇防军崔复哥、王六十之徒擐甲哗噪登楼，天纲问曰：“即欲见杀，容我望阙拜<br>辞。”贼曰：“无预相公。”即拽宾及吕钧往市中。钧且行且跪，涕泪俱下。宾<br>岸然不惧，大叫曰：“不过杀我。但杀，但杀！”乃并害之。节度副使魏节亨、<br>节度判官孙良、观察副使孙九住皆被害。又数日，杀节度使王进。进尝应荆山之<br>募，由间道入汴京纳奏，赏以物不受，又散家所有济贫民，以死自励。至汴，以<br>劳迁本州节度判官。赐以白金，亦不受，一时甚称之。<br>有李喜住者，本宿州众僧奴下宣差。天兴二年四月，进粮入归德，将还，闻<br>亳州王进反正，制旨以喜住为振武都尉，将兵三千应援。是时，太赤围亳步骑十<br>万，喜住以众寡不敌，独与三人间道入城，王进方议迁左军林，喜住不可，进即<br>以兵付喜住。大兵攻八日不能下。五月壬子，兵退。己未，官奴与阿里合提忠孝<br>军百人至亳，与诸将议迁可否。以为不可，当留辎重于蔡，选军扈从入圣朵就武<br>仙军，遂入关中。关中地利可恃，又有郭虾蟆等军在西可恃。<br>五月甲子，召官奴还归德，不赴，再召，留其军半于亳乃赴。六月壬辰，车<br>驾舟行至亳，王进奏：“臣本军伍，不知治体，如李喜住扈从入蔡，则毫不守矣。<br>乞留治此州。”诏以喜住为集庆军节度使，便宜从事，进领帅职。七月，进死。<br>喜住先往城父督粮餫，闻乱遂不敢入亳，后投宋。<br>论曰：金季之乱，军士欲代其偏裨，偏裨欲代其主将，即群起而偾之。无复<br>忌惮。益都、荆山皆忠亮之士，宾、进才略尤足取焉，而并不免于难，惜哉！<br>国用安，先名安用，本名咬儿，淄州人。红袄贼杨安儿、李全余党也。尝归<br>顺大元，为都元帅、行山东路尚书省事。天兴元年六月，徐州埽兵总领王祐、义<br>胜军都统封仙、总领张兴等夜烧草场作乱，逐元帅徒单益都。安用率兵入徐，执<br>张兴与其党十余人斩之，以封仙为元帅兼节度使，主徐州。宿州镇防军千户高腊<br>哥与东面总帅刘安国构徐州总帅王德全，杀宿帅纥石烈阿虎，以其州归海州。邳<br>州从宜兀林答某亦让州于杜政，送款海州。既而皆归安用。<br>北大将阿术鲁闻安用据徐、宿、邳，大怒曰：“此三州我当攻取，安用何人，<br>辄受降。”遣信安、张进等率兵入徐，欲图安用，夺其军。安用惧，谋于德全，<br>劫杀张进及海州元帅田福等数百人，与杨妙真绝，乃还邳州。会山东诸将及徐、<br>宿、邳主帅，刑马结盟，誓归金朝。既盟，诸将皆散去，安用无所归，遂同德全、<br>安国托从宜众僧奴自通于朝廷。众僧奴遣人上奏：“安用以数州反正，功甚大。<br>且其兵力强盛，材略可称。国家果欲倚用，非极品重权不足以坚其许国之心。”<br>未报。安用率兵万人攻海州，未至，众稍散去。安国因劝安用当赤心归国，安用<br>亦自知反复失计，事已无可奈何，于是复金朝衣冠。妙真怒其叛己，又惧为所图，<br>悉屠安用家走益都。安用遂选兵分将，期必得妙真，自此淮海之上无宁岁矣。<br>未几，朝廷遣近侍局直长因世英、都事高天祐持手诏至邳，以安用为开府仪<br>同三司、平章政事、兼都元帅、京东山东等路行尚书省事，特封兖王，赐号“英<br>烈戡难保节忠臣”，锡姓完颜，附属籍，改名用安，赐金镀银印、驼纽金印、金<br>虎符、世袭千户宣命、敕样、牌样、御画体宣、空头河朔山东赦文，便宜从事，<br>且以彭王妃诰委用安招妙真。用安始闻使者至，犹豫未决，以总领杨懋迎使者入，<br>监于州廨，问所以来。世英对以封建事，意颇顺。诸帅王、杜辈皆不欲宣言，欲<br>杀使者。明日，用安乃出见使者，跪揖如等夷。坐定，语世英曰：“予向随大兵<br>攻汴，尝于开阳门下与侯挚议内外夹击。此时大兵病死者众，十七头项皆在京城，<br>若从吾计出军，中兴久矣。朝廷乃无一人敢决者，今日悔将何及。”言竟而起。<br>既而选人取朝廷赐物遍观之，喜见颜色。复与使者私议，欲不以朝礼受之，世英<br>等不可，即设宴拜授如仪，以主事常谨等随使者奉表入谢。<br>上复遗世英、天祐赐以铁券一、虎符六、龙文衣一、玉鱼带一、弓矢二、封<br>赠其父母妻诰命，及郡王宣、世袭宣、大信牌、玉兔鹘带各十，听同盟可赐者赐<br>之。使者至邳，用安迎受如礼，始有入援意。及闻上将迁蔡州，乃遣人以蜡书言<br>迁蔡有六不可，大率以谓：“归德环城皆水，卒难攻击，蔡无此险，一也。归德<br>虽乏粮储，而鱼芡可以取足，蔡若受围，廪食有限，二也。大兵所以去归德者，<br>非畏我也，纵之出而蹑其后，舍其难而就其易者攻焉，三也。蔡去宋境不百里，<br>万一资敌兵粮，祸不可解，四也。归德不保，水道东行犹可以去，蔡若不守，去<br>将安之，五也。时方暑雨，千里泥淖，圣体丰泽，不便鞍马，仓卒遇敌，非臣子<br>所敢言，六也。虽然，陛下必欲去归德，莫如权幸山东。山东富庶甲天下，臣略<br>有其地，东连沂、海，西接徐、邳，南扼盱、楚，北控淄、齐。若銮舆少停，臣<br>仰赖威灵，河朔之地可传檄而定。惟陛下审察。”上以其言示宰臣。宰臣奏用安<br>反复，本无匡辅志，此必参议张介等议之，业已迁蔡，议遂寝。<br>初，世英等过徐，王德全、刘安国说之曰：“朝廷恩命岂宜出自用安，郡王<br>宣吾二人最当得者，乞就留之。”世英乃留郡王宣、世袭宣、玉带各二。由是与<br>用安有隙，又惧为所图，皆不听其节制。十郡王者，李明德、封仙、张瑀、张友、<br>卓翼、康琮、杜政、吴歪头、王德全、刘安国也。用安必欲取山东，累征徐、宿<br>兵，止以勤王为辞，二帅不应。用安怒，令杜政等率兵三千，以取粮为名，袭徐、<br>宿。既入城，德全觉之，就留杜政、封仙不遣。用安愈怒，谓德全、安国必有谋，<br>乃执桃园帅吴某等八九人下狱鞫问。二帅遣温特罕张哥以杜政、封仙欲袭取徐州<br>白用安，不听，驱吴帅、张哥辈九人并斩之。张哥将死大呼曰：“国咬儿，汝无<br>尺寸功，受国家大封爵，何负于汝，而从杜政等变乱，又杀无罪之人。今虽死，<br>当与汝辨于地下矣。”会上遣臧国昌以密诏征兵东方，故用安假朝命声言入援，<br>檄刘安国为前锋，亲率兵三千驻徐州城下招德全。德全终疑见图，不出，系封仙<br>于狱，杀之，遣杜政出城。安国既至宿州，用安复召安国还，安国不从，独与众<br>僧奴赴援。行及临涣龙山寺，用安使人劫杀之，遂攻徐州，逾三月不能下，退归<br>涟水。于是，因世英以用安终不赴援，乃还朝，至宿州西，遇大兵，不屈而死，<br>事闻，赠汝州防御使。<br>既而用安军食不给，乞粮于宋，宋阳许之，即改从宋衣冠，而私与朝使相亲。<br>寻益乏食，军民多亡去，乃命萧均以严刑禁亡者，血流满道。大元东平万户查剌<br>将兵至涟水，遂降焉。查剌既渡河，趋蔡州，用安以诡计还涟水，复叛归于宋，<br>受浙东总管、忠州团练使，隶淮阃。甲午正月，闻大兵围沛，用安往救之，败走<br>徐州。会移兵攻徐，用安投水死，求得其尸，皮刂面系马尾，为怨家田福一军脔<br>食而尽。<br>用安形状短小无须，喜与轻薄子游，日击鞠衢市间，顾眄自矜，无将帅大体。<br>介字介甫，平州人，正大元年经义进士第一，时为用安参议。<br>初，天祐等出汴，微服间行，经北军营幕，至通许崔桥，始有义军招抚司官<br>府，去京师二百里矣。至陈州，防御使粘葛奴申始立州事。留二日，至项城，县<br>令朱珍立县事，有士卒千二百人。至泰和县，县令王义立县已五月矣。八月，至<br>宿州，众僧奴得报，且知朝廷授以权宿州节度使、兼元帅左都监之命，具彩舆仪<br>卫出城五里奉迎。时东方不知朝廷音问已八月矣，官民见使者至，且拜且哭。有<br>张显者任侠尚气知义理，即谓天祐曰：“东方不知朝廷音问已数月，今见使者，<br>百姓皆感动。若不以圣旨抚慰之，恐失东民之必。我欲矫称制旨宣谕，如何。”<br>天祐书生，守规矩，不敢从，但以宰相旨集州民慰抚之，州民复大哭。明日，往<br>徐州。<br>时青，滕阳人。初与叔父全俱为红袄贼，及杨安儿、刘二祖败，承赦来降，<br>隶军中。兴定初，青为济州义军万户。是时，叔父全为行枢密院经历官。兴定二<br>年冬，全驰驿过东平，青来见，因告全将叛入宋，全秘之。顷之，青率其众入于<br>宋。宋人置之淮南，屯龟山，有众数万。<br>兴定四年，泗州行元帅府纥石烈牙吾塔遣人招之，青以书来。书曰：“青本<br>滕阳良民，遭时乱离，扶老携幼避地草莽。官吏不明此心，目以叛逆，无所逃死，<br>窜匿淮海。离亲旧、去乡邑，岂人情之所乐哉。仆虽偷生寄食他国，首丘之念，<br>未尝一日忘之。如朝廷赦青之罪，乞假邳州以屯老幼。当袭取盱眙，尽定淮南，<br>以赎往昔之过。”牙吾塔复书曰：“公等初亦无罪，诚能为国建功，全军来归，<br>即吾人也。邳州吾城，以吾人居之，亦何不可。《易》曰：‘君子见几而作，不<br>俟终日。’公其亟图之。生还父母之邦，富贵终身，传芳后世，与其羁縻异域，<br>目以兵虏，孰愈哉？”牙吾塔奏其事。十月，诏加青银青荣禄大夫，封滕阳公，<br>仍为本处兵马总领元帅、兼宣抚使。青潜表陈谢，复以邳州为请。枢密院奏：<br>“恐青意止欲得邳州。可谕牙吾塔，若青诚实来归，即当授之。如审其诈，可使<br>人入宋境宣布往来之言，及所援官爵，亦行间之术也。”青既不得邳州，复为宋<br>守。<br>兴定五年正月二十五日夜，青袭破泗州西城，提控王禄遇害。是时，时全为<br>同签枢密院事，朝廷不知青袭破西城，止称宋人而已。诏全往督泗州兵取西城。<br>全至泗州，获红袄贼一人，诘问之，乃知青为宋京东钤辖，袭破西城。全颇喜，<br>乃杀其人以灭口。牙吾塔昼夜力战，募死士以梯冲逼城，青缒兵出拒不得前。牙<br>吾塔遣提控王应孙穴城，东北隅，青夜出兵来袭，击却之。越二日，复出又却之。<br>攻城益急，青以舟兵二千合城中兵来犯牙吾塔营，提控斡鲁朵先知，设伏掩击，<br>青兵大败，溺淮水死者千人，自是不复出矣。王应孙穴城将及城中，青隧地然薪，<br>逼出之。青乘城指麾，流矢中其目，余众往往被创，楼堞相继摧坏，城中恟惧，<br>遂无固志。二月二十六日夜，青拔众走，遂复西城。<br>元光元年二月，全与元帅左监军讹可，节制三路军马伐宋。诏曰：“卿等重<br>任，毋致不和，以贻丧败。其资粮可取，规取失宜不能得之，罪在讹可，既已得<br>之，不能运致以为我用，罪在全。”全与讹可由颍、寿进渡淮，败宋人于高塘市，<br>攻固始县，破宋庐州将焦思忠兵。无何，获生口言，时青受宋诏，与全兵相拒，<br>全匿其事。<br>五月，兵还，距淮二十里，诸军将渡，全矫称密诏“诸军且留收淮南麦”，<br>遂下令人获麦三石以给军。众惑之，讹可及诸将佐劝之不听，军留三日。讹可谓<br>全曰：“今淮水浅狭，可以速济。时方暑雨，若值暴涨，宋乘其后，将不得完归<br>矣。”全力拒之。从宜达阿、移失不、斜烈、李辛稍稍不平，全怒曰：“讹可一<br>帅耳，汝曹党之。汝曹致身至此，皆吾之力。吾院官也，于汝无不可者。”众乃<br>不敢言。是夜，大雨。明日，淮水暴涨，乃为桥渡军。宋兵袭之，军遂败绩。桥<br>坏，全以轻舟先济，士卒皆覆没。宣宗乃下诏诛之，遣官招集溃军，诏曰：“大<br>军渡淮，每立功效。诸将谬误，部曲散亡，流离忧苦，朕甚闵焉。各归旧营，勉<br>图自效。”又诏曰：“阵亡把军品官子孙，十五以上者依品官子孙例随局承应，<br>十五以下、十岁以上者依品从随局给俸，至成人本局差使。无子孙官，依例给俸。<br>应赠官、赙钱、军人家口当养赡者。并如旧制。”<br>赞曰：金自章宗季年，宋韩侂胄构难，招诱邻境亡命以挠中原，事竟无成。<br>而青、徐、淮海之郊民心一摇，岁遇饥馑，盗贼蜂起，相为长雄，又自屠灭，害<br>及无辜，十余年糜沸未息。宣宗不思靖难，复为伐宋之举，迄金之亡，其祸尤甚。<br>简书所载国用安、时青等遗事，至今仁人君子读之犹蹙頞终日。当时烝黎，如鱼<br>在釜，其何以自存乎。兵，凶器也。金以兵得国，亦以兵失国，可不慎哉，可不<br>慎哉！<br><hr>
