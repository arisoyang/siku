<h4>《史部·金史·卷一百三十四  列传第七十二》<b class="x">作者：脱脱等</b></h4>
<br>◎外国上<br>○西夏<br>夏国王李乾顺。其先曰托跋思恭，唐僖宗时，为夏、绥、银、宥节度使，与<br>李茂贞、李克用等破黄巢，复京师，赐姓李氏。唐末，天下大乱，藩镇连兵，惟<br>夏州未尝为唐患。历五代至宋，传数世至元昊，始称帝。辽人以公主下嫁李氏，<br>世修朝贡不绝，事具《辽史》。<br>天辅六年，金破辽兵，辽主走阴山，夏将李良辅将兵三万来救辽，次天德境<br>野谷。斡鲁、娄室败之于宜水，追至野谷，涧水暴至，漂没者不可胜计。宗望至<br>阴山，以便宜与夏国议和，其书曰：“奉诏有之：夏王，辽之自出，不渝终始，<br>危难相救。今兹已举辽国，若能如事辽之日以效职贡，当听其来，毋致疑贰。若<br>辽主至彼，可令执送。”天会二年，始奉誓表，以事辽之礼称藩，请受割赐之地。<br>宗翰承制，割下寨以北、阴山以南、乙室耶刮部吐禄泺之西，以赐之。<br>天会二年三月，乾顺遣把里公亮等来上誓表，曰：“臣乾顺言：今月十五日，<br>西南、西北两路都统遣左谏议大夫王介儒等赍牒奉宣，若夏国追悔前非，捕送辽<br>主，立盟上表，仍依辽国旧制及赐誓诏，将来或有不虞，交相救援者。臣与辽国<br>世通姻契，名系藩臣，辄为援以启端，曾犯威而结衅。既速违天之咎，果罹败绩<br>之忧。蒙降德音以宽前罪，仍赐土地用广藩篱，载惟含垢之恩，常切戴天之望。<br>自今已后，凡于岁时朝贺、贡进表章、使人往复等事，一切永依臣事辽国旧例。<br>其契丹昏主今不在臣境，至如奔窜到此，不复存泊，即当执献。若大朝知其所在，<br>以兵追捕，无敢为地及依前援助。其或征兵，即当依应。至如殊方异域朝觐天阙，<br>合经当国道路，亦不阻节。以上所叙数事，臣誓固此诚，传嗣不变，苟或有渝，<br>天地鉴察，神明殛之，祸及子孙，不克享国。”所谓西北，西南两路都统者宗翰<br>也。盖宗望以太祖命与之通书，而宗翰以便宜割地议和云。<br>太宗使王阿海、杨天吉往赐誓诏曰：“维天会二年岁次甲辰，闰三月戊寅朔，<br>皇帝赐誓诏于夏国王乾顺：先皇帝诞膺骏命，肇启鸿图，而卿国据夏台，境连辽<br>右，以效力于昏主，致结衅于王师。先皇帝以谓忠于所事，务施恩而释过，迨眇<br>躬之纂绍，仰遗训以遵行，卿乃深念前非，乐从内附，饬使轺而奉贡，效臣节以<br>称藩。载锡宠光，用彰复好，所有割赐地土、使聘礼节、相为援助等事，一切恭<br>依先朝制诏。其依应征兵，所请宜允。三辰在上，朕岂食言，苟或变渝，亦如卿<br>誓。远垂戒谕，毋替厥诚。”<br>于是，宋人与夏人俱受山西地，宋人侵取之，乾顺遣使表谢赐誓诏、并论宋<br>所侵地。诏曰：“省所上表，具悉，已命西南、西北两路都统府从宜定夺。”是<br>时，宗翰朝京师未还，录夏国奏付权都统斡鲁，宋人侵略新受疆土、及使人王阿<br>海争仪物事，与夏通问以便宜决之。<br>初，以山西九州与宋人，而天德远在一隅，缓急不可及，割以与夏。后破宋<br>都获二帝，乃画陕西分界，自麟府路洛阳沟东距黄河西岸、西历暖泉堡，鄜延路<br>米脂谷至累胜寨，环庆路威边寨过九星原至委布谷口，泾原路威川寨略古萧关至<br>北谷川，秦凤路通怀堡至古会州，自此直距黄河，依见今流行分熙河路尽西边以<br>限封域。复分陕西北鄙以易天德、云内，以河为界。<br>及娄室定陕西，婆卢火率兵先取威戎城。军至威戎东与敌遇，击走之，生致<br>二人，问之，乃知为夏将李遇取威戎也，乃还其人而与李遇通问。李遇军威戎西，<br>蒲察军威戎东，而使使议事于娄室。娄室报曰：“元帅府约束，若兵近夏境，则<br>与夏人相为掎角，毋相侵犯。”李遇使人来曰：“夏国既以天德、云内归大国，<br>大国许我陕西北鄙之地，是以至此。”蒲察等遂旋军。睿宗既定陕西，元帅府不<br>欲以陕西北鄙与夏国，诏曰：“卿等审处所宜从事。”<br>天眷二年，国王乾顺薨，子仁孝立，遣使册命，加开府仪同三司上柱国。皇<br>统元年，请置榷场、许之。<br>初，王阿海等以太宗誓诏赐夏国，乾顺以契丹旧仪见使者，阿海不肯曰：<br>“契丹与夏国甥舅也，故国王坐受，使者以礼进。今大金与夏国君臣也，见大国<br>使者当如仪。”争数日不能决，于是始起立受焉。厥后不遣赐生日使，至是始遣<br>使赐之。<br>初，慕洧以环州降，及割陕西、河南与宋人，洧奔夏国，夏人以为山讹首领。<br>及撒离喝再定陕西，洧思归，夏人知之，遂族洧，以表闻，诏书责让之。及海陵<br>弑熙宗，遣使报谕至境上，夏人问曰：“圣德皇帝何为见废。”不肯纳。朝廷乃<br>使有司以废立之故移文报之。天德二年七月，夏使御史中丞杂辣公济等来贺，如<br>旧礼。<br>正隆末伐宋，宋人入秦、陇，夏亦乘隙攻取荡羌、通峡、九羊、会川等城寨，<br>宋亦侵入夏境。世宗即位，夏人复以城寨来归，且乞兵复宋侵地，诏书嘉奖，仍<br>遣吏部郎中完颜达吉体究陕西利害。边吏奏，夏人已归城寨，而所侵掠人口财畜<br>尚未还，请索之。大定四年二月甲申，夏遣其武功大夫纽卧文忠等贺万春节，入<br>见，附状奏告，略曰：“众军破荡之时，幸而免者十无一二，继以冻馁死亡，其<br>存几何。兼夏国与宋兵交，人畜之被俘戮亦多，连岁勤动，士卒暴露，势皆朘削。<br>又坐为宋人牵制，使忠诚之节无由自达，中外咸知，愿止约理索，听纳臣言，不<br>胜下国之幸。”其后屡以为请，诏许之。<br>久之，其臣任得敬专国政，欲分割夏国。因贺大定八年正旦，遣奏告使殿前<br>太尉芭里昌祖等以仁孝章乞良医为得敬治疾，诏保全郎王师道佩银牌往焉。诏师<br>道曰：“如病势不可疗，则勿治。如可治，期一月归。”得敬疾有瘳，遣谢恩使<br>任得聪来，得敬亦附表进礼物，上曰：“得敬自有定分，附表礼物皆不可受。”<br>并却之。<br>初，仁孝嗣位，其臣屡作乱，任得敬抗御有功，遂相夏二十余年，阴蓄异志，<br>欲图夏国，诬杀宗亲大臣，其势渐逼，仁孝不能制。大定十年，乃分西南路及灵<br>州罗庞岭地与得敬，自为国，且上表为得敬求封。世宗以问宰相，尚书令李石等<br>曰：“事系彼国，我何预焉，不如因而许之。”上曰：“有国之主岂肯无故分国<br>与人，此必权臣逼夺，非夏王本意。况夏国称藩岁久，一旦迫于贼臣，朕为四海<br>主，宁容此邪？若彼不能自正，则当以兵诛之，不可许也。”乃却其贡物，赐仁<br>孝诏曰：“自我国家戡定中原，怀柔西土，始则画疆于乃父，继而锡命于尔躬，<br>恩厚一方，年垂三纪，藩臣之礼既务践修，先业所传亦当固守。今兹请命，事颇<br>靡常，未知措意之由来，续当遣使以询尔。所有贡物，已令发回。”<br>得敬密通宋人求助，宋以蜡丸书答得敬，夏人得之。得敬始因求医附表进礼<br>物，欲以尝试世宗，既不可行，而求封又不可得，仁孝乃谋诛之。八月晦，仁孝<br>诛得敬及其党与，上表谢，并以所执宋人及蜡丸书来上。其谢表曰：“得敬初受<br>分土之后，曾遣使赴大朝代求封建，蒙诏书不为俞纳，此朝廷怜爱之恩，夏国不<br>胜感戴。夏国妄烦朝廷，冒求贼臣封建，深亏礼节。今既贼臣诛讫，大朝不用遣<br>使询问。得敬所分之地与大朝熙秦路接境，恐自分地以来别有生事，已根勘禁约，<br>乞朝廷亦行禁约。”<br>十二年，上谓宰臣曰：“夏国以珠玉易我丝帛，是以无用易我有用也。”乃<br>减罢保安、兰州榷场。<br>仁孝深念世宗恩厚，十七年，献本国所造百头帐，上曰：“夏国贡献自有方<br>物，可却之。”仁孝再以表上曰：“所进帐本非珍异，使人亦已到边，若不蒙包<br>纳，则下国深诚无所展效，四方邻国以为夏国不预大朝眷爱之数，将何所安。”<br>乃许与正旦使同来。<br>先是，尚书奏：“夏国与陕西边民私相越境，盗窃财畜，奸人托名榷场贸易，<br>得以往来，恐为边患。使人入境与富商相易，亦可禁止。”于是，复罢　绥德榷<br>场，止存东胜、环州而已。仁孝表请复置兰州、保安、绥德榷场如旧，并乞使人<br>入界相易用物。诏曰：“保安、兰州地无丝枲，惟绥德建关市以通货财。使副往<br>来，听留都亭贸易。”章宗即位，诏曰：“夏使馆内贸易且已。”明昌二年，复<br>旧。顷之，夏人肆牧于镇戎之境，逻卒逐之，夏人执逻卒而去。边将阿鲁带率兵<br>诘之，夏厢官吴明契、信陵都、卜祥、徐余立等伏兵三千于润中，阿鲁带口中流<br>矢而死，取其弓甲而去。诏索杀阿鲁带者，夏人处以徒刑。诏索之不已，夏人乃<br>杀明契等。<br>明昌四年，仁孝薨，子纯佑嗣立。承安二年，复置兰州、保安榷场。承安五<br>年，纯佑母病风求医，诏太医判官时德元及王利贞往，仍赐御药。八月，再赐医<br>药。泰和六年三月，仁孝弟仁友子安全，废纯佑自立，再阅月死于废所。七月，<br>使纯佑母罗氏为表，言纯佑不能嗣守，与大臣定议立安全为王，遣使奏告。夏使<br>私问馆伴官：“奏告事诏许否？”馆伴官曰：“此不当问也。”夏使曰：“明日<br>当问诸客省，若又不答，则升殿奏请。”上闻之，使客省谕以许所祈之意，乃赐<br>罗氏诏询其意，夏人复以罗氏表来，乃封安全为夏国王。<br>大安三年，安全薨，族子遵顼立。遵顼先以状元及第，充大都督府主，立在<br>安全薨前一月，卫绍王无实录，不知其故。然是时金兵败绩于会河堡，夏人乘其<br>兵败侵略边境，而通使如故。<br>崇庆元年三月，攻葭州。至宁元年六月，攻保安州。贞祐元年十一月，攻会<br>州，都统徒单丑儿击走之。十二月，陷泾州。二年八月，归国人乔成赍夏国书，<br>大概言金边吏侵略，乞禁戢。诏移文答之，宰臣言：“既非公牒，今将责问，彼<br>必饰词，徒为虚文，无益于事。”乃止。未几，夏人攻庆原、延安、积石州，乃<br>诏有司移文责问。<br>十一月，兰州译人程陈僧结夏人以州叛，边将败其兵三千。三年正月，夏兵<br>攻武延川，宣宗曰：“此不足虑，恐由他道入也。”既而闻边吏侵夏境，夏人乃<br>攻环州，诏治边吏罪。夏兵攻积石州，都统姜伯通败之。夏兵入安乡关，都统曹<br>记僧、万户忽三十却之。二月，攻环州，刺史乌古论延寿败之于境上。<br>三月，诏议伐夏，陕西宣抚司奏：“往者，夏人侵我环、庆，河、兰、积石<br>以兵应之，悉皆遁去，遽还巢穴，盖为我备也。今兰州溃兵犹未集，军实多不完，<br>沿边地寒，春草始生，未可刍牧，两界无烟火者三百余里，不宜轻举。”从之。<br>四月，诏河州提控曹记僧、通远军节度使完颜狗儿讨程陈僧，夏人援之。九<br>月，遂破西关堡。夏人复攻第五将城，万户杨再兴击走之。诏陕西宣抚司及沿边<br>诸将，降空名宣敕，临阵立功，五品以下并听迁授。十月，攻保安及延安，都统<br>完颜国家奴破之。既而深入临洮，总管陀满胡土门不能御，陕西宣抚副使完颜胡<br>失来救临洮，大败于渭源堡，城破，胡失来被执。十一月，夏兵败于克戎寨，复<br>败于熟羊寨，宰相入贺，宣宗曰：“此忠贤之力也。”夏兵进围临洮，陀满胡土<br>门破之。四年四月，夏葩俄族总管汪三郎率众来降，进羊千口，诏纳之，优给其<br>直。来远镇获谍人，言宋、夏相结来攻，诏陕西行省备之。<br>夏于来羌城界河起折桥，元帅右都监完颜赛不焚之，斩馘甚众。六月，鄜延<br>路奏，夏人牒报用彼国光定年号，诏封还其牒。闰月，庆阳总管庆山奴伐夏，出<br>环州，陕西行省请中分其军，令庆山奴出第三将怀安寨，环州刺史完颜胡鲁出环<br>州，宣宗曰：“闻夏人移军备其王城，尚恐诈我，勿堕其计中也。”提控完颜狗<br>儿抵兰州西关堡，招得旧部曲九人。掩击夏兵于阿弥湾，杀其将士百余人。八月，<br>左监军乌古论庆寿败夏兵于安塞堡。右都监赛不击走夏兵于结耶觜川，复破之于<br>车儿堡。十一月，提控石盏合喜、杨斡烈解定西之围。<br>十二月丙寅，宣宗与皇太子议伐夏，左监军陀满胡土门、延安总管古里甲石<br>伦攻盐、宥、夏州，庆阳总管庆山奴、知平凉府移剌答不也攻威、灵、安、会等<br>州。<br>兴定元年正月，夏兵三万自宁州还，庆山奴以兵邀击，败之。诏河东行省胥<br>鼎选兵三万五千，付陀满胡土门伐夏，鼎驰奏不可，遂止，语在鼎传。右都监完<br>颜仲元请试兵西夏，出其不意必获全胜，兵威既振，国力益完。诏下尚书省、枢<br>密院议。<br>夏人福山以俘户来降，除同知泽州军州事。<br>五月，夏兵入大北岔，都统纥石烈猪狗掩击，败之。宣宗欲与夏议和，右都<br>监庆山奴屯延安，奏曰：“夏国决不肯和，徒见欺耳。”既而，获谍者言，遵顼<br>闻大金将约和，戒谕将士无犯西鄙。宰臣奏曰：“就令如此，边备亦不宜弛。”<br>宣宗以为然。<br>右都监完颜闾山败夏兵于黄鹤岔。夏人围羊狠寨，都统党世昌与战，完颜狗<br>儿遣都统夹谷瑞夜斫夏营，遂解其围，犹驻近地，左都监白撒发定西锐兵、龛谷<br>副统包孝成绯翮翅军，合击走之。八月，安定堡马家平总押李公直败夏兵三千。<br>九月，都统罗世晖却夏兵于克戎寨。<br>兴定二年三月，右都监庆山奴奏：“夏人有乞和意，保安、绥德、葭州得文<br>报，乞复互市，以寻旧盟。以臣观之，此出于遵顼，非边吏所敢专者。”朝廷不<br>以为然。<br>五月，夏人入葭州，庆山奴破之于马吉峰。七月，犯龛谷，夹谷瑞、赵防败<br>之，追至质孤堡。三年闰月，夏人破通秦寨，提控纳合买住击败之，自葭卢川遁<br>去。华州元帅完颜合达出安寨堡至隆州，败其兵二千。进攻隆州，克其西南，会<br>暮乃还。十二月，诏有司移文夏国。<br>四年二月，夏人犯镇戎，金师败绩，夏人公移语不逊，诏词臣草牒折之。四<br>月，夏兵犯边，元帅石盏合喜遇于鹿儿原，提控乌古论世显以偏师败之，都统王<br>定复破其众于新泉城。元帅庆山奴攻宥州，围神堆府，穴其城，士卒有登者，援<br>兵至，击走之，斩首二千，俘百余人，获杂畜三千余。八月，夏人陷会州，刺史<br>乌古论世显降，复犯龛谷，夹谷瑞连战败之，夏人乃去。是月，诏有司移文议和，<br>事竟不克。<br>夏人三万自高峰镇围定西，刺史爱申阿失剌、提控乌古论长寿、温敦永昌击<br>走之。九月，夏人围绥平寨、安定堡，未几，陷西宁州，遂攻定西，乌古论长寿<br>击却之。乃袭巩州，石盏合喜逆战，一日十余战，乃解去。<br>五年正月，诏枢密院议夏事，奏曰：“夏人聚兵境上，欲由会州入，已遣行<br>省白撒伏兵险要以待之。鄜延元帅府伺便发兵以缀其后，足以无虑。”二月，宁<br>远军节度使夹谷海寿破夏兵于搜嵬堡。三月，复取来羌城。十月，攻龛谷，白撒<br>连败之。元光元年正月，夏人陷大通城，复取之。三月，提控李师林败夏兵于永<br>木岭。八月，攻宁安寨，十月，攻神林堡，十二月，入质孤堡，提控唐括昉败之。<br>二年，遵顼使其太子德任来伐，德任谏曰：“彼兵势尚强，不若与之约和。”<br>遵顼笑曰：“是非尔所知也。彼失兰州竟不能复，何强之有。”德任固谏不从，<br>乞避太子位，愿为僧。遵顼怒，幽之灵州，遣人代将，会天旱不果。<br>是岁，大元兵问罪夏国，延安、庆原元帅府欲乘夏人之困弊伐之，陕西行省<br>白撒、合达以为不可，乃止。<br>陇安军节度使完颜阿邻日与将士宴饮，不治军事，夏人乘之，掠民五千余口、<br>牛羊杂畜数万而去。<br>自天会议和，八十余年与夏人未尝有兵革之事。及贞祐之初，小有侵掠，以<br>至构难十年不解，一胜一负精锐皆尽，而两国俱弊。<br>是岁，遵顼传位于子德旺。正大元年，和议成，自称兄弟之国。<br>三年二月，遵顼死，七月，德旺死，嗣立者史失其名。明年，夏国亡。<br>先是，夏使精方匦匣使王立之来聘，未复命国已亡，诏于京兆安置，充宣差<br>弹压，主管夏国降户。八年五月，立之妻子三十余口至环州，诏以归立之，赐以<br>币帛。立之上言，先世本申州人，乞不仕，居申州。诏如所请，以本官居申州，<br>主管唐、邓、申、裕等处夏国降户，听唐、邓总帅府节制，给上田千亩、牛具农<br>作云。<br>赞曰：夏之立国旧矣，其臣罗世昌谱叙世次称，元魏衰微，居松州者因以旧<br>姓为托跋氏。按《唐书》党项八部有托跋部，自党项入居银、夏之间者号平夏部。<br>托跋思恭以破黄巢功赐姓李氏，兄弟相继为节度使，居夏州，在河南。继迁再立<br>国，元昊始大，乃北渡河，城兴州而都之。<br>其地初有夏、绥、银、宥、灵、盐等州，其后遂取武威、张掖、酒泉、敦<br>煌郡地，南界横山，东距西河，土宜三种，善水草，宜畜牧，所谓凉州畜牧甲天<br>下者是也。土坚腴，水清冽，风气广莫，民俗强梗尚气，重然诺，敢战斗。自汉、<br>唐以水利积谷食边兵，兴州有汉、唐二渠，甘、凉亦各有灌溉，土境虽小，能以<br>富强，地势然也。<br>五代之际，朝兴夕替，制度礼乐，荡为灰烬，唐节度使有鼓吹，故夏国声乐<br>清厉顿挫，犹有鼓吹之遗音焉。然能崇尚儒术，尊孔子以帝号，其文章辞命有可<br>观者。立国二百余年，抗衡辽、金、宋三国，偭乡无常，视三国之势强弱以为<br>异同焉。故近代学者记西北地理，往往皆臆度言之。圣神有作，天下会于一，驿<br>道往来视为东西州矣。<br><hr>
