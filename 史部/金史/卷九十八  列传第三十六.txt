<h4>《史部·金史·卷九十八  列传第三十六》<b class="x">作者：脱脱等</b></h4>
<br>○完颜匡完颜纲完颜定奴<br>完颜匡，本名撒速，始祖九世孙。事豳王允成，为其府教读。大定十九年，<br>章宗年十余岁，显宗命詹事乌林答愿择德行淳谨、才学该通者，使教章宗兄弟。<br>阅月，愿启显宗曰：“豳王府教读完颜撒速、徐王府教读仆散讹可二人，可使教<br>皇孙兄弟。”显宗曰：“典教幼子，须用淳谨者。”已而召见于承华殿西便殿。<br>显宗问其年，对曰：“臣生之岁，海陵自上京迁中都，岁在壬申。”显宗曰：<br>“二十八岁尔，詹事乃云三十岁何也？”匡曰：“臣年止如此，詹事谓臣出入宫<br>禁，故增其岁言之耳。”显宗顾谓近臣曰：“笃实人也。”命择日，使皇孙行师<br>弟子礼。七月丁亥，宣宗、章宗皆就学，显宗曰：“每日先教汉字，至申时汉字<br>课毕，教女直小字，习国朝语。”因赐酒及彩币。顷之，世宗诏匡、讹可俱充太<br>子侍读。<br>寝殿小底驼满九住问匡曰：“伯夷、叔齐何如人？”匡曰：“孔子称夷、齐<br>求仁得仁。”九住曰：“汝辈学古，惟前言是信。夷、齐轻去其亲，不食周粟饿<br>死首阳山，仁者固如是乎？”匡曰：“不然，古之贤者行其义也，行其道也。伯<br>夷思成其父之志以去其国，叔齐不苟从父之志亦去其国。武王伐纣，夷、齐叩马<br>而谏。纣死，殷为周，夷、齐不食周粟，遂饿而死。正君臣之分，为天下后世虑<br>至远也，非仁人而能若是乎！”是时，世宗如春水，显宗从，二人者马上相语遂<br>后。显宗迟九住至，问曰：“何以后也？”九住以对，显宗叹曰：“不以女直文<br>字译经史，何以知此。主上立女直科举，教以经史，乃能得其渊奥如此哉。”称<br>善者良久，谓九住曰：“《论语》‘知之为知之，不知为不知，是知也’。汝不<br>知不达，务辩口以难人。由是观之，人之学、不学，岂不相远哉。”显宗尝谓中<br>侍局都监蒲察查刺曰：“入殿小底完颜讹出、侍读完颜撒速，与我同族，汝知之<br>乎？”对曰：“不知也。”显宗曰：“撒速，始祖九世孙。讹出，保活里之世也。<br>始祖兄弟皆非常人，汝何由知此。”<br>显宗命匡作《睿宗功德歌》，教章宗歌之，其词曰：“我祖睿宗，厚有阴德。<br>国祚有传，储嗣当立。满朝疑惧，独先启策。徂征三秦，震惊来附。富平百万，<br>望风奔仆。灵恩光被，时雨春旸。神化周浃，春生冬藏。”盖取宗翰与睿宗定策<br>立熙宗，及平陕西大破张浚于富平也。二十三年三月万春节，显宗命章宗歌此词<br>侑觞，世宗愕然曰：“汝辈何因知此？”显宗奏曰：“臣伏读《睿宗皇帝实录》，<br>欲使儿子知创业之艰难，命侍读撒速作歌教之。”世宗大喜，顾谓诸王侍臣曰：<br>“朕念睿宗皇帝功德，恐子孙无由知，皇太子能追念作歌以教其子，嘉哉盛事，<br>朕之乐岂有量哉。卿等亦当诵习，以不忘祖宗之功。”命章宗歌数四，酒行极欢，<br>乙夜乃罢。<br>二十五年，匡中礼部策论进士。是岁，世宗在上京，显宗监国。三月甲辰，<br>御试，前一日癸卯，读卷官吏部侍郎李晏、棣州防御使把内刺、国史院编修官夹<br>谷衡、国子助教尼庞古　鉴进禀，策题问“契敷五教，皋陶明五刑，是以刑措不<br>用，比屋可封。今欲兴教化，措刑罚，振纪纲，施之万世，何术可致？”匡已试，<br>明日入见，显宗问对策云何，匡曰：“臣熟观策问敷教、措刑两事，不详‘振纪<br>纲’一句，只作两事对，策必不能中。”显宗命匡诵所对策，终篇，曰：“是亦<br>当中。”匡曰：“编修衡、助教鉴长于选校，必不能中。”已而匡果下第。显宗<br>惜之，谓侍臣曰：“我只欲问教化、刑罚两事，乃添振纪纲一句，命删去，李晏<br>固执不可，今果误人矣。”谓侍正石敦寺家奴、唐括曷答曰：“侍读二十一年府<br>试不中，我本不欲侍读再试，恐伤其志，今乃下第，使人意不乐。”是岁初取止<br>四十五人，显宗命添五人，仆散讹可中在四十五人，后除书画直长。匡与讹可俱<br>为侍读，匡被眷遇特异，显宗谓匡曰：“汝无以讹可登第怏怏，但善教金源郡王，<br>何官不可至哉。”是岁，显宗薨，章宗判大兴尹，封原王，拜右丞相，立为皇太<br>孙。匡仍为太孙侍读。二十八年，匡试诗赋，漏写诗题下注字，不取，特赐及第，<br>除中都路教授，侍读如故。”<br>章宗即位，除近侍局直长，历本局副使、局使，提点太医院，迁翰林直学士。<br>使宋，上令权更名弼，以避宋祖讳，事载《本纪》。迁秘书监，仍兼太医院、近<br>侍局事，再兼大理少卿。迁签书枢密院事，兼职如故。承安元年，行院于抚州。<br>河北西路转运使温昉行六部事，主军中馈饷，屈意事匡，以马币为献，及私以官<br>钱佐匡宴会费，监察御史姬端修劾之，上方委匡以边事，遂寝其奏。三年，入奏<br>边事，居五日，还军。寻入守尚书左丞，兼修国史，进《世宗实录》。<br>章宗立提刑司，专纠察黜陟，当时号为外台，匡与司空襄，参政揆奏：“息<br>民不如省官，圣朝旧无提刑司，皇统、大定间每数岁一遣使廉察，郡县称治。自<br>立此官，冀达下情，今乃是非混淆，徒烦圣听。自古无提点刑狱专荐举之权者，<br>若陛下不欲遽更，不宜使兼采访廉能之任。岁遣监察体究，仍不时选使廉访。”<br>上从其议，于是监察体访之使出矣。<br>初，匡行院于抚州，障葛将攻边境，会西南路通事黄掴按出使乌都碗部知其<br>谋，奔告行院为之备，迎击障葛，败其兵。按出与八品职，迁四官。匡迁三官。<br>匡奏乞以所迁三官让其兄奉御赛一，上嘉其义，许之。改枢密副使，授世袭谋克。<br>宋主相韩侂胄。侂胄尝再为国使，颇知朝廷虚实。及为相，与苏师旦倡议复<br>仇，身执其咎，缮器械，增屯戍，初未敢公言征伐，乃使边将小小寇钞以尝试朝<br>廷。泰和五年正月，入确山界夺民马。三月，焚平氏镇，剽民财物，掠邓州白亭<br>巡检家赀，持其印去。遂平县获宋人王俊，唐州获宋谍者李忤，俊襄阳军卒，忤<br>建康人。俊言宋人於江州、鄂、岳屯大兵，贮甲仗，修战舰，期以五月入寇。忤<br>言侂胄谓大国西北用兵连年，公私困竭，可以得志，命修建康宫，劝宋主都建康<br>节制诸道。河南统军司奏请益兵为之备。诏平章政事仆散揆为河南宣抚使，籍诸<br>道兵，括战马，临洮、德顺、秦、巩各置弓手四千人。诏揆遗书宋人曰：“奈何<br>兴兵？”宋人辞曰：“盗贼也。边臣不谨，今黜之矣。”<br>宋人将启边衅，太常卿赵之杰、知大兴府承晖、中丞孟铸皆曰：“江南败衄<br>之余，自救不暇，恐不敢败盟。”匡曰：“彼置忠义保捷军，取先世开宝、天禧<br>纪元，岂忘中国者哉。”大理卿畏也曰：“宋兵攻围城邑，动辄数千，不得为小<br>寇。”上问参政思忠，思忠极言宋人败盟有状、与匡、畏也合，上以为然。及河<br>南统军使纥石烈子仁使宋还，奏宋主修敬有加，无他志。上问匡曰：“于卿何如？”<br>匡曰：“子仁言是。”上愕然曰：“卿前议云何，今乃中变邪？”匡徐对曰：<br>“子仁守疆圉，不妄生事，职也。《书》曰‘有备无患’，在陛下宸断耳。”于<br>是罢河南宣抚司，仆散揆还朝。<br>六年二月，宋人陷散关，取泗州、虹县、灵璧。四月，复诏仆散揆行省事于<br>汴，制诸军。顷之，以匡为右副元帅。揆请匡先取光州，还军悬瓠，与大军合势<br>南下。匡奏：“仆散揆大军渡淮，宋人聚兵襄、沔以窥唐、邓，汴京留兵颇少，<br>有掣肘之患，请出唐、邓。”从之。遣前锋都统乌古论庆寿以骑八千攻枣阳，遣<br>左翼提控完颜江山以骑五千取光化，右翼都统乌古孙兀屯取神马坡，皆克之。匡<br>军次白虎粒，都统完颜按带取随州，乌古论庆寿扼赤岸，断襄、汉路。宋随州将<br>雷大尉遁去，遂克随州。于是宋邓城、樊城戍兵皆溃。赐诏奖谕，戒诸军毋虏掠、<br>焚坏城邑。匡进兵围德安，分遣诸将徇下安陆、应城、云梦、汉川、荆山等县，<br>副统蒲察攻宜城县取之。十二月，败宋兵二万人于信阳之东，诏曰：“卿总师出<br>疆屡捷，殄寇抚降，日辟土宇。彼恃汉、江以为险阻，箠马而渡，如涉坦途，荆、<br>楚削平，不为难事，虽天佑顺，亦卿筹画之效也。益宏远图，以副朕意。”匡进<br>所获女口百人。诏匡权尚书右丞，行省事，右副元帅如故。<br>吴曦以蜀、汉内附，诏匡先取襄阳以屏蔽蜀、汉。完颜福海破宋援襄阳兵于<br>白石峪，遂取谷城县。仆散揆得疾，遂班师，至蔡，疾革，诏右丞相宗浩代之。<br>七年二月，揆薨。匡久围襄阳，士卒疲疫，会宗浩至汴，匡乃放军朝京师，转左<br>副元帅，赐宴于天香殿，还军许州。九月，宗浩薨，匡为平章政事，兼左副元帅，<br>封定国公，代宗浩总诸军，行省于汴京。<br>初，仆散揆初至汴，既定河南诸盗，乃购得韩侂胄族人元靓，使行间于宋。<br>元靓渡淮，宋督视江、淮兵马事丘灊奏之宋主。是时，宋主、侂胄见兵屡败以为<br>忧，欲乞盟无以为请，得密奏，即命遣人护元靓北归，因请议和。密使其属刘佑<br>送元靓申和议于揆，揆曰：“称臣割地，献首祸之臣，然后可。”宋主因密谕丘<br>灊，使归罪边将以请焉。及宗浩代揆，方信孺至，宗浩以方信孺轻佻不可信，移<br>书宋人，果欲请和当遣朱致和、吴琯、李大性、李璧来。侂胄得报大喜过望，乃<br>召张岩于建康，罢为福建观察使，归罪苏师旦，贬之岭南。是时，李璧已为参政，<br>不可遣。朱致知、吴琯已死，李大性知福州，道远不能遽至。乃遣左司郎中王柟<br>来，至濠州，匡使人责以称臣等数事，柟以宋主、侂胄情实为请，依靖康二<br>年正月请和故事，世为伯侄国，增岁币为三十万两、匹、犒军钱三百万贯，苏师<br>旦等俟和议定当函首以献。柟至汴，以侂胄书上元帅府，匡复诘之，柟恳请<br>曰：“此事实出朝旨，非行人所专。”匡察其不妄，乃具奏。章宗诏匡移书宋人，<br>当函侂胄首赎淮南地，改犒军钱为银三百万两。于是，宋吏部侍郎史弥远定计杀<br>韩柟胄，弥远知国政，和好自此成矣。<br>于是，廷议诸军已取关隘不可与。王柟以宋参政钱象祖书来，略曰：<br>窃惟昔者修好之初，蒙大金先皇帝许以画淮为界。今大国遵先皇帝圣意，自<br>盱眙至唐、邓画界仍旧，是先皇帝惠之于始，今皇帝全之于后也。然东南立国，<br>吴、蜀相依，今川、陕关隘，大国若有之，则是撤蜀之门户，不能保蜀，何以固<br>吴？已增岁币至三十万，通谢为三百万贯，以连岁师旅之余，重以丧祸，岂易办<br>集。但边隙既开和议，区区悔艾之实，不得不黾勉遵承。又蒙圣画改输银三百万<br>两，在本朝宜不敢固违，然倾国资财，竭民膏血，恐非大金皇帝弃过图新，兼爱<br>南北之意也。<br>主上仁慈宽厚，谨守信誓，岂有意于用兵。止缘侂胄启衅生事，迷国罔上，<br>以至地斯。是以奋发英断，大正国典，朋附之辈，诛斥靡贷。今大国欲使斩送侂<br>胄，是未知其已死也。侂胄实本庸愚，怙权轻信，有误国事，而致侂胄误国者，<br>苏师旦也。师旦既贬，侂胄尚力庇之，嘱方信孺妄言已死，近推究其事，师旦已<br>行斩首。傥大国终惠川、陕关隘，所画银两悉力祗备，师旦首函亦当传送，以谢<br>大国。<br>本朝与大国通好以来，譬如一家叔侄，本自协和，不幸奴婢交斗其间，遂成<br>嫌间。一旦犹子翻然改悟，斥逐奴隶，引咎谢过，则前日之嫌便可销释，奚必较<br>锱铢毫末，反伤骨肉之恩乎？惟吴、蜀相为首尾，关隘系蜀安危，望敢备奏，始<br>终主盟，使南北遂息肩之期，四方无兵革之患，不胜通国至愿。<br>是时，陕西宣抚司请增新得关隘戍兵万人。王柟状禀，如蒙归川、陕关隘，<br>韩侂胄首必当函送，遵上国之命。匡奏曰：“关隘之事，臣初亦惑之，今当增戍<br>万人，壁垒之役，馈餫之劳，费用必广。祖宗所以取者，以关隘仅能自保耳，<br>非有益于战也。设能入寇，纵之平地，以铁骑蹂之，无一得脱。彼哀祈不已者，<br>以前日负固尚且摧覆，今遂失之，是无一日之安也。必谓兵力得之不可还赐，则<br>汉上诸郡皆膏腴耕桑之地，枣阳、光化归顺之民数万户，较之陕右轻重可知，独<br>在陛下决之耳。”诏报曰：“侂胄渠魁，既请函首，宋之悔服，可谓诚矣。”匡<br>乃遣王柟还，复书曰：“宋国负渝盟之罪，自陈悔艾，主上德度如天，不忍终<br>绝，优示训谕，许以更成，所以覆护镇抚之恩，至深至厚。昨奉圣训，如能斩送<br>韩侂胄，徐议还淮南地。来书言韩侂胄已死，将以苏师旦首易之，饰辞相绐如此。<br>至于犒军银两欲俟归关隘然后祗备，是皆有咈圣训。及王柟状禀，如蒙归还<br>川、陕关隘，其韩侂胄首必当函送。圣训令斩送侂胄首者，本欲易淮南地，陕西<br>关隘不预焉。王柟所陈亦非元画事理，不敢专决，具奏。奉旨‘朕以生灵为念，<br>已贳宋罪，关隘区区岂足深较，既能函送韩侂胄首，陕西关隘可以还赐’。今恩<br>训如此，其体大国宽仁矜恤曲从之意，追修誓书，赍遣通谢人使赴阙。”<br>王柟之归也，匡要以先送叛亡驱掠，然后割赐淮南、川、陕，及彼誓书草<br>本有犯庙讳字及文义有不如体制者，谕令改之。宋人以叛亡驱掠散在州县，一旦<br>拘刷，未易聚集。今已四月，农事已晚，边民连岁流离失所，扶携道路，即望复<br>业，过此农时，遂失一岁之望。岁币犒军物多，非旬月可办。钱象祖复以书来，<br>略曰：“窃见大金皇帝前日圣旨，如能斩送韩侂胄首，沿淮之地并依皇统、大定<br>已画为定。又睹今来圣旨，既能送侂胄首，陕西关隘可并还赐。以此仰见圣慈宽<br>大，初无必待发遣驱掠官兵，然后退兵交界之语。誓书草本添改处，先次录本赍<br>呈，并将侂胄首函送，及管押纳合、道僧、李全家口一并发还。欲望上体大金皇<br>帝画定圣旨，先赐行下沿边及陕西所属，候侂胄首至界上，即便抽回军马，归还<br>淮南及川、陕关隘地界。所有驱掠官兵，留之何益，见已从实刷勘，发还，其使<br>人礼物岁币等已起发至真、扬间，伺候嘉报，迤逦前去界首，以俟取接。”<br>匡得钱象祖书，即具奏，诏报曰：“朕以生灵之故，已从所请，称臣割地，<br>尚且阔略，区区小节，何足深较。其侂胄、师旦首函及诸叛亡至濠州，即听通谢<br>人使入界，军马即当彻还，川、陕关隘，俟岁币犒军银纲至下蔡，画日割赐。”<br>匡得诏书，即以谕宋人，使如诏书从事。<br>泰和八年闰四月乙未，宋献韩侂胄、苏师旦首函至元帅府，匡遣平南抚军上<br>将军纥石烈贞以，侂胄、师旦首函露布以闻。五月丁未，遣户部尚书高汝砺、礼<br>部尚书张行简奏告天地，武卫军都指挥使徒单镛奏告太庙，御史中丞孟铸告社稷。<br>是日，上御应天门，立黄麾仗，受宋馘。尚书省奏露布，亲王百官起居上表称贺。<br>献馘庙社，以露布颁中外。竿侂胄、师旦首并二人画像于通衢，百姓纵观，然后<br>漆其首，藏之军器库。丙辰，匡朝京师，进官两阶，赐玉带、金一百两、银一千<br>五百两，重币三十端。罢元帅府仍为枢密院。六月癸酉，宋通谢使许弈、吴衡等<br>入见。癸未，以宋人请和诏天下。<br>十一月丙辰，章宗崩，匡受遗诏，立卫绍王。其遗诏略曰：“皇叔卫王，承<br>世宗之遗体，钟厚庆于元妃，人望所归，历数斯在。今朕上体太祖皇帝传授至公<br>之意，付畀宝祚，即皇帝位于柩前。载惟礼经有嫡立嫡、无嫡立庶，今朕之内人<br>见有娠者两位，已诏皇帝，如其中有男当立为储贰，如皆是男子，择可立者立之。”<br>丁巳，卫绍王即位。戊午，章宗内人范氏胎气有损。大安元年四月，平章政事<br>仆散端、左丞孙即康奏：“承御贾氏产期已出三月，有人告元妃李氏令贾氏诈称<br>有身。”诏元妃李氏、承御贾氏皆赐死。初，章宗大渐，匡与元妃俱受遗诏立卫<br>王，匡欲专定策功，遂构杀李氏。数日，匡拜尚书令，封申王。大安元年十二月，<br>薨。<br>匡事显宗，深被恩遇。自章宗幼年，侍讲读最亲幸，致位将相，怙宠自用，<br>官以贿成。承安中，拨赐家口地土，匡乃自占济南、真定、代州上腴田，百姓旧<br>业辄夺之，及限外自取。上闻其事，不以为罪，惟用安州边吴泊旧放围埸地、奉<br>圣州在官闲田易之，以向自占者悉还百姓。宣宗尝谓侍臣曰：“撒速往年尝受人<br>玉吐鹘，然后与之官，此岂宰相所为哉？”<br>完颜纲，本名元奴，字正甫。明昌中，为奉御，累官左拾遗。诏三叉口置捺<br>钵。纲上疏谏，疏中有云：“贼出没其间”，诏尚书省诘问，所言不实，章宗以<br>纲谏官，不之罪。迁刑部员外郎，纲言：“诸犯死罪除名移推相去二百里，并犯<br>徒罪连逮二十人以上者并令就问，曾经所属按察司审谳者移推别路，官亦依上就<br>问。凡告移推之人皆已经本路按察审讫，即当移推别路。按察司部分广阔，如上<br>京路移推临潢路，最近亦往复二三千里，北京留守司移推西北路招讨司，最近亦<br>须数月。乞依旧制，令移推官司追取其人归问。”从之。<br>故事，使夏国者夏人馈赠礼物，视书几道以为多寡。泰和元年，纲为赐夏主<br>生日使，章宗命赍三诏，左司员外郎孙椿年奏诏为一道，寻自陈首，上责宰臣曰：<br>“椿年忽略，卿等奈何不奏也。”转工部郎中，上言：“太府监官兼尚食局官，<br>乞于少府监依此例，注能干官一员兼仪鸾局官，仪鸾局官一员兼少府监官，相须<br>检治。”从之。四年，诏纲与乔宇、宋元吉编类陈言文字，纲等奏：“凡阙涉宫<br>庭及大臣者摘进，其余以省台六部各为一类。”凡二十卷。迁同签宣徽院事。<br>六年，与宋连兵，陕西诸将颇相异同，以纲为蜀汉路安抚使、都大提举兵马<br>事，与元帅府参决西事，调羌兵之未附者。于是，知凤翔府事完颜昱、同知平凉<br>府事蒲察秉铉分驻凤翔诸隘，通远军节度使承裕、秦州防御使完颜璘屯成纪界，<br>知临洮府事石抹仲温驻临洮，同知临洮府事术虎高琪、彰化军节度副使把回海备<br>巩州诸镇，乾州刺史完颜思忠扼六盘，陕西路都统副使斡勒牙刺、京兆府推官蒲<br>察秉彝戍虢华、扼潼关蒲津，陕西都统完颜忠本名袅懒、同知京兆府事乌古论兖<br>州守京兆要害，以凤翔、临洮路蕃汉弓箭手及绯翮翅军散据边陲。绯翮翅，军名<br>也。元帅右临军充右都监蒲察贞分总其事。<br>宋吴曦以兵六千攻盐川，巩州戍将完颜王善、队校仆散六斤、猛安龙延常击<br>走之，斩首二百级。七月，吴曦兵五万由保坌、姑苏等路寇秦州，承裕、璘以骑<br>千余击之，曦兵大败，追奔四十里。曦别兵万人入来远镇，术虎高琪破之。<br>青宜可者，吐蕃之种也。宋取河湟，夏取河西四郡，部落散处西鄙，其鲁黎<br>族帅曰冷京，据古叠州，有四十三族、十四城、三十余万户，东邻宕昌，北接临<br>洮、积石，南行十日至笋竹大山，盖蛮境也。西行四十日至河外，俗不论道里，<br>而以日计之云。冷京卒，子耳骨延嗣，宋不能制，縻以官爵。传六世至青宜可，<br>尤劲勇得众，以宋政令不常，有改事中国之意。曹佛留为洮州刺史。佛留材武有<br>智策，能结诸羌。青宜可畏慕佛留，以父呼之，请举国内附。朝廷以宋有盟不许，<br>厚赐金帛以抚之。明昌间，属羌已彪杀郡佐反，是时纲为奉御，奉诏与曹佛留计<br>事，因召青宜可会兵击破已彪。曹佛留迁同知临洮尹，兼洮州刺史。子普贤为洮<br>州管内巡检使。纲屡以事至洮，佛留每谓纲言青宜可愿内属，出其至情，纲辄奏<br>之，上终不纳。及纲部署陕西，上密敕经略西事。于是，曹佛留已死，普贤为怀<br>羌巡检使。纲至洮，驰召普贤摄同知洮州事。普贤传箭入羌中，青宜可大喜，率<br>诸部长，籍其境土人民，诣纲请内属。纲奏其事，上以青宜可为叠州副都总管，<br>加广威将军。诏青宜可曰：“卿统有部人，世为雄长，向风慕义，背伪归朝，愿<br>效纯诚，恒输忠力，缅怀嘉瞩，式厚褒旌。览卿进上所受伪牌，朝廷之驭诸蕃固<br>无此例，欲使卿有以镇抚部族、增重观望，是以特加改命，赐金牌一、银牌二，<br>到可祗承，服我新恩，永为藩卫。”曹普贤真授同知洮州事，纲迁拱卫直都指挥<br>使，迁三阶，安抚，都大提举如故。以商州刺史乌古论兖州领、曹普贤押领、青<br>宜可勾当。诏曰：“完颜纲，初行时汝未知朝廷有青宜可之事，独言可以招抚，<br>必获其用，既而果来效顺。今汝勿以青宜可兵势重大，卑屈失体，亦勿以蕃部而<br>藐视之。”<br>九月，诏安慰陕西，略曰：“京兆、凤翔、临洮三路，应被宋兵逼胁，背国<br>从伪，或没落外境，若能自归者，官吏依旧勾当，百姓各令复业，元抛地土依数<br>给付。及受宋人旗榜结构等，或值惊扰因而避役逃亡，未发觉者，许令所在官司<br>陈首，并行释免，更不追究，军前可用之人随宜任使。限外不首，复罪如初。<br>宋程松遣别将曲昌世袭方山原，自率兵数万分道袭和尚原、西山寨、龙门等<br>关。是日，大雾四塞，既又暴雨，和尚原、西山寨，龙门关戍兵不知宋兵来，松<br>遂据之。蒲察贞遣行军副统裴满阿里、同知陇州事完颜孛论以兵千人伏方山原下，<br>万户奥屯撒合门、美原县令术虎合沓别将壮士五百，取间道潜登，出宋兵上，自<br>高而下，宋兵大骇，伏兵合击，遂破之。贞乃分遣术虎合沓、部将完颜出军奴率<br>兵千人出黄儿谷取和尚原，同知会州事女奚列南家、押军猛安粘割撒改率兵千人<br>出大宁谷取西山寨，贞自以兵七百由中路取龙门等关。程松已焚阁道，贞且修道<br>且进兵。至小关，松将杨廷据险注射，贞不得前，令行军副统裴满阿里为疑兵，<br>潜遣猛安胡信率甲士五十人绕出其后，反击之，宋兵大乱，遂斩廷于阵。宋兵走<br>二里关，复败。宋将彭统领宋兵走龙门，追击，大破之。合沓乘夜潜登和尚原绝<br>顶，宋人惊以为神，皆散走，破其众二千，生获数十人。南家斩木开道以登西山，<br>再与宋兵遇，皆败之，遂尽复故地。<br>宋吴曦将冯兴、杨雄、李珪以步骑八千人入赤谷，将寇秦州。承裕、完颜璘、<br>河州防御使蒲察秉铉逆击，破之。宋步兵趋西山，骑兵走赤谷。承裕分兵蹑宋步<br>兵，宋步兵据山搏战，部将唐括按答海率二百骑驰击之，甲士蒙葛挺身先入其阵，<br>众乘之，宋步兵大溃，杀数百人，追者至皂郊城，斩首二千级。猛安把添奴追宋<br>骑兵，杀千余人，冯兴仅以身免，杨雄、李珪皆为金军所杀。十月，纲以蕃、汉<br>步骑一万出临潭，充以关中兵一万出陈仓，蒲察贞以岐、陇兵一万出成纪，石抹<br>仲温以陇右步骑五千出盐川，完颜璘以本部兵五千出来远。<br>初，吴玠、吴璘俱为宋大将，兄弟父子相继守西土，得梁、益间士众心。璘<br>孙曦太尉、昭武军节度使、成都潼川府夔利等州路宣抚副使，泰和六年出兵兴元，<br>有窥关、陇之志，诱募边民为盗，遣谍以利饵凤翔卒温昌，结三虞候军为内应。<br>昌诣府上变。曦遣诸将出秦、陇间，与纲等诸军相拒。上闻韩侂胄忌曦威名，可<br>以间诱致之，梁、益居宋上游，可以得志于宋，封曦蜀国王，铸印赐诏，诏纲经<br>略之。其赐曦诏曰：<br>宋自佶、桓失守，构窜江表，僣称位号，偷生吴会，时则乃祖武安公玠捍御<br>两川。洎武顺王璘嗣有大勋，固宜世胙大帅，遂荒西土，长为藩辅，誓以河山，<br>后裔纵有栾黡之汰，犹当十世宥之。然威略震主者身危，功盖天下者不赏，自古<br>如此，非止于今。<br>卿家专制蜀汉，积有岁年，猜嫌既萌，进退维谷，代之而不受，召之而不赴，<br>君臣之义，已同路人，譬之破桐之叶不可以复合，骑虎之势不可以中下矣。此事<br>流传，稔于朕听，每一思之，未尝不当馈叹息，而卿犹偃然自安。且卿自视翼赞<br>之功孰与岳飞？飞之威名战功暴于南北，一旦见忌，遂被叁夷之诛，可不畏哉。<br>故智者顺时而动，明者因机而发，与其负高世之勋见疑于人，惴惴然常惧不得保<br>其首领，曷若顺时因机，转祸为福，建万世不朽之业哉！<br>今赵扩昏孱，受制强臣，比年以来，顿违誓约，增屯军马，招纳叛亡。朕以<br>生灵之故，未欲遽行讨伐，姑遣有司移文，复因来使宣谕，而乃不顾道理，愈肆<br>凭陵，虔刘我边陲，攻剽我城邑。是以忠臣扼腕，义士痛心，家与为仇，人百其<br>勇，失道至此，虽欲不亡得乎？朕已分命虎臣，临江问罪，长驱并骛，飞渡有期，<br>此正豪杰分功之秋也。<br>卿以英伟之姿，处危疑之地，必能深识天命，洞见事机。若按兵闭境，不为<br>异同，使我师并力巢穴，而无西顾之虞，则全蜀之地，卿所素有，当加封册，一<br>依皇统册构故事。更能顺流东下，助为掎角，则旌麾所指，尽以相付。天日在上，<br>朕不食言。今送金宝一钮，至可领也。<br>纲次临江被诏，进至水洛，访得曦族人端，署为水洛城巡检使，遣持诏间行<br>谕曦。曦得诏意动，程松尚在兴元，未敢发，诈称杖杀端，以蔽匿其事。松兵既<br>败，曦乃遣掌管机宜文字姚圆与端奉表送款。纲遣前京北府录事张仔会吴曦于兴<br>州之置口，曦言归心朝廷无他，张仔请以告身为报，曦尽出以付之，仍献阶州。<br>朝廷以曦初附，恃中国为援，欲先取襄阳以为蜀汉屏蔽，乃诏右副元帅匡先<br>攻襄阳，诏略曰：“陕西一面虽下四州，吴曦之降朕所经略。自大军出境，惟卿<br>所部力战为多，方之前人无所愧谢。今南伐之事责成卿等，区区俘获不足羡慕，<br>果能为国建功，岂止一身荣宠，后世子孙，亦保富贵。”匡得诏，乃移兵趋襄阳。<br>十二月，曦遣果州团练使郭澄、仙人关使任辛奉表及蜀地图志、吴氏谱牒来上。<br>七年正月，召纲赴京师，以为陕西宣抚副使，进三阶。还军，吴曦遣郭澄进<br>谢恩表、誓表、贺全蜀归附三表，亲王百官称贺，朝廷以诏答之，并赐誓诏。郭<br>澄朝辞，谕澄曰：“汝主效顺，以全蜀归附，朕甚嘉之。然立国日浅，恐宋兵侵<br>轶，人心不安，凡有当行事务已委宣抚完颜纲移文计议。或有紧急，即差人就去<br>讲究。大定间，汝主尝以事入觐，今亦多岁，朕嘉汝主之义，怀想不忘，欲得其<br>绘像，如见其面。今已遣使封册，俟回日附进。可以此意归谕汝主。”诏以同知<br>临洮府事术虎高琪为封册使，翰林直学士乔宇副之。诏高琪曰：“卿以边面宣力，<br>加之读书，蜀人识卿威名，勿以财贿动心，失大国体。检制随去奉职，勿有违枉<br>生事。”<br>顷之，宋安丙杀吴曦。上闻曦死，遣使责纲，诏曰：“曦之降，自当进据仙<br>人关，以制蜀命，且为曦重。既不据关，复撤兵，使丙无所惮，是宜有今日也。”<br>于是，诏赠曦太师，命德顺州刺史完颜思忠招魂葬于水洛县。以曦族兄端之子为<br>曦后。诏谕陕西军士，略曰：“汝等爰自去冬，出疆用命，擐披甲胄，冒涉艰险，<br>直取山外数州，比之他军实有勤效。界外屯驻日久，负劳苦，恩赏未行，有司申<br>奏不明，以致如此。朕已令增给赏物，以酬尔劳。惟是余贼未殄，犹须经略。眷<br>我师徒，久役未解，深怀悯念，寤寐弗忘。汝等益思体国之忠，奋敌忾之勇，协<br>心毕力，建立功勋；高爵厚禄，朕所不吝。”<br>宋人复陷阶州、西和州，纲至凤翔，诏彻五州之兵退保要害，五州之民愿徙<br>内地者厚抚集之。以近侍局直长为四川安慰使。蒲察贞撤黄牛戍，宋安丙乘之，<br>连兵来袭，遂陷散关，巩州钤辖兀颜阿失死之。诏夺纲官一阶，降兵部侍郎，权<br>宣抚副使。遣户部侍郎尼庞古怀忠按治纲以下将吏。怀忠未至陕西，纲、贞遣兵<br>潜自昆谷西山养马涧入，四面攻之，复取散关，斩宋将张统领、于团练。纲遣使<br>奏捷，诏书奖谕，贞等释不问。<br>八年，宋献韩侂胄、苏师旦首，诏以陕西关隘还之，宋罢兵。纲还京师。是<br>岁，章宗崩，卫绍王即位，除陕西路按察使，累官尚书左丞。至宁元年，纲行省<br>事于缙山，徒单镒使人谓纲曰：“高琪驻兵缙山甚得人心，士皆思奋，与其行省<br>亲往，不若益兵为便。”纲不听。徒单镒复使人止之曰：“高琪措画已定，彼之<br>功即行省之功。”纲不从。纲至缙山，遂大败。<br>胡沙虎斩关入中都，迁卫绍王于卫邸，命纲子安和作家书，使亲信人召纲。<br>纲至，囚之悯忠寺，明日，押至市中，使张霖卿数以失四川、败缙山之事，杀之。<br>贞祐四年，纲子权复州刺史安和上书讼父冤，略曰：“先臣纲在章宗时，招<br>怀西羌青宜可等十八部族，取宋五州，吴曦以全蜀归朝。胡沙虎无故见杀，夺其<br>官爵。”诏下尚书省议：“谨按元年诏书云，胡沙虎屡害良将，正谓纲辈也。”<br>乃追复尚书左丞。弟定奴。<br>定奴与兄纲俱知名，充护卫，除平凉府判官，累官同知真定府。从平章政事<br>仆散揆伐宋，加平南虎威将军。兵罢，迁河南东路副统军，三迁武胜军节度使，<br>入为右副点检。大安二年，迁元帅右都监，救西京，改震武军节度使。元帅奥屯<br>襄败绩，定奴坐失期及不以军败实奏，降河州防御使。迁镇西军节度使、河东北<br>路按察转运使。宣宗即位，改知归德府。贞祐二年，改知河南府，兼河南副统军。<br>寻迁河南统军使，兼昌武军节度使。请内外五品以上举能干之士充河北州县官。<br>改签枢密院事、殿前都点检、兼侍卫亲军都指挥使。复为签枢密院事、行院事兼<br>知归德府事，改兼武宁军节度使，行院于徐州。召为刑部尚书、参知政事。兴定<br>三年，薨。<br>赞曰：章宗伐宋之役，三易主帅，兵家所忌也。宋不知乘此以为功，犹曰有<br>人焉？韩侂胄心强智疏，苏师旦谋浅任大，函首燕、蓟，南北皆曰贼臣，何哉？<br>完颜匡、完颜纲皆泰和终功之臣，然匡隳忠于大安，纲罔难于至宁，富贵之惑人，<br>乃如此邪？<br><hr>
