<h4>《史部·隋书·卷六十三  列传第二十八》<b class="x">作者：魏征等</b></h4>
<br>○樊子盖<br>樊子盖，字华宗，庐江人也。祖道则，梁越州刺史。父儒，侯景之乱奔于齐，<br>官至仁州刺史。子盖解褐武兴王行参军，出为慎县令，东汝、北陈二郡太守，员<br>外散骑常侍，封富阳县侯，邑五百户。周武帝平齐，授仪同三司，治郢州刺史。<br>高祖受禅，以仪同领乡兵，后除枞阳太守。平陈之役，以功加上开府，改封上蔡<br>县伯，食邑七百户，赐物三千段，粟九千斛。拜辰州刺史，俄转嵩州刺史。母忧<br>去职。未几，起授齐州刺史，固让，不许。其年，转循州总管，许以便宜从事。<br>十八年入朝，奏岭南地图，赐以良马杂物，加统四州，令还任所，遣光禄少卿柳<br>謇之饯于霸上。<br>炀帝即位，征还京师，转凉州刺史。子盖言于帝曰：“臣一居岭表，十载于<br>兹，犬马之情，不胜恋恋。愿趋走阙庭，万死无恨。”帝赐物三百段，慰谕遣之，<br>授银青光禄大夫、武威太守，以善政闻。大业三年入朝，帝引之内殿，特蒙褒美。<br>乃下诏曰：“设官之道，必在用贤，安人之术，莫如善政。龚、汲振德化于前，<br>张、杜垂清风于后，共治天下，实资良守。子盖干局通敏，操履清洁，自剖符西<br>服，爱惠为先，抚道有方，宽猛得所。处脂膏不润其质，酌贪泉岂渝其性，故能<br>治绩克彰，课最之首。凡厥在位，莫匪王臣，若能人思奉职，各展其效，朕将冕<br>旒垂拱，何忧不治哉！”于是进位金紫光禄大夫，赐物千段，太守如故。五年，<br>车驾西巡，将入吐谷浑。子盖以彼多鄣气，献青木香以御雾露。及帝还，谓之曰：<br>“人道公清，定如此不？”子盖谢曰：“臣安敢言清，止是小心不敢纳贿耳。”<br>由此赐之口味百馀斛，又下诏曰：“导德齐礼，实惟共治，惩恶劝善，用明黜陟。<br>朕亲巡河右，观省人风，所历郡县，访采治绩，罕遵法度，多蹈刑网。而金紫光<br>禄大夫、武威太守樊子盖，执操清洁，处涅不渝，立身雅正，临人以简。威惠兼<br>举，宽猛相资，故能畏而爱之，不严斯治。实字人之盛绩，有国之良臣，宜加褒<br>显，以弘奖励。可右光禄大夫，太守如故。”赐缣千匹，粟麦二千斛。子盖又自<br>陈曰：“臣自南裔，即适西垂，常为外臣，未居内职。不得陪属车，奉丹陛，溘<br>死边城，没有遗恨。惟陛下察之。”帝曰：“公侍朕则一人而已，委以西方则万<br>人之敌，宜识此心。”六年，帝避暑陇川宫，又云欲幸河西。子盖倾望銮舆，愿<br>巡郡境，帝知之，下诏曰：“卿夙怀恭顺，深执诚心，闻朕西巡，欣然望幸。丹<br>款之至，甚有可嘉。宜保此纯诚，克终其美。”是岁，朝于江都宫，帝谓之曰：<br>“富贵不还故乡，真衣绣夜行耳。”敕庐江郡设三千人会，赐米麦六千石，使谒<br>坟墓，宴故老。当时荣之。还除民部尚书。时处罗可汗及高昌王款塞，复以子盖<br>检校武威太守，应接二蕃。<br>辽东之役，征摄左武卫将军，出长岑道。后以宿卫不行。进授左光禄大夫，<br>尚书如故。其年帝还东都，以子盖为涿郡留守。九年，车驾复幸辽东，命子盖为<br>东都留守。属杨玄感作逆，来逼王城，子盖遣河南赞治裴弘策逆击之，返为所败，<br>遂斩弘策以徇。国子祭酒杨汪小有不恭，子盖又将斩之。汪拜谢，顿首流血，久<br>乃释免。于是三军莫不战栗，将吏无敢仰视。玄感每尽锐攻城，子盖徐设备御，<br>至辄摧破，故久不能克。会来护儿等救至，玄感解去。子盖凡所诛杀者数万人。<br>又检校河南内史。车驾至高阳，追诣行在所。既而引见，帝逆劳之曰：“昔<br>高祖留萧何于关西，光武委寇恂以河内，公其人也。”子盖谢曰：“臣任重器小，<br>宁可窃譬两贤！但以陛下威灵，小盗不足除耳。”进位光禄大夫，封建安侯，尚<br>书如故。赐缣三千匹，女乐五十人。子盖固让，优诏不许。帝顾谓子盖曰：“朕<br>遣越王留守东都，示以皇枝盘石；社稷大事，终以委公。特宜持重，戈甲五百人<br>而后出，此亦勇夫重闭之义也。无赖不轨者，便诛锄之。凡可施行，无劳形迹。<br>今为公别造玉麟符，以代铜兽。”又指越、代二王曰：“今以二孙委公与卫文升<br>耳。宜选贞良宿德有方幅者教习之。动静之节，宜思其可。”于是赐以良田、甲<br>第。十年冬，车驾还东都，帝谓子盖曰：“玄感之反，神明故以彰公赤心耳。析<br>珪进爵，宜有令谟。”是日下诏，进爵为济公，言其功济天下，特为立名，无此<br>郡国也。赐缣三千匹，奴婢二十口。后与苏威、宇文述陪宴积翠亭，帝亲以金杯<br>属子盖酒，曰：“良算嘉谋，俟公后动，即以此杯赐公，用为永年之瑞。”并绮<br>罗百匹。<br>十一年，从驾汾阳宫。至于雁门，车驾为突厥所围，频战不利。帝欲以精骑<br>溃围而出，子盖谏曰：“陛下万乘之主，岂宜轻脱，一朝狼狈，虽悔不追。未若<br>守城以挫其锐，四面征兵，可立而待。陛下亦何所虑，乃欲身自突围！”因垂泣，<br>“愿暂停辽东之役，以慰众望。圣躬亲出慰抚，厚为勋格，人心自奋，不足为忧。”<br>帝从之。其后援兵稍至，虏乃引去。纳言苏威追论勋格太重，宜在斟酌。子盖执<br>奏不宜失信。帝曰：“公欲收物情邪？”子盖默然不敢对。从驾还东都。时绛郡<br>贼敬槃陀、柴保昌等阻兵数万，汾、晋苦之。诏令子盖进讨。于时人物殷阜，子<br>盖善恶无所分别，汾水之北，村坞尽焚之。百姓大骇，相率为盗。其有归首者，<br>无少长悉坑之。拥数万之众，经年不能破贼，有诏征还。又将兵击宜阳贼，以疾<br>停，卒于京第，时年七十有二。上悲伤者久之，顾谓黄门侍郎裴矩曰：“子盖临<br>终有何语？”矩对曰：“子盖病笃，深恨雁门之耻。”帝闻而叹息，令百官就吊，<br>赐缣三百匹，米五百斛，赠开府仪同三司，谥曰景。会葬者万馀人。武威民吏闻<br>其死，莫不嗟痛，立碑颂德。<br>子盖无他权略，在军持重，未尝负败，临民明察，下莫敢欺。然严酷少恩，<br>果于杀戮，临终之日，见断头鬼前后重沓为之厉云。<br>○史祥<br>史祥，字世休，朔方人也。父宁，周少司徒。祥少有文武才干，仕周太子车<br>右中士，袭爵武遂县公。高祖践阼，拜仪同，领交州事，进爵阳城郡公。祥在州<br>颇有惠政。后数年，转骠骑将军。伐陈之役，从宜阳公王世积，以舟师出九江道，<br>先锋与陈人合战，破之，进拔江州。上闻而大悦，下诏曰：“朕以陈叔宝世为僣<br>逆，挻虐生民，故命诸军，救彼涂炭。小寇狼狈，顾恃江湖之险，遂敢泛舟楫<br>拟抗王师。公亲率所部，应机奋击，沉溺俘获，厥功甚茂。又闻帅旅进取江州。<br>行军总管、襄邑公贺若弼既获京口，新义公韩擒寻克姑熟。骠骑既渡江岸，所在<br>横行。晋王兵马即入建业，清荡吴、越，旦夕非远。骠骑高才壮志，是朕所知，<br>善为经略，以取大赏，使富贵功名永垂竹帛也。”进位上开府。寻拜蕲州总管，<br>未几，征拜左领左右将军。后以行军总管从晋王广击突厥于灵武，破之。迁右卫<br>将军。<br>仁寿中，率兵屯弘化以备胡。炀帝时在东宫，遗祥书曰：<br>将军总戎塞表，胡虏清尘，秣马休兵，犹事校猎，足使李广惭勇，魏尚愧能，<br>冠彼二贤，独在吾子。昔余滥举，推毂治兵，振皇灵于塞外，驱犬羊乎大漠。于<br>时同行军旅，契阔戎旃，望龙城而冲冠，眄狼居而发愤。将军英图不世，猛气无<br>前，但物不遂心，僶俛从事。每一思此，我劳如何。将军宿心素志，早同胶<br>漆，久而敬之，方成鱼水。近者陪随銮驾，言旋上京，本即述职南蕃，宣条下国，<br>不悟皇鉴曲发，备位少阳，战战兢兢，如临冰谷。至如建节边境，征伐四方，褰<br>帷作牧，绥抚百姓，上禀成规，下尽臣节，是所愿也，是所甘心。仰慕前修，庶<br>得自效。谬其入守神器，元良万国，身轻负重，何以克堪！所望故人，匡其不逮。<br>比监国多暇，养疾闲宫，厌北阁之端居，罢南皮之驰射。博望之苑，既乏名贤，<br>飞盖之园，理乖终宴。亲朋远矣，琴书寂然，想望吾贤，疹如疾首。<br>祥答书曰：<br>行人戾止，奉所赐况，恩纪绸缪，形于文墨。不悟飞雪增冰之地，忽载三阳，<br>毳幙韦韝之乡，俄闻九奏。精骇思越，莫知启处。祥少不学军旅，长遇升平，<br>幸以先人绪馀，备职宿卫。惧驽蹇无致远之用，朽薄非折冲之材，岂欲追踪古人，<br>语其优劣？曩者王师薄伐，天人受脤，绝漠扬旌，威震海外。当此之时，猛将如<br>云，谋夫如雨。至若祥者，列于卒伍，预闻指踪之规，得免逗遛之责，循涯揣分，<br>实为幸甚。爰以情喻雷、陈，事方刘、葛，信圣人之屈己，非庸人之拟议。何则？<br>川泽之大，污潦攸归，松柏之高，茑萝斯托。微心眷眷，孟侯所知也。抑惟体元<br>良之德，焕重离之晖，三善克修，万邦以正。斯固道高周诵，契叶商皓，岂在管<br>蠡所能窥测！伏承监国多暇，养德怡神，咀嚼六经，逍遥百氏。追西园之爱客，<br>眷南皮之出游，畴昔之恩，无忘造次。祥自忝式遏，载罹寒暑，身在边隅，情驰<br>魏阙。每至清风夕起，朗月孤照，想鸣葭之启路，思托乘于后车。塞表京华，山<br>川悠远，瞻望浮云，伏增潸结。<br>太子甚亲遇之。<br>炀帝即位，汉王谅发兵作乱，遣其将綦良自滏口徇黎阳，塞白马津，余公理<br>自太行下河内。帝以祥为行军总管，军于河阴，久不得济。祥谓军吏曰：“余公<br>理轻而无谋，才用素不足称，又新得志，谓其众可恃。恃众必骄。且河北人先不<br>习兵，所谓拥市人而战。以吾筹之，不足图也。”乃令军中修攻具，公理使谍知<br>之，果屯兵于河阳内城以备祥。祥于是舣船南岸，公理聚甲以当之。祥乃简精锐<br>于下流潜渡，公理率众拒之。祥至须水，两军相对，公理未成列，祥纵击，大破<br>之。东趣黎阳讨綦良等。良列阵以待，兵未接，良弃军而走。于是其众大溃，祥<br>纵兵乘之，杀万余人。进位上大将军，赐缣彩七千段，女妓十人，良马二十匹。<br>转太仆卿。帝尝赐祥诗曰：“伯煚朝寄重，夏侯亲遇深。贵耳唯闻古，贱目讵知<br>今，早厓劲草质，久有背淮心。扫逆黎山外，振旅河之阴。功已书王府，留情<br>《太仆箴》。”祥上表辞谢，帝降手诏曰：“昔岁劳公问罪河朔，贼尔日塞两关<br>之路，据仓阻河，百姓胁从，人亦众矣。公竭诚奋勇，一举克定。《诗》不云乎：<br>‘丧乱既平，既安且宁。’非英才大略，其孰能与于此邪！故聊示所怀，亦何谢<br>也。”<br>寻迁鸿胪卿。时突厥启民可汗请朝，帝遣祥迎接之。从征吐谷浑，祥率众出<br>间道击虏，破之，俘男女千馀口。赐奴婢六十人，马三百匹。进位左光禄大夫，<br>拜左骁卫将军。及辽东之役，出蹋顿道，不利而还。由是除名为民。俄拜燕郡太<br>守，被贼高开道所围，祥称疾不视事。及城陷，开道甚礼之。会开道与罗艺通和，<br>送祥于涿郡，卒于途。<br>有子义隆，永年令。祥兄云，字世高，弟威，字世仪，并有干局。云官至莱<br>州刺史、武平县公，威官至武贲郎将、武当县公。<br>○元寿<br>元寿，字长寿，河南洛阳人也。祖敦，魏侍中、邵陵王。父宝，周凉州刺史。<br>寿少孤，性仁孝，九岁丧父，哀毁骨立，宗族乡党咸异之。事母以孝闻。及长，<br>方直，颇涉经史。周武成初，封隆城县侯，邑千户，保定四年，改封仪陇县侯，<br>授仪同三司。开皇初，议伐陈，以寿有思理，奉使于淮浦监修船舰，以强济见称。<br>四年，参督漕渠之役，授尚书主爵侍郎。八年，从晋王伐陈，除行台左丞，兼领<br>元帅府属。及平陈，拜尚书左丞。高祖尝出苑观射，文武并从焉。开府萧摩诃妻<br>患且死，奏请遣子向江南收其家产，御史见而不言。寿奏劾之曰：<br>臣闻天道不言，功成四序，圣皇垂拱，任在百司。御史之官，义存纠察，直<br>绳莫举，宪典谁寄？今月五日，銮舆徙跸，亲临射苑，开府仪同三司萧摩诃幸厕<br>朝行，预观盛礼，奏称请遣子世略暂往江南重收家产。妻安遇患，弥留有日，安<br>若长逝，世略不合此行。窃以人伦之义，伉俪为重，资爱之道，乌鸟弗亏。摩诃<br>远念资财，近忘匹好，又命其子舍危惙之母，为聚敛之行。一言才发，名教顿<br>尽。而兼殿内侍御史臣韩微之等，亲所闻见，竟不弹纠。若知非不举，事涉阿纵；<br>如不以为非，岂关理识？谨按仪同三司、太子左庶子、检校治书侍御史臣刘行本，<br>出入宫省，备蒙任遇，摄职宪台，时月稍久，庶能整肃缨冕，澄清风教。而在法<br>司，亏失宪体，瓶罄罍耻，何所逃愆！臣谬膺朝寄，忝居左辖，无容寝默，谨以<br>状闻。其行本、微之等，请付大理。<br>上嘉纳之。寻授太常少卿。数年，拜基州刺史，在任有公廉之称。入为太府<br>少卿。进位开府。炀帝嗣位，汉王谅举兵反，左仆射杨素为行军元帅，寿为长史。<br>寿每遇贼，为士卒先，以功授大将军，迁太府卿。四年，拜内史令，从帝西讨吐<br>谷浑。寿率众屯金山，东西连营三百馀里，以围浑主。及还，拜右光禄大夫。七<br>年，兼左翊卫将军，从征辽东，行至涿郡，遇疾卒，时年六十三。帝悼惜焉，哭<br>之甚恸。赠尚书右仆射、光禄大夫，谥曰景。<br>子敏，颇有才辩，而轻险多诈。寿卒后，帝追思之，擢敏为守内史舍人，而<br>交通博徒，数漏泄省中语。化及之反也，敏创其谋，伪授内史侍郎，为沈光所杀。<br>○杨义臣<br>杨义臣，代人也，本姓尉迟氏。父崇，仕周为仪同大将军，以兵镇恒山。时<br>高祖为定州总管，崇知高祖相貌非常，每自结纳，高祖甚亲待之。及为丞相，尉<br>迥作乱，崇以宗族之故，自囚于狱，遣使请罪。高祖下书慰谕之，即令驰驿入朝，<br>恒置左右。开皇初，封秦兴县公。岁馀，从行军总管达奚长儒击突厥于周盘，力<br>战而死。赠大将军、豫州刺史，以义臣袭崇官爵。时义臣尚幼，养于宫中，年未<br>弱冠，奉诏宿卫如千牛者数年，赏赐甚厚。上尝从容言及恩旧，顾义臣嗟叹久之，<br>因下诏曰：“朕受命之初，群凶未定，明识之士，有足可怀。尉义臣与尉迥，本<br>同骨肉，既狂悖作乱邺城，其父崇时在常山，典司兵甲，与迥邻接，又是至亲，<br>知逆顺之理，识天人之意，即陈丹款，虑染恶徒，自执有司，请归相府。及北夷<br>内侵，横戈制敌，轻生重义，马革言旋。操表存亡，事贯幽显，虽高官大赏，延<br>及于世，未足表松筠之志，彰节义之门。义臣可赐姓杨氏，赐钱三万贯，酒三十<br>斛，米麦各百斛，编之属籍，为皇从孙。”未几，拜陕州刺史。义臣性谨厚，能<br>驰射，有将领之才，由是上甚重之。其后突厥达头可汗犯塞，以行军总管率步骑<br>三万出白道，与贼遇，战，大破之。明年，突厥又寇边，雁门、马邑多被其患。<br>义臣击之，虏遂出塞，因而追之，至大斤山，与虏相遇。时太平公史万岁军亦至，<br>义臣与万岁合军击虏，大破之，万岁为杨素所陷而死，义臣功竟不录。仁寿初，<br>拜朔州总管，赐以御甲。<br>炀帝嗣位，汉王谅作乱并州。时代州总管李景为汉王将乔钟葵所围，诏义臣<br>救之。义臣率马步二万，夜出西陉，迟明行数十里。钟葵觇见义臣兵少，悉众拒<br>之。钟葵亚将王拔骁勇，善用矛，射之者不能中，每以数骑陷阵。义臣患之，募<br>能当拔者。车骑将军杨思恩请当之。义臣见思恩气貌雄勇，顾之曰：“壮士也！”<br>赐以卮酒。思恩望见拔立于阵后，投觞于地，策马赴之。再往不克，义臣复选骑<br>士十余人从之。思恩遂突击，杀数人，直至拔麾下。短兵方接，所从骑士退，思<br>恩为拔所杀。拔遂乘之，义臣军北者十馀里。于是购得思恩尸，义臣哭之甚恸，<br>三军莫不下泣。所从骑士皆腰斩。义臣自以兵少，悉取军中牛驴，得数千头，复<br>令兵数百人，人持一鼓，潜驱之涧谷间，出其不意。义臣晡后复与钟葵军战，兵<br>初合，命驱牛驴者疾进。一时鸣鼓，尘埃张天，钟葵军不知，以为伏兵发，因而<br>大溃，纵击破之。以功进位上大将军，赐物二千段，杂彩五百段，女妓十人，良<br>马二十匹。寻授相州刺史。后三岁，征为宗正卿。未几，转太仆卿。从征吐谷浑，<br>令义臣屯琵琶峡，连营八十里，南接元寿，北连段文振，合围浑主于覆袁川。其<br>后复征辽东，以军将指肃慎道。至鸭绿水，与乙支文德战，每为先锋，一日七捷。<br>后与诸军俱败，竟坐免。俄而复位。明年，以为军副，与大将军宇文述趣平壤。<br>至鸭绿水，会杨玄感作乱，班师，检校赵郡太守。妖贼向海公聚众作乱，寇扶风、<br>安定间，义臣奉诏击平之。寻从帝复征辽东，进位左光禄大夫。时渤海高士达，<br>清河张金称并相聚为盗，众已数万，攻陷郡县。帝遣将军段达讨之，不能克。诏<br>义臣率辽东还兵数万击之，大破士达，斩金称。又收合降贼，入豆子，讨格谦，<br>擒之，以状闻奏。帝恶其威名，遽追入朝，贼由是复盛。义臣以功进位光禄大夫，<br>寻拜礼部尚书。未几，卒官。<br>○卫玄<br>卫玄，字文升，河南洛阳人也。祖悦，魏司农卿，父扌剽，侍中、左武卫大<br>将军，玄少有器识，周武帝在藩，引为记室。迁给事上士，袭爵兴势公，食邑四<br>千户。转宣纳下大夫。武帝亲总万机，拜益州总管长史，赐以万钉宝带。稍迁开<br>府仪同三司、太府中大夫，治内史事，仍领京兆尹，称为强济。宣帝时，以忤旨<br>免官。高祖作相，检校熊州事。和州蛮反，玄以行军总管击平之。及高祖受禅，<br>迁淮州总管，进封同轨郡公，坐事免。未几，拜岚州刺史。会起长城之役，诏玄<br>监督之。俄检校朔州总管事。后为卫尉少卿。仁寿初，山獠作乱，出为资州刺史<br>以镇抚之。玄既到官，时獠攻围大牢镇，玄单骑造其营，谓群獠曰：“我是刺史，<br>衔天子诏安养汝等，勿惊惧也。”诸贼莫敢动。于是说以利害，渠帅感悦，解兵<br>而去。前后归附者十馀万口。高祖大悦，赐缣二千匹，除遂州总管，仍令剑南安<br>抚。炀帝即位，复征为卫尉卿。夷、獠攀恋，数百里不绝。玄晓之曰：“天子诏<br>征，不可久住。”因与之诀，夷、獠各挥涕而去。岁馀，迁工部尚书。其后拜魏<br>郡太守，尚书如故。帝谓玄曰：“魏郡名都，冲要之所，民多奸宄，是用烦公。<br>此郡去都，道里非远，宜数往来，询谋朝政。”赐物五百段而遣之。未几，拜右<br>候卫大将军，检校左候卫事。大业八年，转刑部尚书。辽东之役，检校右御卫大<br>将军，率师出增地道。时诸军多不利，玄独全众而还。拜金紫光禄大夫。九年，<br>车驾幸辽东，使玄与代王侑留守京师，拜为京兆内史，尚书如故。许以便宜从事，<br>敕代王待以师傅之礼。<br>会杨玄感围逼东都，玄率步骑七万援之。至华阴，掘杨素冢，焚其骸骨，夷<br>其茔域，示士卒以必死。既出潼关，议者恐崤、函有伏兵，请于陕县沿流东下，<br>直趣河阳，以攻其背。玄曰：“以吾度之，此计非竖子所及。”于是鼓行而进。<br>既度函谷，卒如所量。于是遣武贲郎将张峻为疑军于南道，玄以大兵直趣城北。<br>玄感逆拒之，且战且行，屯军金谷。于军中扫地而祭高祖曰：“刑部尚书、京兆<br>内史臣卫文升，敢昭告于高祖文皇帝之灵：自皇家启运，三十馀年，武功文德，<br>渐被海外。杨玄感孤负圣恩，躬为蛇豕，蜂飞蚁聚，犯我王略。臣二世受恩，一<br>心事主，董率熊罴，志枭凶逆。若社稷灵长，宜令丑徒冰碎，如或大运去矣，幸<br>使老臣先死。”词气抑扬，三军莫不涕咽。时众寡不敌，与贼频战不利，死伤大<br>半。玄感尽锐来攻，玄苦战，贼稍却，进屯北芒。会宇文述、来护儿等援兵至，<br>玄感惧而西遁。玄遣通议大夫斛斯万善、监门直阁庞玉前锋追之，及于阌乡，与<br>宇文述等合击破之。车驾至高阳，征诣行在所。帝劳之曰：“社稷之臣也。使朕<br>无西顾之忧。”乃下诏曰：“近者妖氛充斥，扰动关、河，文升率励义勇，应机<br>响赴，表里奋击，摧破凶丑，宜升荣命，式弘赏典。可右光禄大夫。”赐以良田、<br>甲第，资物巨万。还镇京师，帝谓之曰：“关右之任，一委于公。公安，社稷乃<br>安；公危，社稷亦危。出入须有兵卫，坐卧恒宜自牢，勇夫重闭，此其义也。今<br>特给千兵，以充侍从。”赐以玉麟符。十一年，诏玄安抚关中。时盗贼蜂起，百<br>姓饥馑，玄竟不能救恤，而官方坏乱，货贿公行。玄自以年老，上表乞骸骨，帝<br>使内史舍人封德彝驰谕之曰：“京师国本，王业所基，宗庙园陵所在，藉公耆旧，<br>卧以镇之。朕为国计，义无相许，故遣德彝口陈指意。”玄乃止。义师入关，自<br>知不能守，忧惧称疾，不知政事。城陷，归于家。义宁中卒，时年七十七。<br>子孝则，官至通事舍人、兵部承务郎，早卒。<br>○刘权<br>刘权，字世略，彭城丰人也。祖轨，齐罗州刺史。权少有侠气，重然诺，藏<br>亡匿死，吏不敢过门。后更折节好学，动循法度。初为州主簿，仕齐，释褐奉朝<br>请、行台郎中。及齐灭，周武帝以为假淮州刺史。高祖受禅，以车骑将军领乡兵。<br>后从晋王广平陈，以功进授开府仪同三司，赐物三千段。宋国公贺若弼甚礼之。<br>开皇十二年，拜苏州刺史，赐爵宗城县公。于时江南初平，物情尚扰，权抚以恩<br>信，甚得民和。炀帝嗣位，拜卫尉卿，进位银青光禄大夫。大业五年，从征吐谷<br>浑，权率众出伊吾道，与贼相遇，击走之。逐北至青海，虏获千馀口，乘胜至伏<br>俟城。帝复令权过曼头、赤水，置河源郡、积石镇，大开屯田，留镇西境。在边<br>五载，诸羌怀附，贡赋岁入，吐谷浑馀烬远遁，道路无壅。征拜司农卿。加位金<br>紫光禄大夫。寻为南海太守。行至鄱阳，会群盗起，不得进，诏令权召募讨之。<br>权率兵与贼相遇，不与战，先乘单舸诣贼营，说以利害。群贼感悦，一时降附，<br>帝闻而嘉之。既至南海，甚有异政。数岁，遇盗贼群起，数来攻郡，豪帅多愿推<br>权为首，权竟尽力固守以拒之。子世彻又密遣人赍书诣权，称四方扰乱，英雄并<br>起，时不可失，讽令举兵。权召集佐僚，对斩其使，竟无异图，守之以死。卒官，<br>时年七十。<br>世彻倜傥不羁，颇为时人所许。大业末，群雄并起，世彻所至之处，辄为所<br>忌，多拘禁之，后竟为兖州贼帅徐圆朗所杀。<br>权从父烈，字子将，美容仪，有器局，官至鹰扬郎将。有子德威，知名于世。<br>史臣曰：子盖雅有干局，质性严敏，见义而勇，临机能断，保全都邑，勤亦<br>懋哉！杨谅干纪，史祥著独克之效，群盗侵扰，义臣致三捷之功，此皆名重当年，<br>声流后叶者也。元寿弹奏行本，有意存夫名教，然其计功称伐，犹居义臣之后，<br>端揆之赠，不已优乎？文升东都解围，颇亦宣力，西京居守，政以贿成，鄙哉鄙<br>哉，夫何足数！刘权淮楚旧族，早著雄名，属扰攘之辰，居尉佗之地，遂能拒子<br>邪计，无所觊觎，虽谢勤王之谋，足为守节之士矣。<br><hr>
