<h4>《史部·隋书·卷五十九  列传第二十四》<b class="x">作者：魏征等</b></h4>
<br>○炀三子<br>炀帝三男，萧皇后生元德太子昭、齐王暕，萧嫔生赵王杲。<br>元德太子昭，炀帝长子也，生而高祖命养宫中。三岁时，于玄武门弄石师子，<br>高祖与文献后至其所。高祖适患腰痛，举手凭后，昭因避去，如此者再三。高祖<br>叹曰：“天生长者，谁复教乎！”由是大奇之。高祖尝谓曰：“当为尔娶妇。”<br>昭应声而泣。高祖问其故，对曰：“汉王未婚时，恒在至尊所，一朝娶妇，便则<br>出外。惧将违离，是以啼耳。”上叹其有至性，特钟爱焉。<br>年十二，立为河南王。仁寿初，徙为晋王，拜内史令，兼左卫大将军。后三<br>年，转雍州牧。炀帝即位，便幸洛阳宫，昭留守京师。大业元年，帝遣使者立为<br>皇太子。昭有武力，能引强弩。性谦冲，言色恂恂，未尝忿怒。有深嫌可责者，<br>但云“大不是”。所膳不许多品，帷席极于俭素。臣吏有老父母者，必亲问其安<br>否，岁时皆有惠赐。其仁爱如此。明年，朝于洛阳。后数月，将还京师，愿得少<br>留，帝不许，拜请无数。体素肥，因致劳疾。帝令巫者视之，云：“房陵王为祟。”<br>未几而薨。诏内史侍郎虞世基为哀册文曰：<br>维大业二年七月癸丑朔二十三日，皇太子薨于行宫。粤三年五月庚辰朔六日，<br>将迁座于庄陵，礼也。蜃綍宵载，鹤关晓辟，肃文物以具陈，俨宾从其如昔。皇<br>帝悼离方之云晦，嗟震宫之亏象，顾守器以长怀，临登馂而兴想。先远戒日，占<br>谋允从，庭彝彻祖，阶所收重，抗铭旌以启路，动徐轮于振容。揆行度名，累德<br>彰谥，爰诏史册，式遵典志，俾浚哲之徽猷，播长久乎天地。其辞曰：<br>宸基峻极，帝绪会昌。体元袭圣，仪耀重光。气秀春陆，神华少阳。居周轶<br>诵，处汉韬庄。有纵生知，诞膺惟睿。性道觿日，几深绮岁。降迹大成，俯情多<br>艺。树亲建国，命懿作藩。威蕤先路，舄奕渠门。庸服有纪，分器惟尊。风高楚<br>殿，雅盛梁园。睿后膺储，天人协顺。本茂条远，基崇体峻。改王参墟，奄有唐、<br>晋。在贵能谦，居冲益慎。封畿千里，阊阖九重。神州王化，禁旅军容。瞻言偃<br>草，高视折冲。帷扆清秘，亲贤允属。泛景风澜，飞华螭玉。挥翰泉涌，敷言藻<br>缛。式是便烦，思谋启沃。洪惟积德，丰衍繁祉。粤自天孙，光升元子。绿车逮<br>事，翠缨奉祀。肃穆满容，仪形让齿。礼乐交畅，爱敬兼资。优游养德，恭己承<br>仪。南山聘隐，东序尊师。有粹神仪，深穆其度。显显观德，温温审谕。炯戒齐<br>箴，留连王赋。入监出抚，日就月将。冲情玉裕，令问金相。宜绥景福，永作元<br>良。神理冥漠，天道难究。仁不必寿，善或愆祐。遽瑶山之颓坏，忽桂宫之毁构。<br>痛结幽明，悲缠宇宙。恸皇情之深悯，摧具僚其如疚。呜呼哀哉！回环气朔，荏<br>苒居诸。沾零露于瑶围，下申霜于玉除。夜漏尽兮空阶曙，晓月悬兮帷殿虚。呜<br>呼哀哉！将宁甫竁，长违望苑。渡渭涘于造舟，遵长平之修坂。望鹤驾而不追，<br>顾龙楼而日远。呜呼哀哉！永隔存没，长分古今。去荣华于人世，即潜<土遂>之幽<br>深。霏夕烟而稍起，惨落景而将沉。听哀挽之凄楚，杂灌木之悲吟。纷徒御而流<br>袂，欷缨弁以沾衿。呜呼哀哉！九地黄泉，千年白日。虽金石之能久，终天壤乎<br>长毕。敢图芳于篆素，永飞声而腾实。<br>帝深追悼。<br>有子三人，韦妃生恭皇帝，大刘良娣生燕王倓，小刘良娣生越王侗。<br>燕王倓字仁安。敏慧美姿仪，炀帝于诸孙中特所钟爱，常置左右。性好读<br>书，尤重儒素，非造次所及，有若成人。良娣早终，每至忌日，末尝不流涕呜咽。<br>帝由是益以奇之。宇文化及弑逆之际，倓觉变，欲入奏，恐露其事，因与梁公<br>萧钜、千牛宇文皛等穿芳林门侧水窦而入。至玄武门，诡奏曰：“臣卒中恶，命<br>县俄顷，请得面辞，死无所恨。”冀以见帝，为司宫者所遏，竟不得闻。俄而难<br>作，为贼所害，时年十六。<br>越王侗字仁谨，美姿仪，性宽厚。大业二年，立为越王。帝每巡幸，侗常留<br>守东都。杨玄感作乱之际，与民部尚书樊子盖拒之。及玄感平，朝于高阳，拜高<br>阳太守。俄以本官复留守东都。十三年，帝幸江都，复令侗与金紫光禄大夫段达、<br>太府卿元文都、摄民部尚书韦津、右武卫将军皇甫无逸等总留台事。宇文化及之<br>弑逆也，文都等议，以侗元德太子之子，属最为近，于是乃共尊立，大赦，改元<br>曰皇泰。谥帝曰明，庙号世祖。追尊元德太子为孝成皇帝，庙号世宗。尊其母刘<br>良娣为皇太后。以段达为纳言、右翊卫大将军、摄礼部尚书，王世充亦纳言、左<br>翊卫大将军、摄吏部尚书，元文都内史令、左骁卫大将军，卢楚亦内史令，皇甫<br>无逸兵部尚书、右武卫大将军，郭文懿内史侍郎，赵长文黄门侍郎，委以机务，<br>为金书铁券，藏之宫掖。于时洛阳称段达等为“七贵”。<br>未几，宇文化及立秦王子浩为天子，来次彭城，所经城邑多从逆党。侗惧，<br>遣使者盖琮、马公政招怀李密。密遂遣使请降，侗大悦，礼其使甚厚。即拜密为<br>太尉、尚书令、魏国公，令拒化及。下书曰：<br>我大隋之有天下，于兹三十八载。高祖文皇帝圣略神功，载造区夏。世祖明<br>皇帝则天法地，混一华戎。东暨蟠木，西通细柳，前逾丹徼，后越幽都。日月之<br>所临，风雨之所至，圆首方足，禀气食芼，莫不尽入提封，皆为臣妾。加以宝贶<br>毕集，灵瑞咸臻，作乐制礼，移风易俗。智周寰海，万物咸受其赐，道济天下，<br>百姓用而不知。世祖往因历试，统临南服，自居皇极，顺兹望幸。所以往岁省方，<br>展礼肆觐，停銮驻跸，按驾清道，八屯如昔，七萃不移。岂意衅起非常，逮于轩<br>陛，灾生不意，延及冕旒。奉讳之日，五情崩陨，攀号荼毒，不能自胜。<br>且闻之，自古代有屯剥，贼臣逆子，无世无之。至如宇文化及，世传庸品。<br>其父述，往属时来，早沾厚遇，赐以婚媾，置之公辅，位尊九命，禄重万钟，礼<br>极人臣，荣冠世表。徒承海岳之恩，未有涓尘之益。化及以此下材，夙蒙顾盼，<br>出入外内，奉望阶墀。昔陪藩国，统领禁卫，及从升皇祚，陪列九卿。但本性凶<br>狠，恣其贪秽，或交结恶党，或侵掠货财，事重刑篇，状盈狱简。在上不遗簪履，<br>恩加草芥，应至死辜，每蒙恕免。三经除解，寻复本职，再徙边裔，仍即追还。<br>生成之恩，昊天罔极，奖擢之义，人事罕闻。化及枭獍为心，禽兽不若，纵毒兴<br>祸，倾覆行宫。诸王兄弟，一时残酷，痛暴行路，世不忍言。有穷之在夏时，犬<br>戎之于周代，衅辱之极，亦未是过。朕所以刻骨崩心，饮胆尝血，瞻天视地，无<br>处容身。<br>今王公卿士，庶僚百辟，咸以大宝鸿名，不可颠坠，元凶巨猾，须早夷殄，<br>翼戴朕躬，嗣守宝位。顾惟寡薄，志不逮此。今者出黼扆而杖旄钺，释衰麻而擐<br>甲胄，衔冤誓众，忍泪治兵，指日遄征，以平大盗。且化及伪立秦王之子，幽遏<br>比于囚拘，其身自称霸相，专擅拟于九五。履践禁御，据有宫闱，昂首扬眉，初<br>无惭色。衣冠朝望，外惧凶威，志士诚臣，内皆愤怨。以我义师，顺彼天道，枭<br>夷丑族，匪夕伊朝。<br>太尉、尚书令、魏公丹诚内发，宏略外举，率勤王之师，讨违天之逆。果毅<br>争先，熊罴竞逐，金鼓振詟，若火焚毛，锋刃纵横，如汤沃雪。魏公志在匡济，<br>投袂前驱，朕亲御六军，星言继进。以此众战，以斯顺举，擘山可以动，射石可<br>以入。况拥此人徒，皆有离德，京都侍卫，西忆乡家，江左淳民，南思邦邑，比<br>来表书骆驿，人信相寻。若王师一临，旧章暂睹，自应解甲倒戈，冰销叶散。且<br>闻化及自恣，天夺其心，杀戮不辜，挫辱人士，莫不道路仄目，号天踞地。朕今<br>复仇雪耻，枭轘者一人，拯溺救焚，所哀者士庶。唯天鉴孔殷，祐我宗社，亿兆<br>感义，俱会朕心。枭戮元凶，策勋饮至，四海交泰，称朕意焉。兵术军机，并受<br>魏公节度。<br>密见使者，大悦，北面拜伏，臣礼甚恭。密遂东拒化及。“七贵”颇不协，<br>阴有相图之计。未几，元文都、卢楚、郭文懿、赵长文等为世充所杀，皇甫无逸<br>遁归长安。世充诣侗所陈谢，辞情哀苦。侗以为至诚，命之上殿，被发为盟，誓<br>无贰志。自是侗无所关预。侗心不能平，遂与记室陆士季谋图世充，事不果而止。<br>及世充破李密，众望益归之，遂自为郑王，总百揆，加九锡，备法物，侗不能禁<br>也。段达、云定兴等十人入见于侗曰：“天命不常，郑王功德甚盛，愿陛下揖让<br>告禅，遵唐、虞之迹。”侗闻之怒曰：“天下者，高祖之天下，东都者，世祖之<br>东都。若隋德未衰，此言不可发；必天命有改，亦何论于禅让！公等或先朝旧臣，<br>绩宣上代，或勤王立节，身服轩冕，忽有斯言，朕复当何所望！”神色懔然，侍<br>卫者莫不流汗。既而退朝，对良娣而泣。世充更使人谓侗曰：“今海内未定，须<br>得长君。待四方乂安，复子明辟，必若前盟，义不违负。”侗不得已，逊位于世<br>充，遂被幽于含凉殿。世充僣伪号，封为潞国公，邑五千户。<br>月馀，宇文儒童、裴仁基等谋诛世充，复尊立侗，事泄，并见害。世充兄世<br>惲因劝世充害侗，以绝民望。世充遣其侄行本赍鸩诣侗所曰：“愿皇帝饮此酒。”<br>侗知不免，请与母相见，不许。遂布席焚香礼佛，咒曰：“从今以去，愿不生帝<br>王尊贵之家。”于是仰药。不能时绝，更以帛缢之。世充伪谥为恭皇帝。<br>齐王暕，字世朏，小字阿孩。美容仪，疏眉目，少为高祖所爱。开皇中，<br>立为豫章王，邑千户。及长，颇涉经史，尤工骑射。初为内史令。仁寿中，拜扬<br>州总管沿淮以南诸军事。炀帝即位，进封齐王，增邑四千户。大业二年，帝初入<br>东都，盛陈卤簿，暕为军导。寻转豫州牧。俄而元德太子薨，朝野注望，咸以<br>暕当嗣。帝又敕吏部尚书牛弘妙选官属，公卿由是多进子弟。明年，转雍州牧，<br>寻徙河南尹、开府仪同三司。元德太子左右二万馀人悉隶于暕，宠遇益隆，自<br>乐平公主及诸戚属竞来致礼，百官称谒，填咽道路。<br>暕颇骄恣，昵近小人，所行多不法，遣乔令则、刘虔安、裴该、皇甫谌、<br>库狄仲锜、陈智伟等求声色狗马。令则等因此放纵，访人家有女者，辄矫暕命<br>呼之，载入暕宅，因缘藏隐，恣行淫秽，而后遣之。仲锜、智伟二人诣陇西，<br>挝炙诸胡，责其名马，得数匹以进于。暕令还主，仲锜等诈言王赐，将归于家，<br>暕不之知也。又乐平公主尝奏帝，言柳氏女美者，帝未有所答。久之，主复以<br>柳氏进于暕，暕习纳之。其后帝问主柳氏女所在，主曰：“在齐王所。”帝<br>不悦。暕于东都营第，大门无故而崩，听事栿中折，识者以为不祥。其后从<br>帝幸榆林，暕督后军步骑五万，恒与帝相去数十里而舍。会帝于汾阳宫大猎，<br>诏暕以千骑入围。暕大获麋鹿以献，而帝未有得也，乃怒从官，皆言为暕<br>左右所遏，兽不得前。帝于是发怒，求暕罪失。<br>时制县令无故不得出境，有伊阙令皇甫诩幸于暕，违禁将之汾阳宫。又京<br>兆人达奚通有妾王氏善歌，贵游宴聚，多或要致，于是展转亦出入王家。御史韦<br>德裕希旨劾暕，帝令甲士千馀大索暕第，因穷治其事。暕妃韦氏者，民部<br>尚书冲之女也，早卒，暕遂与妃姊元氏妇通，遂产一女，外人皆不得知。阴引<br>乔令则于第内酣宴，令则称庆，脱暕帽以为欢乐。召相工令遍视后庭，相工指<br>妃姊曰：“此产子者当为皇后。王贵不可言。”时国无储副，暕自谓次当得立。<br>又以元德太子有三子，内常不安，阴挟左道，为厌胜之事。至是，事皆发，帝大<br>怒，斩令则等数人，妃姊赐死，暕府僚皆斥之边远。时赵王杲犹在孩孺，帝谓<br>侍臣曰：“朕唯有暕一子，不然者，当肆诸市朝，以明国宪也。”暕自是恩<br>宠日衰，虽为京尹，不复关预时政。帝恒令武贲郎将一人监其府事，暕有微失，<br>武贲辄奏之。帝亦常虑暕生变，所给左右，皆以老弱，备员而已。暕每怀危<br>惧，心不自安。又帝在江都宫，元会，暕具法服将朝，无故有血从裳中而下。<br>又坐斋中，见群鼠数十，至前而死，视皆无头。暕意甚恶之。俄而化及作乱，<br>兵将犯跸，帝闻，顾谓萧后曰：“得非阿孩邪？”其见疏忌如此。化及复令人捕<br>暕，暕时尚卧未起，贼既进，暕惊曰：“是何人？”莫有报者，暕犹谓<br>帝令捕之，因曰：“诏使且缓。儿不负国家。”贼于是曳至街而斩之，及其二子<br>亦遇害。暕竟不知杀者为谁。时年三十四。<br>有遗腹子政道，与萧后同入突厥，处罗可汗号为隋王，中国人没入北蕃者，<br>悉配之以为部落，以定襄城处之。及突厥灭，归于大唐，授员外散骑侍郎。<br>赵王杲，小字季子。年七岁，以大业九年封赵王。寻授光禄大夫，拜河南尹。<br>从幸淮南，诏行江都太守事。杲聪令，美容仪，帝有所制词赋，杲多能诵之。性<br>至孝，常见帝风动不进膳，杲亦终日不食。又萧后当灸，杲先请试炷，后不许之，<br>杲泣请曰：“后所服药，皆蒙尝之。今灸，愿听尝炷。”悲咽不已。后竟为其停<br>灸，由是尤爱之。后遇化及反，杲在帝侧，号恸不已。裴虔通使贼斩之于帝前，<br>血湔御服。时年十二。<br>史臣曰：元德太子雅性谨重，有君人之量，降年不永，哀哉！齐王敏慧可称，<br>志不及远，颇怀骄僣，故炀帝疏而忌之。心无父子之亲，貌展君臣之敬，身非积<br>善，国有馀殃。至令赵及燕、越皆不得其死，悲夫！<br><hr>
