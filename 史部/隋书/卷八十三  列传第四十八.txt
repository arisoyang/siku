<h4>《史部·隋书·卷八十三  列传第四十八》<b class="x">作者：魏征等</b></h4>
<br>○西域<br>汉氏初开西域，有三十六国，其后分立五十五王，置校尉、都护以抚纳之。<br>王莽篡位，西域遂绝。至于后汉，班超所通者五十余国，西至西海，东西四万里，<br>皆来朝贡，复置都护、校尉以相统摄。其后或绝或通，汉朝以为劳弊中国，其官<br>时废时置。暨魏、晋之后，互相吞灭，不可详焉。炀帝时，遣侍御史韦节、司隶<br>从事杜行满使于西蕃诸国。至罽宾，得码暐杯，王舍城，得佛经，史国得十舞女、<br>师子皮、火鼠毛而还。帝复令闻喜公裴矩于武威、张掖间往来以引致之。其有君<br>长者四十四国。矩因其使者入朝，啖以厚利，令其转相讽谕。大业年中，相率而<br>来朝者三十余国，帝因置西域校尉以应接之。寻属中国大乱，朝贡遂绝。然事多<br>亡失，今所存录者，二十国焉。<br>○吐谷浑<br>吐谷浑，本辽西鲜卑徒河涉归子也。初，涉归有二子，庶长曰吐谷浑，少曰<br>若洛廆。涉归死，若洛廆代统部落，是为慕容氏。吐谷浑与若洛廆不协，遂西度<br>陇，止于甘松之南，洮水之西，南极白兰山，数千里之地，其后遂以吐谷浑为国<br>氏焉。当魏、周之际，始称可汗。都伏俟城，在青海西十五里。有城郭而不居，<br>随逐水草。官有王公、仆射、尚书、郎中、将军。其主以皂为帽，妻戴金花。其<br>器械衣服略与中国同。其王公贵人多戴幂，妇人裙襦辫发，缀以珠贝。国无常<br>税。杀人及盗马者死，余坐则徵物以赎罪。风俗颇同突厥。丧有服制，葬讫而除。<br>性皆贪忍。有大麦、粟、豆。青海周回千余里，中有小山，其俗至冬辄放牝马于<br>其上，言得龙种。吐谷浑尝得波斯草马，放入海，因生骢驹，能日行千里，故时<br>称青海骢焉。多牦牛，饶铜、铁、朱砂。地兼鄯善、且末。西北有流沙数百里，<br>夏有热风，伤毙行旅。风之将至，老驼预知之，则引项而鸣，聚立，以口鼻埋沙<br>中。人见则知之，以毡拥蔽口鼻而避其患。<br>其主吕夸，在周数为边寇，及开皇初，以兵侵弘州。高祖以弘州地旷人梗，<br>因而废之，遣上柱国元谐率步骑数万击之。贼悉发国中兵，自曼头至于树敦，甲<br>骑不绝。其所署河西总管、定城王钟利房及其太子可博汗，前后来拒战。谐频击<br>破之，俘斩甚众。吕夸大惧，率其亲兵远遁。其名王十三人，各率部落而降。上<br>以其高宁王移兹裒素得众心，拜为大将军，封河南王，以统降众，自余官赏各有<br>差。未几，复来寇边，旭州刺史皮子信出兵拒战，为贼所败，子信死之。汶州总<br>管梁远以锐卒击之，斩千余级，奔退。俄而入寇廓州，州兵击走之。<br>吕夸在位百年，屡因喜怒废其太子而杀之。其后太子惧见废辱，遂谋执吕夸<br>而降，请兵于边吏。秦州总管、河间王弘请将兵应之，上不许。太子谋泄，为其<br>父所杀，复立其少子嵬王诃为太子。叠州刺史杜粲请因其衅而讨之，上又不许。<br>六年，嵬王诃复惧其父诛之，谋率部落万五千人户将归国，遣使诣阙，请兵迎接。<br>上谓侍臣曰：“浑贼风俗，特异人伦，父既不慈，子复不孝。朕以德训人，何有<br>成其恶逆也！吾当教之以养方耳。”乃谓使者曰：“朕受命于天，抚育四海，望<br>使一切生人皆以仁义相向。况父子天性，何得不相亲爱也！吐谷浑主既是嵬王之<br>父，嵬王是吐谷浑主太子，父有不是，子须陈谏。若谏而不从，当令近臣亲戚内<br>外讽谕。必不可，泣涕而道之。人皆有情，必当感悟。不可潜谋非法，受不孝之<br>名。溥天之下，皆是朕臣妾，各为善事，即称朕心。嵬王既有好意，欲来投朕，<br>朕唯教嵬王为臣子之法，不可远遣兵马，助为恶事。”嵬王乃止。八年，其名王<br>拓拔木弥请以千余家归化。上曰：“溥天之下，皆曰朕臣，虽复荒遐，未识风教，<br>朕之抚育，俱以仁孝为本。浑贼昏狂，妻子怀怖，并思归化，自救危亡。然叛夫<br>背父，不可收纳。又其本意，正自避死，若今遣拒，又复不仁。若更有意信，但<br>宜慰抚，任其自拔，不须出兵马应接之。其妹夫及甥欲来，亦任其意，不劳劝诱<br>也。”是岁河南王移兹裒死，高祖令其弟树归袭统其众。平陈之后，吕夸大惧，<br>遁逃保险，不敢为寇。<br>十一年，吕夸卒，子伏立。使其兄子无素奉表称藩，并献方物，请以女备后<br>庭。上谓滕王曰：“此非至诚，但急计耳。”乃谓无素曰：“朕知浑主欲令女事<br>朕，若依来请，他国闻之，便当相学。一许一塞，是谓不平。若并许之，又非好<br>法。朕情存安养，欲令遂性，岂可聚敛子女以实后宫乎？”竟不许。十二年，遣<br>刑部尚书宇文弼抚慰之。十六年，以光化公主妻伏，伏上表称公主为天后，上不<br>许。明年，其国大乱，国人杀伏，立其弟伏允为主。使使陈废立之事，并谢专命<br>之罪，且请依俗尚主，上从之。自是朝贡岁至，而常访国家消息，上甚恶之。<br>炀帝即位，伏允遣其子顺来朝。时铁勒犯塞，帝遣将军冯孝慈出敦煌以御之，<br>孝慈战不利。铁勒遣使谢罪，请降，帝遣黄门侍郎裴矩慰抚之，讽令击吐谷浑以<br>自效。铁勒许诺，即勒兵袭吐谷浑，大败之。伏允东走，保西平境。帝复令观王<br>雄出浇河、许公宇文述出西平以掩之，大破其众。伏允遁逃，部落来降者十万余<br>口。六畜三十余万。述追之急，伏允惧，南遁于山谷间。其故地皆空，自西平临<br>羌城以西，且末以东，祁连以南，雪山以北，东西四千里，南北二千里，皆为隋<br>有。置郡县镇戍，发天下轻罪徙居之。于是留顺不之遣。伏允无以自资，率其徒<br>数千骑客于党项。帝立顺为主，送出玉门，令统余众，以其大宝王尼洛周为辅。<br>至西平，其部下杀洛周，顺不果入而还。大业末，天下大乱，伏允复其故地，屡<br>寇河右，郡县不能御焉。<br>○党项<br>党项羌者，三苗之后也。其种有宕昌、白狼，皆自称猕猴种。东接临洮、西<br>平，西拒叶护，南北数千里，处山谷间。每姓别为部落，大者五千余骑，小者千<br>余骑。织牦牛尾及古历毛以为屋。服裘褐，披毡，以为上饰。俗尚武力，无<br>法令，各为生业，在战阵则相屯聚。无徭赋，不相往来。牧养牦牛、羊、猪以供<br>食，不知稼穑。其俗淫秽蒸报，于诸夷中最为甚。无文字，但候草木以记岁时。<br>三年一聚会，杀牛羊以祭天。人年八十以上死者，以为令终，亲戚不哭，少而死<br>者，则云大枉，共悲哭之。有琵琶、横吹、击缶为节。魏、周之际，数来扰边。<br>高祖为丞相时，中原多故，因此大为寇掠。蒋公梁睿既平王谦，请因还师以讨之，<br>高祖不许。开皇四年，有千余家归化。五年，拓拔宁丛等各率众诣旭州内附，授<br>大将军，其部下各有差。十六年，复寇会州，诏发陇西兵以讨之，大破其众。又<br>相率请降，愿为臣妾，遣子弟入朝谢罪。高祖谓之曰：“还语尔父兄，人生须有<br>定居，养老长幼。而乃乍还乍走，不羞乡里邪！”自是朝贡不绝。<br>○高昌<br>高昌国者，则汉车师前王庭也，去敦煌十三日行。其境东西三百里，南北五<br>百里，四面多大山。昔汉武帝遣兵西讨，师旅顿敝，其中尤困者因住焉。其地有<br>汉时高昌垒，故以为国号。初，蠕蠕立阚伯周为高昌王。伯周死，子义成立，为<br>从兄首归所杀，首归自立为高昌王，又为高车阿伏至罗所杀，以敦煌人张孟明为<br>主。孟明为国人所杀，更以马儒为王，以巩顾、麹嘉二人为左右长史。儒又通使<br>后魏，请内属。内属人皆恋土，不顾东迁，相与杀儒，立嘉为王。嘉字灵凤，金<br>城榆中人，既立，又臣于茹茹。及茹茹主为高车所杀，嘉又臣于高车。属焉耆为<br>挹怛所破，众不能自统，请主于嘉。嘉遣其第二子为焉耆王，由是始大，益为国<br>人所服。嘉死，子坚立。<br>其都城周回一千八百四十步，于坐室画鲁哀公问政于孔子之像。国内有城十<br>八。官有令尹一人，次公二人，次左右卫，次八长史，次五将军，次八司马，次<br>侍郎、校郎、主簿、从事、省事。大事决之于王，小事长子及公评断，不立文记。<br>男子胡服，妇人裙襦，头上作髻。其风俗政令与华夏略同。地多石碛，气候温暖，<br>谷麦再熟，宜蚕，多五果。有草名为羊刺，其上生蜜，而味甚佳。出赤盐如朱，<br>白盐如玉。多蒲陶酒。俗事天神，兼信佛法。国中羊马牧于隐僻之处，以避外寇，<br>非贵人不知其所。北有赤石山，山北七十里有贪汗山，夏有积雪。此山之北，铁<br>勒界也。从武威西北，有捷路，度沙碛千余里，四面茫然，无有蹊径。欲往者，<br>寻有人畜骸骨而去。路中或闻歌哭之声，行人寻之，多致亡失，盖魑魅魍魉也。<br>故商客往来，多取伊吾路。开皇十年，突厥破其四城，有二千人来归中国。坚死，<br>子伯雅立。其大母本突厥可汗女，其父死，突厥令依其俗，伯雅不从者久之。突<br>厥逼之，不得已而从。<br>炀帝嗣位，引致诸蕃。大业四年，遣使贡献，帝待其使甚厚。明年，伯雅来<br>朝。因从击高丽，还尚宗女华容公主。八年冬归蕃，下令国中曰：“夫经国字人，<br>以保存为贵，宁邦缉政，以全济为大。先者以国处边荒，境连猛狄，同人无咎，<br>被发左衽。今大隋统御，宇宙平一，普天率土，莫不齐向。孤既沐浴和风，庶均<br>大化，其庶人以上皆宜解辫削衽。”帝闻而甚善之，下诏曰：“彰德嘉善，圣哲<br>所隆，显诚遂良，典谟贻则。光禄大夫、弁国公、高昌王伯雅识量经远，器怀温<br>裕，丹款夙著，亮节遐宣。本自诸华，历祚西壤，昔因多难，沦迫獯戎，数穷毁<br>冕，翦为胡服。自我皇隋平一宇宙，化偃九围，德加四表，伯雅逾沙忘阻，奉赆<br>来庭，观礼容于旧章，慕威仪之盛典。于是袭缨解辫，削衽曳裾，变夷从夏，义<br>光前载。可赐衣冠之具，仍班制造之式。并遣使人部领将送。被以采章，复见车<br>服之美，弃彼毡毛，还为冠带之国。”然伯雅先臣铁勒，而铁勒恒遣重臣在高昌<br>国，有商胡往来者，则税之送于铁勒。虽有此令取悦中华，然竟畏铁勒而不敢改<br>也。自是岁令使人贡其方物。<br>○康国<br>康国者，康居之后也。迁徙无常，不恒故地，然自汉以来相承不绝。其王本<br>姓温，月氏人也。旧居祁连山北昭武城，因被匈奴所破，西逾葱岭，遂有其国。<br>支庶各分王，故康国左右诸国并以昭武为姓，示不忘本也。王字代失毕，为人宽<br>厚，甚得众心。其妻突厥达度可汗女也。都于萨宝水上阿禄迪城。城多众居。大<br>臣三人共掌国事。其王索发，冠七宝金花，衣绫罗锦绣白叠。其妻有髻，幪以皂<br>巾。丈夫翦发锦袍。名为强国，而西域诸国多归之。米国、史国、曹国、何国、<br>安国、小安国、那色波国、乌那曷国、穆国皆归附之。有胡律，置于祆祠，决罚<br>则取而断之。重罪者族，次重者死，贼盗截其足。人皆深目高鼻，多须髯。善于<br>商贾，诸夷交易，多凑其国。有大小鼓、琵琶、五弦、箜篌、笛。婚姻丧制与突<br>厥同。国立祖庙，以六月祭之，诸国皆来助祭。俗奉佛，为胡书。气候温，宜五<br>谷，勤修园蔬，树木滋茂。出马、驼、骡、驴、封牛、黄金、铙沙、<贝甘>香、<br>阿萨那香、瑟瑟、麖皮、氍、锦叠。多蒲陶酒，富家或致千石，连年不败。大<br>业中，始遣使贡方物，后遂绝焉。<br>○安国<br>安国，汉时安息国也。王姓昭武氏，与康国王同族，字设力登。妻，康国王<br>女也。都在那密水南，城有五重，环以流水。宫殿皆为平头。王坐金驼座，高七<br>八尺。每听政，与妻相对，大臣三人评理国事。风俗同于康国。唯妻其姊妹，及<br>母子递相禽兽，此为异也。炀帝即位之后，遣司隶从事杜行满使于西域，至其国，<br>得五色盐而返。<br>国之西百余里有毕国，可千余家。其国无君长，安国统之。大业五年，遣使<br>贡献，后遂绝焉。<br>○石国<br>石国，居于药杀水，都城方十余里。其王姓石，名涅。国城之东南立屋，置<br>座于中，正月六日、七月十五日以王父母烧余之骨，金瓮盛之，置于床上，巡绕<br>而行，散以花香杂果，王率臣下设祭焉。礼终，王与夫人出就别帐，臣下以次列<br>坐，享宴而罢。有粟麦，多良马。其俗善战，曾贰于突厥，射匮可汗兴兵灭之，<br>令特勤甸职摄其国事。南去汗六百里，东南去瓜州六千里。甸职以大业五年<br>遣使朝贡，其后不复至。<br>○女国<br>女国，在葱岭之南，其国代以女为王。王姓苏毗，字末羯，在位二十年。女<br>王之夫，号曰金聚，不知政事。国内丈夫唯以征伐为务。山上为城，方五六里，<br>人有万家。王居九层之楼，侍女数百人，五日一听朝。复有小女王，共知国政。<br>其俗贵妇人，轻丈夫，而性不妒忌。男女皆以彩色涂面，一日之中，或数度变改<br>之。人皆被发，以皮为鞋，课税无常。气候多寒，以射猎为业。出钅俞石、朱砂、<br>麝香、牦牛、骏马、蜀马。尤多盐，恒将盐向天竺兴贩，其利数倍。亦数与天竺<br>及党项战争。其女王死，国中则厚敛金钱，求死者族中之贤女二人，一为女王，<br>次为小王。贵人死，剥取皮，以金屑和骨肉置于瓶内而埋之。经一年，又以其皮<br>内于铁器埋之。俗事阿修罗神。又有树神，岁初以人祭，或用猕猴。祭毕，入山<br>祝之，有一鸟如雌雉，来集掌上，破其腹而视之，有粟则年丰，沙石则有灾，谓<br>之鸟卜。开皇六年，遣使朝贡，其后遂绝。<br>○焉耆<br>焉耆国，都白山之南七十里，汉时旧国也。其王姓龙，字突骑。都城方二里。<br>国内有九城，胜兵千余人。国无纲维。其俗奉佛书，类婆罗门。婚姻之礼有同华<br>夏。死者焚之，持服七日。男子剪发。有鱼盐蒲苇之利。东去高昌九百里，西去<br>龟兹九百里，皆沙碛。东南去瓜州二千二百里。大业中，遣使贡方物。<br>○龟兹<br>龟兹国，都白山之南百七十里，汉时旧国也。其王姓白，字苏尼咥。都城方<br>六里。胜兵者数千。俗杀人者死，劫贼断其一臂，并刖一足。俗与焉耆同。王头<br>系彩带，垂之于后，坐金师子座，土多稻、粟、菽、麦，饶铜、铁、铅、麖皮、<br>氍、铙沙、盐绿、雌黄、胡粉、安息香、良马、封牛。东去焉耆九百里，南去<br>于阗千四百里，西去疏勒千五百里，西北去突厥牙六百余里，东南去瓜州三千一<br>百里。大业中，遣使贡方物。<br>○疏勒<br>疏勒国，都白山南百余里，汉时旧国也。其王字阿弥厥。手足皆六指。产子<br>非六指者，即不育。都城方五里。国内有大城十二，小城数十，胜兵者二千人。<br>王戴金师子冠。土多稻、粟、麻、麦、铜、铁、锦、雌黄，每岁常供送于突厥。<br>南有黄河，西带葱岭，东去龟兹千五百里，西去汗国千里，南去朱俱波八九<br>百里，东北去突厥牙千余里，东南去瓜州四千六百里。大业中，遣使贡方物。<br>○于阗<br>于阗国，都葱岭之北二百余里。其王姓王，字卑示闭练。都城方八九里。国<br>中大城有五，小城数十，胜兵者数千人。俗奉佛，尤多僧尼，王每持斋戒。城南<br>五十里有赞摩寺者，云是罗汉比丘比卢旃所造，石上有辟支佛徒跣之迹。于阗西<br>五百里有比摩寺，云是老子化胡成佛之所。俗无礼义，多贼盗淫纵。王锦帽，金<br>鼠冠，妻戴金花。其王发不令人见。俗云，若见王发，年必俭。土多麻、麦、粟、<br>稻、五果，多园林，山多美玉。东去鄯善千五百里，南去女国三千里，西去朱俱<br>波千里，北去龟兹千四百里，东北去瓜州二千八百里。大业中，频遣使朝贡。<br>○汗<br>汗国，都葱岭之西五百余里，古渠搜国也。王姓昭武，字阿利柒。都城<br>方四里。胜兵数千人。王坐金羊床，妻戴金花。俗多朱砂、金、铁。东去疏勒千<br>里，西去苏封沙那国五百里，西北去石国五百里，东北去突厥牙二千余里，东去<br>瓜州五千五百里。大业中，遣使贡方物。<br>○吐火罗<br>吐火罗国，都葱岭西五百里，与挹怛杂居。都城方二里。胜兵者十万人，皆<br>习战。其俗奉佛。兄弟同一妻，迭寝焉，每一人入房，户外挂其衣以为志。生子<br>属其长兄。其山穴中有神马，每岁牧牝马于穴所，必产名驹。南去漕国千七百里，<br>东去瓜州五千八百里。大业中，遣使朝贡。<br>○挹怛<br>挹怛国，都乌浒水南二百余里，大月氏之种类也。胜兵者五六千人。俗善战。<br>先时国乱，突厥遣通设字诘强领其国。都城方十余里。多寺塔，皆饰以金。兄弟<br>同妻。妇人有一夫者，冠一角帽，夫兄弟多者，依其数为角。南去曹国千五百里，<br>东去瓜州六千五百里。大业中，遣使贡方物。<br>○米国<br>米国，都那密水西，旧康居之地也。无王。其城主姓昭武，康国王之支庶，<br>字闭拙。都城方二里。胜兵数百人。西北去康国百里，东去苏对沙那国五百里，<br>西南去史国二百里，东去瓜州六千四百里。大业中，频贡方物。<br>○史国<br>史国，都独莫水南十里，旧康居之地也。其王姓昭武，字逖遮，亦康国王之<br>支庶也。都城方二里。胜兵千余人。俗同康国。北去康国二百四十里，南去吐火<br>罗五百里，西去那色波国二百里，东北去米国二百里，东去瓜州六千五百里。大<br>业中，遣使贡方物。<br>○曹国<br>曹国，都那密水南数里，旧是康居之地也。国无主，康国王令子乌建领之。<br>都城方三里。胜兵千余人。国中有得悉神，自西海以东诸国并敬事之。其神有金<br>人焉，金破罗阔丈有五尺，高下相称。每日以驼五头、马十匹、羊一百口祭之，<br>常有千人食之不尽。东南去康国百里，西去何国百五十里，东去瓜州六千六百里。<br>大业中，遣使贡方物。<br>○何国<br>何国，都那密水南数里，旧是康居之地也。其王姓昭武，亦康国王之族类，<br>字敦。都城方二里。胜兵千人。其王坐金羊座。东去曹国百五十里，西去小安国<br>三百里，东去瓜州六千七百五十里。大业中，遣使贡方物。<br>○乌那曷<br>乌那曷国，都乌浒水西，旧安息之地也。王姓昭武，亦康国种类，字佛食。<br>都城方二里。胜兵数百人。王坐金羊座。东北去安国四百里，西北去穆国二百余<br>里，东去瓜州七千五百里。大业中，遣使贡方物。<br>○穆国<br>穆国，都乌浒河之西，亦安息之故地，与乌那曷为邻。其王姓昭武，亦康国<br>王之种类也，字阿滥密。都城方三里，胜兵二千人。东北去安国五百里，东去乌<br>那曷二百余里，西去波斯国四千余里，东去瓜州七千七百里。大业中，遣使贡方<br>物。<br>○波斯<br>波斯国，都达曷水之西苏蔺城，即条支之故地也。其王字库萨和。都城方十<br>余里。胜兵二万余人，乘象而战。国无死刑，或断手刖足，没家财，或剃去其须，<br>或系排于项，以为标异。人年三岁已上，出口钱四文。妻其姊妹。人死者，弃尸<br>于山，持服一月。王著金花冠，坐金师子座，傅金屑于须上以为饰。衣锦袍，加<br>璎珞于其上。土多良马，大驴，师子，白象，大鸟卵，真珠，颇黎，兽魄，珊瑚，<br>琉璃，玛瑙，水精，瑟瑟，呼洛羯，吕腾，火齐，金刚，金，银，钅俞石，铜，<br>镔铁，锡，锦叠，细布，氍，毾，护那，越诺布，檀，金缕织成，赤麖皮，<br>朱沙，水银，薰陆、郁金、苏合、青木等诸香，胡椒，毕拨，石蜜，半密，千年<br>枣，附子，诃黎勒，无食子，盐绿，雌黄。突厥不能至其国，亦羁縻之。波斯每<br>遣使贡献。西去海数百里，东去穆国四千余里，西北去拂菻四千五百里，东去瓜<br>州万一千七百里。炀帝遣云骑尉李昱使通波斯，寻遣使随昱贡方物。<br>○漕国<br>漕国，在葱岭之北，汉时罽宾国也。其王姓昭武，字顺达，康国王之宗族。<br>都城方四里。胜兵者万余人。国法严整，杀人及贼盗皆死。其俗淫祠。葱岭山有<br>顺天神者，仪制极华，金银鍱为屋，以银为地，祠者日有千余人。祠前有一鱼<br>脊骨，其孔中通，马骑出入。国王戴金鱼头冠，坐金马座。土多稻、粟、豆、麦；<br>饶象，马，封牛，金，银，镔铁，氍，朱砂，青黛，安息、青木等香，石蜜，<br>半密，黑盐，阿魏，没药，白附子。北去帆延七百里，东去刦国六百里，东北<br>去瓜州六千六百里。大业中，遣使贡方物。<br>○附国<br>附国者，蜀郡西北二千余里，即汉之西南夷也。有嘉良夷，即其东部，所居<br>种姓自相率领，土俗与附国同，言语少殊，不相统一。其人并无姓氏。附国王字<br>宜缯。其国南北八百里，东南千五百里，无城栅，近川谷，傍山险。俗好复仇，<br>故垒石为<石巢>而居，以避其患。其<石巢>高至十余丈，下至五六丈，每级丈余，以<br>木隔之。基方三四步，<石巢>上方二三步，状似浮图。于下级开小门，从内上通，<br>夜必关闭，以防贼盗。国有二万余家，号令自王出。嘉良夷政令系之酋帅，重罪<br>者死，轻罪罚牛。人皆轻捷，便于击剑。漆皮为牟甲，弓长六尺，以竹为弦。妻<br>其群母及嫂，儿弟死，父兄亦纳其妻。好歌舞，鼓簧，吹长笛。有死者，无服制，<br>置尸高床之上，沐浴衣服，被以牟甲，覆以兽皮。子孙不哭，带甲舞剑而呼云：<br>“我父为鬼所取，我欲报冤杀鬼。”自余亲戚哭三声而止。妇人哭，必以两手掩<br>面。死家杀牛，亲属以猪酒相遗，共饮啖而瘗之。死后十年而大葬，其葬必集亲<br>宾，杀马动至数十匹。立其祖父神而事之。其俗以皮为帽，形圆如钵，或带幂。<br>衣多毛毼皮裘，全剥牛脚皮为靴。项系铁锁，手贯铁钏。王与酋帅，金为首饰，<br>胸前悬一金花，径三寸。其土高，气候凉，多风少雨。土宜小麦、青<禾梁>。山出<br>金、银，多白雉。水有嘉鱼，长四尺而鳞细。<br>大业四年，其王遣使素福等八人入朝。明年，又遣其弟子宜林率嘉良夷六十<br>人朝贡。欲献良马，以路险不通，请开山道以修职贡。炀帝以劳人不许。<br>嘉良有水，阔六七十丈，附国有水，阔百余丈，并南流，用皮为舟而济。<br>附国南有薄缘夷，风俗亦同。西有女国。其东北连山，绵亘数千里，接于党<br>项。往往有羌：大、小左封，昔卫，葛延，白狗，向人，望族，林台，春桑，利<br>豆，迷桑，婢药，大硖，白兰，叱利摸徒，那鄂，当迷，渠步，桑悟，千碉，并<br>在深山穷谷，无大君长。其风俗略同于党项，或役属吐谷浑，或附附国。大业中，<br>来朝贡。缘西南边置诸道总管，以遥管之。<br>史臣曰：自古开远夷，通绝域，必因宏放之主，皆起好事之臣。张骞凿空于<br>前，班超投笔于后，或结之以重宝，或慑之以利剑，投躯万死之地，以要一旦之<br>功，皆由主尚来远之名，臣殉轻生之节。是知上之所好，下必有甚者也。炀帝规<br>摹宏侈，掩吞秦、汉，裴矩方进《西域图记》以荡其心，故万乘亲出玉门关，置<br>伊吾、且末，而关右暨于流沙，骚然无聊生矣。若使北狄无虞，东夷告捷，必将<br>修轮台之戍，筑乌垒之城，求大秦之明珠，致条支之鸟卵，往来转输，将何以堪<br>其敝哉！古者哲王之制，方五千里，务安诸夏，不事要荒。岂威不能加，德不能<br>被？盖不以四夷劳中国，不以无用害有用也。是以秦戍五岭，汉事三边，或道<br>殣相望，或户口减半。隋室恃其强盛，亦狼狈于青海。此皆一人失其道，故亿<br>兆罹其毒。若深思即叙之义，固辞都护之请，返其千里之马，不求白狼之贡，则<br>七戎九夷，候风重译，虽无辽东之捷，岂及江都之祸乎！<br><hr>
