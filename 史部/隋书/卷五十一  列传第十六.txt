<h4>《史部·隋书·卷五十一  列传第十六》<b class="x">作者：魏征等</b></h4>
<br>◎长孙览从子炽　炽弟晟<br>长孙览，字休因，河南洛阳人也。祖稚，魏太师、假黄钺、上党文宣王。父<br>绍远，周小宗伯、上党郡公。览性弘雅，有器量，略涉书记，尤晓钟律。魏大统<br>中，起家东宫亲信。周明帝时，为大都督。武帝在藩，与览亲善，及即位，弥加<br>礼焉，超拜车骑大将军。每公卿上奏，必令省读。览有口辩，声气雄壮，凡所宣<br>传，百僚属目，帝每嘉叹之。览初名善，帝谓之曰：“朕以万机，委卿先览。”<br>遂赐名焉。及诛宇文护，以功进封薛国公。其后历小司空。从平齐，进位柱国，<br>封第二子宽管国公。宣帝时，进位上柱国、大司徒，俄历同、泾二州刺史。高祖<br>为丞相，转宜州刺史。<br>开皇二年，将有事于江南，征为东南道行军元帅，统八总管出寿阳，水陆俱<br>进。师临江，陈人大骇。会陈宣帝卒，览欲乘衅遂灭之，监军高颎以礼不伐丧而<br>还。上常命览与安德王雄、上柱国元谐、李充、左仆射高颎、右卫大将军虞庆则、<br>吴州总管贺若弼等同宴，上曰：“朕昔在周朝，备展诚节，但苦猜忌，每致寒心。<br>为臣若此，竟何情赖？朕之于公，义则君臣，恩犹父子。朕当与公共享终吉，罪<br>非谋逆，一无所问。朕亦知公至诚，特付太子，宜数参见之，庶得渐相亲爱。柱<br>臣素望，实属于公，宜识朕意。”其恩礼如此。又为蜀王秀纳览女为妃。其后以<br>母忧去职。岁馀，起令复位。俄转泾州刺史，所在并有政绩。卒官。子洪嗣。仕<br>历宋顺临三州刺史、司农少卿、北平太守。<br>炽字仲光，上党文宣王稚之曾孙也。祖裕，魏太常卿、冀州刺史。父兕，周<br>开府仪同三司、熊绛二州刺史、平原侯。炽性敏慧，美姿仪，颇涉群书，兼长武<br>艺。建德初，武帝尚道法，尤好玄言，求学兼经史、善于谈论者，为通道馆学士。<br>炽应其选，与英俊并游，通涉弥博。建德二年，授雍州仓城令，寻转盩啡令。频<br>宰二邑，考绩连最，迁崤郡守。入为御正上士。高祖作相，擢为丞相府功曹参军，<br>加大都督，封阳平县子，邑二百户。迁稍伯下大夫。其年王谦反，炽从信州总管<br>王长述溯江而上。以炽为前军，破谦一镇，定楚、合等五州，擒伪总管荆山公元<br>振，以功拜仪同三司。及高祖受禅，炽率官属先入清宫，即日授内史舍人、上仪<br>同三司。寻以本官摄判东宫右庶子，出入两宫，甚被委遇。加以处事周密，高祖<br>每称美之。授左领军长史，持节，使于东南道三十六州，废置州郡，巡省风俗。<br>还授太子仆，加谏议大夫，摄　长安令。与大兴令梁毗俱为称职。然毗以严正闻，<br>炽以宽平显，为政不同，部内各化。寻领右常平监，迁雍州赞治，改封饶良县子。<br>迁鸿胪少卿。后数岁，转太常少卿，进位开府仪同三司。复持节为河南道二十八<br>州巡省大使，于路授吏部侍郎。大业元年，迁大理卿，复为西南道大使，巡省风<br>俗。擢拜户部尚书。吐谷浑寇张掖，令炽率精骑五千击走之，追至青海而还，以<br>功授银青光禄大夫。六年，幸江都宫，留炽于东都居守，仍摄左候卫将军事。其<br>年卒官，时年六十二。谥曰静。子安世，通事谒者。<br>晟字季晟，性通敏，略涉书记，善弹工射，趫捷过人。时周室尚武，贵游子<br>弟咸以相矜，每共驰射，时辈皆出其下。年十八，为司卫上士。初未知名，人弗<br>之识也，唯高祖一见，深嗟异焉，乃携其手而谓人曰：“长孙郎武艺逸群，适与<br>其言，又多奇略。后之名将，非此子邪？”<br>宣帝时，突厥摄图请婚于周，以赵王招女妻之。然周与摄图各相夸竞，妙选<br>骁勇以充使者，因遣晟副汝南公宇文神庆送千金公主至其牙。前后使人数十辈，<br>摄图多不礼，见晟而独爱焉，每共游猎，留之竟岁。尝有二雕，飞而争肉，因以<br>两箭与晟曰：“请射取之。”晟乃弯弓驰往，遇雕相攫，遂一发而双贯焉。摄图<br>喜，命诸子弟贵人皆相亲友，冀昵近之，以学弹射。其弟处罗侯号突利设，尤得<br>众心。而为摄图所忌，密托心腹，阴与晟盟。晟与之游猎，因察山川形势，部众<br>强弱，皆尽知之。时高祖作相，晟以状白高祖。高祖大喜，迁奉车都尉。<br>至开皇元年，摄图曰：“我周家亲也，今隋公自立而不能制，复何面目见可<br>贺敦乎”？因与高宝宁攻陷临渝镇，约诸面部落谋共南侵。高祖新立，由是大惧，<br>修筑长城，发兵屯北境，命阴寿镇幽州，虞庆则镇并州，屯兵数万人以为之备。<br>晟先知摄图、玷厥、阿波、突利等叔侄兄弟各统强兵，俱号可汗，分居四面，内<br>怀猜忌，外示和同，难以力征，易可离间，因上书曰：“臣闻丧乱之极，必致升<br>平，是故上天启其机，圣人成其务。伏惟皇帝陛下当百王之末，膺千载之期，诸<br>夏虽安，戎场尚梗，兴师致讨，未是其时，弃于度外，又复侵扰。故宜密运筹策，<br>渐以攘之，计失则百姓不宁，计得则万代之福。吉凶所系，伏愿详思。臣于周末，<br>忝充外使，匈奴倚伏，实所具知。玷厥之于摄图，兵强而位下，外名相属，内隙<br>已彰，鼓动其情，必将自战。又处罗侯者，摄图之弟，奸多而势弱，曲取于众心，<br>国人爱之，因为摄图所忌，其心殊不自安，迹示弥缝，实怀疑惧。又阿波首鼠，<br>介在其间，颇畏摄图，受其牵率，唯强是与，未有定心。今宜远交而近攻，离强<br>而合弱，通使玷厥，说合阿波，则摄图回兵，自防右地。又引处罗，遣连奚、霫，<br>则摄图分众，还备左方。首尾猜嫌，腹心离阻，十数年后，承衅讨之，必可一举<br>而空其国矣。”上省表大悦，因召与语。晟复口陈形势，手画山川，写其虚实，<br>皆如指掌。上深嗟异，皆纳用焉。因遣太仆元晖出伊吾道，使诣玷厥，赐以狼头<br>纛，谬为钦敬，礼数甚优。玷厥使来，引居摄图使上。反间既行，果相猜贰。授<br>晟车骑将军，出黄龙道，赍币赐奚、霫、契丹等，遣为向导，得至处罗侯所，深<br>布心腹，诱令内附。<br>二年，摄图四十万骑自兰州入，至于周盘，破达奚长儒军，更欲南入。玷厥<br>不从，引兵而去。时晟又说染干诈告摄图曰：“铁勒等反，欲袭其牙。”摄图乃<br>惧，回兵出塞。<br>后数月，突厥大入，发八道元帅分出拒之。阿波至凉州，与窦荣定战，贼帅<br>累北。时晟为偏将，使谓之曰：“摄图每来，战皆大胜。阿波才入，便即致败，<br>此乃突厥之耻，岂不内愧于心乎？且摄图之与阿波，兵势本敌。今摄图日胜，为<br>众所崇，阿波不利，为国生辱。摄图必当因以罪归于阿波，成其夙计，灭北牙矣。<br>愿自量度，能御之乎？”阿波使至，晟又谓之曰：“今达头与隋连和，而摄图不<br>能制。可汗何不依附天子，连结达头，相合为强，此万全之计。岂若丧兵负罪，<br>归就摄图，受其戮辱邪？”阿波纳之，因留塞上，使人随晟入朝。时摄图与卫王<br>军遇，战于白道，败走至碛。闻阿波怀贰，乃掩北牙，尽获其众而杀其母。阿波<br>还无所归，西奔玷厥，乞师十余万，东击摄图，复得故地，收散卒数万，与摄图<br>相攻。阿波频胜，其势益张。摄图又遣使朝贡，公主自请改姓，乞为帝女，上许<br>之。<br>四年，遣晟副虞庆则使于摄图，赐公主姓为杨氏，改封大义公主。摄图奉诏，<br>不肯起拜，晟进曰：“突厥与隋俱是大国天子，可汗不起，安敢违意。但可贺敦<br>为帝女，则可汗是大隋女婿，奈何无礼，不敬妇公乎？”摄图乃笑谓其达官曰：<br>“须拜妇公，我从之耳。”于是乃拜诏书。使还称旨，授仪同三司、左勋卫车骑<br>将军。<br>七年，摄图死，遣晟持节拜其弟处罗侯为莫何可汗，以其子雍闾为叶护可汗。<br>处罗侯因晟奏曰：“阿波为天所　灭，与五六千骑在山谷间，伏听诏旨，当取之<br>以献。”乃召文武议焉。乐安公元谐曰：“请就彼枭首，以惩其恶。”武阳公李<br>充曰：“请生将入朝，显戮以示百姓。”上谓晟曰：“于卿何如？”晟对曰：<br>“若突厥背诞，须齐之以刑。今其昆弟自相夷灭，阿波之恶，非负国家，因其困<br>穷，取而为戮，恐非招远之道，不如两存之。”上曰：“善。”八年，处罗侯死，<br>遣晟往吊，仍赍陈国所献宝器以赐雍闾。<br>十三年，流人杨钦亡入突厥，诈言彭公刘昶共宇文氏女谋欲反隋，称遣其来，<br>密告主。雍闾信之，乃不修职贡。又遣晟出使，微观察焉。公主见晟，乃言辞不<br>逊，又遣所私胡人安遂迦共钦计议，扇惑雍闾。晟至京师，具以状奏。又遣晟往<br>索钦，雍闾欲勿与，谬答曰：“检校客内，无此色人。”晟乃货其达官，知钦所<br>在，夜掩获之，以示雍闾，因发公主私事，国人大耻。雍闾执遂迦等，并以付晟。<br>上大喜，加授开府，仍遣入藩，莅杀大义公主。雍闾又表请婚，佥议将许之。晟<br>又奏曰：“臣观雍闾，反覆无信，特共玷厥有隙，所以依倚国家。纵与为婚，终<br>当必叛。今若得尚公主，承藉威灵，玷厥、染干必又受其征发。强而更反，后恐<br>难图。且染干者，处罗侯之子也，素有诚款，于今两代。臣前与相见，亦乞通婚，<br>不如许之，招令南徙，兵少力弱，易可抚驯，使敌雍闾，以为边捍。”上曰：<br>“善。”又遣慰喻染干，许尚公主。<br>十七年，染干遣五百骑随晟来逆女，以宗女封安义公主以妻之。晟说染干率<br>众南徙，居度斤旧镇。雍闾疾之，亟来抄略。染干伺知动静，辄遣奏闻，是以贼<br>来每先有备。<br>十九年，染干因晟奏，雍闾作攻具，欲打大同城。诏发六总管，并取汉王节<br>度，分道出塞讨之。雍闾大惧，复共达头同盟，合力掩袭染干，大战于长城下。<br>染干败绩，杀其兄弟子侄，而部落亡散。染干与晟独以五骑逼夜南走，至旦，行<br>百馀里，收得数百骑，乃相与谋曰：“今兵败入朝，一降人耳，大隋天子岂礼我<br>乎？玷厥虽来，本无冤隙，若往投之，必相存济。”晟知其怀贰，乃密遣从者入<br>伏远镇，令速举烽。染干见四烽俱发，问晟曰：“城上然烽何也？”晟绐之曰：<br>“城高地迥，必遥见贼来。我国家法，若贼少举二烽，来多举三烽，大逼举四烽，<br>使见贼多而又近耳。”染干大惧，谓其众曰：“追兵已逼，且可投城。”既入镇，<br>晟留其达官执室以领其众，自将染干驰驿入朝。帝大喜，进授左勋卫骠骑将军，<br>持节护突厥。晟遣降虏觇候雍闾，知其牙内屡有灾变，夜见赤虹，光照数百里，<br>天狗陨，雨血三日，流星坠其营内，有声如雷。每夜自惊，言隋师且至。并遣奏<br>知，仍请出讨突厥。都速等归染干，前后至者男女万馀口，晟安置之。由是突厥<br>悦附。寻以染干为意利珍豆启人可汗，赐射于武安殿。选善射者十二人，分为两<br>朋。启人曰：“臣由长孙大使得见天子，今日赐射，愿入其朋。”许之。给晟箭<br>六侯，发皆入鹿，启人之朋竟胜。时有ＧＧ群飞，上曰：“公善弹，为我取之。”<br>十发俱中，并应丸而落。是日百官获赉，晟独居多。寻遣领五万人，于朔州筑大<br>利城以处染干。安义公主死，持节送义城公主，复以妻之。晟又奏：“染干部落<br>归者既众，虽在长城之内，犹被雍闾抄略，往来辛苦，不得宁居。请徙五原，以<br>河为固，于夏、胜两州之间，东西至河，南北四百里，掘为横堑，令处其内，任<br>情放牧，免于抄略，人必自安。”上并从之。<br>二十年，都蓝大乱，为其部下所杀。晟因奏请曰：“今王师临境，战数有功，<br>贼内携离，其主被杀，乘此招诱，必并来降，请遣染干部下分头招慰。”上许之，<br>果尽来附。达头恐怖，又大集兵。诏晟部领降人，为秦川行军总管，取晋王广节<br>度出讨。达头与王相抗，晟进策曰：“突厥饮泉，易可行毒。”因取诸药毒水上<br>流，达头人畜饮之多死，于是大惊曰：“天雨恶水，其亡我乎？”因夜遁。晟追<br>之，斩首千馀级，俘百馀口，六畜数千头。王大喜，引晟入内，同宴极欢。有突<br>厥达官来降，时亦预坐，说言突厥之内，大畏长孙总管，闻其弓声，谓为霹雳，<br>见其走马，称为闪电。王笑曰：“将军震怒，威行域外，遂与雷霆为比，一何壮<br>哉！”师旋，授上开府仪同三司，复遣还大利城，安抚新附。<br>仁寿元年，晟表奏曰：“臣夜登城楼，望见碛北有赤气，长百余里，皆如雨<br>足，下垂被地。谨验兵书，此名洒血，其下之国必且破亡。欲灭匈奴，宜在今日。”<br>诏杨素为行军元帅，晟为受降使者，送染干北伐。二年，军次北河，值贼帅思力<br>俟斤等领兵拒战，晟与大将军梁默击走之，转战六十馀里，贼众多降。晟又教染<br>干分遣使者，往北方铁勒等部招携取之。三年，有铁勒、思结、伏利具、浑、斛<br>萨、阿拔、仆骨等十馀部，尽背达头，请来降附。达头众大溃，西奔吐谷浑。晟<br>送染干安置于碛口。<br>事毕，入朝，遇高祖崩，匿丧未发。炀帝引晟于大行前委以内衙宿卫，知门<br>禁事，即日拜左领军将军。遇杨谅作逆，敕以本官为相州刺史，发山东兵马，与<br>李雄等共经略之。晟辞曰：“有男行布，今在逆地，忽蒙此任，情所不安。”帝<br>曰：“公著勤诚，朕之所悉。今相州之地，本是齐都，人俗浇浮，易可搔扰。傥<br>生变动，贼势即张，思所以镇之，非公莫可。公体国之深，终不可以儿害义，故<br>用相委，公其勿辞。”于是遣捉相州。谅破，追还，转武卫将军。<br>大业三年，炀帝幸榆林，欲出塞外，陈兵耀武，经突厥中，指于涿郡。仍恐<br>染干惊惧，先遣晟往喻旨，称述帝意。染干听之，因召所部诸国，奚、霫、室韦<br>等种落数十酋长咸萃。晟以牙中草秽，欲令染干亲自除之，示诸部落，以明威重，<br>乃指帐前草曰：“此根大香。”染干遽嗅之曰：“殊不香也。”晟曰：“天子行<br>幸所在，诸侯躬亲洒扫，耘除御路，以表至敬之心。今牙中芜秽，谓是留香草耳。”<br>染干乃悟曰：“奴罪过。奴之骨肉，皆天子赐也，得效筋力，岂敢有辞？特以边<br>人不知法耳，赖将军恩泽而教导之。将军之惠，奴之幸也。”遂拔所佩刀，亲自<br>芟草，其贵人及诸部争放效之。乃发榆林北境，至于其牙，又东达于蓟，长三千<br>里，广百步，举国就役而开御道。帝闻晟策，乃益嘉焉。后除淮阳太守，未赴任，<br>复为右骁卫将军。<br>五年，卒，时年五十八。帝深悼惜之，赗赠甚厚。后突厥围雁门，帝叹曰：<br>“向使长孙晟在，不令匈奴至此！”晟好奇计，务功名。性至孝，居忧毁瘠，为<br>朝士所称。贞观中，追赠司空、上柱国、齐国公，谥曰献。少子无忌嗣。<br>其长子行布，亦多谋略，有父风。起家汉王谅库真，甚见亲狎。后遇谅于并<br>州起逆，率众南拒官军，乃留行布城守，遂与豆卢毓等闭门拒谅，城陷，遇害。<br>次子恒安，以兄功授鹰扬郎将。<br>史臣曰：长孙氏爰自代阴，来仪京洛，门传锺鼎，家誓山河。汉代八王，无<br>以方其茂绩；张氏七叶，不能譬此重光。览独擅雄辨，炽早称爽俊，俱司礼阁，<br>并统师旅，且公且侯　，文武不坠。晟体资英武，兼包奇略，因机制变，怀彼戎<br>夷。倾巢尽落，屈膝稽颡，塞垣绝鸣镝之旅，渭桥有单于之拜。惠流边朔，功光<br>王府，保兹爵禄，不亦宜乎！<br><hr>
