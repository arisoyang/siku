<h4>《史部·隋书·卷八十五  列传第五十》<b class="x">作者：魏征等</b></h4>
<br>夫肖形天地，人称最灵，以其知父子之道，识君臣之义，异夫禽兽者也。传<br>曰：“人生在三，事之如一。”然则君臣父子，其道不殊，父不可以不父，子不<br>可以不子，君不可以不君，臣不可以不臣。故曰君犹天也，天可仇乎！是以有罪<br>归刑，见危授命，竭忠贞以立节，不临难而苟免。故闻其风者，怀夫慷慨，千载<br>之后，莫不愿以为臣。此其所以生荣死哀，取贵前哲者矣。至于委质策名，代卿<br>世禄，出受心膂之寄，人参帷幄之谋，身处机衡，肆赵高之奸宄，世荷权宠，行<br>王莽之桀逆，生灵之所仇疾，犬豕不食其余。虽荐社污宫，彰必诛之衅，斫棺焚<br>骨，明篡杀之咎，可以惩夫既往，未足深诫将来。昔孔子修《春秋》，而乱臣贼<br>子知惧，抑使之求名不得，欲盖而彰者也。今故正其罪名，以冠于篇首，庶后之<br>君子，见作者之意焉。<br>○宇文化及（弟智及）司马德戡裴虔通<br>宇文化及，左翊卫大将军述之子也。性凶险，不循法度，好乘肥挟弹，驰骛<br>道中，由是长安谓之轻薄公子。炀帝为太子时，常领千牛，出入卧内。累迁至太<br>子仆。数以受纳货贿，再三免官。太子嬖昵之，俄而复职。又以其弟士及尚南阳<br>公主。化及由此益骄，处公卿间，言辞不逊，多所陵轹。见人子女狗马珍玩，必<br>请托求之。常与屠贩者游，以规其利。炀帝即位，拜太仆少卿，盖恃旧恩，贪冒<br>尤甚。大业初，炀帝幸榆林，化及与弟智及违禁与突厥交市。帝大怒，囚之数月，<br>还至青门外，欲斩之而后入城，解衣辫发，以公主故，久之乃释，并智及并赐述<br>为奴。述薨后，炀帝追忆之，遂起化及为右屯卫将军，智及为将作少监。<br>是时李密据洛口，炀帝惧，留淮左，不敢还都。从驾骁果多关中人，久客羁<br>旅，见帝无西意，谋欲叛归。时武贲郎将司马德戡总领骁果，屯于东城，风闻兵<br>士欲叛，未之审，遣校尉元武达阴问骁果，知其情，因谋构逆。共所善武贲郎将<br>元礼、直阁裴虔通互相扇惑曰：“今闻陛下欲筑宫丹阳，势不还矣。所部骁果莫<br>不思归，人人耦语，并谋逃去。我欲言之，陛下性忌，恶闻兵走，即恐先事见诛。<br>今知而不言，其后事发，又当族灭我矣。进退为戮，将如之何？”虔通曰：“上<br>实尔，诚为公忧之。”德戡谓两人曰：“我闻关中陷没，李孝常以华阴叛，陛下<br>收其二弟，将尽杀之。吾等家属在西，安得无此虑也！”虔通曰：“我子弟已壮，<br>诚不自保，正恐旦暮及诛，计无所出。”德戡曰：“同相忧，当共为计取。骁果<br>若走，可与俱去。”虔通等曰：“诚如公言，求生之计，无以易此。”因递相招<br>诱。又转告内史舍人元敏、鹰扬郎将孟秉，符玺郎李覆、牛方裕、直长许弘仁、<br>薛良，城门郎唐奉义，医正张恺等，日夜聚博，约为刎颈之交，情相款昵，言无<br>回避，于座中辄论叛计，并相然许。时李孝质在禁，令骁果守之，中外交通，所<br>谋益急。赵行枢者，乐人之子，家产巨万，先交智及，勋侍杨士览者，宇文甥，<br>二人同告智及。智及素狂悖，闻之喜，即共见德戡，期以三月十五日举兵同叛，<br>劫十二卫武马，虏掠居人财物，结党西归。智及曰：“不然。当今天实丧隋，英<br>雄并起，同心叛者已数万人，因行大事，此帝王业也。”德戡然之。行枢、薛良<br>请以化及为主，相约既定，方告化及。化及性本驽怯，初闻大惧，色动流汗，久<br>之乃定。<br>义宁二年三月一日，德戡欲宣言告众，恐以人心未一，更思谲诈以协骁果，<br>谓许弘仁、张恺曰：“君是良医，国家任使，出言惑众，众必信。君可入备身府，<br>告识者，言陛下闻说骁果欲叛，多酿毒酒，因享会尽鸩杀之，独与南人留此。”<br>弘仁等宣布此言，骁果闻之，递相告语，谋叛逾急。德戡知计既行，遂以十日总<br>召故人，谕以所为。众皆伏曰：“唯将军命！”其夜，奉义主闭城门，乃与虔通<br>相知，诸门皆不下钥。至夜三更，德戡于东城内集兵，得数万人，举火与城外相<br>应。帝闻有声，问是何事。虔通伪曰：“草坊被烧，外人救火，故喧嚣耳。”中<br>外隔绝，帝以为然。孟秉、智及于城外得千余人，劫候卫武贲冯普乐，共布兵分<br>捉郭下街巷。至五更中，德戡授虔通兵，以换诸门卫士。虔通因自开门，领数百<br>骑，至成象殿，杀将军独孤盛。武贲郎将元礼遂引兵进，突卫者皆走。虔通进兵，<br>排左阁，驰入永巷，问：“陛下安在？”有美人出，方指云：“在西阁。”从往<br>执帝。帝谓虔通曰：“卿非我故人乎！何恨而反？”虔通曰：“臣不敢反，但将<br>士思归，奉陛下还京师耳。”帝曰：“与汝归。”虔通因勒兵守之。至旦，孟秉<br>以甲骑迎化及。化及未知事果，战栗不能言，人有来谒之者，但低头据鞍，答云<br>“罪过”。时士及在公主第，弗之知也。智及遣家僮庄桃树就第杀之，桃树不忍，<br>执诣智及，久之乃见释。化及至城门，德戡迎谒，引入朝堂，号为丞相。令将帝<br>出江都门以示群贼，因复将入。遣令狐行达弑帝于宫中，又执朝臣不同己者数十<br>人及诸外戚，无少长害之，唯留秦孝王子浩，立以为帝。十余日，夺江都人舟楫，<br>从水路西归。至显福宫，宿公麦孟才、折冲郎将沈光等谋击化及，反为所害。化<br>及于是入据六宫，其自奉养，一如炀帝故事。每于帐中南面端坐，人有白事者，<br>默然不对。下牙时，方收取启状，共奉义、方裕、良、恺等参决之。行至徐州，<br>水路不通，复夺人车牛，得二千两，并载宫人珍宝。其戈甲戎器，悉令军士负之。<br>道远疲极，三军始怨。德戡失望，窃谓行枢曰：“君大谬误我。当今拨乱，必藉<br>英贤，化及庸暗，君小在侧，事将必败，当若之何？”行枢曰：“在我等尔，废<br>之何难！”因共李本、宇文导师、尹正卿等谋，以后军万余兵袭杀化及，更立德<br>戡为主。弘仁知之，密告化及，尽收捕德戡及其支党十余人，皆杀之。引兵向东<br>郡，通守王轨以城降之。<br>元文都推越王侗为主，拜李密为太尉，令击化及。密遣徐勣据黎阳仓。化及<br>渡河，保黎阳县，分兵围勣。密壁清淇，与勣以烽火相应。化及每攻仓，密辄引<br>兵救之。化及数战不利，其将军于弘达为密所擒，送于侗所，镬烹之。化及粮尽，<br>渡永济渠，与密决战于童山，遂入汲郡求军粮，又遣使拷掠东郡吏民以责米粟。<br>王轨怨之，以城归于李密。化及大惧，自汲郡将率众图以北诸州。其将陈智略率<br>岭南骁果万余人，张童儿率江东骁果数千人，皆叛归李密。化及尚有众二万，北<br>走魏县。张恺等与其将陈伯谋去之，事觉，为化及所杀。腹心稍尽，兵势日蹙，<br>兄弟更无他计，但相聚酣宴，奏女乐。醉后，因尤智及曰：“我初不知，由汝为<br>计，强来立我。今所向无成，士马日散，负杀主之名，天下所不纳。今者灭族，<br>岂不由汝乎？”持其两子而泣。智及怒曰：“事捷之日，都不赐尤，及其将败，<br>乃欲归罪。何不杀我以降建德？”兄弟数相斗阋，言无长幼，醒而复饮，以此为<br>恒。其众多亡，自知必败，化及叹曰：“人生故当死，岂不一日为帝乎？”于是<br>鸩杀浩，僣皇帝位于魏县，国号许，建元为天寿，署置百官。攻元宝藏于魏州，<br>四旬不克，反为所败，亡失千余人。乃东北趣聊城，将招携海曲诸贼。时遣士及<br>徇济北，求馈饷。大唐遣淮安王神通安抚山东，并招化及。化及不从，神通进兵<br>围之，十余日不克而退。窦建德悉众攻之。先是，齐州贼帅王薄闻其多宝物，诈<br>来投附。化及信之，与共居守。至是，薄引建德入城，生擒化及，悉虏其众。先<br>执智及、元武达、孟秉、杨士览、许弘仁，皆斩之。乃以轞车载化及之河间，<br>数以杀君之罪，并二子承基、承趾皆斩之，传首于突厥义成公主，枭于虏庭。士<br>及自济北西归长安。<br>智及幼顽凶，好与人群斗，所共游处，皆不逞之徒，相聚斗鸡，习放鹰狗。<br>初以父功赐爵濮阳郡公。蒸淫丑秽，无所不为。其妻长孙，妒而告述，述虽为隐，<br>而大忿之，纤芥之愆，必加鞭箠。弟士及恃尚主，又轻忽之。唯化及每事营护，<br>父再三欲杀，辄救免之，由是颇相亲昵。遂劝化及遣人入蕃，私为交易。事发，<br>当诛，述独证智及罪恶，而为化及请命。帝因两释。述将死，抗表言其凶勃，必<br>且破家。帝后思述，授智及将作少监。其江都杀逆之事，智及之谋也，化及为丞<br>相，以为左仆射，领十二卫大将军。化及僣号，封齐王。窦建德破聊城，获而斩<br>之，并其党十余人，皆暴尸枭首。<br>司马德戡，扶风雍人也。父元谦，仕周为都督。德戡幼孤，以屠豕自给。有<br>桑门释粲，通德戡母和氏，遂抚教之，因解书计。开皇中，为侍官，渐迁至大都<br>督。从杨素出讨汉王谅，充内营左右，进止便僻，俊辩多奸计，素大善之。以勋<br>授仪同三司。大业三年，为鹰扬郎将。从讨辽左，进位正议大夫，迁武贲郎将。<br>炀帝甚昵之。从至江都，领左右备身骁果万人，营于城内。因隋末大乱，乃率骁<br>果谋反，语在化及事中。既获炀帝，与其党孟秉等推化及为丞相。化及首封德戡<br>为温国公，邑三千户，加光禄大夫，仍统本兵，化及意甚忌之。后数日，化及署<br>诸将，分配士卒，乃以德戡为礼部尚书，外示美迁，实夺其兵也。由是愤怨，所<br>获赏物皆赂于智及，智及为之言。行至徐州，舍舟登陆，令德戡将后军，乃与赵<br>行枢、李本、尹正卿、宇文导师等谋袭化及，遣人使于孟海公，结为外助。迁延<br>未发，以待使报。许弘仁、张恺知之，以告化及，因遣其弟士及阳为游猎，至于<br>后军。德戡不知事露，出营参谒，因命执之，并其党与。化及责之曰：“与公戮<br>力共定海内，出于万死。今始事成，愿得同守富贵，公又何为反也？”德戡曰：<br>“本杀昏主，苦其毒害。推立足下，而又甚之。逼于物情，不获已也。”化及不<br>对，命送至幕下，缢而杀之，时年三十九。<br>裴虔通，河东人也。初，炀帝为晋王，以亲信从，稍迁至监门校尉。炀帝即<br>位，擢旧左右，授宣惠尉，迁监门直阁。累从征役，至通议大夫。与司马德戡同<br>谋作乱，先开宫门，骑至成象殿，杀将军独孤盛，擒帝于西阁。化及以虔通为光<br>禄大夫、莒国公。化及引兵之北也，令镇徐州。化及败后，归于大唐，即授徐州<br>总管，转辰州刺史，封长蛇男。寻以隋朝杀逆之罪，除名，徙于岭表而死。<br>○王世充段达<br>王充，字行满，本西域人也。祖支颓<禾辱>，徙居新丰。颓<禾辱>死，其妻少寡，<br>与仪同王粲野合，生子曰琼，粲遂纳之以为小妻。其父收幼孤，随母嫁粲，粲爱<br>而养之，因姓王氏，官至怀、汴二州长史。充卷发豺声，沉猜多诡诈，颇窥书传，<br>尤好兵法，晓龟策推步盈虚，然未尝为人言也。开皇中，为左翊卫，后以军功拜<br>仪同，授兵部员外。善敷奏，明习法律，而舞弄文墨，高下其心。或有驳难之者，<br>充利口饰非，辞义锋起，众虽知其不可而莫能屈，称为明辩。炀帝时，累迁至江<br>都郡丞。时帝数幸江都，充善候人主颜色，阿谀顺旨，每入言事，帝善之。又以<br>郡丞领江都宫监，乃雕饰池台，阴奏远方珍物以媚于帝，由是益昵之。<br>大业八年，隋始乱，充内怀徼幸，卑身礼士，阴结豪俊，多收众心。江淮间<br>人素轻悍，又属盗贼群起，人多犯法，有系狱抵罪者，充皆枉法出之，以树私恩。<br>及杨玄感反，吴人朱燮、晋陵人管崇起兵江南以应之，自称将军，拥众十余万。<br>帝遣将军吐万绪、鱼俱罗讨之，不能克。充募江都万余人，击频破之。每有克捷，<br>必归功于下，所获军实，皆推与士卒，身无所受。由此人争为用，功最居多。十<br>年，齐郡贼帅孟让自长白山寇掠诸郡，至盱眙，有众十余万。充以兵拒之，而羸<br>师示弱，保都梁山为五栅，相持不战。后因其懈弛，出兵奋击，大破之，乘胜尽<br>灭贼，让以数十骑遁去，斩首万人，六畜、军资莫不尽获。帝以充有将帅才略，<br>始遣领兵，讨诸小盗，所向皆破之。然性矫伪，诈为善，能自勤苦，以求声誉。<br>十一年，突厥围帝于雁门，充尽发江都人，将往赴难。在军中，反首垢面，悲泣<br>无度，晓夜不解甲，藉草而卧。帝闻之，以为爱己，益信任之。<br>十二年，迁为江都通守。时厌次人格谦为盗数年，兵十余万，在豆子中。<br>充帅师破斩之，威振群贼。又击卢明月，破之于南阳，斩首数万，虏获极多。后<br>还江都，帝大悦，自执杯酒以赐之。时充又知帝好内，乃言江淮良家有美女，并<br>愿备后庭，无由自进。帝逾喜，因密令阅视诸女，姿质端丽合法相者，取正库及<br>应入京物以娉纳之。所用不可胜计，帐上云敕别用，不显其实。有合意者，则厚<br>赏充；或不中者，又以赉之。后令以船送东京，而道路贼起，使者苦役，于淮泗<br>中沉船溺之者，前后十数。或有发露，充为秘之，又遽简阅以供进。是后益见亲<br>昵。<br>遇李密攻陷兴洛仓，进逼东都，官军数却，光禄大夫裴仁基以武牢降于密，<br>帝恶之，大发兵，将讨焉。发中诏遣充为将军，于洛口以拒密，前后百余战，互<br>有胜负。充乃引军渡洛水，逼仓城。李密与战，充败绩，赴水溺死者万余人。时<br>天寒大雪，兵士既渡水，衣皆沾湿，在道冻死者又数万人，比至河阳，才以千数。<br>充自系狱请罪，越王侗遣使赦之，召令还都。收合亡散，复得万余人，屯于含嘉<br>城中，不敢复出。<br>宇文化及杀帝于江都，充与太府卿元文都、将军皇甫无逸、右司郎卢楚奉侗<br>为主。侗以充为吏部尚书，封郑国公。及侗取元文都、卢楚之谋，拜李密为太尉、<br>尚书令，密遂称臣，复以兵拒化及于黎阳，遣使告捷。众皆悦，充独谓其麾下诸<br>将曰：“文都之辈，刀笔吏耳。吾观其势，必为李密所擒。且吾军人每与密战，<br>杀其父兄子弟，前后已多，一旦为之下，吾属无类矣。”出此言以激怒其众。文<br>都知而大惧，与楚等谋，将因充入内，伏甲而杀之。期有日矣，将军段达遣其女<br>婿张志以楚谋告之。充夜勒兵围宫城，将军费曜、田世阇等与战于东太阳门外。<br>曜军败，充遂攻门而入，无逸以单骑遁走。获楚，杀之。时宫门尚闭，充令扣门<br>言于侗曰：“元文都等欲执皇帝降于李密，段达知而以告臣。臣非敢谋反，诛反<br>者耳。”文都闻变入，奉侗于乾阳殿，陈兵卫之。令将帅乘城以拒难，兵败，又<br>获文都杀之。侗命开门以纳充，充悉遣人代宿卫者，乃入谒，顿首流涕而言曰：<br>“文都等无状，谋相屠害，事急为此，不敢背国。”侗与之盟。充寻遣韦节等讽<br>侗，令拜为尚书左仆射、总督内外诸军事。又授其兄惲为内史令，入居禁中。<br>未几，李密破化及还，其劲兵良马多战死，士卒皆倦。充欲乘其敝而击之，<br>恐人不一，乃假托鬼神，言梦见周公，乃立祠于洛水之上，遣巫宣言周公欲令仆<br>射急讨李密，当有大功，不则兵皆疫死。充兵多楚人，俗信妖妄，故出此言以惑<br>之。众皆请战。充简练精勇，得二万余人，马千余，迁营于洛水南。密军偃师北<br>山上。时密新得志于化及，有轻充之心，不设壁垒。充夜遣二百余骑潜入北山，<br>伏溪谷中，令军秣马蓐食。既而宵济，人奔马驰，迟明而薄密。密出兵应之，阵<br>未成列而两军合战，其伏兵蔽山而上，潜登北原，乘高下驰，压密营。营中乱，<br>无能拒者，即入纵火。密军大惊而溃，降其将张童儿、陈智略，进下偃师。初，<br>充兄伟及子玄应随化及至东郡，密得而囚之于城中，至是，尽获之。又执密长史<br>邴元真妻子、司马郑虔象之母及诸将子弟，皆抚慰之，各令潜呼其父兄。兵次洛<br>口，邴元真、郑虔象等举仓城以应之。密以数十骑遁逸，充悉收其众。而东尽于<br>海，南至于江，悉来归附。充又令韦节讽侗，拜为太尉，署置官属，以尚书省为<br>其府。寻自称郑王。遣其将高略帅师攻寿安，不利而旋。又帅师攻围谷州，三日<br>而退。明年，自称相国，受九锡备物，是后不朝侗矣。<br>有道士桓法嗣者，自言解图谶，充昵之。法嗣乃以《孔子闭房记》，画作丈<br>夫持一干以驱羊。法嗣云：“杨，隋姓也。干一者，王字也。居羊后，明相国代<br>隋为帝也。”又取庄子《人间世》、《德充符》二篇上之，法嗣释曰：“上篇言<br>世，下篇言充，此即相国名矣。明当德被人间，而应符命为天子也。”充大悦曰：<br>“此天命也。”再拜受之。即以法嗣为谏议大夫。充又罗取杂鸟，书帛系其颈，<br>自言符命而散放之。或有弹射得鸟而来献者，亦拜官爵。既而废侗于别宫，僣即<br>皇帝位，建元曰开明，国号郑。大唐遣秦王率众围之，充频出兵，战辄不利，都<br>外诸城相继降款。充窘迫，遣使请救于窦建德，建德率精兵援之。师至武牢，为<br>秦王所破，擒建德以诣城下。充将溃围而出，诸将莫有应之者，自知潜窜无所，<br>于是出降。至长安，为仇人独孤修德所杀。<br>段达，武威姑臧人也。父严，周朔州刺史。达在周，年始三岁，袭爵襄垣县<br>公。及长，身长八尺，美须髯，便弓马。高祖为丞相，以大都督领亲信兵，常置<br>左右。及践阼，为左直斋，累迁车骑将军，兼晋王参军。高智惠、李积等之作乱<br>也，达率众一万，击定方、滁二州，赐缣千段，迁进仪同。又破汪文进等于宣州，<br>加开府，赐奴婢五十口，绵绢四千段。仁寿初，太子左卫副率。大业初，以蕃邸<br>之旧，拜左翊卫将军。征吐谷浑，进位金紫光禄大夫。帝征辽东，百姓苦役，平<br>原祁孝德、清河张金称等并聚众为群盗，攻陷城邑，郡县不能御。帝令达击之，<br>数为金称等所挫，亡失甚多。诸贼轻之，号为段姥。后用鄃令杨善会之计，更<br>与贼战，方致克捷。还京师，以公事坐免。明年，帝征辽东，以达留守涿郡。俄<br>复拜左翊卫将军。高阳魏刀儿聚众十余万，自号历山飞，寇掠燕赵。达率涿郡通<br>守郭绚击败之。于时盗贼既多，官军恶战，达不能因机决胜，唯持重自守，顿兵<br>馈粮，多无克获，时皆谓之为怯芃。十二年，帝幸江都宫，诏达与太府卿元文都<br>留守东都。李密据洛口，纵兵侵掠城下，达与监门郎将庞玉、武牙郎将霍举率内<br>兵出御之。颇有功，迁左骁卫大将军。王充之败也，密复进据北芒，来至上春门，<br>达与判左丞郭文懿、尚书韦津出兵拒之。达见贼盗，不阵而走，为密所乘，军大<br>溃，津没于阵。由是贼势日盛。及帝崩于江都，达与元文都等推越王侗为主，署<br>开府仪同三司，兼纳言，封陈国公。元文都等谋诛王充也，达阴告充，为之内应。<br>及事发，越王侗执文都于充，充甚德于达，特见崇重。既破李密，达等劝越王加<br>充九锡备物，寻讽令禅让。充僣尊号，以达为司徒。及东都平，坐诛，妻子籍没。<br>史臣曰：化及庸芃下才，负恩累叶，王充斗筲小器，遭逢时幸，俱蒙奖擢，<br>礼越旧臣。既属崩剥之期，不能致身竭命，乃因利乘便，先图干纪，率群不逞，<br>职为乱阶，拔本塞源，裂冠毁冕。或躬为戎首，或亲行鸩毒，衅深指鹿，事切食<br>蹯，天地所不容，人神所同愤。故枭獍凶魁，相寻菹戮，蛇豕丑类，继踵诛夷，<br>快忠义于当年，垂炯戒于来叶。呜呼，为人臣者可不殷鉴哉！可不殷鉴哉！<br><hr>
