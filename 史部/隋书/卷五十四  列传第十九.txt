<h4>《史部·隋书·卷五十四  列传第十九》<b class="x">作者：魏征等</b></h4>
<br>◎王长述<br>王长述，京兆霸城人也。祖罴，魏太尉。父庆远，周淮州刺史。长述幼有仪<br>范，年八岁，周太祖见而异之，曰：“王公有此孙，足为不朽。”解褐员外散骑<br>侍郎，封长安县伯。累迁抚军将军、银青光禄大夫、太子舍人。长述早孤，少为<br>祖罴所养，及罴薨，居丧过礼，有诏褒异之。免丧，袭封扶风郡公，邑三千户。<br>除中书舍人，修起居注，改封龙门郡公。从于谨平江陵有功，增邑五百户。周受<br>禅，又增邑通前四千七百户。拜宾部大夫。出为晋州刺史，转玉壁总管长史。寻<br>授司宪大夫，出拜广州刺史。甚有威惠，吏人怀之，在任数年，蛮夷归之者三万<br>馀户。朝议嘉之，就拜大将军。后历襄、仁二州总管，并有能名。及高祖为丞相，<br>授信州总管，部内夷、獠犹有未宾，长述讨平之，进位上大将军。王谦作乱益州，<br>遣使致书于长述，因执其使，上其书，又陈取谦之策。上大悦，前后赐黄金五百<br>两，授行军总管，率众讨谦。以功进位柱国。开皇初，复献平陈之计，修营战舰，<br>为上流之师。上善其能，频加赏劳，下书曰：“每览高策，深相嘉叹，命将之日，<br>当以公为元帅也。”后数岁，以行军总管击南宁，未至，道病卒。上甚伤惜之，<br>令使者吊祭，赠上柱国、冀州刺史，谥曰庄。子谟嗣。谟弟轨，大业末，东郡通<br>守。少子文楷，起部郎。<br>○李衍<br>李衍，字拔豆，辽东襄平人也。父弼，周太师。衍少专武艺，慷慨有志略。<br>周太祖时，释褐千牛备身，封怀仁县公。加开府，改封普宁县公，迁义州刺史。<br>寻从韦孝宽镇玉壁城，数与贼战，敌人惮之。及平齐，以军功进授大将军，改封<br>真乡郡公，拜左宫伯，赐杂彩三百匹，奴婢二十口，赐子仲威爵浮阳郡公。后历<br>定、鄜二州刺史。及王谦作乱，高祖以衍为行军总管，从梁睿击平之。进位上大<br>将军，赐缣二千匹。开皇元年，又以行军总管讨叛蛮，平之。进位柱国，赐帛二<br>千匹。寻检校利州总管事。明年，突厥犯塞，以行军总管率众讨之，不见虏而还。<br>转介州刺史。后数年，朝廷将有事江南，诏衍于襄州道营战船。及大举伐陈，授<br>行军总管，从秦王俊出襄阳道，以功赐帛三千匹，米六百石。拜安州总管，颇有<br>惠政，岁馀，以疾还京师，卒于家，时年五十七。子仲威嗣。<br>衍弟子长雅，尚高祖女襄国公主，袭父纶爵，为河阳郡公。开皇初，拜将军、<br>散骑常侍，历内史侍郎、河州刺史、检校秦州总管。<br>衍从孙密，别有传。<br>○伊娄谦<br>伊娄谦，字彦恭，本鲜卑人也。其先代为酋长，随魏南迁。祖信，中部太守。<br>父灵，相、隆二州刺史。谦性忠直，善辞令。仕魏为直阁将军。周受禅，累迁宣<br>纳上士，使持节、车骑大将军。武帝将伐齐，引入内殿，从容谓曰：“朕将有事<br>戎马，何者为先？”谦对曰：“愚臣诚不足以知大事，但伪齐僣擅，跋扈不恭，<br>沈溺倡优，耽昏曲蘖。其折冲之将斛律明月已毙，谗人之口，上下离心，道路仄<br>目。若命六师，臣之愿也。”帝大笑，因使谦与小司寇拓拔伟聘齐观衅。帝寻发<br>兵。齐主知之，令其仆射阳休之责谦曰：“贵朝盛夏征兵，马首何向？”谦答曰：<br>“仆凭式之始，未闻兴师。设复西增白帝之城，东益巴丘之戍，人情恒理，岂足<br>怪哉！”谦参军高遵以情输于齐，遂拘留谦不遣。帝克并州，召谦劳之曰：“朕<br>之举兵，本俟卿还；不图高遵中为叛逆，乖朕宿心，遵之罪也。”乃执遵付谦，<br>任令报复。谦顿首请赦之，帝曰：“卿可聚众唾面，令知愧也。”谦跪曰：“以<br>遵之罪，又非唾面之责。”帝善其言而止。谦竟待遵如初。其宽厚仁恕，皆此类<br>也。寻赐爵济阳县伯，累迁前驱中大夫。大象中，进爵为侯，加位开府。高祖作<br>相，授亳州总管，俄征还京。既平王谦，谦耻与逆人同名，因尔称字。高祖受禅，<br>以彦恭为左武候将军，俄拜大将军，进爵为公。数年，出为泽州刺史，清约自处，<br>甚得人和。以疾去职，吏人攀恋，行数百里不绝。数岁，卒于家，时年七十。子<br>杰嗣。<br>○田仁恭<br>田仁恭，字长贵，平凉长城人也。父弘，周大司空。仁恭性宽仁，有局度。<br>在周以明经为掌式中士。后以父军功赐爵鹑阴子。大冢宰宇文护引为中外兵曹。<br>后数载，复以父功拜开府仪同三司，迁中外府掾。从护征伐，数有战功，改封襄<br>武县公，邑五百户。从武帝平齐，加授上开府，进封淅阳郡公，增邑二千户，拜<br>幽州总管。宣帝时，进爵雁门郡公。高祖为丞相，征拜小司马，进位大将军。从<br>韦孝宽破尉迟迥于相州，拜柱国。高祖受禅，进上柱国，拜太子太师，甚见亲重，<br>尝幸其第，宴饮极欢，礼赐殊厚。奉诏营庙社，进爵观国公，增邑通前五千户。<br>未几，拜右武卫大将军。岁馀，卒官，时年四十七。赠司空，谥曰敬。子世师嗣。<br>次子德懋，在《孝义传》。<br>时有任城郡公王景、鲜虞县公谢庆恩，并官至上柱国。大义公辛遵及其弟韶，<br>并官至柱国。高祖以其俱佐命功臣，特加崇贵，亲礼与仁恭等。事皆亡失云。<br>○元亨<br>元亨，字德良，一名孝才，河南洛阳人也。父季海，魏司徒、冯翊王，遇周、<br>齐分隔，季海遂仕长安。亨时年数岁，与母李氏在洛阳。齐神武帝以亨父在关西，<br>禁锢之。其母则魏司空李冲之女也，素有智谋，遂诈称冻馁，请就食于荥阳。齐<br>人以其去关西尚远，老妇弱子，不以为疑，遂许之。李氏阴托大豪李长寿，携亨<br>及孤侄八人，潜行草间，得至长安。周太祖见而大悦，以亨功臣子，甚优礼之。<br>亨年十二，魏恭帝在储宫，引为交友。释褐千牛备身。大统末，袭爵冯翊王，邑<br>千户。授拜之日，悲恸不能自胜。俄迁通直散骑常侍，历武卫将军、勋州刺史，<br>改封平凉王。周闵帝受禅，例降为公。明、武时，历陇州刺史、御正大夫、小司<br>马。宣帝时，为洛州刺史。高祖为丞相，遇尉迟迥作乱，洛阳人梁康、邢流水等<br>举兵应迥。旬日之间，众至万馀。州治中王文舒潜与梁康相结，将图亨。亨阴知<br>其谋，乃选关中兵，得二千人为左右，执文舒斩之，以兵袭击梁康、邢流水，皆<br>破之。高祖受禅，征拜太常卿，增邑七百户。寻出为卫州刺史，加大将军。卫土<br>俗薄，亨以威严镇之，在职八年，风化大洽。后以老病，表乞骸骨，吏人诣阙上<br>表，请留卧治，上嗟叹者久之。其年，亨以笃疾，重请还京，上令使者致医药，<br>问动静，相望于道。岁馀，卒于家，时年六十九。谥曰宣。<br>○杜整<br>杜整，字皇育，京兆杜陵人也。祖盛，魏直阁将军、颍川太守。父辟，渭州<br>刺史。整少有风概，九岁丁父忧，哀毁骨立，事母以孝闻。及长，骁勇有膂力，<br>好读孙、吴《兵法》。魏大统末，袭爵武乡侯。周太祖引为亲信。后事宇文护子<br>中山公训，甚被亲遇。俄授都督。明帝时，为内侍上士，累迁仪同三司，拜武州<br>刺史。从武帝平齐，加上仪同，进爵平原县公，邑千户，入为勋曹中大夫。高祖<br>为丞相，进位开府。及受禅，加上开府，进封长广郡公，俄拜左武卫将军。在职<br>数年，以母忧去职，起令视事。开皇六年，突厥犯塞，诏遣卫王爽总戎北伐，以<br>整为行军总管兼元帅长史。至合川，无虏而还。整密进取陈之策，上善之，于是<br>以行军总管镇襄阳。寻病卒，时年五十五。高祖闻而伤之，赠帛四百匹，米四百<br>石，谥曰襄。子楷嗣。官至开府。<br>整弟肃，亦少有志行。开皇初，为通直散骑常侍、北地太守。<br>○李彻<br>李彻，字广达，朔方岩绿人也。父和，开皇初为柱国。彻性刚毅，有器干，<br>伟容仪，多武艺。大冢宰宇文护引为亲信，寻拜殿中司马，累迁奉车都尉。护以<br>彻谨厚有才具，甚礼之。护子中山公训为蒲州刺史，护令彻以本官从焉。未几，<br>拜车骑大将军、仪同三司。武帝时，从皇太子西征吐谷浑，以功赐爵同昌县男，<br>邑三百户。后从帝拔晋州。及帝班师，彻与齐王宪屯鸡栖原。齐主高纬以大军至，<br>宪引兵西上，以避其锋。纬遣其骁将贺兰豹子率劲骑蹑宪，战于晋州城北。宪师<br>败，彻与杨素、宇文庆等力战，宪军赖以获全。复从帝破齐师于汾北，乘胜下高<br>壁，拔晋阳，擒高湝于冀州，俱有力焉。录前后功，加开府，别封蔡阳县公，<br>邑千户。宣帝即位，从韦孝宽略定淮南，每为先锋。及淮南平，即授淮州刺史，<br>安集初附，甚得其欢心。高祖受禅，加上开府，转云州刺史。岁馀，征为左武卫<br>将军。及晋王广之镇并州也，朝廷妙选正人有文武才干者，为之僚佐。上以彻前<br>代旧臣，数持军旅，诏彻总晋王府军事，进爵齐安郡公。时蜀王秀亦镇益州，上<br>谓侍臣曰：“安得文同王子相，武如李广达者乎？”其见重如此。<br>明年，突厥沙钵略可汗犯塞，上令卫王爽为元帅，率众击之，以彻为长史。<br>遇虏于白道，行军总管李充言于爽曰：“周、齐之世，有同战国，中夏力分，其<br>来久矣。突厥每侵边，诸将辄以全军为计，莫能死战。由是突厥胜多败少，所以<br>每轻中国之师。今者沙钵略悉国内之众，屯据要险，必轻我而无备，精兵袭之，<br>可破也。”爽从之。诸将多以为疑，唯彻奖成其计，请与同行。遂与充率精骑五<br>千，出其不意，掩击大破之。沙钵略弃所服金甲，潜草中而遁。以功加上大将军。<br>沙钵略因此屈膝称藩。未几，沙钵略为阿拔所侵，上疏请援。以彻为行军总管，<br>率精骑一万赴之。阿拔闻而遁去。及军还，复领行军总管，屯平凉以备胡寇，封<br>安道郡公。开皇十年，进位柱国。及晋王广转牧淮海，以彻为扬州总管司马，改<br>封德广郡公。寻徙封城阳郡公。其后突厥犯塞，彻复领行军总管击破之。<br>左仆射高颎之得罪也，以彻素与颎相善，因被疏忌，不复任使。后出怨言，<br>上闻而召之，入卧内赐宴，言及平生，因遇鸩而卒。大业中，其妻宇文氏为孽子<br>安远诬以咒诅，伏诛。<br>○崔彭<br>崔彭，字子彭，博陵安平人也。祖楷，魏殷州刺史。父谦，周荆州总管。彭<br>少孤，事母以孝闻。性刚毅，有武略，工骑射。善《周官》、《尚书》，略通大<br>义。周武帝时，为侍伯上士，累转门正上士。及高祖为丞相，周陈王纯镇齐州，<br>高祖恐纯为变，遣彭以两骑征纯入朝。彭未至齐州三十里，因诈病，止传舍，遣<br>人谓纯曰：“天子有诏书至王所，彭苦疾，不能强步，愿王降临之。”纯疑有变，<br>多将从骑至彭所。彭出传舍迎之，察纯有疑色，恐不就征，因诈纯曰：“王可避<br>人，将密有所道。”纯麾从骑，彭又曰：“将宣诏，王可下马。”纯遽下，彭顾<br>其骑士曰：“陈王不从诏征，可执也。”骑士因执而锁之。彭乃大言曰：“陈王<br>有罪，诏征入朝，左右不得辄动。”其从者愕然而去。高祖见而大悦，拜上仪同。<br>及践阼，迁监门郎将，兼领右卫长史，赐爵安阳县男。数岁，转车骑将军，俄转<br>骠骑，恒典宿卫。性谨密，在省闼二十馀年，每当上在仗，危坐终日，未尝有怠<br>惰之容，上甚嘉之。上每谓彭曰：“卿当上日，我寝处自安。”又尝曰：“卿弓<br>马固以绝人，颇知学不？”彭曰：“臣少爱《周礼》、《尚书》，每于休沐之暇，<br>不敢废也。”上曰：“试为我言之。”彭因说君臣戒慎之义，上称善。观者以为<br>知言。后加上开府，迁备身将军。<br>上尝宴达头可汗使者于武德殿，有鸽鸣于梁上。上命彭射之，既发而中。上<br>大悦，赐钱一万。及使者反，可汗复遣使于上曰：“请得崔将军一与相见。”上<br>曰：“此必善射闻于虏庭，所以来请耳。”遂遣之。及至匈奴中，可汗召善射者<br>数十人，因掷肉于野，以集飞鸢，遣其善射者射之，多不中。复请彭射之，彭连<br>发数矢，皆应弦而落，突厥相顾，莫不叹服。可汗留彭不遣百馀日，上赂以缯彩，<br>然后得归。仁寿末，进爵安阳县公，邑二千户。<br>炀帝即位，迁左领军大将军。从幸洛阳，彭督后军。时汉王谅初平，馀党往<br>往屯聚，令彭率众数万镇遏山东，复领慈州事。帝以其清，赐绢五百匹。未几而<br>卒，时年六十三。帝遣使吊祭，赠大将军，谥曰肃。子宝德嗣。<br>史臣曰：王长述等，或出总方岳，或入司禁旅，咸著声绩，以功名终，有以<br>取之也。伊娄谦志量弘远，不念旧恶，请赦高遵之罪，有国士之风焉。崔彭巡警<br>岩廊，毅然难犯，御侮之寄，有足称乎！<br><hr>
