<h4>《史部·隋书·卷七十一  列传第三十六》<b class="x">作者：魏征等</b></h4>
<br>○诚节<br>《易》称：“圣人大宝曰位，何以守位曰仁。”又云：“立人之道曰仁与义。”<br>然而士之立身成名，在乎仁义而已。故仁道不远，则杀身以成仁，义重于生，则<br>捐生而取义。是以龙逢投躯于夏癸，比干竭节于商辛，申蒯断臂于齐庄，弘演纳<br>肝于卫懿。爰逮汉之纪信、栾布，晋之向雄、嵇绍，凡在立名之士，莫不庶几焉。<br>至于临难忘身，见危授命，虽斯文不坠，而行之盖寡，固知士之所重，信在兹乎！<br>非夫内怀铁石之心，外负凌霜之节，孰能安之若命，赴蹈如归者也。皇甫诞等，<br>当扰攘之际，践必死之机，白刃临颈，确乎不拔，可谓岁寒贞柏，疾风劲草，千<br>载之后，懔懔如生。岂独闻彼伯夷，懦夫立志，亦冀将来君子，有所庶几。故掇<br>采所闻，为《诚节传》。<br>○刘弘<br>刘弘，字仲远，彭城丛亭里人，魏太常卿芳之孙也。少好学，有行检，重节<br>概。仕齐行台郎中、襄城、沛郡、谷阳三郡太守、西楚州刺史。及齐亡，周武帝<br>以为本郡太守。尉迥之乱也，遣其将席毗掠徐、兖。弘勒兵拒之，以功授仪同、<br>永昌太守、齐州长史。志在立功，不安佐职。平陈之役，表请从军，以行军长史<br>从总管吐万绪度江。以功加上仪同，封濩泽县公，拜泉州刺史。会高智慧作乱，<br>以兵攻州，弘城守百余日，救兵不至。前后出战，死亡太半，粮尽无所食，与士<br>卒数百人煮犀甲腰带，及剥树皮而食之，一无离叛。贼知其饥饿，欲降之，弘抗<br>节弥厉。贼悉众来攻，城陷，为贼所害。上闻而嘉叹者久之，赐物二千段。子长<br>信，袭其官爵。<br>○皇甫诞（陶模敬钊）<br>皇甫诞，字玄虑，安定乌氏人也。祖和，魏胶州刺史。父璠，周隋州刺史。<br>诞少刚毅，有器局。周毕王引为仓曹参军。高祖受禅，为兵部侍郎。数年，出为<br>鲁州长史。开皇中，复入为比部、刑部二曹侍郎，俱有能名。迁治书侍御史，朝<br>臣无不肃惮。上以百姓多流亡，令诞为河南道大使以检括之。及还，奏事称旨，<br>上甚悦，令判大理少卿。明年，迁尚书右丞，俄以母忧去职。未期，起令视事。<br>寻转尚书左丞。时汉王谅为并州总管，朝廷盛选僚佐，前后长史、司马，皆一时<br>名士。上以诞公方著称，拜并州总管司马，总府政事，一以谘之，谅甚敬焉。及<br>炀帝即位，征谅入朝，谅用谘议王頍之谋，发兵作乱。诞数谏止，谅不纳。诞因<br>流涕曰：“窃料大王兵资，无敌京师者，加以君臣位定，逆顺势殊，士马虽精，<br>难以取胜。愿王奉诏入朝，守臣子之节，必有松、乔之寿，累代之荣。如更迁延，<br>陷身叛逆，一挂刑书，为布衣黔首不可得也。愿察区区之心，思万全之计，敢以<br>死请。”谅怒而囚之。及杨素将至，谅屯清源以拒之。谅主簿豆卢毓出诞于狱，<br>相与协谋，闭城拒谅。谅袭击破之，并抗节而遇害。帝以诞亡身徇国，嘉悼者久<br>之，下诏曰：“褒显名节，有国通规，加等饰终，抑惟令典。并州总管司马皇甫<br>诞，性理淹通，志怀审正，效官赞务，声绩克宣。值狂悖构祸，凶威孔炽，确殉<br>单诚，不从妖逆。虽幽絷寇手，而雅志弥厉，遂潜与义徒据城抗拒。众寡不敌，<br>奄致非命。可赠柱国，封弘义公，谥曰明。”子无逸嗣。<br>无逸寻为淯阳太守，政甚有声。《大业令》行，旧爵例除，以无逸诚义之<br>后，赐爵平舆侯。入为刑部侍郎，守右武卫将军。<br>初，汉王谅之反也，州县莫不响应，有岚州司马陶模、繁畤令敬钊，并抗节<br>不从。<br>陶模，京兆人也。性明敏，有器干。仁寿初，为岚州司马。谅既作乱，刺史<br>乔钟葵发兵将赴逆，模拒之曰：“汉王所图不轨，公荷国厚恩，致位方伯，谓当<br>竭诚效命以答慈造，岂有大行皇帝梓宫未掩，翻为厉阶！”钟葵失色曰：“司马<br>反邪？”临之以兵，辞气不挠，葵义而释之。军吏进曰：“若不斩模，何以压众<br>心？”于是囚之于狱，悉掠取资财，分赐党与。及谅平，炀帝嘉之，拜开府，授<br>大兴令。杨玄感之反也，率兵从卫玄击之，以攻进位银青光禄大夫，卒官。<br>敬钊字积善，河东蒲坂人也。父元约，周布宪中大夫。钊仁寿中为繁畤令，<br>甚有能名。及贼至，力战城陷。贼帅墨弼掠其资产而临之以兵，钊辞气不挠。弼<br>义而止之，执送于伪将乔钟葵所。钟葵释之，署为代州总管司马，钊正色拒之，<br>至于再三。钟葵忿然曰：“受官则可，不然当斩！”钊答曰：“忝为县宰，遭逢<br>逆乱，进不能保境，退不能死节，为辱已多，何乃复以伪官相迫也？死生唯命，<br>余非所闻。”钟葵怒甚，熟视钊曰：“卿不畏死邪？”复将杀之。会杨义臣军至，<br>钟葵遽出战，因而大败，钊遂得免。大业三年，炀帝避暑汾阳宫，代州长史柳铨、<br>司马崔宝山上其状，付有司将加褒赏，会虞世基奏格而止。后迁朝邑令，未几，<br>终。<br>○游元<br>游元，字楚客，广平任人，魏五更明根之玄孙也。父宝藏，位至太守。元少<br>聪敏，年十六，齐司徒徐显秀引为参军事。周武帝平齐之后，历寿春令、谯州司<br>马，俱有能名。开皇中，为殿内侍御史。晋王广为扬州总管，以元为法曹参军，<br>父忧去职。后为内直监。炀帝嗣位，迁尚书度支郎。辽东之役，领左骁卫长史，<br>为盖牟道监军，拜朝请大夫，兼治书侍御史。宇文述等九军败绩，帝令元按其狱。<br>述时贵幸，其子士及又尚南阳公主，势倾朝廷。遣家僮造元，有所请属。元不之<br>见。他日，数述曰：“公地属亲贤，腹心是寄，当咎身责己，以劝事君，乃遣人<br>相造，欲何所道？”按之愈急，仍以状劾之。帝嘉其公正，赐朝服一袭。九年，<br>奉使于黎阳督运，杨玄感作逆，乃谓元曰：“独夫肆虐，天下士大夫肝脑涂地，<br>加以陷身绝域之所，军粮断绝，此亦天亡之时也。我今亲率义兵，以诛无道，卿<br>意如何？”元正色答曰：“尊公荷国宠灵，功参佐命，高官重禄，近古莫俦，公<br>之弟兄，青紫交映，当谓竭诚尽节，上答鸿恩。岂意坟土未干，亲图反噬，深为<br>明公不取，愿思祸福之端。仆有死而已，不敢闻命。”玄感怒而囚之，屡胁以兵，<br>竟不屈节，于是害之。帝甚嘉叹，赠银青光禄大夫，赐缣五百匹。拜其子仁宗为<br>正议大夫、弋阳郡通守。<br>○冯慈明<br>冯慈明，字无佚，信都长乐人也。父子琮，仕齐官至尚书右仆射。慈明在齐，<br>以戚属之故，年十四，为淮阳王开府参军事。寻补司州主簿，进除中书舍人。周<br>武平齐，授帅都督。高祖受禅，开三府官，除司空司仓参军事。累迁行台礼部侍<br>郎。晋王广为并州总管，盛选僚属，以慈明为司士。后历吏部员外郎，兼内史舍<br>人。炀帝即位，以母忧去职。帝以慈明始事藩邸，后更在台，意甚衔之，至是谪<br>为伊吾镇副。未之官，转交阯郡丞。大业九年，被征入朝。时兵部侍郎斛斯政<br>亡奔高丽，帝见慈明，深慰勉之。俄拜尚书兵曹郎，加位朝请大夫。十三年，摄<br>江都郡丞事。李密之逼东都也，诏令慈明安集氵廛、洛，追兵击密。至鄢陵，为<br>密党崔枢所执。密延慈明于坐，劳苦之，因而谓曰：“隋祚已尽，区宇沸腾，吾<br>躬率义兵，所向无敌，东都危急，计日将下。今欲率四方之众，问罪于江都，卿<br>以为何如？”慈明答曰：“慈明直道事人，有死而已，不义之言，非所敢对。”<br>密不悦，冀其后改，厚加礼焉。慈明潜使人奉表江都，及致书东都留守，论贼形<br>势。密知其状，又义而释之。出至营门，贼帅翟让怒曰：“尔为使人，为我所执，<br>魏公相待至厚，曾无感戴，宁有畏乎？”慈明勃然曰：“天子使我来，正欲除尔<br>辈，不图为贼党所获。我岂从汝求活耶？欲杀但杀，何须骂詈！”因谓群贼曰：<br>“汝等本无恶心，因饥馑逐食至此。官军至，早为身计。”让益怒，于是乱刀斩<br>之。时年六十八。梁郡通守杨汪上状，帝叹惜之，赠银青光禄大夫。拜其二子惇、<br>怦俱为尚书承务郎。王充推越王侗为主，重赠柱国、户部尚书、昌黎郡公，谥曰<br>壮武。<br>长子忱，先在东都，王充破李密，忱亦在军中，遂遣奴负父尸柩诣东都，身<br>不自送。未几，又盛花烛纳室。时论丑之。<br>○张须陀<br>张须陀，弘农阌乡人也。性刚烈，有勇略。弱冠从史万岁讨西爨，以功授仪<br>同，赐物三百段。炀帝嗣位，汉王谅作乱并州，从杨素击平之，加开府。大业中，<br>为齐郡丞。会兴辽东之役，百姓失业，又属岁饥，谷米踊贵，须陀将开仓赈给，<br>官属咸曰：“须待诏敕，不可擅与。”须陀曰：“今帝在远，遣使往来，必淹岁<br>序。百姓有倒悬之急，如待报至，当委沟壑矣。吾若以此获罪，死无所恨。”先<br>开仓而后上状，帝知之而不责也。明年，贼帅王薄聚结亡命数万人，寇掠郡境。<br>官军击之，多不利。须陀发兵拒之，薄遂引军南，转掠鲁郡。须陀蹑之，及于岱<br>山之下。薄恃骤胜，不设备。须陀选精锐，出其不意击之，薄众大溃，因乘胜斩<br>首数千级。薄收合亡散，得万余人，将北度河。须陀追之，至临邑，复破之，斩<br>五千余级，获六畜万计。时天下承平日久，多不习兵，须陀独勇决善战。又长于<br>抚驭，得士卒心，论者号为名将。薄复北战，连豆子贼孙宣雅、石秪阇、郝<br>孝德等众十余万攻章丘。须陀遣舟师断其津济，亲率马步二万袭击，大破之，贼<br>徒散走。既至津梁，复为舟师所拒，前后狼狈，获其家累辎重不可胜计，露布以<br>闻。帝大悦，优诏褒扬，令使者图画其形容而奏之。其年，贼裴长才、石子河等<br>众二万，奄至城下，纵兵大掠。须陀未暇集兵，亲率五骑与战。贼竞赴之，围百<br>余重，身中数创，勇气弥厉。会城中兵至，贼稍却，须陀督军复战，长才败走。<br>后数旬，贼帅秦君弘、郭方预等合军围北海，兵锋甚锐，须陀谓官属曰：“贼自<br>恃强，谓我不能救，吾今速去，破之必矣。”于是简精兵，倍道而进，贼果无备，<br>击大破之，斩数万级，获辎重三千两。司隶刺史裴操之上状，帝遣使劳问之。十<br>年，贼左孝友众将十万，屯于蹲狗山。须陀列八风营以逼之，复分兵扼其要害。<br>孝友窘迫，面缚来降。其党解象、王良、郑大彪、李宛等众各万计，须陀悉讨<br>平之，威振东夏。以功迁齐郡通守，领河南道十二郡黜陟讨捕大使。俄而贼庐明<br>月众十余万，将寇河北，次祝阿，须陀邀击，杀数千人。贼吕明星、帅仁泰、霍<br>小汉等众各万余，扰济北，须陀进军击走之。寻将兵拒东郡贼翟让，前后三十余<br>战，每破走之。转荥阳通守。时李密说让取洛口仓，让惮须陀，不敢进。密劝之，<br>让遂与密率兵逼荥阳，须陀拒之。让惧而退，须陀乘之，逐北十余里。时李密先<br>伏数千人于林木间，邀击须陀军，遂败绩。密与让合军围之，须陀溃围辄出，左<br>右不能尽出，须陀跃马入救之。来往数四，众皆败散，乃仰天曰：“兵败如此，<br>何面见天子乎？”乃下马战死。时年五十二。其所部兵，尽夜号哭，数日不止。<br>越王侗遣左光禄大夫裴仁基招抚其众，移镇武牢。帝令其子元备总父兵，元备时<br>在齐郡，遇贼，竟不果行。<br>○杨善会<br>杨善会，字敬仁，弘农华阴人也。父初，官至毗陵太守。善会大业中为鄃<br>令，以清正闻。俄而山东饥馑，百姓相聚为盗，善会以左右数百人逐捕之，往皆<br>克捷。其后贼帅张金称众数万，屯于县界，屠城剽邑，郡县莫能御。善会率励所<br>领，与贼搏战，或日有数合，每挫其锋。炀帝遣将军段达来讨金称，善会进计于<br>达，达不能用，军竟败焉。达深谢善会。后复与贼战，进止一以谋之，于是大克。<br>金称复引渤海贼孙宣雅、高士达等众数十万，破黎阳而还，军锋甚盛。善会以劲<br>兵千人邀击，破之，擢拜朝请大夫、清河郡丞。金称稍更屯聚，以轻兵掠冠氏。<br>善会与平原通守杨元弘步骑数万众，袭其本营。武贲郎将王辩军亦至，金称释冠<br>氏来援，因与辩战，不利，善会选精锐五百赴之，所当皆靡，辩军复振。贼退守<br>本营，诸军各还。于时山东思乱，从盗如市，郡县微弱，陷没相继。能抗贼者，<br>唯善会而已。前后七百余阵，未尝负败，每恨众寡悬殊，未能灭贼。会太仆杨义<br>臣讨金称，复为贼所败，退保临清。取善会之策，频与决战，贼乃退走。乘胜遂<br>破其营，尽俘其众。金称将数百人遁逃，后归漳南，招集余党。善会追捕斩之，<br>传首行在所。帝赐以尚方甲槊弓剑，进拜清河通守。其年，从杨义臣斩漳南贼帅<br>高士达，传首江都宫，帝下诏褒扬之。士达所部将窦建德，自号长乐王，来攻信<br>都。临清贼王安阻兵数千，与建德相影响。善会袭安斩之。建德既下信都，复扰<br>清河，善会逆拒之，反为所败，婴城固守。贼围之四旬，城陷，为贼所执。建德<br>释而礼之，用为贝州刺史。善会骂之曰：“老贼何敢拟议国士！恨吾力劣，不能<br>擒汝等。我岂是汝屠酤儿辈，敢欲更相吏邪？”临之以兵，辞气不挠。建德犹欲<br>活之，为其部下所请，又知终不为己用，于是害之。清河士庶莫不伤痛焉。<br>○独孤盛<br>独孤盛，上柱国楷之弟也。性刚烈，有胆气。炀帝在藩，盛以左右从，累迁<br>为车骑将军。及帝嗣位，以藩邸之旧，渐见亲待，累转为右屯卫将军。宇文化及<br>之作乱也，裴虔通引兵至成象殿，宿卫者皆释仗而走。盛谓虔通曰：“何物兵？<br>形势太异也！”虔通曰：“事势已然，不预将军事。将军慎无动。”盛大骂曰：<br>“老贼是何物语！”不及被甲，与左右十余人逆拒之，为乱兵所杀。越王侗称制，<br>赠光禄大夫、纪国公，谥曰武节。<br>○元文都<br>元文都，洵阳公孝矩之兄子也。父孝则，周小冢宰、江陵总管。文都性鲠直，<br>明辩有器干。仕周为右侍上士。开皇初，授内史舍人，历库部、考功二曹郎，俱<br>有能名。擢为尚书左丞，转太府少卿。炀帝嗣位，转司农少卿、司隶大夫，寻拜<br>御史大夫，坐事免。未几，授太府卿，帝渐任之，甚有当时之誉。大业十三年，<br>帝幸江都宫，诏文都与段达、皇甫无逸、韦津等同为东都留守。及帝崩，文都与<br>达、津等共推越王侗为帝。侗署文都为内史令、开府仪同三司、光禄大夫、左骁<br>卫大将军、摄右翊卫将军、鲁国公。既而宇文化及立秦王浩为帝，拥兵至彭城，<br>所在响震。文都讽侗遣使通于李密。密于是请降，因授官爵，礼其使甚厚。王充<br>不悦，因与文都有隙。文都知之，阴有诛充之计。侗复以文都领御史大夫，充固<br>执而止。卢楚说文都曰：“王充外军一将耳，本非留守之徒，何得预吾事！且洛<br>口之败，罪不容诛，今者敢怀跋扈，宰制时政，此而不除，方为国患。”文都然<br>之，遂怀奏入殿。事临发，有人以告充。充时在朝堂，惧而驰还含嘉城，谋作乱。<br>文都频遣呼之，充称疾不赴。至夜作乱，攻东太阳门而入，拜于紫微观下。侗遣<br>人谓之曰：“何为者？”充曰：“元文都、卢楚谋相杀害，请斩文都，归罪司寇。”<br>侗见兵势渐盛，度终不免，谓文都曰：“公自见王将军也。”文都迁延而泣，侗<br>遣其署将军黄桃树执文都以出。文都顾谓侗曰：“臣今朝亡，陛下亦当夕及。”<br>侗恸哭而遣之，左右莫不悯默。出至兴教门，充令左右乱斩之，诸子并见害。<br>○卢楚<br>卢楚，涿郡范阳人也。祖景祚，魏司空掾。楚少有才学，鲠急口吃，言语涩<br>难。大业中，为尚书右司郎，当朝正色，甚为公卿所惮。及帝幸江都，东都官僚<br>多不奉法，楚每存纠举，无所回避。越王侗称尊号，以楚为内史令、左备身将军、<br>摄尚书左丞、右光禄大夫，封涿郡公，与元文都等同心戮力以辅幼主。及王充作<br>乱，兵攻太阳门，武卫将军皇甫无逸斩关逃难，呼楚同去。楚谓之曰：“仆与元<br>公有约，若社稷有难，誓以俱死，今舍去不义。”及兵入，楚匿于太官署，贼党<br>执之，送于充所。充奋袂令斩之，于是锋刃交下，肢体糜碎。<br>○刘子翊<br>刘子翊，彭城丛亭里人也。父徧，齐徐州司马。子翊少好学，颇解属文，<br>性刚謇，有吏干。仕齐殿中将军。开皇初，为南和丞，累转秦州司法参军事。十<br>八年，入考功，尚书右仆射杨素见而异之，奏为侍御史。时永宁令李公孝四岁丧<br>母，九岁外继，其后父更别娶后妻，至是而亡。河间刘炫以无抚育之恩，议不解<br>任。子翊驳之曰：<br>《传》云：“继母如母，与母同也。”当以配父之尊，居母之位，齐杖之制，<br>皆如亲母。又“为人后者，为其父母期”。报期者，自以本生，非殊亲之与继也。<br>父虽自处傍尊之地，于子之情，犹须隆其本重。是以令云：“为人后者，为其父<br>母并解官，申其心丧。父卒母嫁，为父后者虽不服，亦申心丧。其继母嫁不解官。”<br>此专据嫁者生文耳。将知继母在父之室，则制同亲母。若谓非有抚育之恩，同之<br>行路，何服之有乎？服既有之，心丧焉可独异？三省令旨，其义甚明。今言令许<br>不解，何其甚谬！且后人者为其父母期，未有变隔以亲继，亲继既等，故知心丧<br>不殊。《服问》云：“母出则为继母之党服。”岂不以出母族绝，推而远之，继<br>母配父，引而亲之乎？子思曰：“为伋也妻，是为白也母。有为伋也妻，是不为<br>白也母。”定知服以名重，情因父亲，所以圣人敦之以孝慈，弘之以名义。是使<br>子以名服，同之亲母，继以义报，等之己生。如谓继母之来，在子出之后，制有<br>浅深者，考之经传，未见其文。譬出后之人，所后者初亡，后之者始至，此复可<br>以无抚育之恩而不服重乎？昔长沙人王毖，汉末为上计诣京师，既而吴、魏隔绝，<br>毖于内国更娶，生子昌。毖死后为东平相，始知吴之母亡，便情系居重，不摄职<br>事。于时议者，不以为非。然则继母之与前母，于情无别。若要以抚育始生服制，<br>王昌复何足云乎？又晋镇南将军羊祜无子，取弟子伊为子。祜薨，伊不服重，祜<br>妻表闻，伊辞曰：“伯生存养己，伊不敢违。然无父命，故还本生。”尚书彭权<br>议：“子之出养，必由父命，无命而出，是为叛子。”于是下诏从之。然则心服<br>之制，不得缘恩而生也。<br>论云：“礼者称情而立文，仗义而设教。”还以此义，谕彼之情。称情者，<br>称如母之情，仗义者，仗为子之义。名义分定，然后能尊父顺名，崇礼笃敬。苟<br>以母养之恩始成母子，则恩由彼至，服自己来，则慈母如母，何得待父命？又云：<br>“继母慈母，本实路人，临己养己，同之骨血。”若如斯言，子不由父，纵有恩<br>育，得如母乎？其慈继虽在三年之下，而居齐期之上，礼有伦例，服以称情。继<br>母本以名服，岂藉恩之厚薄也。至于兄弟之子犹子也，私昵之心实殊，礼服之制<br>无二。彼言“以”轻“如”重，自以不同。此谓如重之辞，即同重法，若使轻重<br>不等，何得为“如”？律云“准枉法”者，但准其罪，“以枉法论”者，即同真<br>法。律以弊刑，礼以设教，准者准拟之名，以者即真之称。“如”“以”二字，<br>义用不殊，礼律两文，所防是一。将此明彼，足见其义，取譬伐柯，何远之有。<br>又论云：“取子为后者，将以供承祧庙，奉养己身，不得使宗子归其故宅，<br>以子道事本父之后妻也。”然本父后妻，因父而得母称，若如来旨，本父亦可无<br>心丧乎？何直父之后妻。论又云：“礼言旧君，其尊岂复君乎？已去其位，非复<br>纯臣，须言‘旧’以殊之。别有所重，非复纯孝，故言‘其’已见之。目以其父<br>之文，是名异也。”此又非通论。何以言之？“其“旧”训殊，所用亦别，旧者<br>易新之称，其者因彼之辞，安得以相类哉？至如《礼》云：“其父析薪，其子不<br>克负荷。”《传》云：“卫虽小，其君在焉。”若其父而有异，其君复有异乎？<br>斯不然矣，斯不然矣。今炫敢违礼乖令，侮圣干法，使出后之子，无情于本生，<br>名义之分，有亏于风俗。徇饰非于明世，强媒蘖于礼经，虽欲扬己露才，不觉言<br>之伤理。<br>事奏，竟从子翊之议。仁寿中，为新丰令，有能名。大业三年，除大理正，<br>甚有当时之誉。擢授治书侍御史，每朝廷疑议，子翊为之辩析，多出众人意表。<br>从幸江都。值天下大乱，帝犹不悟，子翊因侍切谏，由是忤旨，令子翊为丹阳留<br>守。寻遣于上江督运，为贼吴棋子所虏。子翊说之，因以众首。复遣领首贼清江。<br>遇炀帝被杀，贼知而告之。子翊弗信，斩所言者。贼又欲请以为主，子翊不从。<br>群贼执子翊至临川城下，使告城中，云“帝已崩”。子翊反其言，于是见害，时<br>年七十。<br>○尧君素（陈孝意张季珣松赟）<br>尧君素，魏郡汤阴人也。炀帝为晋王时，君素以左右从。及嗣位，累迁鹰击<br>郎将。大业之末，盗贼蜂起，人多流亡，君素所部独全。后从骁卫大将军屈突通<br>拒义兵于河东。俄而通引兵南遁，以君素有胆略，署领河东通守。义师遣将吕绍<br>宗、韦义节等攻之，不克。及通军败，至城下呼之。君素见通，歔欷流涕，悲不<br>自胜，左右皆哽咽，通亦泣下沾衿，因谓君素曰：“吾军已败，义旗所指，莫不<br>响应。事势如此，卿当早降，以取富贵。”君素答曰：“公当爪牙之寄，为国大<br>臣，主上委公以关中，代王付公以社稷，国祚隆替，悬之于公。奈何不思报效，<br>以至于此。纵不能远惭主上，公所乘马，即代王所赐也，公何面目乘之哉！”通<br>曰：“吁！君素，我力屈而来。”君素曰：“方今力犹未屈，何用多言。”通惭<br>而退。时围甚急，行李断绝，君素乃为木鹅，置表于颈，具论事势，浮之黄河，<br>沿流而下。河阳守者得之，达于东都。越王侗见而叹息，于是承制拜君素为金紫<br>光禄大夫，密遣行人劳苦之。监门直阁庞玉、武卫将军皇甫无逸前后自东都归义，<br>俱造城下，为陈利害。大唐又赐金券，待以不死。君素卒无降心。其妻又至城下<br>谓之曰：“隋室已亡，天命有属，君何自苦，身取祸败。”君素曰：“天下事非<br>妇人所知。”引弓射之，应弦而倒。君素亦知事必不济，然要在守死不易，每言<br>及国家，未尝不歔欷。尝谓将士曰：“吾是藩邸旧臣，累蒙奖擢，至于大义，不<br>得不死。今谷支数年，食尽此谷，足知天下之事。必若隋室倾败，天命有归，吾<br>当断头以付诸君也。”时百姓苦隋日久，及逢义举，人有息肩之望。然君素善于<br>统领，下不能叛。岁余，颇得外生口，城中微知江都倾覆。又粮食乏绝，人不聊<br>生，男女相食，众心离骇。白虹降于府门，兵器之端，夜皆光见。月余，君素为<br>左右所害。<br>河东陈孝意，少有志尚，弱冠以贞介知名。大业初，为鲁郡司法书佐，郡内<br>号为廉平。太守苏威尝欲杀一囚，孝意固谏，至于再三，威不许。孝意因解衣，<br>请先受死。良久，威意乃解，谢而遣之，渐加礼敬。及威为纳言，奏孝意为侍御<br>史。后以父忧去职，居丧过礼，有白鹿驯扰其庐，时人以为孝感之应。未期，起<br>授雁门郡丞。在郡菜食斋居，朝夕哀临，每一发声，未尝不绝倒，柴毁骨立，见<br>者哀之。于时政刑日紊，长吏多贼污，孝意清节弥厉，发奸擿伏，动若有神，吏<br>民称之。炀帝幸江都，马邑刘武周杀太守王仁恭，举兵作乱。孝意率兵与武贲郎<br>将王智辩讨之，战于下馆城，反为所败。武周遂转攻傍郡，百姓凶凶，将怀叛逆。<br>前郡丞杨长仁、雁门令王确等，并桀黠，为无赖所归，谋应武周。孝意阴知之，<br>族灭其家，郡中战栗，莫敢异志。俄而武周引兵来攻，孝意拒之，每致克捷。但<br>孤城独守，外无声援，孝意执志，誓以必死。每遣使江都，道路隔绝，竟无报命。<br>孝意亦知帝必不反，每旦暮向诏敕库俯伏流涕，悲动左右。围城百余日，粮尽，<br>为校尉张伦所杀，以城归武周。<br>京兆张季珣，父祥，少为高祖所知，其后引为丞相参军事。开皇中，累迁并<br>州司马。仁寿末，汉王谅举兵反，遣其将刘建略地燕、赵。至井陉，祥勒兵拒守，<br>建攻之，复纵火烧其郭下。祥见百姓惊骇，其城侧有西王母庙，祥登城望之再拜，<br>号泣而言曰：“百姓何罪，致此焚烧！神其有灵，可降雨相救。”言讫，庙上云<br>起，须臾骤雨，其火遂灭。士卒感其至诚，莫不用命。城围月余，李雄援军至，<br>贼遂退走。以功授开府，历汝州刺史、灵武太守，入为都水监，卒官。季珣少慷<br>慨有志节。大业末，为鹰击郎将，其府据箕山为固，与洛口连接。及李密、翟让<br>攻陷仓城，遣人呼之。季珣骂密极口，密怒，遣兵攻之，连年不能克。时密众数<br>十万在其城下，季珣四面阻绝，所领不过数百人，而执志弥固，誓以必死。经三<br>年，资用尽，樵苏无所得，撤屋而爨，人皆穴处，季珣抚巡之，一无离叛。粮尽，<br>士卒羸病不能拒战，遂为所陷。季珣坐听事，颜色自若，密遣兵擒送之。群贼曳<br>季珣令拜密，季珣曰：“吾虽为败军之将，犹是天子爪牙之臣，何容拜贼也！”<br>密壮而释之。翟让从之求金不得，遂杀之，时年二十八。<br>其弟仲琰，大业末为上洛令。及义兵起，率吏人城守，部下杀之以归义。仲<br>琰弟琮，为千牛左右，宇文化及之乱遇害。季珣家素忠烈，兄弟俱死国难，论者<br>贤之。<br>北海松赟，性刚烈，重名义，为石门府队正。大业末，有贼杨厚拥徒作乱，<br>来攻北海县，赟从郡兵讨之。赟轻骑觇贼，为厚所获，厚令赟谓城中，云郡兵已<br>破，宜早归降。赟伪许之。既至城下，大呼曰：“我是松赟，为官军觇贼，邂逅<br>被执，非力屈也。今官军大来，并已至矣，贼徒寡弱，旦暮擒剪，不足为忧。”<br>贼以刀筑赟口，引之而去，殴击交下。赟骂厚曰：“老贼何敢致辱贤良，祸自及<br>也！”言未卒，贼已斩断其腰。城中望之，莫不流涕扼腕，锐气益倍。北海卒完。<br>炀帝遣户曹郎郭子贱讨厚，破之，以赟亡身殉节，嗟悼不已，上表奏之。优诏褒<br>扬，赠朝散大夫、本郡通守。<br>史臣曰：古人以天下至大，方身则小，生为重矣，比义则轻。然则死有重于<br>太山，生以理全者也，生有轻于鸿毛，死与义合者也。然死不可追，生无再得，<br>故处不失节，所以为难矣。杨谅、玄感、李密反形已成，凶威方炽，皇甫诞、游<br>元、冯慈明临危不顾，视死如归，可谓勇于蹈义矣。独孤盛、元文都、卢楚、尧<br>君素岂不知天之所废，人不能兴，甘就菹醢之诛，以徇忠贞之节。虽功未存于社<br>稷，力无救于颠危，然视彼苟免之徒，贯三光而洞九泉矣。须陀、善会有温序之<br>风，子翊、松赟蹈解扬之烈。国家昏乱有忠臣，诚哉斯言也。<br><hr>
