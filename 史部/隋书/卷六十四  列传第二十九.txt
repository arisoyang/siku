<h4>《史部·隋书·卷六十四  列传第二十九》<b class="x">作者：魏征等</b></h4>
<br>○李圆通<br>李圆通，京兆泾阳人也。父景，以军士隶武元皇帝，因与家僮黑女私，生圆<br>通。景不之认，由是孤贱，给使高祖家。及为隋国公，擢授参军事。初，高祖少<br>时，每宴宾客，恒令圆通监厨。圆通性严整，左右婢仆咸所敬惮。唯世子乳母恃<br>宠轻之，宾客未供，每有干请，圆通不许，或辄持去。圆通大怒，叱厨人挝之数<br>十，叫呼之声彻于閤内，僚吏左右代其失色。宾去之后，高祖具知之，召圆通，<br>命坐赐食，从此独善之，以为堪当大任。高祖作相，赐封怀昌男。久之，授帅都<br>督，进爵新安子，委以心膂。圆通多力劲捷，长于武用。周氏诸王素惮高祖，每<br>伺高祖之隙，图为不利，赖圆通保护，获免者数矣。高祖深感之，由是参预政事。<br>授相国外兵曹，仍领左亲信。寻授上仪同。高祖受禅，拜内史侍郎，领左卫长史，<br>进爵为伯。历左右庶子、给事黄门侍郎、尚书左丞，摄刑部尚书，深被任信。后<br>以左丞领左翊卫骠骑将军。伐陈之役，圆通以行军总管从杨素出信州道，以功进<br>位大将军，进封万安县侯，拜扬州总管长史。寻转并州总管长史。秦孝王仁柔自<br>善，少断决，府中事多决于圆通。入为司农卿、治粟内史，迁刑部尚书。后数岁，<br>复为并州长史。孝王以奢侈得罪，圆通亦坐免官。寻检校刑部尚书事。仁寿中，<br>以勋旧进爵郡公。炀帝嗣位，拜兵部尚书。帝幸扬州，以圆通留守京师。判宇文<br>述田以还民，述诉其受赂。帝怒而征之，见帝于洛阳，坐是免官。圆通忧惧发疾<br>而卒。赠柱国，封爵悉如故。子孝常，大业末，为华阴令。<br>○陈茂<br>陈茂，河东猗氏人也。家世寒微，质直恭谨，为州里所敬。高祖为隋国公，<br>引为僚佐，遇待与圆通等。每令典家事，未尝不称旨，高祖善之。后从高祖与齐<br>师战于晋州，贼甚盛，高祖将挑战，茂固止不得，因捉马鞚。高祖忿之，拔刀斫<br>其额，流血被面，词气不挠。高祖感而谢之，厚加礼敬。其后官至上士。高祖为<br>丞相，委以心膂。及受禅，拜给事黄门侍郎，封魏城县男，每典机密。在官十馀<br>年，转益州总管司马，迁太府卿，进爵为伯。后数载，卒官。子政嗣。<br>政字弘道，倜傥有文武大略，善钟律，便弓马。少养宫中，年十七，为太子<br>千牛备身。时京师大侠刘居士重政才气，数从之游。圆通子孝常与政相善，并与<br>居士交结。及居士下狱诛，政及孝常当从坐，上以功臣子，挞之二百而赦之。由<br>是不得调。炀帝时，授协律郎，迁通事谒者，兵曹承务郎。帝美其才，甚重之。<br>宇文化及之乱也，以为太常卿。后归大唐，卒于梁州总管。<br>○张定和<br>张定和，字处谧，京兆万年人也。少贫贱，有志节。初为侍官。会平陈之役，<br>定和当从征，无以自给。其妻有嫁时衣服，定和将鬻之，妻靳固不与，定和于是<br>遂行。以功拜仪同，赐帛千匹，遂弃其妻。是后数以军功加上开府、骠骑将军。<br>从上柱国李充击突厥，先登陷阵，虏刺之中颈，定和以草塞创而战，神气自若，<br>虏遂败走。上闻而壮之，遣使者赍药，驰诣定和所劳问之。进位柱国，封武安县<br>侯，赏物二千段，良马二匹，金百两。炀帝嗣位，拜宜州刺史，寻转河内太守，<br>颇有惠政。岁馀，征拜左屯卫大将军。从帝征吐谷浑，至覆袁川。时吐谷浑主与<br>数骑而遁，其名王诈为浑主，保车我真山，帝命定和率师击之。既与贼相遇，轻<br>其众少，呼之令降，贼不肯下。定和不被甲，挺身登山，贼伏兵于岩谷之下，发<br>矢中之而毙。其亚将柳武建击贼，悉斩之。帝为流涕，赠光禄大夫。时旧爵例除，<br>于是复封武安侯，谥曰壮武。赠绢千匹，米千石。子世立嗣，寻拜为光禄大夫。<br>○张奫<br>张奫，字文懿，自云清河人也，家于淮阴。好读兵书，尤便刀楯。周世，乡<br>人郭子翼密引陈寇，奫父双欲率子弟击之，犹豫未决。奫赞成其谋，竟以破贼，<br>由是以勇决知名。起家州主簿。高祖作相，授大都督，领乡兵。贺若弼之镇寿春<br>也，恒为间谍，平陈之役，颇有功焉。进位开府仪同三司，封文安县子，邑八百<br>户，赐物二千五百段，粟二千五百石。岁馀，率水军破逆贼笮子游于京口、薛子<br>建于和州。征入朝，拜大将军。高祖命升御坐而宴之，谓奫曰：“卿可为朕儿，<br>朕为卿父。今日聚集，示无外也。”其后赐绮罗千匹，绿沉甲、兽文具装。寻从<br>杨素征江表，别破高智慧于会稽、吴世华于临海。进位上大将军，赐奴婢六十口，<br>缣彩三百匹。历抚、显、齐三州刺史，俱有能名。开皇十八年，为行军总管，从<br>汉王谅征辽东。诸军多物故，奫众独全。高祖善之，赐物二百五十段。仁寿中，<br>迁潭州总管，在职三年卒。有子孝廉。<br>○麦铁杖<br>麦铁杖，始兴人也。骁勇有膂力，日行五百里，走及奔马。性疏诞使酒，好<br>交游，重信义，每以渔猎为事，不治产业。陈太建中，结聚为群盗，广州刺史欧<br>阳頠俘之以献，没为官户，配执御伞。每罢朝后，行百馀里，夜至南徐州，俞城<br>而入，行光火劫盗。旦还，及时仍又执伞。如此者十馀度，物主识之，州以状奏。<br>朝士见铁杖每旦恒在，不之信也。后数告变，尚书蔡徵曰：“此可验耳。”于仗<br>下时，购以百金，求人送诏书与南徐州刺史。铁杖出应募，赍敕而往，明旦及奏<br>事。帝曰：“信然，为盗明矣。”惜其勇捷，诫而释之。<br>陈亡后，徙居清流县。遇江东反，杨素遣铁杖头戴草束，夜浮渡江，觇贼中<br>消息，具知还报。后复更往，为贼所擒。逆帅李棱遣兵仗三十人卫之，缚送高智<br>慧。行至庆亭，卫者憩食，哀其馁，解手以给其餐。铁杖取贼刀，乱斩卫者，杀<br>之皆尽，悉割其鼻，怀之以归。素大奇之。后叙战勋，不及铁杖，遇素驰驿归于<br>京师，铁杖步追之，每夜则同宿。素见而悟，特奏授仪同三司。以不识书，放还<br>乡里。成阳公李彻称其骁武，开皇十六年，征至京师，除车骑将军，仍从杨素北<br>征突厥，加上开府。炀帝即位，汉王谅反于并州，又从杨素击之，每战先登。进<br>位柱国。寻除莱州刺史，无治名。后转汝南太守，稍习法令，群盗屏迹。后因朝<br>集，考功郎窦威嘲之曰：“麦是何姓？”铁杖应口对曰：“麦豆不殊，那忽相怪！”<br>威赧然，无以应之，时人以为敏慧。寻除右屯卫大将军，帝待之逾密。<br>铁杖自以荷恩深重，每怀竭命之志。及辽东之役，请为前锋，顾谓医者吴景<br>贤曰：“大丈夫性命自有所在，岂能艾炷灸頞，瓜蒂喷鼻，治黄不差，而卧死儿<br>女手中乎？”将渡辽，谓其三子曰：“阿奴当备浅色黄衫。吾荷国恩，今是死日。<br>我既被杀，尔当富贵。唯诚与孝，尔其勉之。”及济，桥未成，去东岸尚数丈，<br>贼大至。铁杖跳上岸，与贼战，死。武贲郎将钱士雄、孟金叉亦死之，左右更无<br>及者。帝为之流涕，购得其尸，下诏曰：“铁杖志气骁果，夙著勋庸，陪麾问罪，<br>先登陷阵，节高义烈，身殒功存。兴言至诚，追怀伤悼，宜赉殊荣。用彰饰德。<br>可赠光禄大夫、宿国公。谥曰武烈。”子孟才嗣。寻授光禄大夫。孟才有二弟，<br>仲才、季才，俱拜正议大夫。赗赠巨万，赐辒辌车，给前后部羽葆鼓吹。平壤<br>道败将宇文述等百馀人皆为执绋，王公已下送至郊外，士雄赠左光禄大夫、右屯<br>卫将军、武强侯，谥曰刚。子杰嗣。金叉赠右光禄大夫，子善谊袭官。<br>孟才字智棱，果烈有父风。帝以孟才死节将子，恩赐殊厚，拜武贲郎将。及<br>江都之难，慨然有复仇之志。与武牙郎钱杰素交友，二人相谓曰：“吾等世荷国<br>恩，门著诚节。今贼臣弑逆，社稷沦亡，无节可纪，何面目视息世间哉！”于是<br>流涕扼腕，遂相与谋，纠合恩旧，欲于显福宫邀击宇文化及。事临发，陈藩之子<br>谦知其谋而告之，与其党沈光俱为化及所害，忠义之士哀焉。<br>○沈光<br>沈光，字总持，吴兴人也。父君道，仕陈吏部侍郎，陈灭，家于长安。皇太<br>子勇引署学士。后为汉王谅府掾，谅败，除名。光少骁捷，善戏马，为天下之最。<br>略综书记，微有词藻，常慕立功名，不拘小节。家甚贫窭，父兄并以佣书为事，<br>光独跅驰，交通轻侠，为京师恶少年之所朋附。人多赡遗，得以养亲，每致甘<br>食美服，未尝困匮。初建禅定寺，其中幡竿高十馀丈，适遇绳绝，非人力所及，<br>诸僧患之。光见而谓僧曰：“可持绳来，当相为上耳。”诸僧惊喜，因取而与之。<br>光以口衔索，拍竿而上，直至龙头。系绳毕，手足皆放，透空而下，以掌拒地，<br>倒行数十步。观者骇悦，莫不嗟异，时人号为“肉飞仙”。<br>大业中，炀帝征天下骁果之士以伐辽左，光预焉。同类数万人，皆出其下。<br>光将诣行在所，宾客送至灞上者百馀骑。光酹酒而誓曰：“是行也，若不能建立<br>功名，当死于高丽，不复与诸君相见矣。”及从帝攻辽东，以冲梯击城，竿长十<br>五丈，光升其端，临城与贼战，短兵接，杀十数人。贼竞击之而坠，未及于地，<br>适遇竿有垂縆，光接而复上。帝望见，壮异之，驰召与语，大悦，即日拜朝请大<br>夫，赐宝刀良马，恒致左右，亲顾渐密。未几，以为折冲郎将，赏遇优重。帝每<br>推食解衣以赐之，同辈莫与为比。<br>光自以荷恩深重，思怀竭节。及江都之难，潜构义勇，将为帝复仇。先是，<br>帝宠昵官奴，名为给使，宇文化及以光骁勇，方任之，令其总统，营于禁内。时<br>孟才、钱杰等阴图化及，因谓光曰：“我等荷国厚恩，不能死难以卫社稷，斯则<br>古人之所耻也。今又俯首事雠，受其驱率，有壎面目，何用生为？吾必欲杀之，<br>死无所恨，公义士也，肯从我乎？”光泣下沾衿，曰：“是所望于将军也。仆领<br>给使数百人，并荷先帝恩遇，今在化及内营。以此复雠，如鹰鹯之逐鸟雀。万世<br>之功，在此一举，愿将军勉之。”孟才为将军，领江淮之众数千人，期以营将发<br>时，晨起袭化及。光语泄，陈谦告其事。化及大惧曰：“此麦铁杖子也，及沈光<br>者，并勇决不可当，须避其锋。”是夜即与腹心走出营外，留人告司马德戡等，<br>遣领兵马，逮捕孟才。光闻营内喧声，知事发，不及被甲，即袭化及营，空无所<br>获。值舍人元敏，数而斩之。遇德戡兵入，四面围合。光大呼溃围，给使齐奋，<br>斩首数十级，贼皆披靡。德戡辄复遣骑，持弓弩，翼而射之。光身无介胄，遂为<br>所害。麾下数百人皆斗而死，一无降者。时年二十八。壮士闻之，莫不为之陨涕。<br>○来护儿<br>来护儿，字崇善，江都人也。幼而卓诡，好立奇节。初读《诗》，至“击鼓<br>其镗，踊跃用兵”、“羔裘豹饰，孔武有力”，舍书而叹曰：“大丈夫在世当如<br>是。会为国灭贼以取功名，安能区区久事陇亩！”群辈惊其言而壮其志。护儿所<br>住白土村，密迩江岸。于时江南尚阻，贺若弼之镇寿州也，常令护儿为间谍，授<br>大都督。平陈之役，护儿有功焉，进位上开府。从杨素击高智慧于浙江，而贼据<br>岸为营，周亘百馀里，船舰被江，鼓噪而进。素令护儿率数百轻艓径登江岸，直<br>掩其营，破之。时贼前与素战不胜，归无所据，因而溃散。智慧将逃于海，护儿<br>追至泉州，智慧穷蹙，遁走闽、越。进位大将军，除泉州刺史。时有盛道延拥兵<br>作乱，侵扰州境，护儿进击，破之。又从蒲山公李宽破汪文进于黟、歙，进位柱<br>国。仁寿三年，除瀛州刺史，赐爵黄县公，邑三千户。寻加上柱国，除右御卫将<br>军。炀帝即位，迁右骁卫大将军，帝甚亲重之。大业六年，从驾江都，赐物千段，<br>令上先人冢，宴父老，州里荣之。数岁，转右翊卫大将军。辽东之役，护儿率楼<br>船，指沧海，入自坝水，去平壤六十里，与高丽相遇。进击，大破之，乘胜直造<br>城下，破其郛郭。于是纵军大掠，稍失部伍，高元弟建武募敢死士五百人邀击之。<br>护儿因却，屯营海浦，以待期会。后知宇文述等败，遂班师。明年，又出沧海道，<br>师次东莱，会杨玄感作逆黎阳，进逼巩、洛，护儿勒兵与宇文述等击破之。封荣<br>国公，邑二千户。十年，又帅师度海，至卑奢城，高丽举国来战，护儿大破之，<br>斩首千馀级。将趣平壤，高元震惧，遣使执叛臣斛斯政，诣辽东城下，上表请降。<br>帝许之，遣人持节诏护儿旋师。护儿集众曰：“三度出兵，未能平贼，此还也，<br>不可重来。今高丽困弊，野无青草，以我众战，不日克之。吾欲进兵，径围平壤，<br>取其伪主，献捷而归。”答表请行，不肯奉诏。长史崔君肃固争，不许。护儿曰：”<br>贼势破矣，专以相任，自足办之。吾在阃外，事合专决，岂容千里禀听成规！俄<br>顷之间，动失机会，劳而无功，故其宜也。吾宁征得高元，还而获谴，舍此成功，<br>所不能矣。”君肃告众曰：“若从元帅，违拒诏书，必当闻奏，皆获罪也。”诸<br>将惧，尽劝还，方始奉诏。十三年，转为左翊卫大将军，进位开府仪同三司，任<br>委逾密，前后赏赐不可胜计。江都之难，宇文化及忌而害之。<br>长子楷，以父军功授散骑郎、朝散大夫。楷弟弘，仕至果毅郎将、金紫光禄<br>大夫。弘第整，武贲郎将、右光禄大夫。整尤骁勇，善抚士众，讨击群盗，所向<br>皆捷。诸贼甚惮之，为作歌曰：“长白山头百战场，十十五五把长枪，不畏官军<br>十万众，只畏荣公第六郎。”化及反，皆遇害，唯少子恒、济获免。<br>○鱼俱罗<br>鱼俱罗，冯翊下邦人也。身长八尺，膂力绝人，声气雄壮，言闻数百步。弱<br>冠为亲卫，累迁大都督。从晋王广平陈，以功拜开府，赐物一千五百段。未几，<br>沈玄懀、高智慧等作乱江南，杨素以俱罗壮勇，请与同行。每战有功，加上开<br>府、高唐县公，拜叠州总管。以母忧去职。还至扶风，会杨素率兵将出灵州道击<br>突厥，路逢俱罗，大悦，遂奏与同行。及遇贼，俱罗与数骑奔击，瞋目大呼，所<br>当皆披靡，出左入右，往返若飞。以功进位柱国，拜丰州总管。初，突厥数入境<br>为寇，俱罗辄擒斩之，自是突厥畏惧屏迹，不敢畜牧于塞上。<br>初，炀帝在藩，俱罗弟赞以左右从，累迁大都督。及帝嗣位，拜车骑将军。<br>赞性凶暴，虐其部下，令左右炙肉，遇不中意，以签刺瞎其眼。有温酒不适者，<br>立断其舌。帝以赞藩邸之旧，不忍加诛，谓近臣曰：“弟既如此，兄亦可知。”<br>因召俱罗，谴责之，出赞于狱，令自为计。赞至家，饮药而死。帝恐俱罗不自安，<br>虑生边患，转为安州刺史。岁馀，迁赵郡太守。后因朝集，至东都，与将军梁伯<br>隐有旧，数相往来。又从郡多将杂物以贡献，帝不受，因遗权贵。御史劾俱罗以<br>郡将交通内臣，帝大怒，与伯隐俱坐除名。<br>未几，越巂飞山蛮作乱，侵掠郡境。诏俱罗白衣领将，并率蜀郡都尉段钟葵<br>讨平之。大业九年，重征高丽，以俱罗为碣石道军将。及还，江南刘元进作乱，<br>诏俱罗将兵向会稽诸郡逐捕之。于时百姓思乱，从盗如市，俱罗击贼帅朱燮、管<br>崇等，战无不捷。然贼势浸盛，败而复聚。俱罗度贼非岁月可平，诸子并在京、<br>洛，又见天下渐乱，终恐道路隔绝。于时东都饥馑，谷食踊贵，俱罗遣家仆将船<br>米至东都粜之，益市财货，潜迎诸子。朝廷微知之，恐其有异志，发使案验。使<br>者至，前后察问，不得其罪。帝复令大理司直梁敬真就锁将诣东都。俱罗相表异<br>人，目有重瞳，阴为帝之所忌。敬真希旨，奏俱罗师徒败衄，于是斩东都市，家<br>口籍没。<br>○陈棱<br>陈棱，字长威，庐江襄安人也。祖硕，以渔钓自给。父岘，少骁勇，事章大<br>宝为帐内部曲。告大宝反，授谯州刺史。陈灭，废于家。高智慧、汪文进等作乱<br>江南，庐江豪杰亦举兵相应，以岘旧将，共推为主。岘欲拒之，棱谓岘曰：“众<br>乱既作，拒之祸且及己。不如伪从，别为后计。”岘然之。时柱国李彻军至当涂，<br>岘潜使棱至彻所，请为内应。彻上其事，拜上大将军、宣州刺史，封谯郡公，邑<br>一千户，诏彻应接之。彻军未至，谋泄，为其党所杀，棱仅以获免。上以其父之<br>故，拜开府，寻领乡兵。炀帝即位，授骠骑将军。大业三年，拜武贲郎将。后三<br>岁，与朝请大夫张镇周发东阳兵万余人，自义安泛海，击流求国，月馀而至。流<br>求人初见船舰，以为商旅，往往诣军中贸易。棱率众登岸，遣镇周为先锋。其主<br>欢斯渴剌兜遣兵拒战，镇周频击破之。棱进至低没檀洞，其小王欢斯老模率兵拒<br>战，棱击败之，斩老模。其日雾雨晦冥，将士皆惧，棱刑白马以祭海神。既而开<br>霁，分为五军，趣其都邑。渴剌兜率众数千逆拒，棱遣镇周又先锋击走之。棱乘<br>胜逐北，至其栅，渴剌兜背栅而阵。棱尽锐击之，从辰至未，苦斗不息。渴剌兜<br>自以军疲，引入栅。棱遂填堑，攻破其栅，斩渴剌兜，获其子岛槌，虏男女数千<br>而归。帝大悦，进棱位右光禄大夫，武贲如故，镇周金紫光禄大夫。辽东之役，<br>以宿卫迁左光禄大夫。明年，帝复征辽东，棱为东莱留守。杨玄感之作乱也，棱<br>率众万馀人击平黎阳，斩玄感所署刺史元务本。棱寻奉诏于江南营战舰。至彭城，<br>贼帅孟让众将十万，据都梁宫，阻淮为固。棱潜于下流而济，至江都，率兵袭让，<br>破之。以功进位光禄大夫。赐爵信安侯。后帝幸江都宫，俄而李子通据海陵，左<br>才相掠淮北，杜伏威屯六合，众各数万。帝遣棱率宿卫兵击之，往往克捷。超拜<br>右御卫将军。复渡清江，击宣城贼。俄而帝以弑崩，宇文化及引军北上，召棱守<br>江都。棱集众缟素，为炀帝发丧，备仪卫，改葬于吴公台下，衰杖送丧，恸感行<br>路，论者深义之。棱后为李子通所陷，奔杜伏威，伏威忌之，寻而见害。<br>○王辩斛斯万善<br>王辩，字警略，冯翊蒲城人也。祖训，以行商致富。魏世，出粟助给军粮，<br>为假清河太守。辩少习兵书，尤善骑射，慷慨有大志。在周以军功授帅都督。开<br>皇初，迁大都督。仁寿中，迁车骑将军。汉王谅之作乱也，从杨素讨平之，赐爵<br>武宁县男，邑三百户。后三岁，迁尚舍奉御。从征吐谷浑，拜朝请大夫。数年，<br>转鹰扬郎将。辽东之役，以功加通议大夫，寻迁武贲郎将。及山东盗贼起，上谷<br>魏刀儿自号历山飞，众十馀万，劫掠燕、赵。帝引辩升御榻，问以方略。辩论取<br>贼形势，帝称善，曰：“诚如此计，贼何足忧也。”于是发从行步骑三千，击败<br>之，赐黄金二百两。明年，渤海贼帅高士达自号东海公，众以万数。复令辩击之，<br>屡挫其锐。帝在江都宫，闻而驰召之。及引见，礼赐甚厚，复令往信都经略。士<br>达于是复战，破之，优诏褒显。时贼帅郝孝德、孙宣雅、时季康、窦建德、魏刀<br>儿等，往往屯聚，大至十万，小至数千，寇掠河北。辩进兵击之，所往皆捷，深<br>为群贼所惮。及翟让寇徐、豫，辩进，频击走之。让寻与李密屯据洛口仓，辩与<br>王世充讨密，阻洛水相持经年。辩率诸将攻败密，因薄其营，战破外栅。密诸营<br>已有溃者，乘胜将入城，世充不知，恐将士劳倦，于是鸣角收兵，翻为密徒所乘。<br>官军大溃，不可救止。辩至洛水，桥已坏，不得渡，遂涉水，至中流，为溺人所<br>引坠马。辩时身被重甲，败兵前后相蹈藉，不能复上马，竟溺死焉。时年五十六。<br>三军莫不痛惜之。<br>河南斛斯万善，骁勇果毅，与辩齐名。大业中，从卫玄讨杨玄感，频战有功。<br>及玄感败走，万善与数骑追及之，玄感窘迫自杀。由是知名，拜武贲郎将。突厥<br>始毕之围雁门也，万善奋击之，所向皆破。每贼至，辄出当其锋，或下马坐地，<br>引强弓射贼，所中皆殪。由是突厥莫敢逼城，十许日竟退，万善之力也。其后频<br>讨群盗，累功至将军。时有将军鹿愿、范贵、冯孝慈，俱为将帅，数从征讨，并<br>有名于世。然事皆亡失，故史官无所述焉。<br>史臣曰：楚、汉未分，绛、灌所以宣力；曹、刘竞逐，关、张所以立名。然<br>则名立资草昧之初，力宣候经轮之会，攀附鳞翼，世有之矣。圆通、护儿之辈，<br>定和、铁杖之伦，皆一时之壮士，困于贫贱。当其郁抑未遇，亦安知其有鸿鹄之<br>志哉！终能振拔污泥之中，腾跃风云之上，符马革之愿，快生平之心，非遇其时，<br>焉能至于此也！俱罗欲加之罪，非其咎畔，王辩殒身勍敌，志实勤王。陈棱缟素<br>发丧，哀感行路，义之所动，固已深乎！孟才、钱杰、沈光等，感恩怀旧，临难<br>忘生，虽功无所成，其志有可称矣。<br><hr>
