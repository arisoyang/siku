<h4>《史部·隋书·卷八十一  列传第四十六》<b class="x">作者：魏征等</b></h4>
<br>○东夷<br>○高丽<br>高丽之先，出自夫余。夫余王尝得河伯女，因闭于室内，为日光随而照之，<br>感而遂孕，生一大卵，有一男子破壳而出，名曰朱蒙。夫余之臣以朱蒙非人所生，<br>咸请杀之，王不听。及壮，因从猎，所获居多，又请杀之。其母以告朱蒙，朱蒙<br>弃夫余东南走。遇一大水，深不可越。朱蒙曰：“我是河伯外孙，日之子也。今<br>有难，而追兵且及，如何得渡？”于是鱼鳖积而成桥，朱蒙遂渡，追骑不得济而<br>还。朱蒙建国，自号高句丽，以高为氏。朱蒙死，子闾达嗣。至其孙莫来兴兵，<br>遂并夫余。至裔孙位宫，以魏正始中入寇西安平，毌丘俭拒破之。位宫玄孙之子<br>曰昭列帝，为慕容氏所破，遂入丸都，焚其宫室，大掠而还。昭列帝后为百济所<br>杀。其曾孙琏，遣使后魏。琏六世孙汤，在周遣使朝贡，武帝拜汤上开府、辽东<br>郡公、辽东王。高祖受禅，汤复遣使诣阙，进授大将军，改封高丽王。岁遣使朝<br>贡不绝。<br>其国东西二千里，南北千余里。都于平壤城，亦曰长安城，东西六里，随山<br>屈曲，南临浿水。复有国内城、汉城，并其都会之所，其国中呼为“三京”。<br>与新罗每相侵夺，战争不息。官有太大兄，次大兄，次小兄，次对卢，次意侯奢，<br>次乌拙，次太大使者，次大使者，次小使者，次褥奢，次翳属，次仙人，凡十二<br>等。复有内评、外评、五部褥萨。人皆皮冠，使人加插鸟羽。贵者冠用紫罗，饰<br>以金银。服大袖衫，大口袴，素皮带，黄革屦。妇人裙襦加襈。兵器与中国略<br>同。每春秋校猎，王亲临之。人税布五匹，谷五石。游人则三年一税，十人共细<br>布一匹，租户一石，次七斗，下五斗。反逆者缚之于柱，爇而斩之，籍没其家。<br>盗则偿十倍。用刑既峻，罕有犯者。乐有五弦、琴、筝、筚篥、横吹、箫、鼓之<br>属，吹芦以和曲。每年初，聚戏于浿水之上，王乘腰舆，列羽仪以观之。事毕，<br>王以衣服入水，分左右为二部，以水石相溅掷，喧呼驰逐，再三而止。俗好蹲踞。<br>洁净自喜，以趋走为敬，拜则曳一脚，立各反拱，行必摇手。性多诡伏。父子同<br>川而浴，共室而寝。妇人淫奔，俗多游女。有婚嫁者，取男女相悦，然即为之，<br>男家送猪酒而已，无财聘之礼。或有受财者，人共耻之。死者殡于屋内，经三年，<br>择吉日而葬。居父母及夫之丧，服皆三年，兄弟三月。初终哭泣，葬则鼓舞作乐<br>以送之。埋讫，悉取死者生时服玩车马置于墓侧，会葬者争取而去。敬鬼神，多<br>淫祠。<br>开皇初，频有使入朝。及平陈之后，汤大惧，治兵积谷，为守拒之策。十七<br>年，上赐汤玺书曰：<br>朕受天命，爱育率土，委王海隅，宣扬朝化，欲使圆首方足，各遂其心。王<br>每遣使人，岁常朝贡，虽称藩附，诚节未尽。王既人臣，须同朕德，而乃驱逼靺<br>鞨，固禁契丹。诸藩顿颡，为我臣妾，忿善人之慕义，何毒害之情深乎？太府工<br>人，其数不少，王必须之，自可闻奏。昔年潜行财货，利动小人，私将弩手，逃<br>窜下国。岂非修理兵器，意欲不臧，恐有外闻，故为盗窃？时命使者，抚尉王藩，<br>本欲问彼人情，教彼政术。王乃坐之空馆，严加防守，使其闭目塞耳，永无闻见。<br>有何阴恶，弗欲人知，禁制官司，畏其访察？又数遣马骑，杀害边人，屡驰奸谋，<br>动作邪说，心在不宾。朕于苍生，悉如赤子，赐王土宇，授王官爵，深恩殊泽，<br>彰著遐迩。王专怀不信，恒自猜疑，常遣使人，密觇消息，纯臣之义，岂若是也？<br>盖当由朕训导不明，王之愆违，一已宽恕，今日以后，必须改革。守藩臣之节，<br>奉朝正之典，自化尔藩，勿忤他国，则长享富贵，实称朕心。彼之一方，虽地狭<br>人少，然普天之下，皆为朕臣。今若黜王，不可虚置，终须更选官属，就彼安抚。<br>王若洒心易行，率由宪章，即是朕之良臣，何劳别遣才彦也？昔帝王作法，仁信<br>为先，有善必赏，有恶必罚，四海之内，具闻朕旨。王若无罪，朕忽加兵，自余<br>藩国，谓朕何也！王必虚心，纳朕此意，慎勿疑惑，更怀异图。往者陈叔宝代在<br>江阴，残害人庶，惊动我烽候，抄掠我边境。朕前后诫敕，经历十年，彼则恃长<br>江之外，聚一隅之众，昏狂骄傲，不从朕言。故命将出师，除彼凶逆，来往不盈<br>旬月，兵骑不过数千，历代逋寇，一朝清荡，遐迩乂安，人神胥悦。闻王叹恨，<br>独致悲伤，黜陟幽明，有司是职，罪王不为陈灭，赏王不为陈存，乐祸好乱，何<br>为尔也？王谓辽水之广，何如长江？高丽之人，多少陈国？朕若不存含育，责王<br>前愆，命一将军，何待多力！殷勤晓示，许王自新耳。宜得朕怀，自求多福。<br>汤得书惶恐，将奉表陈谢，会病卒。子元嗣立。高祖使使拜元为上开府、仪<br>同三司，袭爵辽东郡公，赐衣一袭。元奉表谢恩，并贺祥瑞，因请封王。高祖优<br>册元为王。<br>明年，元率靺鞨之众万余骑寇辽西，营州总管韦冲击走之。高祖闻而大怒，<br>命汉王谅为元帅，总水陆讨之，下诏黜其爵位。时馈运不继，六军乏食，师出临<br>渝关，复遇疾疫，王师不振。及次辽水，元亦惶惧，遣使谢罪，上表称“辽东粪<br>土臣元”云云。上于是罢兵，待之如初，元亦岁遣朝贡。炀帝嗣位，天下全盛，<br>高昌王、突厥启人可汗并亲诣阙贡献，于是征元入朝。元惧藩礼颇阙。大业七年，<br>帝将讨元之罪，车驾渡辽水，上营于辽东城，分道出师，各顿兵于其城下。高丽<br>率兵出拒，战多不利，于是皆婴城固守。帝令诸军攻之，又敕诸将：“高丽若降<br>者，即宜抚纳，不得纵兵。”城将陷，贼辄言请降，诸将奉旨不敢赴机，先令驰<br>奏。比报至，贼守御亦备，随出拒战。如此者再三，帝不悟。由是食尽师老，转<br>输不继，诸军多败绩，于是班师。是行也，唯于辽水西拔贼武厉逻，置辽东郡及<br>通定镇而还。九年，帝复亲征之，乃敕诸军以便宜从事。诸将分道攻城，贼势日<br>蹙。会杨玄感作乱，反书至，帝大惧，即日六军并还。兵部侍郎斛斯政亡入高丽，<br>高丽具知事实，悉锐来追，殿军多败。十年，又发天下兵，会盗贼蜂起，人多流<br>亡，所在阻绝，军多失期。至辽水，高丽亦困弊，遣使乞降，囚送斛斯政以赎罪。<br>帝许之，顿于怀远镇，受其降款。仍以俘囚军实归。至京师，以高丽使者亲告于<br>太庙，因拘留之。仍征元入朝，元竟不至。帝敕诸军严装，更图后举，会天下大<br>乱，遂不克复行。<br>○百济<br>百济之先，出自高丽国。其国王有一侍婢，忽怀孕，王欲杀之，婢云：“有<br>物状如鸡子，来感于我，故有娠也。”王舍之。后遂生一男，弃之厕溷，久而不<br>死，以为神，命养之，名曰东明。及长，高丽王忌之，东明惧，逃至淹水，夫余<br>人共奉之。东明之后，有仇台者，笃于仁信，始立其国于带方故地。汉辽东太守<br>公孙度以女妻之，渐以昌盛，为东夷强国。初以百家济海，因号百济。历十余代，<br>代臣中国，前史载之详矣。开皇初，其王余昌遣使贡方物，拜昌为上开府、带方<br>郡公、百济王。<br>其国东西四百五十里，南北九百余里，南接新罗，北拒高丽。其都曰居拔城。<br>官有十六品：长曰左平，次大率，次恩率，次德率，次杆率，次奈率，次将德，<br>服紫带；次施德，皂带；次固德，赤带；次李德，青带；次对德以下，皆黄带；<br>次文督，次武督，次佐军，次振武，次克虞，皆用白带。其冠制并同，唯奈率以<br>上饰以银花。长史三年一交代。畿内为五部，部有五巷，士人倨焉。五方各有方<br>领一人，方佐贰之。方有十郡，郡有将。其人杂有新罗、高丽、倭等，亦有中国<br>人。其衣服与高丽略同。妇人不加粉黛，女辫发垂后，已出嫁则分为两道，盘于<br>头上。俗尚骑射，读书史，能吏事，亦知医药、蓍龟、占相之术。以两手据地为<br>敬。有僧尼，多寺塔。有鼓角、箜篌、筝、竽、篪、笛之乐，投壶、围棋、樗蒲、<br>握槊、弄珠之戏。行宋《元嘉历》，以建寅月为岁首。国中大姓有八族，沙氏、<br>燕氏、刀氏、解氏、贞氏、国氏、木氏、苗氏。婚娶之礼，略同于华。丧制如高<br>丽。有五谷、牛、猪、鸡，多不火食。厥田下湿，人皆山居。有巨栗。每以四仲<br>之月，王祭天及五帝之神。立其始祖仇台庙于国城，岁四祠之。国西南人岛居者<br>十五所，皆有城邑。<br>平陈之岁，有一战船漂至海东<身冉>牟罗国，其船得还，经于百济，昌资送<br>之甚厚，并遣使奉表贺平陈。高祖善之，下诏曰：“百济王既闻平陈，远令奉表，<br>往复至难，若逢风浪，便致伤损。百济王心迹淳至，朕已委知。相去虽远，事同<br>言面，何必数遣使来相体悉。自今以后，不须年别入贡，朕亦不遣使往，王宜知<br>之。”使者舞蹈而去。开皇十八年，昌使其长史王辩那来献方物，属兴辽东之役，<br>遣使奉表，请为军导。帝下诏曰：“往岁为高丽不供职贡，无人臣礼，故命将讨<br>之。高元君臣恐惧，畏服归罪，朕已赦之，不可致伐。”厚其使而遣之。高丽颇<br>知其事，以兵侵掠其境。<br>昌死，子余宣立，死，子余璋立。大业三年，璋遣使者燕文进朝贡。其年，<br>又遣使者王孝邻入献，请讨高丽。炀帝许之，令觇高丽动静。然璋内与高丽通和，<br>挟诈以窥中国。七年，帝亲征高丽，璋使其臣国智牟来请军期。帝大悦，厚加赏<br>锡，遣尚书起部郎席律诣百济，与相知。明年，六军渡辽，璋亦严兵于境，声言<br>助军，实持两端。寻与新罗有隙，每相战争。十年，复遣使朝贡。后天下乱，使<br>命遂绝。<br>其南海行三月，有<身冉>牟罗国，南北千余里，东西数百里，土多獐鹿，附<br>庸于百济。百济自西行三日，至貊国云。<br>○新罗<br>新罗国，在高丽东南，居汉时乐浪之地，或称斯罗。魏将毌丘俭讨高丽，破<br>之，奔沃沮。其后复归故国，留者遂为新罗焉。故其人杂有华夏、高丽、百济之<br>属，兼有沃沮、不耐、韩獩之地。其王本百济人，自海逃入新罗，遂王其国。<br>传祚至金真平，开皇十四年，遣使贡方物。高祖拜真平为上开府、乐浪郡公、新<br>罗王。其先附庸于百济，后因百济征高丽，高丽人不堪戎役，相率归之，遂致强<br>盛，因袭百济，附庸于迦罗国。<br>其官有十七等：其一曰伊罚干，贵如相国；次伊尺干，次迎干，次破弥干，<br>次大阿尺干，次阿尺干，次乙吉干，次沙咄干，次及伏干，次大奈摩干，次奈摩，<br>次大舍，次小舍，次吉土，次大乌，次小乌，次造位。外有郡县。其文字、甲兵<br>同于中国。选人壮健者悉入军，烽、戍、逻俱有屯管部伍。风俗、刑政、衣服，<br>略与高丽、百济同。每正月旦相贺，王设宴会，班赉群官。其日拜日月神。至八<br>月十五日，设乐，令官人射，赏以马布。其有大事，则聚群官详议而定之。服色<br>尚素。妇人辫发绕头，以杂彩及珠为饰。婚嫁之礼，唯酒食而已，轻重随贫富。<br>新婚之夕，女先拜舅姑，次即拜夫。死有棺敛，葬起坟陵。王及父母妻子丧，持<br>服一年。田甚良沃，水陆兼种。其五谷、果菜、鸟兽物产，略与华同。大业以来，<br>岁遣朝贡。新罗地多山险，虽与百济构隙，百济亦不能图之。<br>○靺鞨<br>靺鞨，在高丽之北，邑落俱有酋长，不相总一。凡有七种：其一号粟末部，<br>与高丽相接，胜兵数千，多骁武，每寇高丽中。其二曰伯咄部，在粟末之北，胜<br>兵七千。其三曰安车骨部，在伯咄东北。其四曰拂涅部，在伯咄东。其五曰号室<br>部，在拂涅东。其六曰黑水部，在安车骨西北。其七曰白山部，在粟末东南。胜<br>兵并不过三千，而黑水部尤为劲健。自拂涅以东，矢皆石镞，即古之肃慎氏也。<br>所居多依山水，渠帅曰大莫弗瞒咄，东夷中为强国。有徒太山者，俗甚敬畏，上<br>有熊罴豹狼，皆不害人，人亦不敢杀。地卑湿，筑土如堤，凿穴以居，开口向上，<br>以梯出入。相与偶耕，土多粟麦穄。水气咸，生盐于木皮之上。其畜多猪。嚼<br>米为酒，饮之亦醉。妇人服布，男子衣猪狗皮。俗以溺洗手面，于诸夷最为不洁。<br>其俗淫而妒，其妻外淫，人有告其夫者，夫辄杀妻，杀而后悔，必杀告者，由是<br>奸淫之事终不发扬。人皆射猎为业，角弓长三尺，箭长尺有二寸。常以七八月造<br>毒药，傅矢以射禽兽，中者立死。<br>开皇初，相率遣使贡献。高祖诏其使曰：“朕闻彼土人庶多能勇捷，今来相<br>见，实副朕怀。朕视尔等如子，尔等宜敬朕如父。”对曰：“臣等僻处一方，道<br>路悠远，闻内国有圣人，故来朝拜。既蒙劳赐，亲奉圣颜，下情不胜欢喜，愿得<br>长为奴仆也。”其国西北与契丹相接，每相劫掠。后因其使来，高祖诫之曰：<br>“我怜念契丹与尔无异，宜各守土境，岂不安乐？何为辄相攻击，甚乖我意！”<br>使者谢罪。高祖因厚劳之，令宴饮于前。使者与其徒皆起舞，其曲折多战斗之容。<br>上顾谓侍臣曰：“天地间乃有此物，常作用兵意，何其甚也！”然其国与隋悬隔，<br>唯粟末、白山为近。<br>炀帝初与高丽战，频败其众，渠帅度地稽率其部来降。拜为右光禄大夫，居<br>之柳城，与边人来往。悦中国风俗，请被冠带，帝嘉之，赐以锦绮而褒宠之。及<br>辽东之役，度地稽率其徒以从，每有战功，赏赐优厚。十三年，从帝幸江都，寻<br>放归柳城。在途遇李密之乱，密遣兵邀之，前后十余战，仅而得免。至高阳，复<br>没于王须拔。未几，遁归罗艺。<br>○流求国<br>流求国，居海岛之中，当建安郡东，水行五日而至。土多山洞。其王姓欢斯<br>氏，名渴剌兜，不知其由来有国代数也。彼土人呼之为可老羊，妻曰多拔荼。所<br>居曰波罗檀洞，堑栅三重，环以流水，树棘为藩。王所居舍，其大一十六间，雕<br>刻禽兽。多斗镂树，似橘而叶密，条纤如发然下垂。国有四五帅，统诸洞，洞有<br>小王。往往有村，村有鸟了帅，并以善战者为之，自相树立，理一村之事。男女<br>皆以白纻绳缠发，从项后般绕至额。其男子用鸟羽为冠，装以珠贝，饰以赤毛，<br>形制不同。妇人以罗纹白布为帽，其形正方。织斗镂皮并杂色纻及杂毛以为衣，<br>制裁不一。缀毛垂螺为饰，杂色相间，下垂小贝，其声如佩，缀珰施钏，悬珠于<br>颈。织藤为笠，饰以毛羽。有刀、槊、弓、箭、剑、铍之属。其处少铁，刃皆薄<br>小，多以骨角辅助之。编纻为甲，或用熊豹皮。王乘木兽，令左右舆之而行，导<br>从不过数十人。小王乘机，镂为兽形。国人好相攻击，人皆骁健善走，难死而耐<br>创。诸洞各为部队，不相救助。两阵相当，勇者三五人出前跳噪，交言相骂，因<br>相击射。如其不胜，一军皆走，遣人致谢，即共和解。收取斗死者，共聚而食之，<br>仍以髑髅将向王所。王则赐之以冠，使为队帅。无赋敛，有事则均税。用刑亦无<br>常准，皆临事科决。犯罪皆断于鸟了帅；不伏，则上请于王，王令臣下共议定之。<br>狱无枷锁，唯用绳缚。决死刑以铁锥，大如箸，长尺余，钻顶而杀之。轻罪用杖。<br>俗无文字，望月亏盈以纪时节，候草药枯以为年岁。<br>人深目长鼻，颇类于胡，亦有小慧。无君臣上下之节、拜伏之礼。父子同床<br>而寝。男子拔去髭鬓，身上有毛之处皆亦除去。妇人以墨黥手，为虫蛇之文。嫁<br>娶以酒肴珠贝为娉，或男女相悦，便相匹偶。妇人产乳，必食子衣，产后以火自<br>炙，令汗出，五日便平复。以木槽中暴海水为盐，木汁为酢，酿米麦为酒，其味<br>甚薄。食皆用手。偶得异味，先进尊者。凡有宴会，执酒者必待呼名而后饮。上<br>王酒者，亦呼王名。衔杯共饮，颇同突厥。歌呼蹋蹄，一人唱，从皆和，音颇哀<br>怨。扶女子上膊，摇手而舞。其死者气将绝，举至庭，亲宾哭泣相吊。浴其尸，<br>以布帛缠之，裹以苇草，亲土而殡，上不起坟。子为父者，数月不食肉。南境风<br>俗少异，人有死者，邑里共食之。<br>有熊罴豺狼，尤多猪鸡，无牛羊驴马。厥田良沃，先以火烧而引水灌之。持<br>一插，以石为刃，长尺余，阔数寸，而垦之。土宜稻、梁、沄、黍、麻、豆、赤<br>豆、胡豆、黑豆等，木有枫、栝、樟、松、楩、楠、杉、梓、竹、藤、果、药，<br>同于江表，风土气候与岭南相类。<br>俗事山海之神，祭以酒肴，斗战杀人，便将所杀人祭其神。或依茂树起小屋，<br>或悬髑髅于树上，以箭射之，或累石系幡以为神主。王之所居，壁下多聚髑髅以<br>为佳。人间门户上必安兽头骨角。<br>大业元年，海师何蛮等，每春秋二时，天清风静，东望依希，似有烟雾之气，<br>亦不知几千里。三年，炀帝令羽骑尉朱宽入海求访异俗，何蛮言之，遂与蛮俱往，<br>因到流求国。言不相通，掠一人而返。明年，帝复令宽慰抚之，流求不从，宽取<br>其布甲而还。时倭国使来朝，见之曰：“此夷邪久国人所用也。”帝遣武贲郎将<br>陈棱、朝请大夫张镇州率兵自义安浮海击之。至高华屿，又东行二日至郤鼊<br>屿，又一日便至流求。初，棱将南方诸国人从军，有昆仑人颇解其语，遣人慰谕<br>之，流求不从，拒逆官军。棱击走之，进至其都，频战皆败，焚其宫室，虏其男<br>女数千人，载军实而还。自尔遂绝。<br>○倭国<br>倭国，在百济、新罗东南，水陆三千里，于大海之中依山岛而居。魏时译通<br>中国。三十余国，皆自称王。夷人不知里数，但计以日。其国境东西五月行，南<br>北三月行，各至于海。其地势东高西下。都于邪靡堆，则《魏志》所谓邪马台者<br>也。古云去乐浪郡境及带方郡并一万二千里，在会稽之东，与儋耳相近。汉光武<br>时，遣使入朝，自称大夫。安帝时，又遣使朝贡，谓之倭奴国。桓、灵之间，其<br>国大乱，递相攻伐，历年无主。有女子名卑弥呼，能以鬼道惑众，于是国人共立<br>为王。有男弟，佐卑弥理国。其王有侍婢千人，罕有见其面者，唯有男子二人给<br>王饮食，通传言语。其王有宫室楼观，城栅皆持兵守卫，为法甚严。自魏至于齐、<br>梁，代与中国相通。<br>开皇二十年，倭王姓阿每，字多利思北孤，号阿辈鸡弥，遣使诣阙。上令所<br>司访其风俗。使者言倭王以天为兄，以日为弟，天未明时出听政，跏趺坐，日出<br>便停理务，云委我弟。高祖曰：“此太无义理。”于是训令改之。王妻号鸡弥，<br>后宫有女六七百人。名太子为利歌弥多弗利。无城郭。内官有十二等：一曰大德，<br>次小德，次大仁，次小仁，次大义，次小义，次大礼，次小礼，次大智，次小智，<br>次大信，次小信，员无定数。有军尼一百二十人，犹中国牧宰。八十户置一伊尼<br>翼，如今里长也。十伊尼翼属一军尼。其服饰，男子衣裙襦，其袖微小，履如屦<br>形，漆其上，系之于脚。人庶多跣足。不得用金银为饰。故时衣横幅，结束相连<br>而无缝。头亦无冠，但垂发于两耳上。至隋，其王始制冠，以锦彩为之，以金银<br>镂花为饰。妇人束发于后，亦衣裙襦，裳皆有襈。躭竹为梳，编草为荐，杂皮<br>为表，缘以文皮。有弓、矢、刀、槊、弩、、斧，漆皮为甲，骨为矢镝。虽有<br>兵，无征战。其王朝会，必陈设仪仗，奏其国乐。户可十万。<br>其俗杀人强盗及奸皆死，盗者计赃酬物，无财者没身为奴。自余轻重，或流<br>或杖。每讯究狱讼，不承引者，以木压膝，或张强弓，以弦锯其项。或置小石于<br>沸汤中，令所竞者探之，云理曲者即手烂。或置蛇瓮中，令取之，云曲者即螫手<br>矣。人颇恬静，罕争讼，少盗贼。乐有五弦、琴、笛。男女多黥臂点面文身，没<br>水捕鱼。无文字，唯刻木结绳。敬佛法，于百济求得佛经，始有文字。知卜筮，<br>尤信巫觋。每至正月一日，必射戏饮酒，其余节略与华同。好棋博、握槊、樗蒲<br>之戏。气候温暖，草木冬青，土地膏腴，水多陆少。以小环挂鹭鹚项，令入水捕<br>鱼，日得百余头。俗无盘俎，藉以檞叶，食用手哺之。性质直，有雅风。女多<br>男少，婚嫁不取同姓，男女相悦者即为婚。妇入夫家，必先跨犬，乃与夫相见。<br>妇人不淫妒。死者敛以棺郭，亲宾就尸歌舞，妻子兄弟以白布制服。贵人三年殡<br>于外，庶人卜日而瘗。及葬，置尸船上，陆地牵之，或以小舆。有阿苏山，其石<br>无故火起接天者，俗以为异，因行祷祭。有如意宝珠，其色青，大如鸡卵，夜则<br>有光，云鱼眼精也。新罗、百济皆以倭为大国，多珍物，并敬仰之，恒通使往来。<br>大业三年，其王多利思北孤遣使朝贡。使者曰：“闻海西菩萨天子重兴佛法，<br>故遣朝拜，兼沙门数十人来学佛法。”其国书曰“日出处天子至书日没处天子无<br>恙”云云。帝览之不悦，谓鸿胪卿曰：“蛮夷书有无礼者，勿复以闻。”明年，<br>上遣文林郎裴清使于倭国。度百济，行至竹岛，南望<身冉>罗国，经都斯麻国，<br>乃在大海中。又东至一支国，又至竹斯国，又东至秦王国，其人同于华夏，以为<br>夷洲，疑不能明也。又经十余国，达于海岸。自竹斯国以东，皆附庸于倭。倭王<br>遣小德阿辈台，从数百人，设仪仗，鸣鼓角来迎。后十日，又遣大礼，哥多毗，<br>从二百余骑郊劳。既至彼都，其王与清相见，大悦，曰：“我闻海西有大隋，礼<br>义之国，故遣朝贡。我夷人僻在海隅，不闻礼义，是以稽留境内，不即相见。今<br>故清道饰馆，以待大使，冀闻大国惟新之化。”清答曰：“皇帝德并二仪，泽流<br>四海，以王慕化，故遣行人来此宣谕。”既而引清就馆。其后清遣人谓其王曰：<br>“朝命既达，请即戒途。”于是设宴享以遣清，复令使者随清来贡方物。此后遂<br>绝。<br>史臣曰：广谷大川异制，人生其间异俗，嗜欲不同，言语不通，圣人因时设<br>教，所以达其志而通其俗也。九夷所居，与中夏悬隔，然天性柔顺，无犷暴之风，<br>虽绵邈山海，而易以道御。夏、殷之代，时或来王。暨箕子避地朝鲜，始有八条<br>之禁，疏而不漏，简而可久，化之所感，千载不绝。今辽东诸国，或衣服参冠冕<br>之容，或饮食有俎豆之器，好尚经术，爱乐文史，游学于京都者，往来继路，或<br>亡没不归。非先哲之遗风，其孰能致于斯也？故孔子曰：“言忠信，行笃敬，虽<br>蛮貊之邦行矣。”诚哉斯言。其俗之可采者，岂徒楛矢之贡而已乎？自高祖抚<br>有周余，惠此中国，开皇之末，方事辽左，天时不利，师遂无功。二代承基，志<br>包宇宙，频践三韩之域，屡发千钧之弩。小国惧亡，敢同困兽，兵连不戢，四海<br>骚然，遂以土崩，丧身灭国。兵志有之曰：“务广德者昌，务广地者亡。”然辽<br>东之地，不列于郡县久矣。诸国朝正奉贡，无阙于岁时，二代震而矜之，以为人<br>莫若己，不能怀以文德，遽动干戈。内恃富强，外思广地，以骄取怨，以怒兴师。<br>若此而不亡，自古未之闻也。然则四夷之戒，安可不深念哉！<br><hr>
