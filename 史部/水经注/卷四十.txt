<h4>《史部·水经注·卷四十》<b class="x">作者：郦道元</b></h4>
<br>○渐江水斤江水<br>江以南至日南郡二十水<br>禹贡山水泽地所在<br>△渐江水出三天子都。<br>《山海经》谓之浙江也。《地理志》云：水出丹阳黟县南蛮中。北迳其县南，<br>有博山，山上有石，特起十丈，上峰若剑杪。时有录鼓潜发，正长临县，以山鼓<br>为候，一鸣，官长一年，若长雷发声，则官长不反，浙江又北历黟山，县居山之<br>阳，故县氏之。汉成帝鸿嘉二年，以为广德国，封中山宪王孙云客王于此。晋太<br>康中，以为广德县，分隶宣城郡。会稽陈业，洁身清行，遯迹此山。浙江又北迳<br>歙县东，与一小溪合。水出县东北翁山，西迳故城南，又西南入浙江。<br>又东迳遂安县南。溪广二百步，上立杭以相通，水甚清深，潭不掩鳞，故名<br>新定。分歙县立之。晋太康中，又改从今名。<br>浙江又左合绝溪，溪水出始新县西，东迳县故城南，为东西长溪。溪有四十<br>七濑，睿流惊急，奔波聒天。孙权使贺齐讨黟、歙山贼，贼固黟之林历山，山甚<br>峻绝，又工禁五兵。齐以铁杙椓山，升出不意，又以白棓击之，气禁不行，<br>遂和奇功平贼。于是立始新之府，于歙之华乡令齐守之。后移出新亭。晋太康元<br>年，改曰新安郡。溪水东注浙江。浙江又东北迳建德县南。县北有乌山，山下有<br>庙，庙在县东七里。庙渚有大石，高十丈，五尺围，水濑睿激而能致云雨。<br>浙江又东迳寿昌县南，自建德至此，八十里中有十二濑，濑皆峻崄，行旅所<br>难。县南有孝子夏先墓，先少丧二亲，负土成墓。数年，不胜哀卒。<br>浙江又北迳新城县，桐溪水注之。水出吴兴郡於潜县北天目山。山有高峻，<br>崖岭竦叠，西临峻涧。山上有霜木，皆是数百年树，谓之翔凤林。东面有瀑布，<br>下注数晦深沼，名曰蛟龙池。池水南流迳县西，为县之西溪。溪水又东南与紫溪<br>合。水出县西百丈山，即潜山也。山水东南流，名为紫溪，中道夹水，有紫色磐<br>石，石长百馀丈，望之如朝霞。又名此，水为赤濑，盖以倒影在水故也。紫溪又<br>东南流，迳白山之阴。山甚峻极，北临紫溪。又东南连山夹水，两峰交峙，反项<br>对石，往往相捍。十馀里中，积石磊砢，相挟而上，涧下白沙细石，状若霜雪。<br>水木相映，泉石争晕，名曰楼林。紫溪东南流，迳桐庐县东为桐溪。孙权藉溪之<br>名以为县目，割富春之地，立桐庐县。自县至於潜，凡十有六濑，第二是严陵濑。<br>濑带山，山下有石室。汉光武帝时，严子陵之所居也。故山及濑，皆即人姓名之。<br>山下有磐石，周回十数丈，交枕潭际，盖陵所游也。桐庐溪又东北，迳新城县入<br>浙江。县故富春地，孙权置，后省并桐庐，咸和九年，复立为县。浙江又东北入<br>富阳县，故富春也。晋后名春，改曰富阳也。东分为湖浦。<br>浙江又东北迳富春县南，县故王莽之诛岁也。江南有山，孙武皇之先所葬也。<br>汉末，墓上有光，如云气属天。黄武四年，孙权以富春为东安郡，分置诸县。以<br>讨山越，命全琮浙江又东北迳亭山西，山上有孙权父冢。<br>△北过馀杭，东入于海。<br>浙江迳县左，合馀杭大溪。江北即临安县界，水北对郭文宅，宅傍山面溪，<br>宅东有郭文墓，晋建武元年，骠骑王导迎文，置之西园。文逃此而终。临安令改<br>葬之。建安十六年，县民郎雅作乱，贺齐讨之。孙权分馀杭立临水县，晋改曰临<br>安县，因冈为城，南门尤高。谢安莅郡，游县，迳此门，以为难为亭长。浙江又<br>东迳馀杭故县南，新县北。秦始皇南游会稽，途出是地。因立为县。王莽之进睦<br>也。汉末陈浑移筑南城，县后溪南大塘。即浑立以防水也。县南有三碑，是顾飏、<br>范甯等碑。县南有大壁山，郭文自陆浑迁居也。浙江又东迳乌伤县北，王莽改曰<br>乌孝，《郡国志》谓之乌伤。《异苑》曰：东阳颜乌以淳孝著闻，后有群乌衔鼓，<br>集颜鸟所居之邨，乌口皆伤，一境以为颜乌至孝，故致慈乌，欲令孝声远闻，<br>又名其县曰乌伤矣。浙江又东北流至钱唐县，谷水入焉。水源西出太末县，县是<br>越之西部姑蔑之地也。秦以为县。王莽之末治也。吴宝鼎中，分会稽立，隶东阳<br>郡。谷水东迳独松故冢下，冢为水毁，其砖文：筮言吉，龟言凶，百年隋水中，<br>今则同龟繇矣。谷水又东迳长山县南，与永康溪水合，县即东阳郡治也。县，汉<br>献帝分乌伤立；郡，呈宝鼎中分会稽置。城居山之阳，或谓之长仙县也，言赤松<br>采药此山，因而居之，故以为句。后传呼乖谬，字亦因改。溪水南出永康县。县，<br>赤乌中分乌伤上浦立。刘敬叔《异苑》曰：孙权时，永康县有人入山，遇一大龟，<br>即束之以归。龟便言曰：游不量时，为君所得。担者怪之，载出，欲上吴王。夜<br>宿越里，缆船于大桑树。宵中，树忽呼龟曰：元绪，奚事尔也？龟曰：行不择日，<br>今方见烹，虽尽南山之樵，不能溃我。树曰：诸葛元逊识性渊长，必致相困。令<br>求如我之徒，讨将安泊？龟曰：子明，无多辞，既至建业，权将煮之，烧柴万车，<br>龟犹如故。诸葛恪曰：燃以老桑乃熟。献人仍说龟言，权使伐桑，取煮之即烂。<br>故野人呼龟曰元绪。其水飞湍北注，至县南门，入谷水。谷水又东，定阳溪水注<br>之。水上承信安县之苏姥布。县本新安县，晋武帝太康元年改曰信安。水悬百馀<br>丈，濑势飞注，状如瀑布。濑边有石如床，床上有石牒，长三尺许，有似杂采帖<br>也。《东阳记》云：信安县有悬室坂。晋中朝时，有民王质，伐木至石室中，见<br>童子四人，弹琴而歌。质因留，倚柯听之。童子以一物如枣核与质，质含之，便<br>不复饥。俄顷，童子曰：其归。承声而去，斧柯漼然烂尽。既归，质去家已数十<br>年，亲情凋落，无复向时比矣。其水分纳众流，混波东逝，迳定阳县。夹岸缘溪，<br>悉生支竹，及芳枳木连，杂以霜菊金橙。白沙细石，状如凝雪。石溜湍波，浮响<br>无辍。山水之趣。尤深人情。县，汉献帝分信安立。溪亦取名焉。溪水又东迳长<br>山县北，北对高山。山下水际，是赤松羽化之处也。炎帝少女追之，亦俱仙矣。<br>后人立庙于山下。溪水又东入于谷水，又东迳乌伤县之云黄山，山下临溪水，水<br>际石壁杰立，高一百许丈。又与吴宁溪水合。水出吴宁县，下迳乌伤县入谷，谓<br>之乌伤溪水。闽中有徐登者，女子化为丈夫，与东阳赵昞，并善越方。时遭兵<br>乱相遇于溪，各示所能。登先禁溪，水为不流。昞次禁枯柳，柳为生荑。二人<br>相示而笑。登年长，昞师事之。后登身故，昞东入章安。百姓未知。昞乃<br>升茅屋，梧鼎而爨，主人惊怪，昞笑而不应，屋亦不损。又尝临水求渡，船人<br>不许。昞乃张盖坐中，长啸呼风，乱流而济。于是百姓神服，从者如归，章安<br>令恶而杀之，民立祠于永康而蚊蚋不能入。昞秉道怀术，而不能全身避害，事<br>同苌弘，宋元之龟，戹运之来，故难救矣。谷水又东入钱唐县，而左入浙江。故<br>《地理志》曰谷水自太末东北，至钱唐，入浙江，是也。浙江又东迳灵隐山，山<br>在四山之中，有高崖洞穴，左右有石室三所，又有孤石壁立，大三十围，其上开<br>散，状似莲花。昔有道士，长往不归，或因以稽留为山号。山下有钱唐故县。浙<br>江迳其南，王莽更名之曰泉亭。《地理志》曰：会稽西部都尉治。《钱唐记》曰：<br>防海大塘在县东一里许，郡议曹华信家议立此塘，以防海水。始开募，有能致一<br>斛土石者，即与钱一千。旬日之间，来者云集，塘未成而不复取。于是载土石者<br>皆弃而去，塘以之成，故改名钱塘焉。县南江侧有明圣湖。父老传言，湖有金牛，<br>古见之。神化不测，湖取名焉。县有武林山，武林水所出也。阚骃云：山出钱水，<br>东入海。《吴地记》言，县惟浙江，今无此水。县东有定、包诸山皆西临浙江，<br>水流于两山之间，江川急濬，兼涛水画夜再来，来应时刻，常以月晦及望尤大，<br>至二月、八月最高，峨峨二丈有馀。《吴越春秋》以为子胥、文种之神也。昔子<br>胥亮于吴，而浮尸于江，吴人怜之，立祠于江上，名曰胥山。《吴录》曰：胥山<br>在太湖边去江不百里，故曰江上。文种诚于越，而伏剑于山阴，越人哀之，葬于<br>重山。文种既葬一年，子胥从海上，负种俱去，游夫江海。故潮水之前扬波者，<br>伍子胥，后重水者大夫种。是以枚乘曰：涛无记焉。然海水上潮，江水朔流，似<br>神而非，于是处焉。秦始皇三十七年，将游会稽，至钱唐，临浙江，所不能渡，<br>故道馀杭之西津也。<br>浙江北合诏息湖，湖本名阼湖，因秦始皇帝巡狩所憩，故有诏息之名也。浙<br>江又东合临平湖。《异苑》曰晋武时，吴郡临平岸崩，出一石鼓，打之无声，以<br>问张华。华曰：可取蜀中桐材，刻作鱼形，扣之则鸣矣。于是如言，声闻数十里。<br>刘道民《诗》曰：事有远而合，蜀桐鸣吴石。传言此湖草秽壅塞，天下乱，是湖<br>开，天下平。孙皓天玺元年，吴郡上言，临平湖自汉末秽塞，今更开通。又于湖<br>边得石函，函中有小石，青白色，长四寸，广二寸馀，刻作皇帝字。于是改天册<br>为天玺元年。孙盛以为元皇中兴之符征，五湖之石瑞也。《钱塘记》曰：桓玄之<br>难，湖水色赤，荧荧如丹。湖水上通浦阳江，下注浙江，名曰东江，行旅所从以<br>出浙江也。浙江又迳固陵城北，昔范蠡筑城于浙江之滨，言可以固守，谓之固陵，<br>今之西陵也。浙江又东迳柤塘，谓之柤渎。昔太守王朗拒孙策，数战不利。<br>孙静说策曰：朗负阻城守，难可卒拔。柤渎去此数十里，是要道也。若从此出，<br>攻其无备，破之必矣。策从之，破朗于固陵。有西陵湖，亦谓之西城湖。湖西有<br>湖城山，东有夏架山。湖水上承妖皋溪而下注浙江。又迳会稽山阴县，有若竹里，<br>里有旧城，言句践封范蠡子之邑也。<br>浙江又东与兰溪合，湖南有天柱山，湖口有亭，号曰兰亭，亦曰兰上里。太<br>守王羲之、谢安兄弟，数往造焉。吴郡太守谢勖封兰亭侯，盖取此亭以为封号也。<br>太守王廙之，移亭在水中，晋司空何无忌之临郡也。起亭于山椒，极高尽眺矣。<br>亭宇虽坏，基陛尚存。浙江又迳越王允常冢北，冢在木客村。耆彦云：句践使工<br>人伐荣楯，欲以献吴，久不得归，工人尤思，作《木客吟》，后人因以名地。句<br>践都琅邪，欲移允常冢，冢中生分风，飞沙射人，人不得近。句践不欲，遂止。<br>浙江又东北得长湖口，湖广五里，东西百三十里，沿湖开水门六十九所，下<br>溉田万顷，北泻长江。湖南有覆斗山，周五百里，北连鼓吹山，山西枕长溪，溪<br>水下注长湖。山之西岭有贺台，越入吴，还而成之，故号曰贺台矣。又有秦望山，<br>在州城正南，为众峰之杰，涉境便见。《史记》云：秦始皇登之以望南海。自平<br>地以取山顶，七里，悬隥孤危，径路险绝。《记》云：扳萝扪葛，然后能升。<br>山上无甚高木，当由地迥多风所致。山南有嶕岘，岘里有大城，越王无馀之旧<br>都也。故《吴越春秋》云：句践语范蠡曰：先君无馀，国在南山之阳，社稷宗庙<br>在湖之南。又有会稽之山，古防山也，亦谓之为茅山，又曰栋山。《越绝》云：<br>栋犹镇也。盖《周礼》所谓扬州之镇矣。山形四方，上多金玉，下多玞石。<br>《山海经》曰：夕水出焉，南流注于湖。《吴越春秋》称覆釜山之中，有金简玉<br>字之书，共帝之遗识也。山下有禹庙，庙有圣姑像。《礼乐纬》云：禹治水毕，<br>天赐神女，圣姑即其像也。山上有禹冢。昔大禹即位十年，东巡狩，崩于会稽，<br>因而葬之。有鸟来为之耘，春衔拔草根，秋啄其秽，是以县官禁民不得妄害此鸟，<br>犯则刑无赦山东有湮井，去庙七里，深不见底，谓之禹井，云东游者多探其穴也。<br>秦始皇登稽山刻石纪功，尚存山侧。孙畅之《述书》云：丞相李斯所篆也。又有<br>石匮山，石形似匮，上有金简玉字之书，言夏禹发之，得百川之理也。又有射的<br>山，远望山的的状若射侯，故谓射的。射的之西，有石室，名之为射堂。年登否<br>常占射的，以为贵贱之准。的明则米贱，的暗则米贵。故谚云：射的白，斛米百，<br>射的玄，斛米千。北则石帆山，山东北有孤石，高二十馀丈，广八丈，望之如帆，<br>因以为名。北临大湖。水深不测，传与海通。何次道作郡，常于此水中得乌贼鱼。<br>南对精庐，上荫修，木，下瞰寒泉。西连稽山，一山也。东带若邪溪，《吴越春<br>秋》所谓欧冶涸而出铜，以成五剑。溪水上承嶕岘麻溪，溪之下，孤潭，周数<br>亩，甚清深，有孤石临潭。乘崖俯视。猨狖惊心，寒木被潭，森沈骇观。上有<br>一栎树，谢灵运与从弟惠连常游之，作连句，题刻树侧。麻潭下注若邪溪，水至<br>清照，众山倒影，窥之如画。汉世刘宠作郡，有政绩，将解任去治，此溪父老，<br>人持百钱出送，宠各受一文。然山栖遯逸之士，谷隐不羁之民，有道则见，物以<br>感远为贵，荷泉致意，故受者以一钱为荣，岂藉费也。义重故耳。溪水下注大湖，<br>邪溪之东，又有寒溪，溪之北有郑公泉，泉方数丈，冬温夏凉。汉太尉郑弘宿居<br>潭侧，因以名泉。弘少以苦节自居，恒躬采伐，用贸粮膳。每出入溪津，常感神<br>风送之，虽凭舟自运，无杖檝之劳。村人贪藉风势，常依隋往还，有淹留者，<br>徒辈相谓，汝不欲及郑风邪？其感致如此。湖水自东亦注江通海，水侧有白鹿山。<br>山北湖塘上旧有亭，吴黄门郎杨哀明，居于弘训里，太守张景数往造焉，使开渎<br>作埭，埭之西作亭，亭、埭皆以杨为名。孙恩作贼，从海来，杨亭被烧，后复修<br>立，厥名犹在。东有铜牛山，山有铜穴，三十许丈，穴中有大树神庙。山上有冶<br>官，山北湖下有练塘里。《吴越春秋》云：句践炼冶铜锡之处。采炭于南山，故<br>其间有炭渎。句践臣吴，吴王封句践於越百里之地，东至炭渎是也。县南九里有<br>侯山，山孤立长湖中。晋车骑将军孔敬康少时，遯世栖迹此山。湖北有三小山，<br>谓之鹿野山，在县南六里，按《吴越春秋》，越之麋苑也。山有石室，言越王所<br>游息处矣。县南湖北有陈音山。楚之善射者曰陈音，越王问以射道，又善其说，<br>乃使简士习射北郊之外。按《吴越春秋》，音死，葬于国西山上，今陈音山乃在<br>国南五里。湖北有射堂及诸邸舍，连衍相属。又于湖中筑塘，直指南山，北即大<br>越之国。秦改为山阴县，会稽郡治也。太史公曰：禹会诸侯计于此，命曰会稽，<br>会稽者，会计也。始以山名，因为地号。夏后少康封少子杼以奉禹祠为越。世历<br>殷、周，至于允常，列于《春秋》。允常卒，句践称王，都于会稽。《吴越春秋》<br>所谓越王都埤中，在诸暨北界，山阴康乐里有地名邑中者是。越事吴，故北其门，<br>以东为右，西为左，故双阙在北门外。阙北百步有雷门，门楼两层，句践所造。<br>时有越之旧木矣。州郡馆宇，屋之大瓦，亦多是越时故物。句践霸世。徙都琅邪，<br>后为楚伐，始还浙东。城东郭外有灵氾，下水甚深，旧传下有地道，通于震泽。<br>又有句践所立宗庙，在城东明里中甘滂南。又有玉笥竹林云门天柱精舍。并疏山<br>创基，架林裁宇，害涧延流，尽泉石之好，水流迳通。浙江又北迳山阴县西。西<br>门外百馀步有怪山。本琅邪郡之东武县山也，飞来徙此，压杀数百家。《吴越春<br>秋》称怪山者，东武海中山也，一名自来山，百姓怪之，号曰怪山。亦曰：越王<br>无疆为楚所伐，去琅邪，还浙东，东武人随居山下。远望此山，其形似龟，故亦<br>有龟山之称也。越起灵台于山上，又作三层楼以望云物。川土明秀，亦为胜地。<br>故王逸少云：从山阴道上，犹如镜中行也。浙江之上，又有大吴王、小吴王邨，<br>并产阖闾、夫差伐越所舍处也。今悉民居，然犹存故目。昔越王为吴所败，以五<br>千馀众，栖于稽山。卑身待士，施必及下。《吕氏春秋》曰：越王之栖于会稽也，<br>有酒投江，民饮其流，而战气自倍。所投即浙江也。许慎、晋灼并言江水至山阴<br>为浙江。江之西岩有朱室坞，句践百里之封，西至朱室，谓此也。浙江又东北迳<br>重山西，大夫文种之所葬也。山上有白楼亭，亭本在山下，县令殷朗移置今处。<br>沛国醒俨，避地会稽，闻陈业履行高洁。往侯不见。俨后浮海，南入交州，临支<br>遗书与业，不因行李，击白楼亭柱而去。升陟远望，山湖满目也。永建中，阳羡<br>周嘉上书，以县远赴会至难，求得分置，遂以浙江西为吴，以东为会稽。汉高帝<br>十二年，一吴也，后分为三，世号三吴，吴兴、吴郡、会稽其一焉。<br>浙江又东迳御儿乡。《万善历》曰：吴黄武六年正月，获彭绮。是岁，由拳<br>西乡有产儿，隋地便能语，云：天方明，河欲清。鼎脚折。金乃生。因是诏为语<br>儿乡非也。御儿之名远矣，盖无智之徒，因藉地名，生情穿凿耳。《国语》曰：<br>句践之地，北至御儿是也，安得引黄武证地哉？韦昭曰：越北鄙在嘉兴。<br>浙江又东迳柴辟南，旧吴楚之战地矣。备侯于此，故谓之辟塞，是以《越绝》<br>称吴故从由拳、辟塞渡会稽，溱山阴是也。<br>又迳永兴县南，县在会稽东北一百二十里，故馀暨县也。阖闾弟夫概之故邑<br>也。王莽之馀衍也。汉末，童谣云：天子当兴东南三馀之间。故孙权改曰永兴，<br>县滨浙江。<br>又东合浦阳江。江水导源乌伤县，东迳诸暨县，与泄溪合。溪广数丈，中道<br>有两高山夹溪，造云壁立，凡有五泄。下泄悬三十馀丈，广十丈，中三泄不可得<br>至，登山远望，乃得见之。泄悬百馀丈，水势高急，声震水外。上泄悬二百馀丈，<br>望若云垂，此是瀑布，土人号为泄也。江水又东迳诸暨县南，县临对江流，江南<br>有射堂。县北带乌山，故越地也。先名上诸暨，亦曰句无矣。故《国语》曰：句<br>践之地，南至句无。王莽之疏虏也。夹水多浦，浦中有大湖，春夏多水，秋冬涸<br>浅。江水又东南迳剡县，与白石山水会。山上有瀑布，悬水三十丈，下注浦阳江。<br>浦阳江水又东流南屈，又东回北转，迳剡县东，王莽之尽忠也。县开东门向江，<br>江广二百馀步。自昔耆旧传，县不得开南门，开南门则有贼盗。江水翼县转注，<br>故有东渡、西渡焉。东南二渡，通临海，并泛单船为浮航。西渡通东阳，并二十<br>五船为桥航。江边有查浦，浦东行二百馀里，与句章接界。浦里有六里，有五百<br>家，并夹浦居，列门向水，甚有良田。有青溪、馀洪溪、大发溪、小发溪，江上<br>有溪，六溪列溉，散入江。夹溪上下，崩崖若倾。东有簟山。南有黄山，与白石<br>三山，为县之秀峰。山下众流前导，湍石激波，浮险四注。浦阳江又东迳石桥，<br>广八丈，高四丈。下有石井，口径七尺，桥上有方石，长七尺，广一丈二尺。桥<br>头有磐石，可容二十人坐。溪水两旁悉高山，山有石壁二十许丈，溪中相攻，赑<br>响外发，未至桥数里，便闻其声。江水北迳嵊山，山下有亭，亭带山临江，松岭<br>森蔚，沙渚平静，浦阳江又东北迳始宁县<山雩>山之成功峤。峤壁立临江，欹路峻<br>狭，不得并行。行者牵木稍进，不敢俯视。峤西有山，孤峰特上，飞禽罕至。尝<br>有采药者，沿山见通溪，寻上，于山顶树下，有十二方石，地甚光洁。还复更寻，<br>遂迷前路。言诸仙之所憩宴，故以坛宴名山。峤北有<山雩>浦，浦口有庙，庙甚灵<br>验，行人及樵伐者皆先敬焉。若相侵窃，必为蛇虎所伤。北则<山雩>山与嵊山接，<br>二山虽曰异县，而峰岭相连，其间倾涧怀烟，泉溪引雾，吹畦风馨，触岫延赏。<br>是以王元琳谓之神明境，事备谢康乐《山居记》。浦阳江自<山雩>山东北，迳太康<br>湖，车骑将军谢玄田居所在。右滨长江，左傍连山，平陵修通，澄湖远镜。于江<br>曲起楼，楼侧悉是桐梓，森耸可爱，居民号为桐亭楼，楼两面临江，尽升眺之趣。<br>芦人渔子，泛滥满焉。湖中筑路，东出趣山，路甚平直，山中有三精舍，高甍凌<br>虚，垂檐带空，俯眺平林，烟杳在下，水陆宁晏，足为避地之乡矣。江有琵琶圻，<br>圻有古冢堕水，甓有隐起字云：筮吉龟凶，八百年，落江中。谢灵运取甓诣京，<br>咸传观焉。乃如龟繇，故知冢已八百年矣。浦阳江又东北迳始宁县西，本上虞之<br>南乡也。汉顺帝永建四年，阳羡周嘉上书，始分之。旧治水西，常有波潮之患。<br>晋中兴之初，治今处。县下有小江，源出<山兆>山，谓之<山兆>浦，迳县下西流注于<br>浦阳茠山，下注此浦。浦西通山阴浦而达于江。江广百丈，狭处二百步，高<br>山带江，重荫被水，江阅渔商，川交樵隐，故桂棹兰栧，望景争途。江南有故<br>城，太尉刘牢之讨孙恩所筑也。江水东迳上虞县南，王莽之会稽也。本司盐都尉<br>治也，地名虞宾。《晋太康地记》曰：舜避丹朱于此，故以名县，百官从之，故<br>县北有百官桥。亦云：禹与诸侯会事讫，因相虞乐，故曰上虞。二说不同，未详<br>孰是？县南有兰风山，山少木多石，驿路带山傍江，路边皆作栏干。山有三岭，<br>枕带长江，苕苕孤危，望之若倾。缘山之路，下临大川，皆作飞阁栏干。山有三<br>岭，枧带长江，苕苕孤危，望之若倾。缘山之路，不临大川，皆作飞阁栏干，乘<br>之而渡，谓此三岭为三石头。丹阳葛洪遯世居之，基井存焉。琅邪王方平性好山<br>水，又爰宅兰风，垂钓于此，以永终朝。行者过之，不识，问曰：卖鱼师，得鱼<br>卖否？方平答曰：钓亦不得，得复不卖。亦谓是水为上虞江。县之东郭外有渔浦<br>湖，中有大独小独二山。又有覆舟山。覆舟山下渔浦王庙。庙今移入裹山。此三<br>山孤立水中。湖外有青山、黄山、泽兰山，重岫叠岭，参差入云。泽兰山头有深<br>潭，山影临水，水色青绿。山中有诸坞，有石楗一所，右临白马潭。潭之深无底，<br>传云创湖之始，边塘屡崩，百姓以白马祭之，因以名水。湖之南，即江津也。江<br>南有上塘、阳中二里。隔在湖南，常有水患。太守孔灵符遏蜂山前湖以为埭。埭<br>下开渎，直指南津。又作水楗二所，以舍此江，得无淹溃之害。县东有龙头山，<br>山崖之间有石井，冬夏常冽清泉，南带长江，东连上陂。江之道南有《曹娥碑》。<br>娥父旴，迎涛溺死，娥时年十四，哀父尸不得，乃号涌江介，因解衣投水，祝<br>曰：若值父尸，衣当沈。若不值，衣当浮。裁落更沈，娥遂于沈处赴水而死。县<br>令度尚，使外甥邯郸子礼为碑文，以彰孝烈。江滨有马目山，洪涛一上，波隐是<br>山，势沦嵊亭，间历数县，行者难之，县东北上，亦有孝子杨威母墓。威少失父，<br>事母至孝，常与母入山采薪，为虎所副，自计不能御，于是抱母，且号且行，虎<br>见其情，遂弭耳而去。自非诚贯精微，孰能理感于英兽矣。又有吴渎，破山导源，<br>注于胥江。上虞江东迳周市而注永兴。《地理志》曰：县有仇亭，柯水东入海。<br>仇亭有县之东北一十里江北，柯水疑即江也。又东北迳永兴县东，与浙江合，谓<br>之浦阳江。《地理志》又云：县有萧山，潘水所出，东入海。又疑是浦阳江之别<br>名也，自外无水以应之。浙江又东注于海。故《山海经》曰：浙江在其东，在闽<br>西北入海。韦昭以松江、浙江、浦阳江为三江。<br>△斤江水出交阯龙编县，东北至郁林领方县东，注于郁。<br>《地理志》云：迳临尘县至领方县，注于郁。<br>△容容、夜、纟卤、湛、乘、牛渚、须无、无濡、营进、皇无、地零、侵离。<br>侵离水出广州晋兴郡，郡以太康中分郁林置。东至临尘，入郁。<br>△无会、重濑、夫省、无变由蒲、王都、融、勇外。<br>此皆出日南郡西，东入于海。容容水在南垂，名之，以次转北也。<br>△右二十水，从江已面，至日南郡也。<br>《禹贡锥指》曰：弱水，《经》不言所出，桑钦以为出张掖删丹县。<br>郑康成曰：众水东流，此独西流。而《水经注》无之，其所经与所入，不可<br>得而详也。一清按：《史记·索隐》曰：《水经》曰：“弱水出张掖删丹县，西<br>北至酒泉会水县入合黎山腹。《汉志》张掖郡删丹县，桑钦以为导弱水自此西至<br>酒泉合黎，即是小司马所引之文。是唐时尚有《弱水》篇，今本尽失之耳。张守<br>节《正义》亦云：合黎水出临松县东，而北流迳张掖故城下，又北流至县北二十<br>三里，合弱水。弱水自合黎出折而北泫，迳沙碛之西，入居延泽，行千五百里。<br>又《汉志》金城郡临羌县下云：有弱水。《说文》曰：弱水自张掖删丹西，至酒<br>泉合黎，馀波入于流沙。观此则弱水之源委，约略可得矣。又曰：<山几>山也，或<br>曰弱水之所出。《十六国春秋》乞伏札子击吐谷浑，觅地於弱水西。《元和志》<br>弱水在删丹县南山下。《括地志》蘭门山一名穷石，在删丹县西南七十里。《离<br>骚》夕次於穷石。《淮南子》弱水出穷石山是也。《隋书·地理志》删丹县有祀<br>山、弱水。胡渭曰：疑即<山几>字之误。《寰宇记》曰：合黎水一名羌谷，鲜水，<br>一名覆袁水，亦名张掖河，南自吐谷浑界流入。《禹贡》导弱水至于合黎。孔安<br>国云：合黎，水名，在流沙东。即谓此也。详《河水》篇第二篇《注》中。<br>《禹贡锥指》曰：《传》云：黑水自北而南，经三危，过梁州，入南海。<br>《正义》云：《地理志》，益州郡计在蜀郡西南三千馀里，故滇王国也。武帝元<br>封二年，始开为郡。郡内有滇池县。县有黑水祠。止言有祠，不知水之所在。郑<br>云：今中国无也。《传》之此言，顺《经》文耳。案郦道元《水经》黑水出张掖<br>鸡山，南流至敦煌，过三危山，南流入于南海。然张掖、敦煌，立在河北，所以<br>黑水得越河入南海者，自积石以西，皆多伏流，故黑水得越而南也。渭案：滇池<br>所祠之黑水，即金沙江，与雍州无涉。《山海经》曰：灌湘之山，又东五百里曰<br>鸡山，黑水出焉，而南流注于海。鸡山不知在何郡？郭璞无注。而孔《疏》引<br>《水经》以为出张掖之鸡山，检今本无此文，盖其书有散逸耳。《太平御览》引<br>《张掖记》曰：黑水出县界鸡山，亦名玄圃。昔有娀氏女简狄，浴於玄丘之水，<br>即黑水也。据此则鸡山当在甘州张掖县界，汉为<舟乐>得县地。今陕西甘州卫西，<br>有张掖河，即古羌谷水，出羌中北流，至卫西为张掖河，合弱水，东北入居延海，<br>欲谓之黑河。此水立不经三危入南海，安得以此为《禹贡》之黑水耶？《山海经》<br>明言南流注于海，必非东北入居延之张掖河，其鸡山恐亦不在县界也。又曰：夏、<br>殷之衰，雍州西北境皆为戎、翟所据。及周室东迁，旧都八百里之地，悉弃以予<br>秦。秦染夷俗，诸侯摈之，不与中国会盟。輶轩之使，莫有过而问焉。况三危西<br>裔之区乎？故屈原《天问》曰：黑水玄趾，三危安在？盖自战国时，此地之山川，<br>已与昆仑弱水，同其渺茫，亻堇得之传闻而无从目验矣。秦火之后，载籍沦亡。<br>汉兴，治《尚书》者，不能言黑水，三危之所在。武帝通西域，玉门、阳关之外，<br>使者往来数十辈，不闻涉大川而西，可以当古之黑水者。故班《志》张掖、酒泉、<br>敦煌郡下，并无其文。司马彪亦无可言。至郦道元始云：黑水出张掖鸡山，而其<br>所谓南流至敦煌过三危入南海，亦不过顺《经》为义，与他水历叙所过之郡县者，<br>详略相去远矣。故杜佑云：道元注《水经》，锐意寻讨，亦不能知黑水所经之处。<br>唐初，魏王泰《括地志》云：黑水出伊吾县北。此与张掖鸡山，未知孰是？然其<br>所谓南流绝三危者，竟亦不可复寻。禹治黑水，不若治河之详。自屈原已不能知，<br>而况伏生辈乎？自古文《尚书》家，已不能知，而况班固、司马彪、郦道元、魏<br>王泰诸人乎？至若樊绰、程大昌、金履祥、李元阳等，纷纷辩论，击风捕影，了<br>无所得，徒献笑於后人而已！<br>△嵩高为中岳，在颍川阳城县西北。<br>《春秋说题辞》曰：阴今阳，故石凝为山。《国语》曰：禹封九山，山，土<br>之聚也。《尔雅》曰：山大而高曰嵩。合而言之为嵩高，分而名之为二室，西南<br>为少室，东北为太室。《嵩高山记》曰：山下岩中有一石室，云有自然经书，自<br>然饮食。又云：山有玉女台，言汉武帝见三仙玉女，因以名台。<br>△泰山为东岳，在泰山博县西北。<br>岱宗也，王者封禅于其山，示增高也。有金策玉检之事焉。<br>△霍山为南岳，在庐江灊县西南。<br>天柱山也。《尔雅》云：大山宫小山为霍。《开山图》曰：其山上侵神气，<br>下固穷泉。<br>△华山为西岳，在弘农华阴县西南。<br>古文之敦物山也。<br>△雷首山在河东蒲坂县东南。<br>△砥柱山在河东大阳县东河中。<br>△王屋山在河东垣县东北也。<br>昔黄帝受丹诀于是山也。<br>△太行山在河内野王县西北。<br>王烈得石髓处也。<br>△恒山为北岳，在中山上曲阳县西北。<br>△碣石山在辽西临渝县南水中也。<br>大禹凿其石，夹右而纳河，秦始皇、汉武帝皆尝登之。海水西侵，岁月逾甚，<br>而苞其山，故言水中矣。<br>△析城山在河东濩泽县西南。<br>△太岳山在河东永安县。<br>△壶口山在河东北屈县东南。<br>△龙门山在河东皮氏县西。<br>△梁山在冯翊夏阳县西北河上。<br>△荆山在冯翊怀德县南。<br>△岐山在扶风美阳县西北。<br>△汧山在扶风汧县之西也。陇山<br>△终南山、敦物山在扶风武功县西南也。<br>西顷山，在陇西临洮县西南。<br>《禹贡》中条山也。<br>△嶓冢山在陇西氐道县之南。<br>南条山也。<br>△鸟鼠同穴山在陇西首阳县西南。<br>郑玄曰：鸟鼠之山有鸟焉，与鼠飞行而处之，又有止而同穴之山焉，是二山<br>也。鸟名为馀，似鵽而黄黑色，鼠如家鼠而短尾，穿地而共处，鼠内而鸟外。<br>孔安国曰：共为雌雄，杜彦达曰：同穴止宿，养子互相哺食，长大乃止。张晏言<br>不相为牝牡，故因以名山。<br>△积石在陇西河关县西南。<br>《山海经》云：山在邓林山东，河所入也。<br>△都野泽在武威县东北。<br>县在姑臧城北三百里，东北即休屠泽也，古文以为猪野也。其水上承姑臧武<br>始泽，泽水二源，东北流为一水，迳姑臧县故城西，东北流，水侧有灵渊池。王<br>隐《晋书》曰：汉末，博士敦煌侯瑾，善内学，语弟子曰：凉州城西，泉水当竭，<br>有双阙起其上。至魏嘉平中，武威太守条茂，起学舍，筑阙于此泉。太守填水，<br>造起门楼，与学阙相望。泉源徙发，重导于斯，故有灵渊之名也。泽水又东北流<br>迳马成东，━━城即休屠县之故城也。本匈奴休屠王都。━━谓之马城河，又东<br>北与横水合，水出姑臧城下，武威郡凉州治。《地理风俗记》曰：汉武帝元朔三<br>年，改雍曰凉州，以其金行，土地寒凉故也。迁于冀，晋徙治此。王隐《晋书》<br>曰：凉州有龙形，故曰卧龙城，南北七里。东西三里，本匈奴所筑也。及张氏之<br>世居也，又增筑四城，箱各千步。东城殖园果，命曰讲武场，北城殖园果，命曰<br>玄武圃，皆有宫殿。中城内作四时宫，随节游幸，并旧城为五。街衢相通，二十<br>二门。大缮宫殿观阁，采绮妆饰，拟中夏也。其水侧城北流，注马城河，河水又<br>东北，清涧水入焉，俗亦谓之为五涧水也。水出姑臧城东，而西北流注马城河。<br>河水又与长泉水合，水出姑臧东揟次县王莽之播德也。西北历黄沙阜，而东北<br>流注马城河，又东北迳宣威县故城南，又东北迳平泽、晏然二亭东，又东北迳武<br>威县故城东。汉武帝太初四年，匈奴浑邪王杀休屠王，以其众置武威县，武威郡<br>治。王莽更名张掖。《地理志》曰：谷水出姑臧南山，北至武威入海，屈此水流<br>两分，一水北入休屠泽，俗谓之为西海；一水又东迳一百五十里入猪野。世谓之<br>东海，通谓之都野矣。<br>△合离山在酒泉会水县东北。<br>合黎山也。<br>△流沙地在张掖居延县东北。<br>居延泽在其县故城东北。《尚书》所谓流沙者也。形如月生五日也。弱水入<br>流沙，流沙，沙与水流行也。亦言出钟山，西行极崦嵫之山，在西海郡北。山有<br>石赤、白色，以两石相打，则水润。打之不已，润尽则火出，山石皆然，炎起数<br>丈，迳日不灭。有大黑风，自流沙出奄之，乃灭，其石如初。言动火之事，发疾<br>经年，故不敢轻近耳。流沙又迳浮渚，历壑市之国，又迳于鸟山之东，朝云国，<br>西历昆山，西南出于过瀛之山。《大荒西经》云：西南海之外，流沙出焉，迳夏<br>后开之东开上三嫔于天，得《九辩》与《九歌》焉。又历员丘不死山之西，入于<br>南海。<br>△三危山在敦煌县南。<br>《山海经》曰：三危之山，三青鸟居之。是山也，广圆百里。在鸟鼠山西，<br>即《尚书》所谓窜三苗于三危也。《春秋传》曰：允姓之奸，居于瓜州。瓜州，<br>地名也。杜林曰：敦煌，古瓜州也。州之贡物，地出好瓜，民因氏之。瓜州之戎<br>并于月氏者也。汉武帝后元年，分酒泉置，南七里有鸣沙山，故亦曰沙州也。<br>△朱圉山在天水北，冀城南。<br>即冀县，山有石鼓，《开山图》谓之天鼓山。九州害起则鸣，有常应。又云：<br>石鼓山有石鼓，于星为河鼓，星动则石鼓鸣，石鼓鸣则秦土有殃。鸣浅殃万物，<br>鸣深则殃君王矣。<br>△岷山在蜀郡湔氐道西。<br>《汉书》以为渎山者也。<br>△熊耳山，在弘农卢氏县东。<br>是山也。谷水出其北林也。<br>△荆山在南郡临沮县东北。<br>东条山也。<br>卞和得玉璞于是山，楚王不理，怀璧哭于其下，王后使玉人理之，所谓和氏<br>之玉焉。<br>△内方山在江夏竟陵县东北。<br>《禹贡》注章山也。<br>△大别山在庐江安丰县西南。<br>△外方山，嵩高是也。<br>△桐柏山在南阳平氏县东南。<br>△陪尾山在江夏安陆县东北。<br>△衡山在长沙湘南县南。<br>禹治洪水，血马祭衡山，于是得金简玉字之书。按省玉字。得通水理也。<br>△九江地在长沙下巂，县西北。<br>△云梦泽在南郡华容县之东。<br>△东陵地在庐江金兰县西北。<br>△敷浅原地在豫章历陵县西。<br>△彭蠡泽在豫章彭泽县西北。<br>《尚书》所谓彭蠡既猪，阳鸟攸居也。<br>△中江在丹阳芜湖县西南，东至会稽阳羡县，入于海。<br>△震泽在吴县南五十里。<br>△北江在毗陵北界，东入于海。<br>△峄阳山在下邳县之西。<br>△羽山在东海祝其县南也。<br>县即王莽之犹亭也。《尚书》殛鲧于羽山，谓是山也。山西有羽渊，禹父之<br>所化，其神为黄能以入渊矣。故《山海经》曰：洪水滔天，鲧窃帝之息壤以堙水，<br>不待帝命。帝令祝融杀鲧羽郊者也。<br>△陶丘在济阴定陶县之西南。<br>陶丘，丘再成也。<br>△菏泽在定陶县东。<br>△雷泽在济阴成阳县西北。<br>△菏水在山阳湖陆县南。<br>△蒙山在太山蒙阴县西南。<br>△大野泽在山阳钜野县东北。<br>△大邳地在河南成皋县北。<br>《尔雅》曰：山一成谓之邳，然则大邳山名，非地之名也。<br>△明都泽在梁郡睢阳县东北。<br>△益州沱水在蜀郡汶江县西南。其一在郫县西南，皆还入江。<br>△荆州沱水在南郡枝江县。<br>△三澨池在南郡邔县之北，<br>《尚书》曰：导汉水过三澨。《地说》曰：沔水东行过三澨，合流触大别山<br>陂，故马融、郑玄、王萧、孔安国等，咸以为三澨，水名也。许慎言：澨者，埤<br>增水边土，人所止也。按《春秋左传》曰：文公十有六年，楚军次于句澨，以伐<br>诸庸。宣公四年，楚令尹子越师于漳澨。定公四年，左司马戍败吴师于雍澨。昭<br>公二十三年，司马薳越缢於蓬澨。服虔或谓之邑，又谓之地。京相璠杜预亦云：<br>水际及边地名也。今南阳、淯阳二县之间，淯水之滨，有南澨、北澨矣。而<br>诸儒之论，水陆相半，又无山源出处之所，津途关路，惟郑玄及刘澄之言在竟陵<br>县界。《经》云邔县北沱，然沱流多矣，论者疑焉，而不能辨其所在。<br>△右《禹贡山水泽地所在》凡六十。<br><hr>
