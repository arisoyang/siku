<h4>《史部·水经注·卷十》<b class="x">作者：郦道元</b></h4>
<br>○浊漳水<br>△浊漳水出上党。长子县西发鸠山。<br>漳水出鹿谷山。与发鸠连麓而在南，《淮南子》谓之发苞山，故异名互见也。<br>左则阳泉水注之，右则散盖水入焉。三源同出一山，但以南北为别耳。<br>△东过其县南。<br>又东，尧水自西山东北流，迳尧庙北，又东，迳长子县故城南，周史辛甲所<br>封邑也。《春秋·襄公十八年》，晋人执卫行人石买于长子，即是县也。秦置上<br>党郡，治此。其水东北流入漳水。漳水东会於梁水。梁水出南梁山，北流，迳长<br>子县故城南。《竹书纪年》曰：梁惠成王十二年，郑取屯留尚子、涅。尚子，即<br>长子之异名也。梁水又北入漳水。<br>△屈从县东北流。<br>陶水南出陶乡，北流迳长子城东，西转迳其城北，东注於漳水。<br>△又东过壶关县北。<br>漳水东迳屯留县南，又屈迳其城东，东北流，有绛水注之。水西出谷远县东<br>发鸠之谷，谓之为滥水也。东迳屯留县故城南，故留吁国也，潞氏之属。《春秋<br>左传·襄公十八年》，晋人执孙蒯于纯留是也。其水东北流，入于漳。故桑钦云：<br>绛水出屯留西南，东入海。漳水又东，冻水注之。水出西发鸠山，东迳余吾县故<br>城南。汉光武建武六年封景丹子尚为侯国。冻水又东，迳屯留县故城北。《竹书<br>纪年》：梁惠成王元年，韩共侯、赵成侯迁晋桓公于屯留。《史记》赵肃侯夺晋<br>君端氏而徙居之，此矣。其水又东流，注于漳。故许慎曰：水出发鸠山入河，从<br>水，东声也。<br>漳水又东北，迳壶关县故城西，又屈迳其城北，故黎国也，有黎亭。县有壶<br>口关，故曰壶关矣。吕后元年，立孝惠后宫子武为侯国。汉有壶关三老公乘兴上<br>书讼卫太子，即邑人也。<br>县在屯留东，不得先壶关而后屯留也。<br>漳水历鹿台山，与铜鞮水合。水出铜鞮县西北石磴山，东流与专池水合。水<br>出八持山，东北流，入铜鞮水。铜鞮水又东南，合女谏水。水西北出好松山，东<br>南流，北则苇池水，与公主水合，而右注之，南则榆交水，与皇后水合，而左入<br>焉。乱流东南，注於铜鞮水。铜鞮水又东，迳李憙墓，墓前有碑，碑石破碎，故<br>李氏以太和元年立之。其水又东迳故城北。城在山阜之上，下临岫壑，东西北三<br>面阻涧，广袤二里，世谓之断梁城，即故县之上虒亭也。铜鞮水又东，迳铜鞮县<br>故城北，城在水南山中，晋大夫羊舌赤铜鞮伯华之邑也。汉高祖破韩王信于此县。<br>铜鞮水又东南流，迳顷城西，即县之下虒聚也。《地理志》曰：县有上虒亭、下<br>虒聚者也。铜鞮水又南，迳胡邑西，又东，屈迳其城南，又东，迳襄垣县入于漳。<br>漳水又东北流，迳襄垣县故城南，王莽之上党亭。<br>△又东北过屯留县南潞县北。<br>县故赤翟潞子国也。其相丰舒，有俊才，而不以茂德。晋伯宗数其五罪，使<br>荀林父灭之。阚骃曰：有潞水，为冀州浸，即漳水也。余按《燕书》，王猛与慕<br>容评相遇于潞川也，评鄣固山泉，鬻水与军，入绢匹，水二石。无佗大川，可以<br>为浸，所有巨浪长湍，惟漳水耳，故世人亦谓浊漳为潞水矣。县北对故台壁，漳<br>水迳其南，本潞子所立也，世名之为台壁。慕容垂伐慕容永於长子，军次潞川。<br>永率精兵拒战，阻河自固，垂阵台壁，一战破之，即是处也。漳水于是左合黄须<br>水口。水出台壁西张讳岩下，世传岩赤则土离兵害，故恶其变化无常，恒以石粉<br>污之，令白，是以俗目之为张讳岩。其水南流迳台壁西，又南入于漳。<br>漳水又东北，历望夫山，山之南有石人，伫于山上，状有怀于云表，因以名<br>焉。有涅水，出覆甑山，而东流与西汤溪水合。水出涅县西山汤谷，五泉俱会，<br>谓之五会之泉。又东南流，谓之西汤水。又东南流，注涅水，又东迳涅县故城南，<br>县氏涅水也。东与白鸡水合，水出县之西山，东迳其县北，东南流入涅水。涅水<br>又东南，武乡水会焉。水源出武山，西南迳武乡县故城西，而南出得清谷口。水<br>源出东北长山清谷，西南与鞸鞈、白壁二水合，南入武乡水，又南得黄水口，<br>黄水三源，同注一壑，东南流，与隐室水合。水源西北出隐室山，东南注黄水，<br>又东入武乡水，武乡水又东南，注于涅水，涅水又东南流，注于漳水。<br>漳水又东，迳磻阳城北，仓石水入焉。水出林虑县之仓石溪，东北迳鲁班门<br>西，双阙昂藏，石壁霞举，左右结石修防。崇基仍存，北迳偏桥东，即林虑之峤<br>岭，抱犊固也。石磴西陛，陟踵修上，五里馀，崿路中断，四五丈中，以木为偏<br>桥，劣得通行，亦言故有偏桥之名矣。自上犹须攀萝扪葛，方乃自津山顶，即庾<br>衮眩坠处也。仓石溪水又北，合白木溪。溪水出壶关县东白木川，东迳百畮城<br>北，盖同仇池百顷之称矣。又东，迳林虑县之石门谷，又注于苍溪水。苍溪水又<br>北，迳磻阳城东，而北流注于漳水。漳水又东，迳葛公亭北而东注矣。<br>△又东过武安县南。<br>漳水于县南，清漳水自涉县东南来流注之。世谓决入之所为交漳口也。<br>△又东出山，过邺县西。<br>漳水又东，迳三户峡，为三户津。张晏曰：三户，地名也，在梁期西南。孟<br>康曰：津峡名也，在邺西三十里。又东，污水注之。水出武安山，东南流，迳污<br>城北。昔项羽与蒲将军、英布济自三户，破章邯于是水。污水东注于漳水。<br>漳水又东，迳武城南，世谓之梁期城。梁期在邺北，俗亦谓之两期城，皆为<br>非也。司马彪《郡国志》曰：邺县有武城，即斯城矣。漳水又东北，迳西门豹祠<br>前。祠东侧有碑，隐起为字。祠堂东头石柱，勒铭曰：赵建武中所修也。魏文帝<br>《述征赋》曰：羡西门之嘉迹，忽遥睇其灵宇。漳水右与枝水合，其水上承漳水<br>于邯会西，而东别与邯水合。水发源邯山东北，迳邯会县故城西，北注枝水。故<br>曰邯会也。张晏曰：漳水之别，自城西南与邯山之水会。今城劳犹有沟渠存焉。<br>汉武帝元朔二年，封赵敬肃王子刘仁为侯国。其水又东北入於漳。昔魏文侯以西<br>门豹为邺令也，引漳以溉邺，民赖其用。其后至魏襄王，以史起为邺令，又堰漳<br>水以灌邺田，咸成沃壤，百姓歌之。魏武王又堨漳水，回流东注。号天井堰。<br>二十里中，作十二墱，墱相去三百步，令互相灌注。一源分为十二流，皆悬<br>水门。陆氏《邺中记》云：水所溉之处，名曰晏陂泽。故左思之赋魏都也。谓<br>墱流十二，同源异口者也。魏武之攻邺也，引漳水以围之。《献帝春秋》曰：<br>司空邺城围，周四十里，初浅而狭，如或可越。审配不出争利，望而笑之。司空<br>一夜增修，广深二丈，引漳水以注之，遂拔邺。本齐桓公所置也，故《管子》曰：<br>筑五鹿、中牟、邺以卫诸夏也。后蜀晋，魏文侯七年，始封此地，故曰魏也。汉<br>高帝十二年，置魏郡，治邺县，王莽更名魏城。后分魏郡，置东、西部都尉，故<br>曰三魏。魏武又以郡国之旧，引漳流自城西东入，迳铜雀台下，伏流入城东注，<br>谓之长明沟也。渠水又南，迳止车门下。魏武封于邺，为北宫，宫有文昌殿。沟<br>水南北夹道，枝流引灌，所在通溉，东出石窦下，注之洹水。故魏武《登台赋》<br>曰：引长明，灌街里，谓此渠也。石氏于文昌故殿处，造东、西太武二殿，于济<br>北谷城之山，采文石为基。一基下五百武直宿卫。屈柱趺瓦，悉铸铜为之，金漆<br>图饰焉。又徙长安、洛阳铜人，置诸宫前，以华国也。城之西北有三台，皆因城<br>为之基，巍然崇举，其高若山。建安中魏武所起，平坦略尽。《春秋古地》云：<br>葵邱，地名，今邺西三台是也。谓台已平，或更有见，意所未详。中曰铜雀台，<br>高十丈，有屋百馀间。台成，命诸子登子，并使为赋。陈思王下笔成章，美捷当<br>时。亦魏武望奉常王叔治之处也。昔严才与其属攻掖门，修闻变，车马未至，便<br>将官属步至宫门。太祖在铜雀台望见之，曰：彼来者必王叔治也。相国钟繇曰：<br>旧，京城有变，九卿各居其府，卿何来也？修曰：食其禄，焉避其难？居府虽旧，<br>非赴难之义。时人以为美谈矣。石虎更增二丈，立一屋，连栋接榱，弥覆其上，<br>盘回隔之，名曰命子窟。又于台上起五层楼，高十五丈，去地二十七丈。又作铜<br>雀于楼巅，舒翼若飞。南则金凤台，高八丈，有屋一百九间。北曰冰井台，亦高<br>八丈，有屋一百四十间。上有冰室，室有数井。井深十五丈，藏冰及石墨焉。石<br>墨可书，又然之难尽，亦谓之石炭。又有粟窖及盐窖，以备不虞。今窖上犹有石<br>铭存焉。左思《魏都赋》曰：三台列峙而峥嵘者也。城有七门，南曰凤阳门，中<br>曰中阳门，次曰广阳门，东曰建春门，北曰广德门，次曰厩门，西曰金明门，一<br>曰白门。凤阳门三台洞开，高三十五丈。石氏作层观架其上，置铜凤，头高一丈<br>六尺。东城上，石氏立东明观，观上加金博山，谓之锵天。北城上有齐斗楼，超<br>出群榭，孤高特立。其城东西七里，南北五里，饰表以砖，百步一楼。凡诸宫殿<br>门台隅雉，皆加观榭，层甍反宇，飞檐拂云，图以丹青，色以轻素。当其全盛之<br>时，去邺六七十里，远望苕亭，巍若仙居。魏因汉祚，复都洛阳，以谯为先人本<br>国，许昌为汉之所居，长安为西京之遗迹，邺为王业之本基，故号五都也。今相<br>州刺史及魏郡治。<br>漳水自西门豹祠北，迳赵阅马台西。基高五丈，列观其上。石虎每讲武于其<br>下，升观以望之。虎自于台上放鸣镝之矢，以为军骑出入之节矣。漳水又北迳祭<br>陌西。战国之世，俗巫为河伯取妇，祭於此陌。魏文帝时，西门豹为邺令，约诸<br>三老曰：为河伯娶妇，幸来告知，吾欲送女。皆曰，诺。至时，三老、廷掾，赋<br>敛百姓，取钱百万。巫觋行里中，有好女者，祝当为河伯妇。以钱三万聘女，沐<br>浴脂粉如嫁状。豹往会之。三老、巫、掾与民咸集赴观。巫妪年七十，从十女弟<br>子。豹呼妇视之，以为非妙，令巫妪入报河伯。投巫於河中，有顷，曰，何久也？<br>又令三弟子及三老入白，并投于河。豹磬折曰：三老不来，奈何？复欲使廷掾、<br>豪长趣之，皆叩头流血，乞不为河伯取妇。淫祀虽断，地留祭陌之称焉。又慕容<br>隽投石虎尸处也。田融以为紫陌也。赵建武十一年，造紫陌浮桥于水上。为佛图<br>澄先造生墓於紫陌，建武十四年卒，十二月葬焉，即此处也。漳水又对赵氏临漳<br>宫，宫在桑梓苑，多桑木，故苑有其名。三月三日及始蚕之月，虎帅皇后及夫人<br>采桑于此。今地有遗桑，墉无尺雉矣。<br>漳水又北，滏水入焉。漳水又东，迳梁朝城南。《地理风俗记》曰：邺北五<br>十里有梁期城，故县也。汉武帝元鼎五年，封任破胡为侯国。晋惠帝永兴元年，<br>骠骑王浚遣乌丸渴末迳至梁期。候骑到邺，成都王颖遣将军石超讨末，为末所败<br>于此也。又迳平阳城北。《竹书纪年》曰：梁惠成王元年，邺师败邯郸之师于平<br>阳者也。司马彪《郡国志》曰：邺有平阳城。即此地也。<br>△又东过列人县南。<br>漳水又东，右迳斥邱县北，即裴县故城南，王莽更名之曰即是也。《地理风<br>俗记》曰：列人县西南六十里，有即裴城，故县也。<br>漳水又东北，迳列人县故城南，王莽更名之为列治也。《竹书纪年》曰：梁<br>惠成王八年，惠成王伐邯郸，取列人者也。于县左合白渠故渎。白渠水出魏郡武<br>安县钦口山，东南流，迳邯郸县南，又东与拘涧水合。水导源武始东山白渠，北<br>俗犹谓是水为拘河也。白渠水又东，又有牛首水入焉。水出邯郸县西堵山，东流<br>分为二水，洪湍双逝，澄映两川。汉景帝时，七国悖逆，命曲周侯郦寄攻赵，围<br>邯郸，相捍七月，引牛首拘水灌城，城坏，王自杀。其水东入邯郸城，迳温明殿<br>南，汉世祖擒王郎，幸邯郸，书卧处也。其水又东，迳丛台南，六国时赵王之台<br>也。《郡国志》曰：邯郸有丛台。故刘劭《赵都赋》曰：结云阁于南宇，立丛台<br>於少阳者也。今遗基旧墉尚在。其水又东历邯郸阜，张晏所谓邯山在东城下者也。<br>曰：单，尽也，城郭从邑，故加邑。邯郸之名，盖指此以立称矣。故赵郡治也，<br>《长沙耆旧传》称：桓阶为赵郡太守，尝有遗囊粟於路者，行人挂囊粟於树，莫<br>敢取之，即于是处也。其水又东流出城，又合成一川也，又东澄而为渚、沁二水，<br>东南流注拘涧水，又东入白渠，又东，故渎出焉。一水东为泽渚，曲梁县之鸡泽<br>也。《国语》所谓鸡丘矣。东北通澄湖。白渠故渎南出，所在枝分，右出即邯沟<br>也。历邯沟县故城东，盖因沟以氏县也。《地理风俗记》曰：即裴城西北二十里<br>有邯沟城，故县也。又东迳肥乡县故城北。《竹书纪年》曰：梁惠成王八年，伐<br>邯郸取肥者也。《晋书地道记》曰：太康中立，以隶广平也。渠道交径，互相缠<br>縻，与白渠同归，迳列人，右会漳津，今无水。《地理志》曰：白渠东至列人入<br>漳，是也。<br>△又东北过斥漳县南。<br>应劭曰：其国斥卤，故曰斥漳。汉献帝建安十八年，魏太祖凿渠，引漳水东<br>入清、洹，以通河漕，名曰利漕渠。漳津故渎水旧断，溪东北出，涓流濗注而<br>已。《尚书》所谓覃怀底绩，至于衡漳者也。孔安国曰：衡，横也，言漳水横流<br>也。又东北迳平恩县故城西。应劭曰：县故馆陶之别乡，汉宣帝地节三年置，以<br>封后父许伯为侯国，王莽更曰延平也。<br>△又东北过曲周县东，又东北过钜鹿县东。<br>衡漳故渎东北迳南曲县故城西。《地理志》，广平有南曲县。应劭曰：平恩<br>县北四十里有南曲亭，故县也。又迳曲周县故城东。《地理志》曰：汉武帝建元<br>四年置，王莽更名直周。余按《史记》，大将军郦商以高祖六年封曲周县为侯国。<br>又考《汉书》同，是知曲周旧县，非始孝武。啸父冀州人，在县市补履数十年，<br>人奇其不老，求其术而不能得也。<br>衡漳又北，迳巨桥邸阁西。旧有大梁横水，故有巨桥之称。昔武王伐纣，发<br>巨桥之粟，以赈殷之饥民。服虔曰：巨桥，仓名。许慎曰：钜鹿水之大桥也。今<br>临侧水湄，左右方一二里，中状若邱墟，盖遗囤故窖处也。衡水又北，迳钜鹿县<br>故城东。应劭曰：鹿者，林之大者也。《尚书》曰：尧将禅舜，纳之大麓之野，<br>烈风雷雨不迷，致之以昭华之玉。而县取目焉，路温舒，县之东里人。父为里监<br>门，使温舒牧羊泽中，取蒲牒用写书，即此泽也。钜鹿郡治。秦始皇二十五年，<br>灭赵，以为钜鹿郡。汉景帝中元年为广平郡。武帝征和二年，以封赵敬肃王子为<br>平干国。世祖中兴，更为钜鹿也。郑玄注《尚书》，引《地说》云：大河东北流，<br>过绛水千里，至大陆，为地腹。《地理志》曰：大陆在钜鹿，绛水在安平信都。<br>如《志》之言，钜鹿与信都，相去不容此数也。水土之名变易，世失其处，见降<br>水则以为绛水，故依而废读，或作绛字，非也。今河内共北山，淇水出焉，东至<br>魏郡黎阳入河，近所谓降水也。降读当如郕降于齐师之降，盖周时国于此地者，<br>恶言降，故改为共耳。又今河所从，去大陆远矣。馆陶北屯氏河，其故道与？余<br>按郑玄据《尚书》有东过洛汭，至于大伾，北过降水，至于大陆，推次言之，<br>故以淇水为降水，共城为降城，所未详也。稽之群书，共县本共和之故国，是有<br>共名，不因恶降而更称。禹著《山经》，淇出沮洳，《淇澳》《卫诗》，列目又<br>远，当非，改降革为今号。但是水导源共北山，玄欲因成降义，故以淇水为降水<br>耳。即如玄引《地说》，黎阳、钜鹿，非千里之迳，岂直信都于大陆者也。惟屯<br>氏北出馆陶，事近之矣。按《地理志》云：绛水发源屯留，下乱漳津，是乃与漳<br>俱得通称，故水流间关，所在著目，信都复见绛名，而东入于海。寻其川脉，无<br>他殊渎，而衡漳旧道，与屯氏相乱，乃《书》有过降之文，与《地说》千里之志，<br>即之途致，与《书》相邻，河之过降，当应此矣。下至大陆，不异经说。自甯迄<br>于钜鹿，出于东北，皆为大陆，语之缠络，厥势眇矣。九河既播，八枝代绝。遗<br>迹故称，往往时存。故鬲、般列于东北，徒骇渎联漳、绛，同逆之状粗分，陂漳<br>之会犹在，按经考渎，自安故目矣。漳水又历经县故城西。水有故津，谓之薄落<br>津。昔袁本初还自易京，上已届此，率其宾从，禊饮于斯津矣。衡漳又迳沙邱台<br>东，纣所成也，在钜鹿故城东北七十里。赵武灵王与秦始皇并死于此矣。又迳铜<br>马祠东，汉光武庙也。更始二年秋，光武追铜马于馆陶，大破之，遂降之。贼不<br>自安，世祖令其归营，乃轻骑行其垒。贼乃相谓曰：萧王推赤心置人腹中，安得<br>不投死乎？遂将降人分配诸将，众数十万人，故关西号世祖曰铜马帝也，祠取名<br>焉。庙侧有碑，述河内修武县张导，字景明，以建安三年为钜鹿太守。漳津泛滥，<br>土不稼穑，导披按地图，与丞彭参、掾马道嵩等，原其逆顺，揆其表里，修防排<br>通，以正水路，功绩有成，民用嘉赖。题云《漳河神坛碑》。而俗老耆儒，犹揭<br>斯庙为铜马刘神寺。是碑顷因震裂，馀半不可复识矣。又迳南宫县故城西。汉高<br>后元年，以封张越人子买为侯国，王莽之序中也，其水与隅醴通为衡津，又有长<br>芦淫水之名，绛水之称矣。今漳水既断，降水非复缠络矣。又北，绛渎出焉，今<br>无水。故渎东南迳九门城南，又东南，迳南宫城北，又东南，迳缭城县故城北。<br>《十三州志》曰：经县东五十里，有缭城，故县也。左迳安城南，故信都之安城<br>乡也。更始二年，和城太守邳彤，与上会信都南安城乡，上大悦，即此处也。故<br>渎又东北，迳辟阳亭，汉高帝六年，封审食其为侯国，王莽之乐信也。《地理风<br>俗记》曰：广川西南六十里，有辟阳亭，故县也。绛渎又北，迳信都城东，散入<br>泽渚，西至于信都城，东连于广川县之张甲故渎，同归于海。故《地理志》曰：<br>《禹贡》，绛水，在信都，东入于海也。<br>△又北过堂阳县西。<br>衡水自县分为二水，其一水北出，迳县故城西，世祖自信都以四千人先攻堂<br>阳绛水者也。水上有梁，谓之旅津渡，商旅所济故也。其右水东北注，出石门。<br>门石崩褫，馀基殆在，谓之长芦水，盖变列葭之名也。长芦水东迳堂阳县故城南。<br>应劭曰：县在堂水之阳。《穀梁传》曰：水北为阳也。今于故县城南，更无别水，<br>惟是水东出，可以当之。斯水盖包堂水之兼称矣。长芦水又东迳九门陂，故县也。<br>又东迳扶柳县故城南。世祖建武三十年，封寇恂子楫为侯国。又东屈，北迳信都<br>县故城西，信都郡治也。汉高帝六年置，景帝中二年为广川惠王越国，王莽更为<br>新博，县曰新博亭。光武自蓟至信都是也。明帝永平十五年，更名乐成。安帝延<br>光中改曰安平。城内有《汉冀州从事安平赵徵碑》，又有《魏冀州刺史陈留丁绍<br>碑》，青龙三年立。城南有《献文帝南巡碑》，其水城北注，又北迳安阳城东，<br>又北迳武阳城东，《十三州志》曰：扶柳县东北有武阳城，故县也。又北为博广<br>池，池多名蟹佳虾，岁贡王朝，以充膳府。又北迳下博县故城东，而北流注于衡<br>水也。<br>△又东北过扶柳县北，又东北过信都县西。<br>扶柳县故城在信都城西，衡水迳其西。县有扶泽，泽中多柳，故曰扶柳也。<br>衡水又北，迳昌城县故城西。《地理志》，信都有昌城县。汉武帝以封城阳<br>顷王子刘差为侯国。阚骃曰：昌城本名阜城矣。应劭曰：堂阳县北三十里，有昌<br>城，故县也。世祖之下堂阳，昌城人刘植率宗亲子弟，据邑以奉世祖是也。又迳<br>西梁县故城东。《地理风俗记》曰：扶柳县西北五十里，有西梁城，故县也。世<br>以为五梁城，盖字状致谬耳。<br>衡漳又东北，迳桃县故城北，汉高祖十二年，封刘襄为侯国，王莽改之曰桓<br>分也。合斯洨故渎。斯洨首受大白渠，大白渠首受绵蔓水。绵蔓水上承桃水，<br>水出乐平郡，之上艾县，东流，世谓之曰桃水。东迳靖阳亭南，故关城也。又北<br>流，迳井陉关下，注泽发水，水出董卓垒东，乱流东北，迳常山蒲吾县西，而桃<br>水出焉。泽发水又北入滹沱桃水，南迳蒲吾县故城西，又东南流，迳桑中县故城<br>北，世谓之石勒城，盖赵氏增城之，故擅其目。俗又谓之高功城也，《地理志》<br>曰：侯国也，桃水又东南流，迳绵蔓县故城北，王莽之绵延也。世祖建武二年，<br>封郭况为侯国。自下通谓之绵蔓水。绵蔓水又东流，迳乐阳县故城西，右合井陉<br>山水。水出井陉山，世谓之鹿泉水。东北流，屈迳陈馀垒西，俗谓之故壁城。昔<br>在楚、汉，韩信东入，馀拒之于此，不纳左车之计，悉众西战，信遣奇兵自间道<br>出，立帜于其垒，师奔失据，遂死泜上。其水又屈迳其垒南，又南迳城西，东<br>注绵蔓水，绵蔓水又屈从城南，俗名曰临清城，非也。《地理志》曰侯国矣。王<br>莽更之曰畅苗者也。《东观汉记》曰：光武使邓禹发房子。兵二千人，以铫期为<br>偏将军，别攻真定、宋子馀贼，拔乐阳、藁城、肥垒者也。绵蔓水又东迳乌子堰，<br>枝津出焉。又东谓之大白渠。《地理志》所谓首受绵蔓水者也。白渠水又东南迳<br>关县故城北，《地理志》常山之属县也。又东为成郎河，水上有大梁，谓之成郎<br>桥。又东迳耿乡南，世祖封前将军耿纯为侯国，世谓之宜安城。又东迳宋子县故<br>城北，又谓之宋子河。汉高帝八年，封许瘛为侯国，王莽更名宜子。昔高渐离击<br>筑佣工，自此入秦。又东迳敬武县故城北。按《地理志》，钜鹿之属县也。汉元<br>帝封女敬武公主为汤沐邑。阚骃《十三州记》曰：杨氏县北四十里，有敬武亭，<br>故县也。今其城，实中、小邑耳，故俗名之曰敬武垒，即古邑也。白渠水又东，<br>谓之斯洨水，《地理志》曰：大白渠东南至下曲阳入斯洨者也。东分为二水，<br>枝津右出焉，东南流，谓之百尺沟。又东南，迳和城北，世谓之初邱城，非也。<br>汉高帝十一年，封郎中公孙耳为侯国。又东南迳贳城西，汉高帝六年，封吕博为<br>侯国。百尺沟东南散流，迳历乡东，而南入泜湖，东注衡水也。斯洨水自枝<br>津，东迳贳城北，又东，积而为陂，谓之阳縻渊。渊水在左纳白渠枝水，俗谓之<br>祗水。水承白渠于藁城县之乌子堰，又东迳肥累县之故城南，又东迳陈台南。台<br>甚宽广，今上阳台屯居之。又东迳新丰城北，按《地理志》云：钜鹿有新市县，<br>侯国也。王莽更之曰乐市，而无新丰之目，所未详矣。其水又东迳昔阳城南，世<br>谓之曰直阳城，非也，本鼓聚矣。《春秋左传·昭公十五年》，晋荀吴帅师伐鲜<br>虞，围鼓，三月，鼓人请降。穆子曰：犹有食色，不许。军吏曰：获城而弗取，<br>勤民而顿兵，何以事君？穆子曰：获一邑而教民怠，将焉用邑也。贾怠无卒，弃<br>旧不祥。鼓人能事其君，我亦能事吾君。率义不爽，好恶不愆，城可获也。有死<br>义而无二心，不亦可乎？鼓人告食竭力尽而后取之。克鼓而返，不戮一人，以鼓<br>子鸢鞮归，既献而返之。鼓子又叛，荀吴略东阳，使师伪籴，负甲息于门外，袭<br>而灭之，以鼓子鸢鞮归，使涉佗守之者也。《十三州志》曰：今其城昔阳亭是矣。<br>京相璠曰：白狄之别也。下曲阳有鼓聚，故鼓子国也。白渠枝水又东迳曲阳城北，<br>又迳安乡县故城南，《地理志》曰：侯国也。又东迳贳县，入斯洨水。斯洨<br>水又东，迳西梁城南，又东北，迳乐信县故城南。《地理志》钜鹿属县，侯国也。<br>又东入衡水。<br>衡水又北为袁谭渡，盖谭自邺往还所由，故济得厥名。<br>△又东北过下博县之西。<br>衡水又北，迳邬县故城东。《竹书纪年》，梁惠成王三十年，秦封卫鞅于邬，<br>改名曰商。即此是也，故王莽改曰秦聚也。《地理风俗记》曰：县北有邬阜，盖<br>县氏之。又右迳下博县故城西，王莽改曰闰博。应劭曰：太山有博，故此加下。<br>汉光武自呼沱南出，至此失道，不知所之。遇白衣老父曰：信都为长安守，去此<br>八十里。世祖赴之，任光开门纳焉。汉氏中兴，始基之矣。寻求老父不得，议者<br>以为神。<br>衡漳又东北，历下博城北，逶迤东北注，谓之九争曲。西迳乐乡县故城南，<br>王莽更之曰乐丘也。又东，列葭水注之。<br>△又东北过阜成县北，又东北至昌亭，与虖池河会。<br>《经》叙阜成于下博之下，昌亭之上，考地非比，于事为同。渤海阜城又在<br>东昌之东，故知非也。漳水又东北迳武邑郡南，魏所置也。<br>△又东迳武强县北。<br>又东北，迳武隧县故城南。按《史记》，秦破赵将扈辄于武隧，斩首十万。<br>即于此处也。王莽更名桓隧矣。白马河注之。水上承虖池，东迳乐乡县北，饶阳<br>县南，又东南迳武邑郡北，而东入衡水，谓之交津口。衡漳又东，迳武邑县故城<br>北，王莽之顺桓也。晋武帝封子于县，以为王国，后分武邑，武隧、观津为武邑<br>郡，治此。<br>衡漳又东北，右合张平口故沟，上承武强渊，渊之西南，侧水有武强县故治，<br>故渊得其名焉。《东观汉记》曰：光武拜王梁为大司空，以为侯国。耆宿云，邑<br>人有行于途者，见一小蛇，疑其有灵，持而养之，名曰担生。长而吞噬人，里中<br>患之，遂捕系狱。担生负而奔，邑沦为湖，县长及吏咸为鱼矣。今县治东北半许<br>落水。渊水又东南，结而为湖，又谓之郎郡渊。耆宿又言，县沦之日，其子东奔，<br>又陷于此，故渊得郎君之目矣。渊水北通，谓之石虎口。又东北为张平泽，泽水<br>所泛，北决堤口，谓之张刀沟。北注衡漳，谓之张平口，亦曰张平沟。水溢则南<br>注，水耗则辍流。<br>衡漳又迳东昌县故城北，《经》所谓昌亭也，王莽之田昌也，俗名之曰东相，<br>盖相昌声韵合，故致兹误矣。西有昌城，故目是城为东昌矣。<br>衡漳又东北，左会滹池故渎，谓之合口。衡漳又东北，分为二川，当其水泆<br>处，名之曰李聪涣。<br>△又东北至乐成陵县，别出北。<br>衡漳于县无别出之渎，出县北者，乃虖池别水，分虖池故渎之所缠络也。<br>衡漳又东，分为二水，左出为向氏口，渎水自此决出也。<br>衡漳又东，迳弓高县故城北。汉文帝封韩王信之子韩隤当为侯国，王莽之乐<br>成亭也。<br>衡漳又东北，右合柏梁溠，水上承李聪涣，东北为柏梁溠，东迳蒲领县<br>故城南。汉武帝元朔三年，封广川惠王子刘嘉为侯国。《地理风俗记》云：修县<br>西北八十里有蒲领乡，故县也。又东北，会桑社枝津，又东北，迳弓高城北，又<br>东，注衡漳，谓之柏梁口。<br>衡漳又东北，右会桑社沟，沟上承从陂，世称卢达从薄，亦谓之摩诃河，东<br>南通清河，西北达衡水。春秋雨泛，漳泽津渚，今观津城北方二十里，尽为泽薮，<br>盖水所钟也。其渎迳观津县故城北，乐毅自燕降赵，封之于此邑，号望诸君。王<br>莽之朔定亭也。又南屈，东迳窦氏青山南，侧堤东出。青山即汉文帝窦后父少翁<br>冢也，少翁是县人，遭秦之乱，渔钓隐身，坠渊而死。景帝立，后遣使者填以葬<br>父，起大坟于观津城东南，故民号曰青山也。又东迳董仲舒庙南。仲舒，广川人<br>也。世犹谓之董府君祠，春秋祷祭不辍。旧沟又东，迳修市县故城北。汉宣帝本<br>始四年，封清河纲王子刘寅为侯国。王莽更之曰居宁也，俗谓之温城，非也。<br>《地理风俗记》曰：修县西北二十里，有修市城，故县也。又东会从陂。陂水南<br>北十里，东西六十步，子午潭涨，渊而不流，亦谓之桑社渊。从陂南出，夹堤东<br>派，迳修县故城北，东合清漳，漳泛则北注，泽盛则南播，津流上下互相迳通。<br>从陂北出，东北分为二。一川北迳弓高城西，而北注柏梁溠。一川东迳弓高城<br>南，又东北，杨津沟水出焉。左渎北入衡漳，谓之桑社口。<br>衡水东迳阜城县故城北，乐成县故城南，河间郡治，《地理志》曰，故赵也。<br>汉文帝二年，别为国。应劭曰：在两河之间也。景帝二年，封子德为河间王，是<br>为献王。王莽更名郡曰朔定，县曰陆信。褚先生曰：汉宣帝地节二年，封大将军<br>霍光兄子山为侯国也。章帝封子开于此。桓帝追尊祖父孝王开为孝穆皇，以其邑<br>奉山陵，故加陵曰乐成陵也。今城中有故池，方八十步。旧引衡水北入城注池。<br>池北对层台，基隍荒芜，示存古意也。<br>△又东北过成平县南。<br>衡漳又东迳建成县故城南。按《地理志》，故属渤海郡。褚先生曰：汉宣帝<br>五凤三年，封丞相黄霸为侯国也。成平县故城在北，汉武帝元朔三年，封河间献<br>王子刘礼为侯国，王莽之泽亭也。城南北相直。衡漳又东，右会杨津沟水，水自<br>泽东迳阜城南。《地理志》，渤海有阜城县，王莽更名吾城者，非《经》所谓阜<br>城也。建武十五年，世祖更封大司马王梁为侯国。杨津沟水又东北，迳建成县左，<br>入衡水，谓之杨津口。<br>衡漳又东，左会虖池别河故渎，又东北合清河，谓之合口。又迳南皮县之北<br>皮亭，而东北迳浮阳县西，东北注也。<br>△又东北过章武县西，又东北，过东平舒县南，东入海。<br>清、漳迳章武县故城西，故濊邑也。枝渎出焉，谓之濊水。东北迳参户亭，<br>分为二渎。应劭曰：平舒县西南五十里有参户亭，故县也。世谓之平虏城，枝水<br>又东注，谓之蔡伏沟。又东，积而为淀。一水迳亭北，又迳东平舒县故城南。代<br>郡有平舒城，故加东，《地理志》勃海之属县也。《魏土地记》曰：章武郡治。<br>故世以为章武故城，非也。又东北，分为二水。一水右出为淀，一水北注呼<br>池，谓之濊口。清漳乱流，而东注于海。<br>○清漳水<br>△清漳水出上党沾县西北少山大要谷，南过县西，又从县南屈。<br>《淮南子》曰：清漳出揭戾山。高诱云：山在沾县。今清漳出沾县故城东北，<br>俗谓之沾山。后汉分沾县为乐平郡，治沾县。水出乐平郡沾县界。故《晋太康地<br>记》曰：乐平县，旧名沾县，汉之故县矣。其山亦曰鹿谷山。水出大要谷，南流<br>迳沾县故城东，不历其西也。又南迳昔阳城。《左传·昭公十二年》，晋荀吴伪<br>会齐师者，假道于鲜虞，遂入昔阳。杜预曰：乐平沾县东有昔阳城者是也。其水<br>又南，得梁榆水口。水出梁榆城西大嵰山。水有二源。北水东南流，迳其城东<br>南，注于南水。南水亦出西山，东迳文当城北，又东北迳梁榆城南，即阏与故城<br>也。秦伐韩，军于阏与。惠文王使赵奢救之。奢纳许历之说，破秦于阏与。谓此<br>也。司马彪、袁山松《郡国志》，并言涅县有阏与聚。卢谌《征艰赋》曰：访梁<br>榆之虚郭，吊阏与之旧都。桓亦云，阏与，今梁榆城，是也。汉高帝八年，封冯<br>解散为侯国。其水左合北水，北水又东南，入于清漳。<br>清漳又东南，与轑水相得，轑水出轑河县西北轑山，南流迳轑河<br>县故城西南，东流至粟城，注于清漳也。<br>△东过涉县西，屈从县南。<br>按《地理志》，魏郡之属县也。漳水于此有涉河之称，盖名因地变也。<br>△东至武安县南黍窖邑，入于浊漳。<br><hr>
