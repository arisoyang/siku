<h4>《史部·水经注·卷二十六》<b class="x">作者：郦道元</b></h4>
<br>○沭水<br>△沭水出琅邪东莞县西北山。<br>大弁山与小泰山连麓而异名也。引控众流，积以成川。东南流迳邳乡南，南<br>去县八十许里。城有三面，而不周于南，故俗谓之半城。沭水又东南流，左合岘<br>水，水北出大岘山，东南流迳邳乡东，东南流注于沭水也。<br>△东南过其县东。<br>沭水左与箕山之水合。水出东诸县西箕山，刘澄之以为许由之所隐也，更为<br>巨谬矣。其水西南流注于沭水也。<br>△又东南过莒县东。<br>《地理志》曰：莒子之国，盈姓也，少昊后。《列女传》曰：齐人杞梁殖袭<br>莒，战死。其妻将赴之，道逢齐庄公，公将吊之。杞梁妻曰：如殖死有罪，君何<br>辱命焉？如殖无罪，有先人之弊庐在下，妾不敢与郊吊。公旋车吊诸室。妻乃哭<br>于城下，七日而城崩。故《琴操》云：殖死，妻援琴作歌曰：乐莫乐兮新相知，<br>悲莫悲兮生别离！哀感皇天，城为之堕，即是城也。其城三重，并悉崇峻，惟南<br>开一门。内城方十二里，郭周四十许里。《尸子》曰：莒君好鬼巫而国亡。无知<br>之难，小白奔焉。乐毅攻齐，守崄全国。秦始皇县之，汉兴以为城阳国封朱虚侯<br>章，治莒。王莽之莒陵也。光武合城阳国为琅邪国以封皇子京，雅好宫室，穷极<br>伎巧，壁带饰以金银。明帝时，京不安莒，移治开阳矣。沐水又南，袁公水东出<br>清山，寻坤维而注沭。沭水又南，浔水注之，水出于巨公之山，西南流，旧堨<br>以溉田，东西二十里，南北十五里。浔水又西南流入沭。<br>沭水又南与葛陂水会。水发三柱山，西南流迳辟城南，世谓之辟阳城。《史<br>记·建元以来王子侯者年表》曰：汉武帝元朔二年，封城阳共王子节侯刘壮为侯<br>国也。其水于邑，积以为陂，谓之辟阳湖，西南流注于沭水也。<br>△又南过阳都县东入于沂。<br>沭水自阳都县又南，会武阳沟水。水东出仓山，山上有故城，世谓之监官城，<br>非也。即古有利城矣。汉武帝元朔四年，封城阳共王子刘钉为侯国也。其城因山<br>为基，水导山下西北流，谓之武阳沟。又西至即丘县注于沭。沭水又南迳东海郡<br>即丘县，故《春秋》之祝丘也。桓公五年，《经》书：齐侯、郑伯如纪，城祝丘。<br>《左传》齐、郑朝纪，欲袭之。汉立为县，王莽更之曰就信也。《郡国志》曰：<br>自东海分属琅邪。阚骃曰：即、祝，鲁之音，盖字承读变矣。<br>沭水又南迳东海厚丘县，王莽更之曰祝其亭也。分为二渎：一渎西南出，今<br>无水，世谓之枯沭。一渎南迳建陵县故城东。汉景帝六年封卫绾为侯国，王莽更<br>之曰付亭也。<br>沭水又南迳建陵山西。魏正光中，齐王之镇徐州也，立大堨，遏水西流，<br>两渎之会，置城防之，曰曲沭戍。自堨流三十里，西注沭水旧渎，谓之新渠。<br>旧渎自厚丘西南出，左会新渠，南入淮阳宿预县，注泗水。《地理志》所谓至下<br>邳注泗者也。《经》言于阳都入沂，非矣。沭水左渎自大堰水断，故渎东南出，<br>桑堰水注之。水出襄贲县泉流东注沭渎，又南，右合横沟水，水发渎右，东入沭<br>之故渎。又南暨于遏。其水西南流，迳司吾山东。又迳司吾县故城西。《春秋左<br>传》吴执钟吾子以为司吾县，王莽更之曰息吾也。又西南至宿预注泗水也。沭水<br>故渎，自下堰，东南迳司吾城东，又东南历柤口城中。柤水出于楚之柤地。<br>《春秋·襄公十年·经》书，公与晋及诸侯会吴于柤。京相璠曰：宋地。今彭<br>城逼阳县西北有柤水沟，去逼阳八十里，东南流迳逼阳县故城东北，《地理志》<br>曰：故逼阳国也。《春秋左传·襄公十年》，夏四月戊午，会于柤。晋荀偃、<br>士匄请伐逼阳而封宋向戍焉。荀罃曰：城小而固，胜之不武，弗胜为笑。固请，<br>丙寅，围之，弗克。孟氏之臣秦堇父，辇重如役。逼阳人启门，诸侯之士门焉，<br>县门发，鄹人纥抉之以出门者。狄虎弥建大车之轮，而蒙之以甲以为橹，左执之，<br>右拔戟，以成一队。孟献子曰：《诗》所谓有力如虎者也。主人县布，堇父登之，<br>及堞而绝之，坠，则又县之。苏而复上者三。主人辞焉，乃退，带其断以徇于军<br>三日。诸侯之师，久于逼阳，请归。智伯怒曰：七日不克，尔乎取之，以谢罪也。<br>荀偃、士匄攻之，亲受矢石，遂灭之，以逼阳子归，献于武宫，谓之夷俘，逼阳，<br>妘姓也。汉以为县。汉武帝元朔三年，封齐孝王子刘就为侯国。王莽更之曰辅<br>阳也。《郡国志》曰：逼阳有柤水，柤水又东南，乱于沂而注于沭，谓之<br>柤口，城得其名矣。东南至朐县入游，注海也。<br>○巨洋水<br>△巨洋水出朱虚县泰山北，过其县西。<br>泰山即东小泰山也。巨洋水即《国语》所谓具水矣，袁宏谓之巨<目末>，王韶<br>之以为巨薎，亦或曰朐瀰，皆一水也，而广其目焉。其水北流迳朱虚县故城<br>西，汉惠帝二年，封齐悼惠王子刘章为侯国。《地理风俗记》曰：丹山在西南，<br>丹水所出，东入海。丹水由朱虚丘阜矣，故言朱虚城西有长坂远峻，名为破车岘。<br>城东北二十里有丹山，世谓之凡山，县在西南，非山也。丹凡字相类，音从字变<br>也。丹水有二源，各导一山，世谓之东丹、西丹水也。西丹水自凡山北流迳剧县<br>故城东，东丹水注之，水出方山，山有二水，一水即东丹水也。北迳县，合西丹<br>水而乱流，又东北出迳渏薄涧北。渏水亦出方山，流入平寿县，积而为渚。<br>水盛则北注东南流，屈而东北流迳平寿县故城西，而北入丹水，谓之鱼合口。丹<br>水又东北迳望海台东，东北注海，盖亦县所氏者也。<br>△又北过临朐县东。<br>巨洋水自朱虚北入临朐县，熏治泉水注之。水出西溪，飞泉侧濑，于穷坎之<br>下，泉溪之上，源麓之侧，有一祠，目之为冶泉祠。按《广雅》，金神谓之清明，<br>斯地盖古冶官所在，故水取称焉。水色澄明，而清泠特异。渊无潜石，浅镂沙<br>文，中有古坛，参差相对，后人微加功饰，以为嬉游之处。南北邃岸凌空，疏木<br>交合。先公以太和中作镇海岱，余总角之年，侍节东州，至若炎夏火流，间居倦<br>想，提琴命友，嬉娱永日。桂笋寻波，轻林委浪，琴歌既洽，欢情亦畅，是焉栖<br>寄，实可凭衿。小东有一湖，佳饶鲜笋，匪直芳齐芍药，实亦洁并飞鳞。其水东<br>北流入巨洋，谓之熏冶泉。又迳临朐县故城东。城古伯氏骈邑也。汉武帝元朔二<br>年，封菑川懿王子刘奴为侯国。应劭曰：临朐，山名也。故县氏之。朐亦水名，<br>其城侧临朐川，是以王莽用表厥称矣。其城上下沿水，悉是刘武皇北伐广固，营<br>垒所在矣。<br>巨洋水又东北迳委粟山东，孤阜秀立，形若委粟。又东北，洋水注之。水西<br>出石膏山西北石涧口，东南迳逢山祠西。洋水又东南。历逢山下，即石膏山也。<br>麓三成，壁立直上。山上有石鼓，鸣则年凶。郭缘生《续征记》曰：逢山在广固<br>南三十里，有祠并石人、石鼓。齐地将乱，石人辄打石鼓，闻数十里。洋水历其<br>阴而东北流，世谓之石沟水。东北流出于委粟山北，而东注于巨洋，谓之石沟口。<br>然是水下流，亦有时通塞，及其春夏水泛，川澜无辍，亦或谓之为龙泉水。《地<br>理志》石膏山，洋水所出是也。今于此县，惟是渎当之，似符群证矣。巨洋水又<br>东北得邳泉口，泉源西出平地，东流注于巨洋。巨洋水又北会建德水，水西发逢<br>山阜，而东流入巨洋水也。<br>△又北过剧县西。<br>巨洋水又东北合康浪水，水发县西南<山其>山，无事树木，而圆峭孤峙，巑岏<br>分立。左思《齐都赋》曰：<山其>领镇其左是也。康浪水北流，注于巨洋。巨洋水<br>又东北迳剧县故城西，古纪国也。《春秋·庄公四年》，纪侯不能下齐，以与弟<br>季，大去其国，违齐难也。后改曰剧，故《鲁连子》曰：朐剧之人辩者也。汉文<br>帝十八年，别为菑川国，后并北海。汉武帝元朔二年，封菑川懿王子刘错为侯国，<br>王莽更之曰俞县也。城之北侧有故台，台西有方池。晏谟曰：西去齐城九十七里。<br>耿弇破张步于临淄，追至巨<目末>，水上，僵尸相属，即是水也。巨洋水又东北迳<br>晋龙骧将军、幽州刺史辟闾浑墓东，而东北流。墓侧有一坟，甚高大，时人咸谓<br>之为马陵，而不知谁之丘垄也？巨洋水又东北迳益县故城东。王莽更之曰涤荡也。<br>晏谟曰：西去齐城五十里，司马宣王伐公孙渊，北徙丰人，住于此城，遂改名为<br>南丰城也。又东北积而为潭，枝津出焉，谓之百尺沟，西北流迳北益都城也。汉<br>武帝元朔二年，封菑川懿王子刘胡为侯国。又西北流而注于巨淀矣。<br>△又东北过寿光县西。<br>巨洋水自湖东北流，迳县故城西，王莽之翼平亭也。汉光武建武二年，封更<br>始子鲤为侯国。城之西南水东，有孔子石室，故庙堂也。中有孔子像，弟子问经，<br>既无碑志，未详所立。巨洋水又东北流，尧水注之，水出剧县南角崩山，即故义<br>山也。俗人以其山角若崩，因名为角崩山，亦名为角林山，皆世俗音讹也。水<br>即蕤水矣。《地理志》曰：剧县有义山，蕤水所出也。北迳<山其>山东，俗亦名之<br>为青水矣。尧水又东北迳东、西寿光二城间。应劭曰：寿光县有灌亭。杜预曰：<br>在县东南，斟灌国也。又言：斟亭在平寿县东南。平寿故城在白狼水西，今北海<br>郡治。水上承营陵县之下流。东北迳城东，西入别画湖，亦曰朕怀湖。湖东西二<br>十里，南北三十里，东北入海。斟亭在溉水东，水出桑犊亭东覆甑山，亭故高密<br>郡治，世谓之故郡城，山谓之塔山，水曰鹿孟水，亦曰戾孟水，皆非也。《地理<br>志》，桑犊，北海之属县矣。有覆甑山，溉水所出，北迳斟亭西北。按《地理志》，<br>北海有斟县。京相璠曰：故斟寻国，禹后。西北去灌亭九十里。溉水又北迳寒亭<br>西，合白狼水。《郡国志》曰：平寿有斟城，有寒亭。薛瓒《汉书集注》云：按<br>《汲郡古文》，相居斟灌，东郡灌是也。明帝以封周后，改曰卫。斟寻在河南，<br>非平寿。又云：太康居斟寻，羿亦居之，桀又居之。《尚书·序》曰：太康失国，<br>兄弟五人，徯于洛汭。此即太康之居为近洛也。余考瓒所据，今河南有寻地，卫<br>国有观土。《国语》曰：启有五观，谓之奸子。五观盖其名也。所处之邑，其名<br>曰观。皇甫谧曰：卫地。又云：夏相徙帝丘依同姓之诸侯于斟寻氏。即《汲冢书》<br>云：相居斟灌也。既依斟寻，明斟寻非一居矣。穷后既仗善射，篡相，韩浞亦因<br>逢蒙弑羿，即其居以生浇，因其室而有豷。故《春秋·襄公四年》，魏绛曰：浇<br>用师灭斟灌及斟寻氏，处浇于过，处豷于戈。是以伍员言于吴子曰：过浇杀斟灌<br>以伐斟寻是也。有夏之遗臣曰靡，事羿；羿之死也，逃于鬲氏。今鬲县也。收斟<br>灌、斟寻二国之馀烬，杀韩浞而立少康，灭之，有穷遂亡也。是盖寓其居而生其<br>称，宅其业而表其邑，纵遗文沿褫，亭郭有传，未可以彼有灌目，谓专此为非，<br>舍此寻名，而专彼为是。以土推传。应氏之据，亦可按矣。尧水又东北注巨洋。<br>伏琛、晏谟并言，尧尝顿驾于此，故受名焉。非也。《地理志》曰：蕤水自剧东<br>北，至寿光入海。沿其迳趣，即是水也。<br>△又东北入于海。<br>巨洋水又东北迳望海台西，东北流。伏琛、晏谟并以为平望亭在平寿县故城<br>西北八十里，古县；又或言秦始皇升以望海，因曰望海台，未详也。按《史记》<br>汉武帝元朔二年，封菑川懿王子刘赏为侯国。又东北注于海也。<br>○淄水<br>△淄水出泰山莱芜县原山。<br>淄水出县西南山下，世谓之原泉。《地理志》曰：原山，淄水所出。故《经》<br>有原山之论矣。《淮南子》曰：水出自饴山。盖山别名也。东北流迳莱芜谷，屈<br>而西北流，迳其县故城南。《从征记》曰：城在莱芜谷，当路阻绝，两山间道，<br>由南北门。汉末，有范史云为莱芜令，言莱芜在齐，非鲁所得引。旧说云：齐灵<br>公灭莱，莱民播流，此谷，邑落荒芜，故曰莱芜。《禹贡》所谓莱夷也。夹谷之<br>会，齐侯使莱人以兵劫鲁侯，宣尼称夷不乱华是也。余按泰无，莱柞，并山名也，<br>郡县取目焉，汉高祖置。《左传》曰：与之无山及莱柞，是也。应劭《十三州记》<br>曰：太山莱芜县，鲁之莱柞邑。淄水又西北转迳城西，又东北流与一水合，水出<br>县东南，俗谓之家桑谷水。《从征记》名曰圣水。《列仙传》曰：鹿皮公者，淄<br>川人也，少为府小吏，才巧，举手成器，岑山上有神泉，人不能到。小吏白府君，<br>请木工斤斧三十人，作转轮，造县阁，意思横生。数十日，梯道成，上其巅，作<br>祠屋，留止其旁。其二间以自固，食芝草，饮神泉，七十馀年。淄水来山下，呼<br>宗族得六十馀人，命上山，半，水出，尽漂一郡，没者万计。小吏辞遣家室，令<br>下山，著鹿皮衣，升阁而去。后百馀年，下卖药齐市也。其水西北流注淄水。淄<br>水又北出山，谓之莱芜口，东北流者也。<br>△东北过临淄县东。<br>淄水自山东北流迳牛山西，又东迳临淄县故城南，东得天齐水口，水出南郊<br>山下，谓之天齐渊。五泉并出，南北三百步，广十步，山即牛山也。左思《齐都<br>赋》曰：牛岭镇其南者也。水在齐八祠中，齐之为名，起于此矣。《地理风俗记》<br>曰：齐所以为齐者，即天齐渊名也。其水北流注于淄水，又东迳四豪冢北，水南<br>山下有四冢，方基圆坟，咸高七尺，东西直列，是田氏四王冢也。淄水又东北迳<br>荡阴里西。水东有冢，一基三坟，东西八十步，是列士公孙接、田开疆、古冶子<br>之坟也。晏子恶其勇而无礼，投桃以毙之，死葬阳里，即此也。淄水又北迳其城<br>东，城临淄水，故曰临淄，王莽之齐陵县也。《尔雅》曰：水出其前左为营丘。<br>武王以其地封太公望，赐之以四履，都营丘为齐。或以为都营陵。《史记》，周<br>成王封师尚父于营丘，东就国，道宿，行迟，莱侯与之争营丘。逆旅之人曰：吾<br>闻时难得而易失，客寝安，殆非就封者也。太公闻之，夜衣而行至营丘。陵亦丘<br>也，献公自营丘徙临淄。余按营陵城南无水，惟城北有一水，世谓之白狼水，西<br>出丹山，俗谓凡山也，东北流，由《尔雅》出前左之文，不得以为营丘矣。营丘<br>者，山名也。《诗》所谓子之营兮，遭我乎峱之间兮。作者多以丘陵号同，缘陵<br>又去莱差近，咸言太公所封。考之《春秋经》书，诸侯城缘陵。《左传》曰：迁<br>祀也。《毛诗》、郑《注》并无营字，瓒以为非，近之。今临淄城中有丘，在小<br>城内，周回三百步，高九丈，北降丈五，淄水出其前，迳其左，故有营丘之名，<br>与《尔雅》相符。城对天齐渊，故城有齐城之称。是以晏子言：始爽鸠氏居之，<br>逢伯陵居之，太公居之。又曰：先君太公筑营之丘。季札观风，闻齐音：曰：泱<br>泱乎大风也哉！表东海者，其太公乎？田巴入齐，过淄自镜。郭景纯言：齐之营<br>丘，淄水迳其南及东也。非营陵明矣。献公之徙其犹晋氏深翼名绛，非谓自营陵<br>而之也。其外郭即献公所徙临淄城也，世谓之虏城，言齐泯王伐燕，燕王哙死，<br>虏其民，实诸郭，因以名之。秦始皇二十六年，灭齐为郡，治临淄。汉高帝六年，<br>封子肥于齐，为王国。王莽更名济南也。《战国策》曰：田单为齐相。过淄水，<br>有老人涉淄而出，不能行，坐沙中。单乃解裘于斯水之上也。<br>△又东过利县东。<br>淄水自县东北流，迳东安平城北。又东迳巨淀县故城南。征和四年，汉武帝<br>幸东莱，临大海。三月，耕巨淀，即此也。县东南则巨淀湖，盖以水受名也。淄<br>水又东北迳广饶县故城南，汉武帝元鼎中封菑川靖王子刘国为侯国。淄水又东北，<br>马车渎水注之，首受巨淀，淀即浊水所注也。吕忱曰：浊水一名溷水，出广县为<br>山，世谓之冶岭山。东北流迳广固城西，城在广县西北四里，四周绝涧，岨水深<br>隍。晋永嘉中，东莱人曹嶷所造也。水侧山际，有五龙口。义熙五年，刘武帝伐<br>慕容超于广固也，以藉崄难攻，兵力劳弊。河间人玄文说裕云：昔赵攻曹嶷，望<br>气者以为绳水带城，非可攻拔。若塞五龙口，城当必陷。石虎从之，嶷请降。降<br>后五日，大雨，雷电震开。后慕容恪之攻段龛，十旬不拔，塞口而龛降，降后无<br>几，又震开之。旧基犹存，宜试修筑。裕塞之，超及城内男女皆患脚弱，病者大<br>半，超遂出奔，为晋所擒也。然城之所跨，实凭地崄，其不可固城者在此。浊水<br>东北流迳尧山东，《从征记》曰：广固城北三里有尧山祠，尧因巡狩登此山，后<br>人遂以名山。庙在山之左麓，庙像东面，华宇修整，帝图严饰，轩冕之容穆然，<br>山之上顶，旧有上祠，今也毁废，无复遗式。盘石上尚有人马之迹，徒黄石而已，<br>惟刀剑之踪逼真矣。至于燕锋代锷，魏铗齐铭，与今剑莫殊，以密模写，知人功<br>所制矣。西望胡公陵，孙畅之所云：青州刺史傅弘仁言得铜棺隶书处。浊水又东<br>北流，迳东阳城北，东北流合长沙水。水出逢山北阜。世谓之阳水也。东北流迳<br>广县故城西，旧青州刺史治，亦曰青州城。阳水又东北流，石井水注之。水出南<br>山，山顶洞开，望若门焉，俗谓是山为劈头山。其水北流注井，井际广城东侧，<br>三面积石，高深一匹有馀。长津激浪，瀑布而下，澎赑之音，惊川聒谷，漰<br>渀之势，状同洪井，北流入阳水。余生长东齐，极游其下，于中阔绝，乃积绵<br>载。后因王事，复出海岱。郭金紫惠同石井，赋诗言意。弥日嬉娱，尤慰羁心，<br>但恨此水时有通塞耳。阳水东迳故七级寺禅房南。水北则长庑遍驾，回阁承阿，<br>林际则绳坐疏班，锡钵间设，所谓修修释子，眇眇禅栖者也。阳水又东迳东阳城<br>东南。义熙中，晋青州刺史羊穆之筑此，以在阳水之阳，即所谓东阳城，世以浊<br>水为西阳水故也。水流亦有时穷通，信为灵矣。昔在宋世，是水绝而复流，刘晃<br>赋《通津》焉。魏太和中，此水复竭，辍流积年。先公除州，即任未期，是水复<br>通，澄映盈川，所谓幽谷枯而更溢，穷泉辍而复流矣。海岱之士，又颂通津焉。<br>平昌耆民孙道相《颂》曰：惟彼绳泉，竭逾三龄，祈尽珪璧，谒穷斯牲，道从隆<br>替，降由圣明。耋民河间赵嶷《颂》云：敷化未期，玄泽潜施，枯源扬澜，涸川<br>涤陂。北海郭钦曰：先政辍津，我后通洋。但颂广文烦，难以具载。阳水又北屈，<br>迳汉城阳景王刘章庙东，东注于巨洋，后人堨断，令北注浊水，时人通谓浊水<br>为阳水，故有南阳、北阳水之论。二水浑流，世谓之为长沙水也，亦或通名之为<br>绳水。故晏谟、伏琛为《齐记》，并云：东阳城既在渑水之阳，宜为渑阳城，非<br>也。世又谓阳水为洋水，余按群书盛言洋水出临朐县，而阳水导源广县，两县虽<br>邻，川土不同，于事疑焉。浊水又北迳臧氏台西，又北迳益城西，又北流注巨淀。<br>《地理志》曰：广县为山，浊水所出，东北至广饶入巨淀。巨淀之右，又有女水<br>注之，水出东安平县之菟头山。《从征记》曰：水西有桓公冢，甚高大。墓方七<br>十馀丈，高四丈，圆坟围二十馀丈，高七丈。馀一墓方七丈。一坟，晏谟曰：依<br>《陵记》非葬礼，如承世故，与其母同墓而异坟，伏琛所不详也，冢东山下女水<br>原有桓公祠，侍其衡奏魏武王所立，曰：近日路次齐郊，瞻望桓公坟垄，在南山<br>之阿，请为立祀，为块然之主。郭缘生《述征记》曰：齐桓公冢在齐城南二十里，<br>因山为坟。大冢东有女水。或云：齐桓公女冢在其上，故以名水也。女水导川东<br>北流，甚有神焉，化隆则水生，政薄则津竭。燕建平六年，水忽暴竭，玄明恶之，<br>寝病而亡。燕太上四年，女水又竭，慕容超恶之，燕祚遂沦。女水东北流，迳东<br>安平县故城南。《续述征记》曰：女水至安平城南，伏流一十五里，然后更流，<br>注北杨水。城故酅亭也。《春秋·鲁庄公三年》，纪季以酅入齐。《公羊传》<br>曰：季者何？纪侯弟也。贤其服罪请酅以奉五祀。田成子单之故邑也，后以为<br>县。博陵有安平，故此加东也。世祖建武七年，封菑川王子刘茂为侯国。又迳东<br>安平城东，东北迳垄丘东，东北入巨淀。《地理志》曰：菟头山，女水所出，东<br>北至临淄入巨淀。又北为马车渎，北合淄水。又北，时、渑。之水注之。时水出<br>齐城西南二十五里，平地出泉，即如水也，亦谓之源水，因水色黑，俗又目之为<br>黑水。西北迳黄山东，又北历愚山，山东有愚公冢。时水又屈而迳杜山北，有愚<br>公谷。齐桓公时，公隐于谷。邻有认其驹者，公以与之。山即社山之通阜，以其<br>人状愚，故谓之愚公。水有石梁，亦谓之为石梁水。又有澅水注之，水出时水<br>东，去临淄城十八里，所谓澅中也。俗以澅水为宿留水，西北入于时水。孟<br>子去齐，三宿而后出澅，故世以此而变水名也。水南山西有王歜墓。昔乐毅<br>伐齐，贤而封之，歜不受，自缢而死。水侧有田，引水溉迹尚存。时水又西北<br>迳西安县故城南，本渠丘也。齐大夫雝禀之邑矣。王莽更之曰东宁。时水又西至<br>石洋堰，分为二水，谓之石洋口，枝津西北至梁邹入济。时水又北迳西安城西，<br>又北，京水、系水注之。水出齐城西南，世谓之寒泉也。东北流直申门西，京相<br>璠、杜预并言，申门即齐城南面西第一门矣，为申池。昔齐懿公游申池，邴戎、<br>庸职二人害公于竹中。今池无复仿佛，然水侧尚有小小竹木，以时遗生也。左思<br>《齐郡赋·注》：申池在海滨，齐薮也。余按《春秋·襄公十八年》，晋伐齐，<br>戊戌，伐雍门之萩，乙亥，焚雍门，壬寅，焚东北二郭，甲辰，东侵及濰，南及<br>沂，而不言北掠于海。且晋献子尚不辞死以逞志，何容对仇敌而不惩，暴草木于<br>海嵎乎？又炎夏火流，非远游之辰，懿公见弑，盖是白龙鱼服，见困近郊矣。左<br>氏舍近举远，考右非矣。杜预之言，有推据耳。系不傍城北流迳阳门西，水次有<br>故封处，所谓齐之稷下也。当战国之时，以齐宣王喜文学游说之士，邹衍、淳于<br>髡、田骈、接子、慎到之徒，七十六人，皆赐列第为上大夫，不治而论议。是以<br>齐稷下学士复盛，且数百十人。刘向《别录》以稷为齐城门名也。谈说之士，期<br>会于稷门下，故曰稷下也。《郑志》曰：张逸问《书赞》云：我先师棘下生何时<br>人？郑玄答云：齐田氏时，善学者所会处也。齐人号之棘下生。无常人也。余按<br>《左传·昭公二十二年》，莒子如齐，盟于稷门之外。汉以叔孙通为博士，号稷<br>嗣君。《史记音义》曰：欲以继踪齐稷下之风矣。然棘下又是鲁城内地名。《左<br>传·定公八年》，阳虎劫公，伐孟氏，入自上东门，战于南门之内，又战于棘下<br>者也。盖亦儒者之所萃焉，故张逸疑而发问，郑玄释而辩之，虽异名互见，大归<br>一也。城内有故台，有营丘，有故景王祠，即朱虚侯章庙矣。《晋起居注》云：<br>齐有大蛇，长三百步，负小蛇长百馀步，迳于市中，市人悉观，自北门所入处也。<br>北门外东北二百步，有齐相晏婴冢、宅。《左传》：晏子之宅近市，景公欲易之<br>而婴弗更，为诫曰：吾生则近市，死岂易志。乃葬故宅，后人名之曰清节里。系<br>水又北迳临淄城西门北，而西流迳梧宫南。昔楚使聘齐，齐王飨之梧宫，即是宫<br>矣。其地犹名梧台里。台甚层秀，东西一百馀步，南北如减，即古梧宫之台。台<br>东即阙子所谓宋愚人得燕石处。台西有《石社碑》，犹存，汉灵帝熹平五年立，<br>其题云梧台里。系水又西迳葵丘北。《春秋·庄公八年》，襄公使连称、管至父<br>戍葵丘。京相璠曰：齐西五十里有葵丘地，若是，无庸戍之。僖公九年，齐桓会<br>诸侯于葵丘。宰孔曰：齐侯不务修德而勤远略。葵丘不在齐也。引河东汾阴葵丘、<br>山阳西北葵城宜在此，非也。余原《左传》，连称、管至父之戍葵丘，以瓜时为<br>往还之期。请代弗许，将为齐乱，故令无宠之妹候公于宫。因无知之绌，遂害襄<br>公，若出远无代，宁得谋及妇人而为公室之乱乎？是以杜预稽《春秋》之旨，即<br>《传》安之，《注》于临淄西。不得舍近托远，苟成己异，于异可殊，即义为负。<br>然则葵丘之戍，即此地也。系水西左迤为潭，又西迳高阳侨郡南，魏所立也。又<br>西北流注于时。时水又东北流，绳水注之。水出营城东，世谓之汉溱水也。西北<br>流迳营城北，汉文帝四年，封齐悼惠王子刘信都为侯国。绳水又西迳乐安博昌县<br>故城南。应劭曰：昌水出东莱昌阳县，道远不至，取其嘉名。阚骃曰：县处势平，<br>故曰博昌。绳水西历贝丘。京相璠曰：博昌县南近渑水，有地名贝丘，在齐城西<br>北四十里。《春秋·庄公八年》，齐侯田于贝丘，见公子彭生，豕立而泣。齐侯<br>坠车伤足于是处也。绳水又西北入时水。《从征记》又曰：水出临淄县北，迳乐<br>安、博昌南界，西入时水者也。自下通谓之为绳也。昔晋侯与齐侯宴，齐侯曰：<br>有酒如渑，指喻此水也。时水又屈而东北，迳博昌城北。时水又东北迳齐利县故<br>城北，又东北迳巨淀县故城北，又东北迳广饶县故城北，东北入淄水。《地理风<br>俗记》曰：淄入濡。《淮南子》曰：白公问微言曰：若以水投水，如何？孔子曰：<br>淄绳之水合，易牙尝而知之，谓斯水矣。<br>△又东北入于海。<br>淄水入马车渎，乱流东北，迳琅槐故城南，又东北迳马井城北，与时渑之水，<br>互受通称，故邑流其号。又东北至皮丘坈入于海。故晏谟、伏琛并言淄渑之水<br>合于皮丘坈西。《地理志》曰：马车渎至琅槐入于海，盖举县言也。<br>○汶水<br>△汶水出朱虚县泰山<br>山上有长城，西接岱山，东连琅邪，巨海千有馀里，盖田氏之所造也。《竹<br>书纪年》，梁惠成王二十年，齐筑防以为长城。《竹书》又云：晋烈公十二年，<br>王命韩景子、赵烈侯及我师伐齐，入长城。《史记》所谓齐威王越赵侵我，伐长<br>城者也。伏琛、晏谟并言：水出县东南峿山，山在小泰山东者也。<br>△北过其县东。<br>汶水自县东北迳郚城北，《地理风俗记》曰：朱虚县东四十里有郚城亭，<br>故县也。又东北迳管宁冢东。故晏谟言柴阜西南，有魏独行君子管宁墓，墓前有<br>碑。又东北迳柴阜山北，山之东有征士邴原冢，碑志存焉。汶水又东北迳汉青州<br>刺史孙嵩墓西，有碑碣。汶水又东迳安丘县故城北。汉高帝八年，封将军张说为<br>侯国。《地理志》曰：王莽之诛郅也。孟康曰：今渠丘亭是也。伏琛、晏谟《齐<br>记》并言莒渠丘亭在安丘城东北十里，非矣。城对牟山，山之西南，有孙宾硕兄<br>弟墓，碑志并在也。<br>△又北过淳于县西，又东北入于濰。<br>故夏后氏之斟灌国也。周武王以封淳于公，号曰淳于国。《春秋·桓公五年》，<br>冬，州公如曹，《传》曰：淳于公如曹，度其国危，遂不复也。其城东北，则两<br>川交会也。<br>○濰水<br>△濰水出琅邪箕县。<br>琅邪，山名也，越王句践之故国也。句践并吴，欲霸中国，徙都琅邪。秦始<br>皇二十六年，灭齐，以为郡。城即秦皇之所筑也。二十八年遂登琅邪，作层台于<br>其上，谓之琅邪台，台在城东南十里，孤立，特显出于众山，上下周二十馀里，<br>傍滨巨海。秦皇大乐之，因留三月，乃徙黔首三万户于琅邪山下，复十二年。所<br>作台，基三层，层高三丈，上级平敞，方二百馀步，广五里，刊石立碑，纪秦功<br>德。台上有神渊，渊至灵焉。人污之则竭，斋洁则通。神庙在齐八祠中。汉武帝<br>亦尝登之。汉高帝吕后七年，以为王国，文帝三年，更名为郡。王莽改曰填夷矣。<br>濰水导源濰山，许慎、吕忱云：濰水出箕屋山，《淮南子》曰：濰水出覆舟山，<br>盖广异名也。东北迳箕县故城西，又西，析泉水注之，水出析泉县北松山，东南<br>流迳析泉县东，又东南迳仲固山，东北流入于濰。《地理志》曰：至箕县北入濰<br>者也。濰水又东北迳诸县故城西。《春秋·文公十二年》，季孙行父城诸及郓。<br>《传》曰：城其下邑也。王莽更名诸并矣。濰水又东北，涓水注之。水出马耳山。<br>山高百丈，上有二石并举，望齐马耳，故世取名焉。东去常山三十里，涓水发于<br>其阴，北迳娄乡城东。《春秋·昭公五年·经》书夏、莒牟夷以牟、娄、防、兹<br>来奔者也。又分诸县之东为海曲县，故俗人谓此城为东诸城。涓水又北注于濰水。<br>△东北过东武县西。<br>县因冈为城，城周三十里。汉高帝六年，封郭蒙为侯国，王莽更名之曰祥善<br>矣。又北，左合扶淇之水，水出西南常山，东北流注濰。晏、伏并以濰水为扶淇<br>之水，以扶淇之水为濰水，非也。按经脉志，濰自箕县关，迳东武县西北流，合<br>扶淇之水。晏谟、伏琛云：东武城西北二里，濰水者，即扶淇之水也。濰水又北，<br>右合卢水，即久台水也。《地理志》曰：水出琅邪横县故山。王莽之令丘也。山<br>在东武县故城东南，世谓之卢山也。西北流，迳昌县故城西，东北流。《齐地记》<br>曰：东武城东南有卢水，水侧有胜火木，方俗音曰柽子，其木经野火烧死，炭不<br>灭。故东方朔云：不灰之木者也。其水又东北流迳东武县故城东，而西北入濰。<br>《地理志》曰：久台水出东南至东武入濰者也。《尚书》所谓濰、淄其道矣。<br>△又北过平昌县东。<br>濰水又北迳石泉县故城西，王莽之养信也。《地理风俗记》曰：平昌县东南<br>四十里，有石泉亭，故县也。濰水又北迳平昌县故城东，荆水注之。水出县南荆<br>山阜东北流迳平昌县故城东，汉文帝封齐悼惠王肥子卬侯国。城之东南角有台，<br>台下有井，与荆水通。物坠于井，则取之荆水。昔常有龙出入于其中，故世亦谓<br>之龙台城也。荆水又东北流，注于濰水。又北，浯水注之，水出浯山，世谓之巨<br>平山也。《地理志》曰：灵门县有高<厂呆>山、壶山，浯水所出，东北入濰。今<br>是山西接浯山。许慎《说文》言水出灵门山，世谓之浯汶矣。其水东北迳姑幕县<br>故城东。县有五色土，王者封建诸侯，随方受之。故薄姑氏之国也。阚骃曰：周<br>成王时，薄姑与四国作乱，周公灭之，以封太公。是以《地理志》曰：或言薄姑<br>也。王莽曰季睦矣。应劭曰：《左传》曰：薄姑氏国，太公封焉。薛瓒《汉书·<br>注》云：博昌有薄姑城，未知孰是？浯水又东北迳平昌县故城北，古堨此水，<br>以溢溉田，南注荆水。浯水又东北流而注于濰水也。<br>△又北过高密县西。<br>应劭曰：县有密水故有高密之名也。然今世所谓百尺水者，盖密水也。水有<br>二源。西源出奕山，亦曰鄣日山。山势高峻，隔绝阳曦。晏谟曰：山状鄣日，是<br>有此名。伏琛曰：山上有鄣日，故名鄣日山也。其水东北流。东源出五弩山，西<br>北流，同泻一壑，俗谓之百尺水。古人堨以溉田数十顷，北流迳高密县西，下<br>注濰水，自下亦兼通称焉。乱流历县西碑产山西。又东北，水有故堰，旧凿石竖<br>柱，断濰水，广六十许步，掘东岸，激通长渠，东北迳高密县故城南。明帝永平<br>中，封邓震为侯国。县南十里，蓄以为塘，方二十馀里，古所谓高密之南都也，<br>溉田一顷许。陂水散流，下注夷安泽。濰水自堰北，迳高密县故城西。汉文帝十<br>六年，别为胶西国。宣帝本始元年，更为高密国。王莽之章牟也。濰水又北。昔<br>韩信与楚将龙且，夹濰水而阵于此。信夜令为万馀囊，盛沙以遏濰水，引军击且，<br>伪退，且追北，信决水，水大至，且军半不得渡，遂斩龙且于是水。水西有厉阜，<br>阜上有汉司农卿郑康成冢，石碑犹存。又北迳昌安县故城东。汉明帝永平中，封<br>邓袭为侯国也。《郡国志》曰：汉安帝延光元年复也。<br>△又北过淳于县东。<br>濰水又北，左会汶水，北迳平城亭西，又东北迳密乡亭西。《郡国志》曰：<br>淳于县有密乡。《地理志》，皆北海之属县也。应劭曰：淳于县东北六十里，有<br>平城亭，又四十里，有密乡亭，故县也。濰水又东北，迳下密县故城西。城东有<br>密阜。《地理志》曰：有三户山祠。余按应劭曰：密者，水名，是有下密之称。<br>俗以之名阜，非也。<br>△又东北过都昌县东。<br>濰水东北迳逢萌墓。萌，县人也。少有大节，耻给事县亭，遂浮海至辽东，<br>复还，在不其山隐学。明帝安车征，萌以佯狂免。又北迳都昌县故城东。汉高帝<br>六年，封朱轸为侯国。北海相孔融为黄巾贼管亥所围于都昌也，太史慈为融求救<br>刘备，持的突围，其处也。<br>△又东北入于海。<br>○胶水<br>△胶水出黔陬县胶山北，过其县西。<br>《齐记》曰：胶水出五弩山，盖胶山之殊名也。北迳祝兹县故城东。汉武帝<br>元鼎中，封胶东康王子延为侯国。又迳扶县故城西，《地理志》琅邪之属县也。<br>汉文帝元年，封吕平为侯国。胶水又北迳黔陬县故城西。袁山松《郡国志》曰：<br>县有介亭。《地理志》曰：故介国也。《春秋·僖公二十九年》，介葛卢来朝，<br>闻牛鸣，曰：是生三犠，皆用之。问之，果然。晏谟、伏琛并云：县有东西二城，<br>相去四十里有胶水。非也。斯乃拒艾水也。水出拒县西南拒艾山，即《齐记》所<br>谓黔艾山也。东北流迳拒县故城西，王莽之祓同也。世谓之王城，又谓是水为洋<br>水矣。又东北流，晏、伏所谓黔陬城西四十里有胶水者也。又东入海。《地理志》<br>曰：琅邪有拒县，拒艾水出焉。东入海，即斯水也。胶水北迳晏、伏所谓西黔陬<br>城东，今高密郡侧有黔陬县。《地理志》曰：胶水出邞县，王莽更之纯德矣，<br>疑即是县，所未详也。<br>△又北过夷安县东。<br>县故王莽更名之原亭也。应劭曰：故莱夷维邑也。太史公曰：晏平仲，莱之<br>夷维之人也。汉明帝永平中，封邓珍为侯国。西去濰水四十里，胶水又北迳胶阳<br>亭东。晏、伏并谓之东亭。自亭结路，南通夷安。《地理风俗记》曰：淳于县东<br>南五十里，有胶阳亭，故县也。又东北流，左会一水，世谓之张奴水。水发夷安<br>县东南阜下，西北流，历胶阳县注于胶。胶水之左为泽渚，东北百许里，谓之夷<br>安潭，潭周四十里，亦濰水枝津之所注也。胶水又东北迳下密县故城东，又东北<br>迳胶东县故城西。汉高帝元年别为国。景帝封子寄为王国，王莽更之郁袟也，<br>今长广郡治。伏琛、晏谟言胶水东北回达于胶东城北百里，流注于海。又北过当<br>利县西北，入于海。<br>县故王莽更名之东莱亭也。又北迳平度县，汉武帝元朔二年，封菑川懿王子<br>刘衍为侯国，王莽更名之曰利卢也。县有土山，胶水北历土山，注于海。海南，<br>土山以北，悉盐坈相承，修煮不辍。北眺巨海，杳冥无极，天际两分，白黑分<br>别，所谓溟海者也。故《地理志》曰：胶水北至平渡入海者也。<br><hr>
