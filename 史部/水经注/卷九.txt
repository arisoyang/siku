<h4>《史部·水经注·卷九》<b class="x">作者：郦道元</b></h4>
<br>○清水<br>△清水出河内。修武县之北黑山。<br>黑山在县北，白鹿山东，清水所出也。上承诸陂散泉，积以成川，南流，西<br>南屈。瀑布乘岩，悬河注壑，二十馀丈。雷赴之声，震动山谷。左右石壁层深，<br>兽迹不交，隍中散水雾合，视不见底。南峰北岭，多结禅栖之士：东岩西谷，又<br>是刹灵之图。竹柏之怀，与神心妙远：仁智之性，共山水效深，更为胜处也。其<br>水历涧流飞，清泠洞观，谓之清水矣。溪曰瑶溪，又曰瑶涧。清水又南，与小瑶<br>水合，水近出西北穷溪，东南流，注于清水。清水又东南流，吴泽陂水注之。水<br>上承吴陂于修武县故城西北。修武，故甯也，亦曰南阳矣。马季长曰：晋地自朝<br>歌以北至中山为东阳，朝歌以南至轵为南阳。故应劭《地理风俗记》云：河内，<br>殷国也，周名之为南阳。又曰：晋始启南阳。今南阳城是也。秦始皇改曰修武。<br>徐广、王隐并言始皇改。瓒注《汉书》云：按韩非书，秦昭王越赵长平，西伐修<br>武。时秦未兼天下，修武之名久矣。余按《韩诗外传》言，武王伐纣，勒兵于甯，<br>更名甯曰修武矣。魏献子田大陆，还卒于甯，是也。汉高帝八年，封都尉魏遫为<br>侯国。亦曰大修武，有小故称大。小修武在东，汉高与滕公济自玉门津而宿小修<br>武者也。大陆即吴泽矣。《魏土地记》曰：修武城西北二十里，有吴泽陂，南北<br>二十许里，东西三十里，西则长明沟入焉。水有二源。北水上承河内野王县东北<br>界沟，分枝津为长明沟，东迳雍城南，寒泉水注之。水出雍城西北，泉流南注，<br>迳雍城西。《春秋·僖公二十四年》，王将以狄伐郑，富辰谏曰：雍，文之昭也。<br>京相璠曰：今河内山阳西有故雍城。又东南注长明沟，沟水又东，迳射犬城北。<br>汉大司马张扬为将杨丑所害，眭固杀丑屯此。欲北合袁绍。《典略》曰：眭固，<br>字白菟，或戒固曰，将军字菟而此邑名犬，菟见犬，其势必惊，宣急去。固不从。<br>汉建安四年，魏太祖斩之于此，以魏种为河内太守，守之。兖州叛，太祖曰：惟<br>种不弃孤。及走，太祖怒曰：种不南走越，北走胡，不汝置也。射犬平，禽之。<br>公曰：唯其才也，释而用之。长明沟水东入石涧，东流，蔡沟水入焉。水上承州<br>县北白马沟，东分，谓之蔡沟，东会长明沟水，又东，迳修武县之吴亭北，东入<br>吴陂，次北有苟泉水入焉。水出山阳县故修武城西南，同源分派，裂为二水，南<br>为苟泉，北则吴渎，二渎双导，俱东入陂。山阳县东北二十五里，有陆真阜，南<br>有皇母、马鸣二泉，东南合注于吴陂也。次陆真阜之东北，得覆釜堆。堆南有三<br>泉，相去四五里，参差合次，南注于陂泉。陂在浊鹿城西，建安二十五年，魏封<br>汉献帝为山阳公，浊鹿城即是公所居也。陂水之北，际泽侧有隤城。《春秋·隐<br>公十一年》，王以司寇苏忿生之田，攒茅、隤十二邑与郑者也。京相璠曰：河内<br>修武县北有故隤城，实中。今世俗谓之皮垣，方四百步，实中，高八丈。际陂北，<br>隔水一十五里，俗所谓兰丘也，方二百步。西一十里，又有一丘际陂，世谓之敕<br>丘，方五百步，形状相类，疑即古攒茅也。杜预曰：二邑在修武县北，所未详也。<br>又东，长泉水注之，源出白鹿山，东南伏流，迳一十三里，重源濬发于邓城西北，<br>世亦谓之重泉水也。又迳七贤祠东，左右筠篁列植，冬夏不变贞萋。魏步兵校尉<br>陈留阮籍、中散大夫谯国嵇康、晋司徒河内山涛、司徒琅琊王戎、黄门郎河内向<br>秀、建威参军沛国刘伶、始平太守阮咸等，同居山阳，结自得之游，时人号之为<br>竹林七贤。向子期所谓山阳旧居也。后人立庙于其处，庙南又有一泉，东南流注<br>于长泉水。郭缘生《述征记》所云，白鹿山东南二十五里，有嵇公故居，以居时<br>有遗竹焉，盖谓此也。其水又南，迳邓城东，名之为邓渎，又谓之为白屋水也。<br>昔司马懿征公孙渊，还，达白屋，即于此也。其水又东南流，迳隤城北，又东南，<br>历泽注于陂。陂水东流，谓之八光沟，而东流注于清水，谓之长清河。而东周永<br>丰坞，有丁公泉，发于焦泉之右。次东又得焦泉，泉发于天门之左，天井固右。<br>天门山石自空，状若门焉，广三丈，高两匹，深丈馀，更无所出，世谓之天门也。<br>东五百馀步，中有石穴西向，裁得容人，自平地东南入，径至天井，直上三匹有<br>馀，扳蹑而升，至上平，东西二百步，南北七百步，四面崄绝，无由升陟矣。上<br>有比邱释僧训精舍。寺有十馀僧，给养难周，多出下平，有志者居之。寺左右杂<br>树疏挺，有一石泉，方丈馀，清水湛然，常无增减，山居者资以给饮。北有石室<br>二间，旧是隐者念一之所，今无人矣。泉发于北阜，南流成溪，世谓之焦泉也。<br>次东得鱼鲍泉，次东得张波泉，次东得三渊泉，梗河参连，女宿相属。是四川在<br>重门城西，并单川南注也。重门城，昔齐王芳为司马师废之。宫于此，即《魏志》<br>所谓送齐王于河内重门者也。城在共县故城西北二十里。城南有安阳陂，次东，<br>又得卓水陂，次东，有百门陂，陂方五百步，在共县故城西。汉高帝八年，封玈<br>罢师为共严侯国，即共和之故国也。共伯既归帝政，逍遥于共山之山。山在国北，<br>所谓共北山也，仙者孙登之所处。袁彦伯《竹林七贤传》，稽叔夜尝采药山泽，<br>遇之于山。冬以被发自覆，夏则编草为裳，弹一弦琴而五声和。其水三川南合，<br>谓之清川。又南迳凡城东。司马彪、袁山松《郡国志》曰，共县有凡亭。周凡伯<br>国，《春秋·隐公七年经》书，王使凡伯来聘是也。杜预曰：汲郡共县东南有凡<br>城。今在西南。其水又西南与前四水总为一渎，又谓之陶水，南流注于清水。清<br>水又东，周新丰坞，又东注也。<br>△东北过获嘉县北。<br>《汉书》称，越相吕嘉反，武帝元鼎六年，巡行於汲之新中乡，得吕嘉首，<br>因以为获嘉县。后汉封侍中冯石为侯国。县故城西有汉桂阳太守赵越墓，冢北有<br>碑，越字彦善，县人也，累迁桂阳郡、五官将、尚书仆射，遭忧服阕，守河南尹，<br>建宁中卒。碑东又有一碑，碑北有石柱，石牛、羊、虎，俱碎，沦毁莫记。<br>清水又东，周新乐城，城在获嘉县故城东北，即汲之新中乡也。<br>△又东过汲县北。<br>县故汲郡治，晋太康中立。城西北有石夹水，飞湍濬急，世人亦谓之磻溪，<br>言太公尝钓于此也。城东门北侧有太公庙，庙前有碑。碑云：太公望者，河内汲<br>人也。县民故会稽太守杜宣白令崔瑗曰：太公本生于汲，旧居犹存，君与高、国<br>同宗太公，载在经传，今临此国，宜正其位，以明尊祖之义。于是国老王喜、廷<br>掾郑笃、功曹邠勤等，咸曰宜之，遂立坛祀，为之位主。城北三十里有太公泉，<br>泉上又有太公庙，庙侧高林秀木，翘楚竞茂，相传云，太公之故居也。晋太康中，<br>范阳卢无忌为汲令，立碑于其上。太公避纣之乱，屠隐市朝，遯钓鱼水，何必渭<br>滨，然后磻溪，苟惬神心，曲渚则可，磻溪之名，斯无嫌矣。<br>清水又东迳故石梁下，梁跨水上，桥石崩褫，馀基尚存。清水又东，与仓<br>水合。水出西北方山西仓谷，谷有仓玉珉石，故名焉。其水东南流，潜行地下，<br>又东南复出，俗谓之雹水。东南历坶野。自朝歌以南，南暨清水，土地平衍，据<br>皋跨泽，悉坶野矣。《郡国志》曰：朝歌县南有牧野。《竹书纪年》曰：周武王<br>率西夷诸侯伐殷，败之于坶野。《诗》所谓坶野洋洋，檀车煌煌者也。有殷大夫<br>比干冢，前有石铭，题隶云：殷大夫比干之墓。所记惟此，今已中折，不知谁所<br>志也？太和中，高祖孝文皇帝南巡，亲幸其坟而加吊焉，刊石树碑，列于墓隧矣。<br>雹水又东南，入于清水。<br>又东南迳合城南，故三会亭也，以淇、清合河，故受名焉。清水又屈而南，<br>迳凤皇台东北，南注之也。<br>△又东入于河。<br>谓之清口即淇河口也，盖互受其名耳。《地理志》魏郡曰：清河水出内黄县<br>南。内黄无清水可来，所有者惟钟是水耳。盖河徙南注，清水渎移，汇流迳绝，<br>馀目尚存，故东川有清河之称，相嗣不断。曹公开白沟，遏水北注，方复故渎矣。<br>○沁水<br>△沁水出上党。涅县谒戾山。<br>沁水即少水也，或言出谷远县羊头山世靡谷。三源奇注，迳泻一隍，又南会<br>三水，历落出，左右近溪，参差翼注之也。<br>△南过谷远县东，又南过陭氏县东。<br>谷远县，王莽之谷近也。沁水又南，迳陭氏县故城东，刘聪以詹事鲁繇为<br>冀州，治此也。<br>沁水又南，历陭氏关，又南与骉水合。水出东北巨峻山，乘高泻浪，<br>触石流响，世人因声以纳称。西南流注于沁。<br>沁水又南，与秦川水合。水出巨峻山东，带引众溪，积以成川。又西南，迳<br>端氏县故城东，昔韩、赵、魏分晋，迁晋君于端氏县，即此是也。其水南流入于<br>沁水。<br>△又南过阳阿县东。<br>沁水南迳阳阿县故城西。《魏土地记》曰：建兴郡治阳阿县。郡西四十里有<br>沁水，南流。沁水又南，与濩泽水合，水出濩泽城西白涧岭下，东迳濩泽。《墨<br>子》曰：舜渔濩泽。应劭曰：泽在县西北。又东迳濩泽县故城南，盖以泽氏县也。<br>《竹书纪年》梁惠成王十九年，晋取泫以濩泽者也。其水际城东注，又东合清渊<br>水，水出其城北，东南迳城东，又南入于泽水。泽水又东，得阳泉水口，水出鹿<br>台山。山上有水，渊而不流。其水东迳阳陵城南，即阳阿县之故城也。汉高帝七<br>年，封卞为侯国，水历嶕峣山东，下与黑岭水合。水出西北黑岭下，即开<br>隥也。其水东南流迳北乡亭下，又东南，迳阳陵城，东南注阳泉水。阳泉水又<br>南，注濩泽水，又东南，有上涧水注之，水导源西北辅山，东迳铜于崖南，历析<br>城山北，山在濩泽南，《禹贡》所谓砥柱析城至于王屋也。山甚高峻，上平垣，<br>下有二泉，东浊西清，左右不生草木，数十步外多细竹。其水自山阴东入濩泽水。<br>濩泽水又东南，注于沁水。<br>沁水又东南，阳阿水左入焉。水北出阳阿川，南流迳建兴郡西。又东南流，<br>迳午壁亭东，而南入山。其水沿波漱石，漰涧八丈，环涛谷转。西南流，入于<br>沁水。<br>又南，五十馀里，沿流上下，步径裁通，小竹细笋，被于山渚，蒙笼茂密，<br>奇为翳薈也。<br>△又南出山，过沁水县北。<br>沁水南迳石门，世谓之沁口。《魏土地记》曰：河内郡野王县西七十里，有<br>沁水，左迳沁水城西，附城东南流也。石门是晋安平献王司马孚之为魏野王典农<br>中郎将之所造也。按其《表》云：臣孚言：臣被明诏，兴河内水利。臣既到，检<br>行沁水，源出铜鞮山，屈曲周回，水道九百里。自太行以西，王屋以东，层岩高<br>峻。天时霖雨，众谷走水，小石漂迸，木门朽败，稻田汎滥，岁功不成。臣辄按<br>行，去堰五里以外，方石可得数万馀枚。臣以为累方石为门，若天亢旱，增堰进<br>水；若天霖雨，陂泽充溢，则闭防断水。空渠衍涝，足以成河。云雨由人，经国<br>之谋。暂劳永逸，圣王所许。愿陛下特出臣《表》，敕大司农府给人工，勿使稽<br>延，以赞时要。臣孚言。诏书听许，于是夹岸累石，结以为门，用代木门枋，故<br>石门旧有枋口之称矣。溉田顷畮之数，间关岁月之功，事见门侧石铭矣。水西<br>有孔山。山上石穴洞开，穴内石上，有车辙牛迹。《耆旧传》云，自然成著，非<br>人功所就也。其水南分为二水，一水南出，为朱沟水。<br>沁水又迳沁县故城北，盖藉水以名县矣。《春秋》之少水也。京相璠曰：晋<br>地矣，又云，少水今沁水也。沁水又东，迳沁水亭北，世谓之小沁城。沁水又东，<br>左合小沁水。水出北山台渟渊，南流为台渟水，东南入沁水。<br>沁水又东，倍涧水注之。水北出五行之山，南流注于沁水。<br>△又东过野王县北。<br>沁水又东，邘水注之。水出太行之阜，山，即五行之异名也。《淮南子》<br>曰：武王欲筑宫于五行之山。周公曰：五行崄固，德能覆也，内贡回矣。使吾暴<br>乱，则伐我难矣。君子以为能持满。高诱云：今太行山也，在河内野王县西北上<br>党关也。诗所谓徒殆野王道，倾盖上党关，即此山矣。其水南流迳邘城西，故<br>邘国也。城南有邘台，《春秋·僖公二十四年》，王将伐郑，富辰谏曰：邘，<br>武之穆也。京相璠曰：今野王西北三十里有故邘城，邘台是也。今故城当太<br>行南路，道出其中。汉武帝封李寿为侯国。邘水又东南，迳孔子庙东，庙庭有<br>碑。魏太和元年，孔灵度等以旧宇毁落，上求修复。野王令范众爱、河内太守元<br>真、刺史咸阳公高允表闻，立碑于庙。治中刘明、别驾吕次文、主簿向班虎、荀<br>灵龟，以宣尼大圣，非碑颂所称，宜立记焉，云，仲尼伤道不行，欲北从赵鞅，<br>闻杀鸣犊，遂旋车而返。及其后也，晋人思之，于太行巅南为之立庙，盖往时回<br>辕处也。余按诸子书及史籍之文，并言仲尼临河而叹，曰：丘之不济，命也夫！<br>是非太行回辕之言也。碑云：鲁国孔氏，官于洛阳，因居庙下，以奉蒸尝。斯言<br>是矣。盖孔氏因迁山下，追思圣祖，故立庙存飨耳。其犹刘累迁鲁，立尧祠于山<br>矣，非谓回辕于此也。邘水东南迳邘亭西。京相璠曰：又有亭在台西南三十<br>里。今是亭在邘城东南七八里，盖京氏之谬耳，或更有之，余所不详。其水又<br>南流，注于沁。<br>沁水东迳野王县故城北。秦昭王四十四年，白起攻太行道绝，而韩之野王降。<br>始皇拔魏东地，置东郡。卫元君自濮阳徙野王，即此县也。汉高帝元年为殷国，<br>二年为河内郡，王莽之后队。县曰平野矣。魏怀州刺史治，皇都迁洛，省州，复<br>郡。水北有华岳庙。庙侧有攒柏数百根，对郭临川，负冈荫渚，青青弥望，奇可<br>玩也。怀州刺史<击页>邱李洪之之所经构也。庙有碑焉，是河内郡功曹山阳荀灵<br>龟以和平四年造，天安元年立。沁水又东，朱沟枝津入焉。<br>又东与丹水合，水出上党高都县故城东北阜下，俗谓之源源水。《山海经》<br>曰：沁水之东有林焉，名曰丹林，丹水出焉，即斯水矣。丹水自源东北流，又屈<br>而东注，左会绝水。《地理志》曰：高都县有莞谷，丹水所出，东南入绝水是也。<br>绝水出泫氏县西北杨谷，故《地理志》曰：杨谷，绝水所出。东南流，左会长平<br>水。水出长平县西北小山，东南流，迳其县故城，泫氏之长平亭也。《史记》曰：<br>秦使左庶长王龁攻韩，取上党。上党民走赵。赵军长平，使廉颇为将，后遣马服<br>君之子赵括代之。秦密使武安郡白起攻之。括四十万众降起，起坑之于此。《上<br>党记》曰：长平城在郡之南，秦垒在城西，二军共食流水涧，相去五里。秦坑赵<br>众，收头颅，筑台于垒中，因山为台，崔嵬桀起，今仍号之曰白起台。城之左右，<br>沿山亘隰，南北五十许里，东西二十馀里，悉秦、赵故垒，遗壁犹存焉。汉武帝<br>元朔二年，以封将军卫青为侯国。其水东南流注绝水。绝水又东南流，迳泫氏县<br>故城北。《竹书纪年》曰：晋烈公元年，赵献子城泫氏。绝水东南与泫水会，水<br>导源县西北泫谷。东流迳一故城南，俗谓之都乡城。又东南，迳泫氏县故城南，<br>世祖建武六年，封万普为侯国。而东会绝水，乱流东南入高都县，右入丹水。<br>《上党记》曰：长平城在郡南山中。<br>丹水出长平北山，南流。秦坑赵众，流血丹川，由是俗名为丹水，斯为不经<br>矣。丹水又东南流，注于丹谷，即刘越石《扶风歌》所谓丹水者也。《晋书地道<br>记》曰：县有太行关，丹溪为关之东谷，途自此去，不复由关矣。丹水又迳二石<br>人北，而各在一山，角倚相望，南为河内，北曰上党，二郡以之分境。丹水又东<br>南，历西岩下，岩下有大泉涌发，洪源巨轮，渊深不测，蘋藻冬芹，竟川含绿，<br>虽严辰肃月，无变暄萋。丹水又南，白水注之。水出高都县故城西，所谓长平白<br>水也。东南流历天井关。《地理志》曰：高都县有天井关。蔡邕曰：太行山上有<br>天井，关在井北，遂因名焉。故刘歆《遂初赋》曰：驰太行之崄峻，入天井之高<br>关。太元十五年，晋征虏将军朱序，破慕容永于太行，遣军至白水，去长子一百<br>六十里。白水又东，天井溪水会焉。水出天井关，北流注白水，世谓之北流泉。<br>白水又东南流，入丹水，谓之白水交丹水。又东南出山迳鄈城西，城在山际，<br>俗谓之期城，非也。京相璠曰：河内山阳西北六十里有鄈城。《竹书纪年》曰：<br>梁惠成王元年，赵成侯偃、韩懿侯若伐我葵，即此城也。丹水又南，屈而西转，<br>光沟水出焉。丹水又西，迳苑乡城北，南屈东转，迳其城南，东南流注于沁，谓<br>之丹口。《竹书纪年》曰：晋出公五年，丹水三日绝，不流。幽公九年，丹水出，<br>相反击。即此水也。<br>沁水又东，光沟水注之。水首受丹水，东南流，界沟水出焉。又南入沁水，<br>又东南流，迳成乡城北，又东迳中都亭南，左合界沟水，水上承光沟，东南流，<br>长明沟水出焉。又南迳中都亭西，而南流注于沁水也。<br>△又东过周县北。<br>县故州也。《春秋左传》隐公十有一年，周以赐郑公孙段，六国时，韩宣子<br>徙居之。有白马沟水注之，水首受白马湖，湖一名朱管陂。陂上承长明沟。湖水<br>东南流，迳金亭西，分为二水，一水东出为蔡沟，一水南流注于沁水也。<br>△又东过怀县之北。<br>《韩诗外传》曰：武王伐纣，到邢邱，更名邢邱曰怀。春秋时，赤翟伐晋，<br>围怀，是也。王莽以为河内，故河内郡治也。旧三河之地矣。韦昭曰：河南、河<br>东、河内为三河也。县北有沁阳城，沁水迳其南而东注也。<br>△又东过武德县南，又东南至荥阳县北，东入于河。<br>沁水于县南水积为陂，通结数湖，有朱沟水注之。其水上承沁水于沁水县西<br>北，自方口东南流，奉沟水右出焉。又东南流，右泄为沙沟水也。其水又东南，<br>于野王城西，枝渠左出焉，以周城溉，东迳野王城南，又屈迳其城东，而北注沁<br>水。朱沟自枝渠东南，迳州城南，又东迳怀城南，又东迳殷城北。郭缘生《述征<br>记》曰：河之北岸，河内怀县有殷城。或谓楚、汉之际，殷王卬治之，非也。余<br>按《竹书纪年》云：秦师伐郑，次于怀，城殷，即是城也。然则殷之为名久矣，<br>知非从卬始。昔刘琨以郭默为殷州刺史，督缘河诸军事，治此。朱沟水又东南注<br>于湖。湖水又右纳沙沟水。水分朱沟南派，东南迳安昌城西。汉成帝河平四年，<br>封丞相张禹为侯国。今城之东南有古冢，时人谓之张禹墓。余按《汉书》禹，河<br>内轵人，徙家莲芍。鸿嘉元年，禹以老乞骸，自治冢茔，起祠堂于平陵之肥牛亭，<br>近延陵，奏请之，诏为徙亭。哀帝建平二年薨，遂葬於彼。此则非也。沙沟水又<br>东，迳隰城北，《春秋·僖公二十五年》，取太叔于温，杀之于隰城，是也。京<br>相璠曰：在怀县西南。又迳殷城西，东南流入于陂。<br>陂水又直荥阳县北，东南流入于河。先儒亦咸谓是沟为济渠。故班固及阚骃<br>并言济水至武德入河，盖济水枝渎条分，所在布称，亦兼丹水之目矣。<br>○淇水<br>△淇水出河内隆虑县西大号山。<br>《山海经》曰：淇水出沮洳山。水出山侧，颓波漰注，冲激横山，山上合<br>下开，可减六七十步，巨石磥砢，交积隍涧，倾澜渀荡，势同雷转，激水散<br>氛，暧若雾合。又东北，沾水注之。水出壶关县东沾台下。石壁崇高，昂藏隐天，<br>泉流发于西北隅，与金谷水合，金谷即沾台之西溪也。东北会沾水，又东流注淇<br>水。淇水又迳南罗川，又历三罗城北，东北与女台水合。水发西北三女台下，东<br>北流注于淇。<br>淇水又东北历淇阳川，迳石城西北。城在原上，带涧枕淇。<br>淇水又东北，西流水注之。水出东大岭下，西流，迳石楼南，在北陵石上，<br>练垂桀立，亭亭极峻。其水西流，迳注于淇。<br>又东迳冯都垒南，世谓之淇阳城，在西北三十里。<br>淇水又东出山，分为二水，水会立石堰，遏水以沃白沟，左为菀水，右则淇<br>水。自元甫城东南，迳朝歌县北。《竹书纪年》，晋定公二十八年，淇绝于旧卫，<br>即此也。淇水又东，右合泉源水。水有二源，一水出朝歌城西北，东南流。老人<br>晨将渡水，而沉吟难济。纣问其故，左右曰：老者髓不实，故畏寒也。纣乃于此<br>斮胫而视髓也。其水南流东屈，迳朝歌城南。《晋书地道记》曰：本沫邑地。<br>《诗》云：爰采唐矣，沫之乡矣。殷王武丁，始迁居之，为殷都也。《禹贡》，<br>纣都在冀州大陆之野，即此矣。有糟邱酒池之事焉。有新声靡乐，号邑朝歌。晋<br>灼曰：《史记·乐书》，纣为《朝歌》之音，朝歌者，歌不时也。故墨子闻之，<br>恶而回车，不迳其邑。《论语撰考谶》曰：邑名朝歌，颜渊不舍，七十弟子揜<br>目，宰予独顾，由蹙堕车。宋均曰：子路患宰予顾视凶地，故以足蹙之，使堕车<br>也。今城内有殷鹿台，纣昔自投于火处也。《竹书纪年》曰：武王亲禽帝受辛于<br>南单之台，遂分天之明。南单之台，盖鹿台之异名也。武王以殷之遗民，封纣子<br>武庚于兹邑，分其地为三，曰邶、鄘、卫，使管叔、蔡叔、霍叔辅之，为三监。<br>三监叛，周讨平，以封康叔为卫。箕子佯狂自悲，故《琴操》有《箕子操》，迳<br>其墟，父母之邦也，不胜悲，作麦秀歌。地居河、淇之间，后乃属晋，战国时皆<br>属于赵。男女淫纵，有纣之馀风。土崄多寇，汉以虞诩为长，朋友以难治致吊。<br>诩曰：不遇盘根错节，何以别利器乎？又东与左水合，谓之马沟水。水出朝歌城<br>北，东流，南屈至其城东，又东流与美沟水合。水出朝歌西北大岭下，东流迳骆<br>驼谷，于中逶迤九十曲，故俗有美沟之目矣。历十二崿，崿流相承，泉响不断，<br>返水捍注，捲复深隍，隍间积石千通，水穴万变，观者若思不周赏，情乏图状<br>矣。其水东迳朝歌城北，又东南流，注马沟水，又东南注淇水，为肥泉也。故<br>《卫诗》曰：我思肥泉，兹之永叹。《毛注》云：同出异归为肥泉。《尔雅》曰：<br>归异出同曰肥。《释名》曰：本同出时，所浸润少，所归各枝散而多，似肥者也。<br>犍为舍人曰：水异出，流行合同曰肥。今是水异出同归矣。《博物志》谓之澳水。<br>《诗》云：瞻彼淇澳，菉竹猗猗。毛云：菉，王刍也；竹，编竹也。汉武帝塞决<br>河，斩淇园之竹木以为用。寇恂为河内，伐竹淇川，治矢百馀万，以输军资。今<br>通望淇川，无复此物。惟王刍编草，不异毛兴。又言：澳，隈也。郑亦不以为津<br>源，而张司空专以为水流入于淇，非所究也。然斯水即《诗》所谓泉源之水也。<br>故《卫诗》云，泉源在左，淇水左右。卫女思归，指以为喻，淇水左右，盖举水<br>所入为左右也。淇水又南，历枋堰，旧淇水东南流，迳黎阳县界南入河。《地理<br>志》曰：淇水出共，东至黎阳入河。《沟洫志》曰：遮害亭西一十八里至淇水口<br>是也。汉建安九年，魏武王于水口，下大枋木以成堰，遏淇水东入白沟，以通漕<br>运，故时人号其处为枋头。是以卢谌《征艰赋》曰：后背洪枋巨堰，深渠高堤者<br>也。自后遂废，魏熙平中复通之。故渠历枋城北，东出，今渎破故堨。其堰悉<br>铁柱，木石参用。其故渎南迳枋城西。又南分为二水：一水南注清水，水流上下，<br>更相通注，河清水盛，北入故渠，自此始矣。一水东流，迳枋城南，东与菀口合。<br>菀水上承淇水于元甫城西北，自石堰东注菀城西，屈迳其城南，又东南流历土军<br>东北，得旧石浢，故五水分流，世号五穴口，今惟通并为二水。一水西注淇水，<br>谓之天井沟。一水迳土军东，分为蓼沟，东入白祀陂。又南分，东入同山陂，溉<br>田七十馀顷。二陂所结，即台阴野矣菀水东南入淇水。<br>淇水右合宿胥故渎，渎受河于顿邱县遮害亭东，黎山西北。会淇水处，立石<br>堰遏水，令更东北注。魏武开白沟，因宿胥故渎而加其功也。故苏氏曰：决宿胥<br>之口，魏无虚、顿丘。即指是渎也。<br>淇水又东北流，谓之白沟，迳雍榆城南。《春秋·襄公二十三年》，叔孙豹<br>救晋，次于雍榆者也。淇水又北迳其城东，东北迳同山东，又东北迳帝喾冢西，<br>世谓之顿邱台，非也。《皇览》曰：帝喾冢在东郡濮阳、顿丘城南台阴野中者也。<br>又北迳白祀山东，历广阳里，迳颛顼冢西，俗谓之殷王陵，非也。《帝王世纪》<br>曰：颛顼葬东郡顿丘城南，广阳里大冢者是也。<br>淇水又东屈而西转，迳顿丘北。故阚骃云：顿丘在淇水南。《尔雅》曰：山<br>一成谓之顿丘。《释名》谓一顿而成丘，无高下小大之杀也。《诗》所谓送子涉<br>淇，至于顿丘者也。魏徙九原、西河、土军诸胡，置土军于丘侧，故其名亦曰土<br>军也。又屈迳顿丘县故城西，《古文尚书》以为观地矣，盖太康弟五君之号曰五<br>观者也。《竹书纪年》晋定公三十一年，城顿丘。《皇览》曰：顿丘者，城门名<br>顿丘道。世谓之殷，皆非也，盖因丘而为名，故曰顿丘矣。淇水东北，迳枉人山<br>东，牵城西。《春秋·定公十四年》，公会齐侯于牵者也。杜预曰：黎阳东北有<br>牵城，即此城矣。淇水又东北，迳石柱冈，东北注矣。<br>△东过内黄县南为白沟。<br>淇水又东北，迳并阳城西，世谓之辟阳城，非也。即《郡国志》所谓内黄县<br>有并阳聚者也。白沟又北，左合荡水，又东北流，迳内黄县故城南。县右对黄泽，<br>《郡国志》曰：县有黄泽者也。《地理风俗记》曰：陈留有外黄，故加内。《史<br>记》曰：赵廉颇伐魏，取黄。即此县。<br>△屈从县东北与洹水合。<br>白沟自县北迳戏阳城东，世谓之羛阳聚。《春秋左传·昭公九年》，晋<br>荀盈如齐逆女，还，卒戏阳，是也。白沟又北，迳高城亭东，洹水从西南来注之。<br>又北迳问亭东，即魏县界也。魏县故城，应劭曰：魏武侯之别都也。城内有武侯<br>台，王莽之魏城亭也。左与新河合，洹水枝流也。白沟又东北，迳铜马城西，盖<br>光武征铜马所筑也，故城得其名矣。<br>白沟又东北，迳罗勒城东，又东北，漳水注之，谓之利漕口。自下清漳、白<br>沟、淇河，咸得通称也。<br>△又东北过馆陶县北，又东北过清渊县西。<br>白沟水又东北，迳赵城西，又北阿难河出焉，盖魏将阿难所导，以利衡渎，<br>遂有阿难之称矣。<br>白沟又东北，迳空陵城西，又北迳乔亭城西，东去馆陶县故城十五里，县即<br>《春秋》所谓冠氏也，魏阳平郡治也。淇水又屈迳其县北。<br>又东北，迳平恩县故城东。《地理风俗记》曰：县故馆陶之别乡也，汉宣帝<br>地节三年置，以封后父许伯为侯国。《地理志》，王莽之延平县矣。<br>淇水又东迳清渊县故城西，又历县之西北为清渊，故县有清渊之名矣，世谓<br>之鱼池城，非也。<br>淇水又东北迳榆杨城北。汉武帝封太常江德为侯国。文颖曰：邑在魏郡清渊，<br>世谓之清渊城，非也。<br>△又东北过广宗县东，为清河。<br>清河东北迳广宗县故城南。和帝永元五年，封皇太子万年为王国。田融言，<br>赵立建兴郡于城内，置临清县于水东，自赵石始也。清河之右，有李云墓。云字<br>行祖，甘陵人。好学，善阴阳，举李廉，迁白马令。中常侍单超等立掖庭民女亳<br>氏为后，后家封者四人，赏赐巨万。云上书，移副三府曰：孔子云，帝者，谛也。<br>今尺一拜用，不经御省，是帝欲不谛乎？帝怒，下狱，杀之。后冀州刺史贾琮使<br>行部，过祠云墓，刻石表之，今石柱尚存，俗犹谓之李氏石柱。<br>清河又东北，迳界城亭东。水上有大梁，谓之界城桥。《英雄记》曰：公孙<br>瓒击青州黄巾贼，大破之，还屯黄宗。袁本初自往征瓒，合战于界桥南二十里。<br>绍将曲义破瓒于界城桥，斩瓒冀州刺史严纲，又破瓒殿兵于桥上，即此梁也。世<br>谓之鬲城桥，盖传呼失实矣。<br>清河又东北迳信乡西。《地理风俗记》曰：甘陵西北十七里有信乡，故县也。<br>清河又北，迳信成县故城西。应劭曰：甘陵西北五十里有信成亭，故县也。赵置<br>水东县于此城，故亦曰水东城。<br>清河又东北，迳清阳县故城西，汉高祖置清河郡，治此。景帝中三年封皇子<br>乘为王国，王莽之河平也。汉光武建武二年，西河鲜于冀为清河太守，作公廨，<br>未就而亡。后守赵高计功用二百万，五官黄秉、功曹刘适言四百万钱。于是冀乃<br>鬼见，白日道从入府，与高及秉等对共计校，定为适、秉所割匿。冀乃书表自理。<br>其略言：高贵不尚节，亩垄之夫，而箕踞遗类，研密失机，婢妾其性，媚世求显，<br>偷窃银艾，鄙辱天官，《易》讥负乘，诚高之谓。臣不胜鬼言，谨因千里驿闻，<br>付高上之，便西北去三十里，车马皆灭，不复见。秉等皆伏地物故。高以状闻，<br>诏下还冀西河田宅，妻子焉，兼为差代，以旌幽中之讼。汉桓帝建和二年改清河<br>为甘陵王国，以王妖言徙，其年立甘陵郡，治此焉。<br>△又东北过东武城县西。<br>清河又东北，迳陵乡西。应劭曰：东武城西南七十里有陵乡，故县也。后汉<br>封太仆梁松为侯国，故世谓之梁侯城，遂立侯城县治也。<br>清河又东北，迳东武城县故城西。《史记》，赵公子胜号平原君，以解邯郸<br>之功，受封于此。定襄有武城，故加东矣。清河又东北，迳复阳县故城西。汉高<br>祖七年，封右司马陈胥为侯国，王莽更名之曰乐岁。《地理风俗记》曰：东武城<br>西北三十里，有复阳亭，故县也。世名之曰槛城，非也。<br>清河又东北流，迳枣强县故城东。《史记·建元以来王子侯者年表》云：汉<br>武帝元朔三年，封广川惠王子晏为侯国也。应劭《地理风俗记》曰：东武城西北<br>五十里，有枣强城，故县也。<br>△又北过广川县东。<br>清河北迳广川县故城南。阚骃曰：县中有长河为流，故曰广川也。水侧有羌<br>垒，姚氏之故居也，今广川县治。清河又东北，迳历县故城南。《地理志》，信<br>都之属县也，王莽更名曰历宁也。应劭曰：广川县西北三十里，有历城亭，故县<br>也。今亭在县东如北，水济尚谓之为历口渡也。<br>△又东过修县南，又东北过东光县西。<br>清河又东北，左与张甲屯、绛故渎合。阻深堤高障，无复有水矣。又迳修县<br>故城南，屈迳其城东。修音条。王莽更名之曰治修。《郡国志》曰：故属信都。<br>清河又东北，左与横漳枝津故渎合。又东北迳修国故城东，汉文帝封周亚夫<br>为侯国，故世谓之北修城也。清河又东北，迳邸阁城东。城临侧清河，晋修县治。<br>城内有县长鲁国孔明碑。<br>清河又东，至东光县西南，迳胡苏亭。《地理志》，东光有胡苏亭者也。世<br>谓之羌城，非也。<br>又东北，右会大河故渎，又迳东光县故城西。后汉封耿纯为侯国。初平二年，<br>黄巾三十万人，入渤海，公孙瓒破之于东光界，追奔是水，斩首三万，流血丹水，<br>即是水也。<br>△又东北过南皮县西。<br>清河又东北，无棣沟出焉。东迳南皮县故城南，又东迳乐亭北，《地理志》<br>之临乐县故城也，王莽更名乐亭。《晋书地道志》、《太康地记》，乐陵国有新<br>乐县，即此城矣。又东迳新乡城北，即《地理志》高乐故城也，王莽更之曰为乡<br>矣。无棣沟又东分为二渎。无棣沟又东迳乐陵郡北。<br>又东屈而北出，又东转，迳苑乡故城南，又东南，迳高城县故城南，与枝渎<br>合。渎上承无棣沟，南迳乐陵郡西，又东南，迳千童县故城东。《史记·建元以<br>来王子侯者年表》曰：故重也，一作千钟。汉武帝元朔四年，封河间献王子刘阴<br>为侯国。应劭曰：汉灵帝改曰饶安也。魏沧州治。枝渎又南东屈，东北注无棣沟。<br>无棣沟又东北，迳一故城北，世谓之功城也。又东北，迳盐山东北入海。《春秋<br>·僖公四年》，齐、楚之盟于召陵也，管仲曰：昔召康公锡命先君太公履，北至<br>于无棣。盖四履之所也。京相璠曰：旧说无棣在辽西孤竹县。二说参差，未知所<br>定。然管仲以责楚，无棣在此，方之为近。既世传以久，且以闻见书之。清河又<br>东北，迳南皮县故城西。《十三州志》曰：章武有北皮亭，故此曰南皮也。王莽<br>之迎河亭。《史记·惠景侯者年表》云：汉文帝后七年中，封孝文后兄子彭祖为<br>侯国。建安中，魏武擒袁谭于此城也。<br>清河又北，迳北皮城东，左会滹沱别河故渎，谓之合口，故谓之合城也。<br>《地理风俗记》曰：南皮城北五十里有北皮城，即是城矣。<br>△又东北，过浮阳县西。<br>清河东北流，浮水故渎出焉。按《史记》，赵之南界，有浮水出焉。浮水在<br>南，而此有浮阳之称者，盖浮水出入津流，同逆混并，清漳二渎，河之旧道，浮<br>水故迹，又自斯别，是县有浮阳之名也。首受清河于县界，东北迳高城县之苑乡<br>城北，又东迳章武县之故城南。汉文帝后七年，封孝文后弟窦广国为侯国。王莽<br>更名桓章。晋太始中，立章武郡，治此。浮水故渎，又东迳箧山北。《魏土地记》<br>曰：高城东北五十里有箧山，长七里。浮渎又东北，迳柳县故城南。汉武帝元朔<br>四年，封齐孝王子刘阳为侯国。《地理风俗记》曰：高城县东北五十里有柳亭，<br>故县也，世谓之辟亭，非也。浮渎又东北，迳汉武帝望海台，又东注于海。应劭<br>曰：浮阳，浮水所出，入海，潮汐往来日再。今沟无复有水也。<br>清河又北，分为二渎，枝分东出，又谓之浮渎。清河又北，迳浮阳县故城西，<br>王莽之浮城也。建武十五年，更封骁骑将军平乡侯刘歆为侯国。魏浮阳郡治。又<br>东北，滹沱别渎注焉，谓之合口也。<br>△又东北，过濊邑北。<br>濊水出焉。<br>△又东北，过乡邑南。<br>清河又东，分为二水，枝津右出焉。东迳汉武帝故台北。《魏土地记》曰：<br>章武县东一百里，有武帝台。南北有二台。相去六十里，基高六十丈，俗云，汉<br>武帝东巡海上所筑。又东注于海。清河又东北，迳纻姑邑南，俗谓之新城，非也。<br>△又东北，过穷河邑南。<br>清河又东北，迳穷河邑南，俗谓之三女城，非也。东北至泉周县，北入滹沱<br>水。《经》曰：笥沟东南至泉周县，与清河合，自下为派河尾也。又东，泉周渠<br>出焉。<br>△又东北，过漂榆邑，入于海。<br>清河又东，迳漂榆邑故城南，俗谓之角飞城。《赵记》云：石勒使王述煮盐<br>于角飞，即城异名矣。《魏土地记》曰：高城县东北一百里，北尽漂榆东临巨海，<br>民咸煮海水，藉盐为业。即此城也。清河自是入于海。<br>○荡水<br>△荡水出河内荡阴县西山东。<br>荡水出县西石尚山，东流，迳其县故城南，县因水以取名也。晋伐成都王颖，<br>败帝于是水之南，卢綝《四王起事》曰：惠帝征成都王颖，战败，时举辇司马八<br>人，辇犹在肩上，军人竞就杀举辇者，乘舆顿地，帝伤三矢，百僚奔散。惟侍中<br>嵇绍扶帝，士将兵之。帝曰：吾吏也，勿害之。众曰：受太弟命，惟不犯陛下一<br>人耳。遂斩之，血污帝袂，将洗之，帝曰：嵇侍中血，勿洗也。此则稽延祖殒命<br>之所。<br>△东北至内黄县，入于黄泽。<br>羑水出荡阴西北韩大牛泉。《地理志》曰：县之西山，羑水所出也。羑水又<br>东，迳韩附壁北，又东，流迳羑城北，故羑里也。《史记音义》曰：牖里在荡阴<br>县。《广雅》称：狱，犴也。夏曰夏台，殷曰羑里，周曰囹圄。皆圜土。昔殷纣<br>纳崇侯虎之言，囚西伯于此。散宜生、南宫括见文王，乃演《易》，用明否、泰<br>始终之义焉。羑城北水积成渊，方一十馀步，深一丈馀，东至内黄，与防水会。<br>水出西山马头涧，东迳防城北，卢谌《征艰赋》所为越防者也。其水东南流，注<br>于羑水，又东历黄泽入荡水。《地理志》曰：羑水至内黄入荡者也。<br>荡水又东，与长沙沟水合，其水导源黑山北谷。东流迳晋鄙故垒北，谓之晋<br>鄙城，名之为魏将城。昔魏公子无忌矫夺晋鄙军于是处，故班叔皮《游居赋》曰：<br>过荡阴而吊晋鄙，责公子之不臣者也。其水又东，谓之宜师沟。又东，迳荡阴县<br>南，又东，迳枉人山东北至内黄县，右入荡水，亦谓之黄雀沟。是水，秋夏则泛，<br>春冬则耗。<br>荡水又东，迳内黄城南，陈留有外黄，故称内也。东注白沟。<br>○洹水<br>△洹水出上党泫氏县。<br>水出洹山，山在长子县也。<br>△东过隆虑县北。<br>县北有隆虑山，昔帛仲理之所游神也，县因山以取名。汉高帝六年，封周灶<br>为侯国。应劭曰：殇帝名曰隆，故改从林也。县有黄水，出于神囷之山，黄华谷<br>北崖。山高十七里，水出木门带，带即山之第三级也，去地七里，悬水东南注壑，<br>直泻岩下，状若鸡翘，故谓之鸡翘洪，盖亦天台、赤城之流也。其水东流至谷口，<br>潜入地下，东北一十里，复出，名柳渚，渚周四五里，是黄水重源再发也。东流，<br>苇泉水注之，水出林虑山北泽中。东南流与双泉合，水出鲁般门东，下流，入苇<br>泉水。苇泉水又东南流，注黄水，谓之陵阳水。又东，入于洹水也。<br>△又东北出山，过邺县南。<br>洹水出山，东迳殷墟北。《竹书纪年》曰：盘庚即位，自奄迁于北蒙曰殷。<br>昔者项羽与章邯盟于此地矣。洹水又东，枝津出焉。东北流，迳邺城南，谓之新<br>河。又东，分为二水。北水北迳东明观下，昔慕容隽梦石虎齿其臂，寤而恶之，<br>购求其尸，而莫之知。后宫嬖妾言虎葬东明观下，于是掘焉，下度三泉，得其棺，<br>剖棺出尸，尸僵不腐。隽骂之曰：死胡安敢梦生天子也！使御史中尉阳约数其罪<br>而鞭之。此盖虎始葬处也。又北迳建春门，石梁不高大，治石工密。旧桥首夹建<br>两石柱，螭矩趺勒甚佳。乘舆南幸，以其作制华妙，致之于平城。东侧西屈，北<br>对射堂。渌水平潭，碧林侧浦，可游憩矣。其水际其西，迳魏武玄武故苑。苑旧<br>有玄武池，以肄舟楫。有鱼梁钓台，竹木灌丛，今池林绝灭，略无遗迹矣。其水<br>西流注于漳。南水东北迳女亭城北，又东北迳高陵城南，东绝坰沟，又东迳鸬鹚<br>陂，北与台陂水合。陂东西三十里，南北……注白沟。坰沟上承洹水，北绝新河，<br>北迳高陵城东，又北迳斥丘县故城西。县南角有斥丘，盖因丘以氏县。故乾侯矣，<br>《春秋经》书昭公二十八年，公如晋次于乾侯也。汉高帝六年，封唐厉为侯国，<br>王莽之利丘矣。又屈迳其城北，东北流注于白沟。<br>洹水自邺，东迳安阳县故城北。徐广《晋纪》曰：石遵自李城北入，斩张豺<br>于安阳，是也。《魏土地记》曰：邺城南四十里，有安阳城，城北有洹水东流者<br>也。<br>洹水又东，至长乐县，左则坰沟出焉。洹水又东，迳长乐县故城南。按《晋<br>书·地理志》曰，魏郡有长乐县也。<br>△又东过内黄县北，东入于白沟。<br>洹水迳内黄县北，东流注于白沟，世谓之洹口也。许慎《说文》、吕忱《字<br>林》并云：洹水出晋、鲁之间。昔声伯梦涉洹水，或与己琼瑰而食之，泣而又为<br>琼瑰，盈其怀矣。从而歌曰：济洹之水，赠我以琼瑰。归乎！归乎！琼瑰盈吾怀<br>乎！后言之之暮而卒，即是水也。<br><hr>
