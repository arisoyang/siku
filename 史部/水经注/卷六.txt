<h4>《史部·水经注·卷六》<b class="x">作者：郦道元</b></h4>
<br>○汾水<br>△汾水出太原汾阳县北管涔山。<br>《山海经》曰：《北次二经》之首，在河之东，其东，首枕汾，其名曰管涔<br>之山，其上无木而多草，其下多玉，汾水出焉，而西流注于河。《十三州志》曰：<br>出武州之燕京山，亦管涔之异名也。其山重阜修岩有草无木，泉源导于南麓之下，<br>盖稚水濛流耳。又西南夹岸连山，聊峰接势，刘渊族子曜，尝隐避于管涔之山。<br>夜中，忽有二童子入，跪曰：管涔王使小臣奉谒赵皇帝，献剑一口。置前，再拜<br>而去。以烛视之，剑长二尺，光泽非常，背有铭曰：神剑服御除众毒。曜遂服之，<br>剑随时变为五色也。后曜遂为胡王矣。汾水又南，与东、西温溪合，水出左右近<br>溪，声流翼注。水上杂树交阴，云垂烟接。自是水流潭涨，波襄转泛。又南迳一<br>城东，凭<土庸>积石，侧枕汾水，俗谓之伏戎城。又南出二城间，其城角倚，翼枕<br>汾流，世谓之侯莫干城，盖语出戎方，传呼失实也。汾水又南，迳汾阳县故城东。<br>川土宽平，峘山夷水。《地理志》曰：汾水出汾阳县北山，西南流者也。汉高<br>帝十一年，封靳强为侯国，后立屯农，积粟所在，谓之羊肠仓。山有羊肠坂，在<br>晋阳西北，石磴萦委，若羊肠焉，故仓坂取名矣。汉永平中治呼沱石臼河。按司<br>马彪《后汉郡国志》：常山南行唐县有石臼谷。盖欲乘呼沱之水，转山东之漕，<br>自都虑至羊肠仓，将凭汾水以漕太原，用实秦晋。苦役连年，转运所经，凡三百<br>八十九隘，死者无算。拜邓训为谒者，监护水功。训隐括知其难立，具言肃宗。<br>肃宗从之，全活数千人。和熹邓后之立，叔父陔以为训积善所致也。即此羊肠仓<br>也。又南迳秀容城东。《魏土地记》曰：秀容胡人徙居之，立秀容护军治，东去<br>汾水六十里，南与酸水合，水源西出少阳之山，东南流注于汾水。汾水又南出山，<br>东南流，洛阴水注之，水出新兴郡，西流，迳洛阴城北。又西迳盂县故城南。<br>《春秋左传·昭公二十八年》，分祁氏七县为大夫之邑，以孟丙为盂大夫。洛阴<br>水又西，迳狼孟县故城南，王莽之狼调也。左右夹涧幽深，南面大壑，俗谓之狼<br>马涧。旧断涧为城，有南北门，门闉故壁尚在。洛阴水又西南，迳阳曲城北。<br>《魏土地记》曰：阳曲胡寄居太原界，置阳曲护军治。其水西南流，注于汾水。<br>汾水又南，迳阳曲城西南注也。<br>△东南过晋阳县东，晋水从县南，东流注之。<br>太原郡治晋阳城，秦庄襄王三年立，《尚书》所谓既修太原者也。《春秋说<br>题辞》曰：高平曰太原。原，端也，平而有度。《广雅·释地》曰：大卤，太原<br>也。《释名》曰：地不生物曰卤。卤，垆也。《穀梁传》曰：中国曰太原，夷狄<br>曰大卤。《尚书大传》曰：东原底平，大而高平者谓之太原，郡取称焉。《魏土<br>地记》曰：城东有汾水南流。水东有晋使持节、都督并州诸军事、镇北将军、太<br>原成王之碑。水上旧有梁，青荓殒于梁下，豫让死于津侧，亦襄子解衣之所<br>在也。汾水西迳晋阳城南，旧有介子推祠。祠前有碑，庙宇倾颓，惟单碑独存矣，<br>今文字剥落，无可寻也。<br>△又南，洞涡水从东来注之。<br>汾水又南，迳梗阳县故城东，故榆次之梗阳乡也，魏献子以邑大夫魏戊也。<br>京相璠曰：梗阳，晋邑也。今太原晋阳县南六十里榆次界，有梗阳城。汾水又南，<br>即洞涡水会者也。<br>△又南过大陵县东。<br>昔赵武灵王游大陵，梦处女鼓琴而歌，想见其人，吴广进孟姚焉，即于此县<br>也。王莽改曰大宁矣，汾水于县左迤为邬泽。《广雅》曰：水自汾出为汾陂，其<br>陂东西四里，南北一十馀里，陂南接邬。《地理志》曰：九泽在北，并州薮也。<br>《吕氏春秋》谓之大陆。又名之曰沤洟之泽，俗谓之邬城泊。许慎《说文》曰：<br>漹水出西河中阳县之西，南入河，即此水也。漹水又会婴侯之水，《山海经》<br>称，谒戾之山，婴侯之水，出于其阴。北流注于祀水。水出祀山，其水殊源共舍，<br>注于婴侯之水，乱流迳中都县南，俗又谓之中都水。侯甲水注之，水发源祁县胡<br>甲山，有长坂，谓之胡甲领，即刘歆《遂初赋》所谓越侯甲而长驱者也。蔡邕曰：<br>侯甲，亦邑名也，在祁县。侯甲水又西北，历宜岁郊，迳太谷，谓之太谷水。出<br>谷西北流，迳祁县故城南。自县连延，西接邬泽，是为祁薮也。即《尔雅》所谓<br>昭馀祁矣。贾辛邑也。辛貌丑，妻不为言，与之如皋，射雉，双中之，则笑也。<br>王莽之示县也。又西迳京陵县故城北，王莽更名曰致城矣。于春秋为九原之地也。<br>故《国语》曰：赵文子与叔向游于九原，曰：死者若可作也，吾谁与归？叔向曰：<br>其阳子乎？文子曰：夫阳子行廉直于晋国，不免其身，智不足称。叔向曰，其舅<br>犯乎？文子曰：夫舅犯见利不顾其君，仁不足称。吾其随会乎？纳谏不忘其师，<br>言身不失其友，事君不援而进，不阿而退。其故京尚存。汉兴，增陵于其下，故<br>曰京陵焉。侯甲水又西北，迳中都县故城南，城临际水湄，《春秋·昭公二年》，<br>晋侯执陈无宇于中都者也，汉文帝为代王，都此。武帝元封四年，上幸中都宫，<br>殿上见光，赦中都死罪以下。侯甲水又西合于婴侯之水。迳邬县故城南，晋大夫<br>司马弥牟之邑也。谓之邬水也。俗亦曰虑水，虑、邬声相近，故因变焉。又西北<br>入邬陂，而归于汾流矣。<br>△又南，过平陶县东，文水从西来流注之。<br>汾水又南，与石桐水合，即绵水也。水出界休县之绵山，北流迳石桐寺西，<br>即介子推之祠也。昔子推逃晋文公之赏，而隐于绵上之山也。晋文公求之不得，<br>乃封绵为介子推田，曰：以志吾过，且旌善人。因名斯山为介山。故袁山松《郡<br>国志》曰：介休县有介山，有绵上聚、子推庙。王肃《丧服要记》曰：昔鲁哀公<br>祖载其父。孔子问曰：宁设桂树乎？哀公曰：不也。桂树者，起于介子推。子推，<br>晋之人也。文公有内难，出国之狄，子推随其行，割肉以续军粮。后文公复国，<br>忽忘子推。子推奉唱而歌，文公始悟，当受爵禄。子推奔介山，抱木而烧死。国<br>人葬之，恐其神魂{雨肙}于地，故作桂树焉。吾父生于宫殿，死于枕席，何用桂<br>树为？余按夫子尚非玙璠送葬，安能问桂树为礼乎？王肃此证，近于诬矣。石桐<br>水又西流，注于汾水。又西南迳界休县故城西，王莽更名之曰界美矣。城东有徵<br>士郭林宗、朱子浚二碑。宋冲以有道司徒徵。林宗，县人也。辟司徒举太尉，以<br>疾辞。其碑文云：将蹈洪崖之遐迹，绍巢、由之逸轨，翔区外以舒翼，超天路以<br>高峙。禀命不融，享年四十有三，建宁四年正月丁亥卒。凡我四方同好之人，永<br>怀哀痛，乃树碑表墓，昭铭景行云。陈留蔡伯喈、范阳卢子干、扶风马日<石单>等，<br>远来奔丧，持朋友服。心丧期年者，如韩子助、宋子浚等二十四人。其馀门人，<br>著锡衰者千数。其碑文故蔡伯喈谓卢子干、马日<石单>曰：吾为天下碑文多矣，皆<br>有惭容，惟郭有道元愧于色矣。汾水之右，有左部城，侧临汾水，盖刘渊为晋都<br>尉所筑也。<br>△又南过冠爵津。<br>汾津名也，在界休县之西南，俗谓之雀鼠谷。数十里间，道险隘，水左右悉<br>结偏梁阁道，累石就路，萦带岩侧，或去水一丈，或高五六尺，上戴山阜，下临<br>绝涧，俗谓之为鲁般桥，盖通古之津隘矣，亦在今之地崄也。<br>△又南入河东界，又南过永安县西。<br>故彘县也。周厉王流于彘，即此城也。王莽更名黄城。汉顺帝阳嘉三年，改<br>曰永安县。霍伯之都也。<br>△历唐城东。<br>瓒注《汉书》云，尧所都也。东去彘十里。汾水又南，与彘水合，水出东北<br>太岳山，《禹贡》所谓岳阳也，即霍太山矣。上有飞廉墓。飞廉以善走事纣，恶<br>来以多力见知。周王代纣兼杀恶来。飞廉先为纣使北方，还无所报，乃坛于霍太<br>山，而致命焉。得石棺，铭曰：帝令处父，不与殷乱，赐汝石棺以葬。死遂以葬<br>於霍太山。有岳庙，庙甚灵，乌雀不栖其林，猛虎常守其庭。又有灵泉，以供祭<br>祀，鼓动则泉流，声绝则水竭。湘东阴山县有侯昙山，上有灵坛。坛前有石井，<br>深数尺，居常无水，及临祈祷，则甘泉涌出，周用则已，亦其比也。彘水又西流，<br>迳观阜北，故百邑也。原过之从襄子也，受竹书于王泽，以告襄子。襄子斋三日，<br>亲自剖竹，有朱书曰，余霍太山山阳侯，天使也。三月丙戌，余将使汝反灭智氏，<br>汝亦立我于百邑也。襄子拜受三神之命，遂灭智氏，祠三神于百邑，使原过主之，<br>世谓其处为观阜也。彘水又西流，迳永安县故城南，西南流，注于汾水。汾水又<br>南，迳霍城东，故霍国也。昔晋献公灭霍，赵夙为御，霍公求奔齐，晋国大旱，<br>卜之曰，霍太山为祟，使赵夙召霍君奉祀，晋复穰也。盖霍公求之故居也。汾水<br>又迳赵城西南，穆王以封造父，赵氏自此始也。汾水又南，霍水入焉。水出霍太<br>山。发源成潭，阔七十步，而不测其深。西南迳赵城南，西流注于汾水。<br>△又南过杨县东。<br>涧水东出谷远县西山，西南迳霍山南，又西迳杨县故城北，晋大夫僚安之邑<br>也。应劭曰：故杨侯国。王莽更名有年亭也。其水西流入于汾水。汾水迳杨城西，<br>不于东矣。《魏土地记》曰：平阳郡，治杨县，郡西有汾水南流者，是也。<br>△西南过高梁邑西。<br>黑水出黑山，西迳杨城南，又西与巢山水会。《山海经》曰：牛首之山，劳<br>水出焉，西流注于潏水，疑是水也。潏水即巢山之水也。水源东南出巢山东谷，<br>北迳浮山东，又西北流与劳水合，乱流西北，迳高梁城北，西流入于汾水。又南，<br>迳高梁故城西，故高梁之墟也。《春秋·僖公二十四年》，秦穆公纳公子重耳于<br>晋，害怀公于此。《竹书纪年》，晋出公十三年，智伯瑶城高梁。汉高帝十二年，<br>以为侯国，封恭侯郦疥于斯邑也。<br>△又南过平阳县东。<br>汾水又南，迳白马城西，魏刑白马而筑之，故世谓之白马城。今平阳郡治。<br>汾水又南，迳平阳县故城东，晋大夫赵晁之故邑也。应劭曰：县在平河之阳，尧<br>舜并都之也。《竹书纪年》晋烈公元年，韩武子都平阳。汉昭帝封度辽将军范明<br>友为侯国，王莽之香平也。魏立平阳郡，治此矣。水侧有尧庙，庙前有碑。《魏<br>土地记》曰：平阳城东十里，汾水东原上，有小台，台上有尧神屋石碑。永嘉三<br>年，刘渊徙平阳于汾水，得白玉印，方四寸，高二寸二分，龙纽，其文曰：有新<br>宝之印，王莽所造也。渊以为天授，改永凤二年为河瑞元年。汾水南与平河水合，<br>水出平阳县西壶口山，《尚书》所谓壶口治梁及岐也。其水东迳狐谷亭北，春秋<br>时，狄侵晋取狐厨者也。又东，迳平阳城南，东入汾，俗以为晋水，非也。汾水<br>又南历襄陵县故城西，晋大夫郤犨之邑也，故其地有犨氏乡亭矣。西北有晋襄公<br>陵，县盖即陵以命氏也，王莽更名曰干昌矣。<br>△又南过临汾县东。<br>天井水出东陉山西南，北有长岭，岭上东西有通道，即钘隥也，《穆天<br>子传》曰：乙酉，天子西绝钘隥，西南至监，是也。其水三泉奇发，西北流，<br>总成一川，西迳尧城南，又西流入汾。<br>△又屈从县南西流。<br>汾水又迳绛县故城北。《竹书纪年》：梁惠成王二十五年，绛中地坼，西绝<br>于汾。汾水西迳虒祁宫北，横水有故梁，截汾水中，凡有三十柱，柱径五尺，裁<br>与水平，盖晋平公之故梁也。物在水，故能持久而不败也，又西迳魏正平郡南，<br>故东雍州治，太和中，皇都徙洛，罢州立郡矣。又西迳王泽，浍水入焉。<br>△又西过长修县南。<br>汾水又西与古水合，水出临汾县故城西，黄阜下，其大若轮，西南流故沟横<br>出焉，东注于汾，今无水。又西南迳魏正平郡北，又西迳荀城东，古荀国也。<br>《汲郡古文》，晋武公灭荀，以赐大夫原氏也。古水又西南入于汾。汾水又西南，<br>迳长修县故城南，汉高帝十一年，以为侯国，封杜恬也。有修水出县南，而西南<br>流入于汾。汾水又西迳清原城北，故清阳亭也。城北有清原，晋侯蒐清原作五军<br>处也。汾水又迳冀亭南。昔臼季使，过冀野，见郤缺耨，其妻馌之，相敬如宾。<br>言之文公，文公命之为卿，复与之冀，京相璠曰：今河东皮氏县有冀亭，古之冀<br>国所都也。杜预《释地》曰：平阳皮氏县东北，有冀亭。即此亭也。汾水又西，<br>与华水合，水出北山华谷，西南流，迳一故城西，俗谓之梗阳城，非也。梗阳在<br>榆次，非在此。按故汉上谷长史侯相碑云：侯氏出自仓颉之后，逾殷历周，各以<br>氏分，或著楚、魏，或显齐、秦，晋卿士蒍，斯其裔也。食采华阳，今蒲坂北亭，<br>即是城也。其水西南流，注于汾。汾水又迳稷山北，在水南四十许里，山东西二<br>十里，南北三十里，高十三里，西去介山一十五里。山上有稷祠，山下稷亭，<br>《春秋·宣公十五年》，秦桓公伐晋，晋侯治兵于稷，以略狄土，是也。<br>△又西过皮氏县南。<br>汾水西迳鄈丘北，故汉氏之方泽也。贾逵云：汉法，三年祭地汾阴方泽。<br>泽中有方丘，故谓之方泽，丘即葵丘也。许慎《说文》称，从邑，癸声。河东临<br>汾地名矣，在介山北，山即汾山也。文颖曰：介山在河东皮氏县东南。其山特立，<br>周七十里，高三十里。颖言在皮氏县东南则可，高三十里，乃非也。今准此山，<br>可高十馀里。山上有神庙，庙侧有灵泉，祈祭之日，周而不耗。世亦谓之子推祠。<br>杨雄《河东赋》曰：灵舆安步，周流容与，以览於介山。嗟文公而愍推兮，勤大<br>禹于龙门。《晋太康记》及《地道记》与《永初记》，并言子推所逃，隐于是山，<br>即实非也。余按介推所隐者，绵山也。文公环而封之，为介推田，号其山为介山。<br>杜预曰：在西河界休县者，是也。汾水又西，迳耿乡城北，故殷都也。帝祖乙自<br>相徙此，为河所毁，故《书·叙》曰：祖乙圮于耿杜预曰：平阳皮氏县东南耿乡，<br>是也，盘庚以耿在河北，迫近山川，乃自耿迁亳。后晋献公灭耿，以封赵夙。后<br>襄子与韩、魏分晋，韩康子居平阳，魏桓子都安邑，号为三晋，此其一也。汉武<br>帝行幸河东，济汾河，作《秋风辞》于斯水之上。汾水又西，迳皮县南。《竹书<br>纪年》，魏襄王十二年，秦公孙爰率师伐我，围皮氏。翟章率师救皮氏围，疾西<br>风，十三年，城皮氏者也，汉河东太守番系穿渠，引汾水以溉皮氏县。故渠尚存，<br>今无水。<br>△又西至汾阴县北，西注于河。<br>水南有长阜，背汾带河，阜长四五里，广二里馀，高十丈。汾水历其阴，西<br>入河，《汉书》谓之汾阴脽，应劭曰：脽，丘类也。汾阴男子公孙祥望气，<br>宝物之精上见，祥言之于武帝，武帝于水获宝鼎焉，迁于甘泉宫，改其年曰元鼎，<br>即此处也。<br>○浍水<br>△浍水出河东绛县东，浍交东高山。<br>浍水东出详高山。亦曰河南山，又曰浍山。西迳翼城南。按《诗谱》言，晋<br>穆侯迁都于绛，暨孙孝侯，改绛为翼，翼为晋之旧都也。后献公又北广其城方二<br>里，又命之为绛。故司马迁《史记·年表》称献公九年，始城绛都。《左传·庄<br>公二十六年》，晋士蒍城绛以深其宫，是也。其水又西南，合黑水，水导源东北<br>黑水谷，西南流，迳翼城北，右引北川水，出平川，南流注之。乱流西南，入浍<br>水。浍水又西南，与诸水合，谓之浍交。《竹书纪年》曰：庄伯十二年，翼侯焚<br>曲沃之禾而还。作为文公也？又有贺水，东出近川，西南至浍交，入浍。又有高<br>泉水，出东南近川，西北趣浍交，注浍。又南，紫谷水东出白马山白马川。《遁<br>甲开山图》曰：绛山东距白马山谓是山也。西迳荧庭城南，而西出紫谷，与乾河<br>合，即教水之枝川也。《史记·白起传》称，涉河，取韩安邑，东至乾河，是也。<br>其水西与田川水合，水出东溪，西北至浍交入浍。又有女家水，出于家谷。《竹<br>书纪年》曰：庄伯以曲沃叛，伐翼。公子万救翼，荀叔轸追之，至于家谷。有范<br>壁水出于壁下，并西北流至翼广城。昔晋军北入翼广以筑之，因即其姓以名之，<br>二水合而西北流，至浍交，入浍。浍水又西南，与绛水合，俗谓之白水，非也。<br>水出绛山东谷，寒泉奋涌，扬波北注，县流奔壑，一十许丈。青崖若点黛，素湍<br>如委练，望之极为奇观矣。其水西北流，注于浍。应劭曰：绛水出绛县西南，盖<br>以故绛为言也。《史记》称，智伯率韩魏，引水灌晋阳，不没者三版。智氏曰：<br>吾始不知水可以亡人国，今乃知之。汾水可以浸平阳，绛水可以浸安邑。时韩居<br>平阳，魏都安邑。魏桓子肘韩康子，韩康子履魏桓子肘足接于车上，而智氏以亡。<br>鲁定公问：一言可以丧邦，有诸？孔子以为几乎，余睹智氏之谈矣。汾水灌平阳，<br>或亦有之。绛水浸安邑，未识所由也。<br>△西过其县南。<br>《春秋·成公六年》，晋景公谋去故绛，欲居郇瑕。韩献子曰：土薄水浅，<br>不如新田有汾、浍以流其恶。遂居新田，又谓之绛，即绛阳也，盖在绛浍之阳。<br>汉高帝六年，封越骑将军华无害为侯国。县南对绛山，面背二水。《古文琐语》<br>曰：晋平公与齐景公乘，至於浍上，见乘白骖八驷以来，有犬貍身而狐尾，随平<br>公之车。公问师旷，对曰：首阳之神有犬，貍身狐尾，其名曰者来，饮酒得福则<br>徼之。盖于是水之上也。<br>△又西南过虒祁宫南。<br>宫在新田绛县故城西四十里，晋平公之所构也。时有石言于魏榆，晋侯以问<br>师旷，旷曰：石不能言，或凭焉。臣闻之，作事不时，怨讟动于民，则有非言之<br>物言也。今宫室崇侈，民力彫尽，石言，不亦宜乎？叔向以为子野之言，君子矣。<br>其宫地背汾面浍，西则两川之交会也。《竹书纪年》曰：晋平公五年，浍绝于梁。<br>即是水也。<br>△又西至王泽，注于汾水。<br>晋智伯瑶攻赵襄子，襄子奔保晋阳。原过后至，遇三人于此泽，自带以下不<br>见，持竹二节，与原过曰：为我遗无恤。原过受之于是泽，所谓王泽也。<br>○涑水<br>△涑水出河东闻喜县东山黍葭谷。<br>涑水所出，俗谓之华谷。至周阳与洮水合。水源东出清野山，世人以为清襄<br>山也。其水东迳大岭下，西流出，谓之唅口。又西合涑水。郑使子产问晋平公疾，<br>平公曰：卜云，台台为祟，史官莫知，敢问？子产曰：高辛氏有二子，长曰阏伯，<br>季曰实沈，不能相容。帝迁阏伯於商邱，迁实沈於大夏。台台，实沈之后，能业<br>其官，帝用嘉之，国于汾川。由是观之，台台，汾、洮之神也。贾逵曰：汾、洮，<br>二水名。司马彪曰：洮水出闻喜县，故王莽以县为洮亭也。然则涑水殆亦洮水之<br>兼称乎？<br>△西过周阳邑南。<br>其城南临涑水，北倚山原。《竹书纪年》：晋献公二十五年正月，翟人伐晋，<br>周阳有白兔舞于市。即是邑也。汉景帝以封田胜为侯国。涑水西迳董池陂南，即<br>古董泽，东西四里，南北三里。《春秋·文公六年》，蒐于董即斯泽也。涑水又<br>与景水合。水出景山北谷。《山海经》曰：景山南望盐贩之泽，北望少泽，其草<br>多薯藇，秦椒，其阴多赭，其阳多玉。郭景纯曰：盐贩之泽即解县盐池也。<br>按《经》不言有水，今有水焉，西北流注于涑水也。<br>△又西南过其县南。<br>涑水又西经仲邮泉阝北，又西迳桐乡城北。《竹书纪年》曰：翼侯伐曲沃，<br>大捷，武公请成于翼，至桐乃返者也。《汉书》曰：武帝元鼎六年，将幸缑氏，<br>至左邑桐乡，闻南越破，以为闻喜县者也。涑水又西，与沙渠水合，水出东南近<br>川，西北流注于涑水。涑水又西南，迳左邑县故城南，故曲沃也，晋武公自晋阳<br>徙此，秦改为左邑县，《诗》所谓从子于鹄者也。《春秋传》曰：下国有宗庙谓<br>之国，在绛曰下国矣，即新城也。王莽之洮亭也。涑水自城西注，水流急濬，轻<br>津无缓，故诗人以为激扬之水，言不能流移束薪耳。水侧即狐突遇申生处也。<br>《春秋传》曰：秋，狐突适下国，遇太子，太子使登仆，曰：夷吾无礼，吾请帝<br>以畀秦。对曰：神不歆非类，君其图之。君曰，诺。请七日见我于新城西偏。及<br>期而往，见于此处。故传曰：鬼神所凭，有时而信矣。涑水又西，迳王官城北。<br>城在南原上，《春秋左传》：成公十三年四月，晋侯使吕相绝秦曰：康犹不悛，<br>入我河曲，伐我涑川，俘我王官，故有河曲之战，是矣。今世人犹谓其城曰王城<br>也。<br>△又西南过安邑县西。<br>安邑，禹都也。禹娶涂山氏女，思恋本国，筑台以望之，今城南门台基犹存。<br>余按：《礼》天子诸侯台门，隅阿相降而已，未必一如书传也。故晋邑矣，春秋<br>时，魏绛自魏徙此。昔文侯悬师经之琴于其门以为言戒也。武侯二年，又城安邑，<br>盖增广之。秦使左更白起取安邑，置河东郡。王莽更名洮队，县曰河东也。有项<br>宁都学道升仙，忽复还此，河东号曰斥仙。汉世又有闵仲叔，隐遁市邑，罕有知<br>者，后以识胆而去。涑水又西南，迳监盐县故城。城南有盐池，上承盐水，水出<br>东南薄山，西北流迳巫咸山北。《地理志》曰：山在安邑县南。《海外西经》曰：<br>巫咸国在女丑北，右手操青蛇，左手操赤蛇，在登葆山，群巫所从上下也。《大<br>荒西经》云：大荒之中，有灵山，巫咸、巫即、巫朌、巫彭、巫姑、巫真、巫<br>礼、巫抵、巫谢、巫罗十巫，从此升降，百药爰在。郭景纯《注》曰：言群巫上<br>下灵山，采药往来也。盖神巫所游，故山得其名矣。谷口岭上有巫咸祠，其水又<br>迳安邑故城南，又西流，注于盐池。《地理志》曰：盐池在安邑西南。许慎谓之<br>盐监。长五十一里，广六里，周百一十四里，从盐省，古声。吕忱曰：宿沙煮海<br>谓之盐，河东盐池谓之监，今池水东西七十里，南北十七里，紫色澄渟，潭而<br>不流，水出石盐，自然印成，朝取夕复，终无减损，惟水暴雨澍，甘潦奔泆。则<br>盐池用耗，故公私共堨水径，防其淫滥，故谓之盐水，亦为堨水也。故《山<br>海经》谓之盐贩之泽也。泽南面层山，天岩云秀，池谷渊深，左右壁立，间不容<br>轨，谓之石门，路出其中，名之曰白径，南通上阳，北暨盐泽。池西又有一池，<br>谓之女盐泽，东西二十五里，南北二十里，在猗氏故城南。《春秋·成公六年》，<br>晋谋去故绛，大夫曰：郇瑕地沃饶近盬。服虔曰：土平有溉曰沃，盬，盐也。土<br>人乡俗，引水裂沃麻，分灌川野，畦水耗竭，土自成盐，即所谓咸鹾也，而味苦，<br>号曰盐田。盐盬之名，始资是矣。本司盐都尉治，领兵一千馀人守之。周穆王、<br>汉章帝并幸安邑而观盐池。故杜预曰：猗氏有盐池，后罢尉司，分猗氏、安邑，<br>置县以守之。<br>△又南过解县东，又西南，注于张阳池。<br>涑水又西，迳猗氏县故城北。《春秋·文公七年》，晋败秦于令狐，至于刳<br>首，先蔑奔秦，士会从之。阚骃曰：令狐即猗氏也。刳首在西三十里。县南对泽，<br>即猗顿之故居也。《孔丛》曰：猗顿，鲁之穷士也，耕则常饥，桑则常寒。闻朱<br>公富，往而问术焉。朱公告之曰：子欲速富，当畜五<imgheight=32width=32border=0src=/bzk/牛字.bmp>，于是乃适西河，大<br>畜牛羊于猗氏之南。十年之间，其息不可计，赀拟王公，驰名天下，以兴富于猗<br>氏，故曰猗顿也。涑水又西迳郇城，《诗》云：郇伯劳之，盖其故国也。杜元凯<br>《春秋释地》云，今解县西北有郇城。服虔曰：郇国在解县东，郇瑕氏之墟也。<br>余按《竹书纪年》云：晋惠公十有五年，秦穆公率师送公子重耳，围令狐，桑泉、<br>臼衰，皆降于秦师。狐毛与先轸御秦至于庐柳，乃谓秦穆公使公子絷来与师言，<br>退舍，次于郇，盟于军。京相璠《春秋土地名》曰：桑泉、臼衰，并在解东南。<br>不言解，明不至解可知。《春秋》之文，与《竹书》不殊，今解故城东北二十四<br>里有故城，在猗氏故城西北，乡俗名之为郇城。考服虔之说，又与俗符，贤于杜<br>氏单文孤证矣。涑水又西南，迳解县故城南。《春秋》，晋惠公因秦返国，许以<br>河外五城，内及解梁，即斯城也。涑水又西南迳瑕城，晋大夫詹嘉之故邑也。<br>《春秋·僖公三十年》，秦、晋围郑，郑伯使烛之武谓秦穆公曰：晋许君焦、瑕，<br>朝济而夕设版者也。京相璠曰：今河东解县西南五里有故瑕城。涑水，又西南，<br>迳张阳城东，《竹书纪年》齐师逐郑太子齿，奔张城南郑者也。《汉书》之所谓<br>东张矣。高祖二年，曹参假左丞相，别与韩信东攻魏将孙遬军东张。大破之。苏<br>林曰：属河东，即斯城也。<br>涑水又西南属于陂。陂分为二，城南面两陂，左右泽渚。东陂世谓之晋兴泽，<br>东西二十五里，南北八里，南对坛道山。其西则石壁千寻，东则磻溪万仞，方岭<br>云回，奇峰霞举，孤标秀出，罩络群山之表，翠柏荫峰，清泉灌顶。郭景纯云：<br>世所谓盎浆也。发于上而潜于下矣。厥顶方平，有良药。《神农本草》曰：地有<br>固活、女疏、铜芸、紫菀之族也。是以缁服思玄之士，鹿裘念一之夫，代往游焉。<br>路出北巘，势多悬绝，来去者咸援萝腾崟，寻葛降深，于东则连木乃陟，百梯方<br>降，岩侧縻锁之迹，仍今存焉，故亦曰百梯山也。水自山北流五里而伏，云潜通<br>泽渚，所未详也。西陂即张泽也。西北去蒲坂一十五里，东西二十里，南北四五<br>里，冬夏积水，亦时有盈耗也。<br>○文水<br>△文水出大陵县西山文谷，东到其县，屈南到平陶县东北，东入于汾。<br>文水出文谷，东径大陵县故城西，而南流，有泌水注之。县西南山下，武氏<br>穿井给养，井至幽深，后一朝，水溢平地，东南注文水。<br>又南，迳平陶县之故城东，西迳其城内，南流出郭。王莽更曰多穰也。<br>文水又南，迳县，右会隐泉口，水出谒泉山之上顶。俗云：旸雨愆时，是谒<br>是祷。故山得其名，非所详也。其山石崖绝险，壁立天固，崖半有一石室，去地<br>可五十馀丈，爰有层松饰岩，列柏绮望。惟西侧一处，得历级升陟，顶上平地一<br>十许顷。沙门释僧光表建二刹。泉发于两寺之间，东流沥石，沿注山下，又东，<br>津渠隐，没而不恒流，故有隐之名矣。两泽丰澍，则通入文水。又南，迳兹氏县<br>故城东，为文湖，东西一十五里，南北三十里，世谓之西河泊，在县直东一十里，<br>湖之西侧临湖，又有一城，谓之猪城。水泽所聚，谓之都，亦曰猪，盖即水以名<br>城也。<br>文湖水又东，迳中阳县故城东。按：《晋书地道记》、《太康地记》，西河<br>有中阳城旧县也。<br>文水又东南流，与胜水合。水出西狐岐之山，东迳六壁城南，魏朝旧置六壁<br>于其下，防离石诸胡，因为大镇。太和中，罢镇，仍置西河郡焉。胜水又东，合<br>阳泉水。水出西山阳溪，东迳六壁城北，又东南流，注于胜水。胜水又东，迳中<br>阳县故城南，又东合文水，文水又东南，入于汾水也。<br>○原公水<br>△原公水出兹氏县西羊头山。东过其县北。<br>县故秦置也。汉高帝更封沂阳侯婴为侯国，王莽之兹同也，魏黄初二年，分<br>太原，复置西河郡，晋徙封陈王斌于西河，故县有西河恭王司马子盛庙。碑文云：<br>西河旧处山林，汉末扰攘，百姓失所。魏兴，更开疆宇，分割太原四县，以为邦<br>邑。其郡带山侧塞矣。王以咸宁四年改命爵土，其年十二月丧国。臣太农阎崇，<br>离石令宗郡等二百三十四人，刊石立碑，以述勋德，碑北庙基尚存也。<br>△又东入于汾。<br>水注文湖，不至汾也。<br>○洞涡水<br>△洞过水出沾县北山。<br>洞过水出乐平县西北。其水西流，与南溪水合。水出南山，西北流注洞过水。<br>又西北，黑水西出山，三源合舍，同归一川。东流南屈，迳受阳县故城东。按<br>《晋太康地记》，乐平郡有受阳县。卢谌《征艰赋》所谓历受阳而总辔者也。其<br>水西南入洞过水。<br>又西，蒲水南出蒲谷，北流注于洞过水。又西与原过水合，近北，便水源也。<br>水西阜上有原过祠，盖怀道协灵，受书天使，忧结宿情，传芳后日，栋宇虽沦，<br>攒木犹茂，故水取名焉。其水南流，注于洞过水也。<br>△西过榆次县南，又西到晋阳县南。<br>榆次县，故涂水乡，晋大夫智徐吾之邑也。《春秋·昭公八年》，晋侯筑虒<br>祁之宫，有石言晋之魏榆。服虔曰：魏，晋邑。榆，州里名也。《汉书》曰榆次，<br>《十三州志》以为涂阳县矣，王莽之太原亭也。县南侧水有凿台，韩、魏杀智伯<br>瑶于其下，刳腹绝肠，折颈摺颐处也。其水又西南流，迳武观城西北。卢谌《征<br>艰赋》曰：迳武馆之故郛，问厥涂之远近。洞过水又西南为淳湖，谓之洞过泽，<br>而涂水注之。水出阳邑县东北大嵰山涂谷。西南迳萝蘑亭南，与蒋谷水合。水<br>出县东南蒋溪。《魏土地记》曰：晋阳城东南一百一十里，至山，有蒋谷大道，<br>度轩车岭，通于武乡。水自蒋溪西北流，西迳箕城北。《春秋·僖公三十三年》<br>晋人败狄于箕。杜预《释地》曰：城在阳邑南。水北即阳邑县故城也。《竹书纪<br>年》曰：梁惠成王九年，与邯郸榆次、阳邑者也。王莽之繁穰矣。蒋溪又西合涂<br>水，乱流西北，入洞过泽也。<br>△西入于汾，出晋水下口者也。<br>刘琨之为并州也，刘曜引兵邀击之。合战于洞涡，即是水也。<br>○晋水<br>△晋水出晋阳县西悬瓮山。<br>县，故唐国也。《春秋左传》称，唐叔未生，其母邑姜梦帝谓己曰：余名而<br>子曰虞，将与之唐，属之参。及生，名之曰虞。《吕氏春秋》曰：叔虞与成王居，<br>王援桐叶为珪，以授之，曰：吾以此封汝。虞以告周公。周公请曰：天子封虞乎？<br>王曰：余戏耳。公曰：天子无戏言。时唐灭，乃封之于唐。县有晋水，后改名为<br>晋。故子夏叙《诗》称此晋也，而谓之唐，俭而用礼，有尧之遗风也。《晋书地<br>道记》及《十三州志》并言，晋水出龙山，一名结绌山，在县西北，非也。《山<br>海经》曰：县瓮之山，晋水出焉。今在县之西南。昔智伯遏晋水以灌晋阳，其川<br>上溯，后人踵其遗迹，蓄以为沼，沼西际山枕水，有唐叔虞祠。水侧有凉堂。结<br>飞梁於水上。左右杂树交荫，希见曦景。至有淫朋密友，羁游宦子，莫不寻梁契<br>集，用相娱慰，于晋川之中，最为胜处。<br>△东过其县南，又东入于汾水。<br>沼水分为二派，北渎，即智氏故渠也。昔在战国，襄子保晋阳，智氏防山以<br>水之，城不没者三版，与韩魏望叹於此，故智氏用亡。其渎乘高，东北注入晋阳<br>城，以周园溉。汉末，赤眉之难，太原郡掾刘茂，负太守孙福，匿于城门西下空<br>穴中。其夜奔盂，即是处也。东南出城流，注于汾水也。其南渎，于石塘之下伏<br>流，迳旧溪东南出，迳晋阳城南。城在晋水之阳，故曰晋阳矣。《经》书：晋荀<br>吴帅师败狄于大卤。杜预曰：大卤，晋阳县也。为晋之旧都。《春秋·定公十三<br>年》，赵鞅以晋阳叛，后乃为赵矣。其水又东南流，入于汾。<br>○湛水<br>△湛水出河内轵县西北山。<br>湛水出轵县南原湛溪，俗谓之椹水也。是盖声形尽邻，故字读俱变同于三豕<br>之误耳。其水自溪出，南流。<br>△东过其县北，又东过波县之北。<br>湛水南迳向城东，而南注。<br>△又东过毋辟邑南。<br>原《经》所注，斯乃湨川之所由，非湛水之闲关也，是《经》之误证耳。<br>湛水自向城东南，迳湛城东，时人谓之椹城，亦或谓之隰城矣。溪曰隰涧，隰城<br>在东，言此非矣。《后汉·郡国志》曰：河阳县有湛城，是也。<br>△又东南当平县之东北，南入於河。<br>湛水又东南迳邓，南流注于河，故河济有邓津之名矣。<br><hr>
