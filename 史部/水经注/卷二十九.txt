<h4>《史部·水经注·卷二十九》<b class="x">作者：郦道元</b></h4>
<br>○沔水下<br>△沔水与江合流，又东过彭蠡泽。<br>《尚书·禹贡》汇泽也。郑玄曰：汇，回也。汉与江斗，转东成其泽矣。<br>△又东北出居巢县南。<br>古巢国也。汤代桀，桀奔南巢，即巢泽也。《尚书》周有巢伯来朝。《春秋<br>·文公十二年》，夏、楚人围巢。巢群舒国也。舒叛，故围之。永平元年，汉明<br>帝更封菑丘侯刘般为侯国也。江水自濡须口又东，左会栅口，水导巢湖，东迳乌<br>上城北，又东迳南谯侨郡城南，又东绝塘迳附农山北，又东左会清溪水，水出东<br>北马子岘之清溪也。东迳清溪城南，屈而西南，历山西南流，注栅水，谓之清溪<br>口。栅水又东，左会白石山水，水发白石山西，迳李鹊城南，西南注栅水。栅水<br>又东南，积而为窦湖，中有洲，湖东有韩纵山，山上有城。山北湖水东出，为后<br>塘北湖，湖南即塘也，塘上有颍川侨郡故城也。窦湖水东出，谓之窦湖口。东径<br>刺史山北，历韩纵山南，径流二山之间，出王武子城北，城在刺史山上。湖水又<br>东迳右塘穴北，为中塘，塘在四水中。水出格虎山北，山上有虎山，有郭僧坎城，<br>水北有赵祖悦城，并故东关城也。昔诸葛恪帅师作东兴堤，以遏巢湖，傍山筑城，<br>使将军全端、留略等，各以千人守之。魏遣司马昭督镇东诸葛诞，率众攻东关三<br>城，将毁堤遏，诸军作浮梁，陈于堤上，分兵攻城。恪遣冠军丁奉等，登塘鼓噪<br>夺击，朱异等以水军攻浮梁。魏征东胡遵军士争渡，梁坏，投水而死者数千。塘<br>即东兴堤，城亦关城也。栅水又东南迳高江产城南，胡景略城北，又东南迳张祖<br>禧城东，东南流，屈而北迳郑卫尉城西。魏事已久，难用取悉，推旧访新，略究<br>如此。又北委折，蒲浦出焉。栅水又东南流注于大江，谓之栅口。<br>△又东过牛渚县南，又东至石城县，<br>《经》所谓石城县者，即宣城郡之石城县也。牛渚在姑熟、乌江两县界中，<br>于石城东北减五百许里，安得迳牛渚而方届石城也？盖《经》之谬误也。<br>△分为二：其一东北流，其一又过毗陵县北，为北江。<br>《地理志》毗陵县，会稽之属县也。丹徒县北二百步有故城，本毗陵郡治也。<br>旧去江三里，岸稍毁，遂至城下。城北有扬州刺史刘繇墓，沦于江。江即北江也，<br>《经》书为北江则可，又言东至馀姚则非，考其迳流，知《经》之误参。《地理<br>志》曰：江水自石城东出，迳吴国南，为南江。江水自石城东入为贵口，东迳石<br>城县北，晋太康元年隶宣城郡，东合大溪。溪水首受江北，迳其县故城东，又北<br>入南江，南江又东，与贵长池水合，水出县南郾山，北流为贵长池。池水又北注<br>于南江。南江又东，迳宣城之临城县南，又东合泾水。南江又东，与桐水合。又<br>东迳安吴县，号曰安吴溪。又东，旋溪水注之。水出陵阳山下，迳陵阳县西，为<br>旋溪水。昔铚县人陵阳明子明钓得白龙处。后三年，龙迎子明上陵阳山，山去<br>地千馀丈。后百馀年，呼山下人，令上山半，与语溪中。子安问子明钓车所在。<br>后二十年，子安死，葬山下，有黄鹤栖其冢树，鸣常呼子安，故县取名焉。晋咸<br>康四年，改曰广阳县。溪水又北，合东溪水，水出南里山，北迳其县东。桑钦曰：<br>淮水出县之东南，北入大江。其水又北历蜀由山，又北，左合旋溪，北迳安吴县<br>东。晋太康元年分宛陵立。县南有落星山，山有悬水，五十馀丈，下为深潭。潭<br>水东北流，左入旋溪，而同注南江。南江之北，即宛陵县界也。南江又东迳宁国<br>县南。晋太康元年分宛陵置。南江又东迳故鄣县南，安吉县北。光和之末，天下<br>大乱，此乡保险守节，汉朝嘉之。中平二年，分故鄣之南乡以为安吉县。县南有<br>钓头泉，悬涌一仞，乃流于川。川水下合南江。南江又东北为长渎，历湖口。南<br>江东注于具区，谓之五湖口，五湖谓长塘湖、太湖、射湖、贵湖、滆湖也。郭<br>景纯《江赋》曰：注五湖以漫漭。盖言江水经纬五湖而苞注太湖也。是以左丘明<br>述《国语》曰：越伐吴战于五湖是也。又云：范蠡灭吴返至五湖而辞越，斯乃太<br>湖之兼摄通称也。虞翻曰：是湖有五道，故曰五湖。韦昭曰：五湖，今太湖也，<br>《尚书》谓之震泽，《尔雅》以为具区，方圆五百里。湖有苞山，《春秋》谓之<br>夫椒山，有洞室，入地潜行，北通琅邪东武县，俗谓之洞庭。旁有青山，一名夏<br>架山，山有洞穴，潜通洞庭。山上有石鼓，长丈馀，鸣则有兵。故《吴记》曰：<br>太湖有苞山，在国西百馀里，居者数百家，出弓弩材。旁有小山，山有石穴，南<br>通洞庭，深远莫知所极。三苗之国，左洞庭，右彭蠡，今宫亭湖也。以太湖之洞<br>庭对彭蠡则左右可知也。余按二湖俱以洞庭为目者，亦分为左右也，但以趣瞩为<br>方耳。既据三苗，宜以湘江为正，是以郭景纯之《江赋》云：爰有包山，洞庭，<br>巴陵地道，潜达旁通，幽岫窈窕。《山海经》曰：浮玉之山，北望具区，苕水出<br>于其阴，北流注于具区。谢康乐云：《山海经》浮玉之山，在句馀东五百里，便<br>是句馀县之东山，乃应入海。具区，今在馀姚鸟道山西北，何由北望具区也？以<br>为郭于地理甚昧矣。言洞庭南口有罗浮山，高三千六百丈。浮山东石楼下，有两<br>石鼓，叩之清越，所谓神钲者也。事备《罗浮山记》。会稽山宜直湖南，又有山<br>阴溪水入焉。山阴西四十里，有二溪：东溪广一丈九尺，冬暖夏冷；西溪广三丈<br>五尺，冬冷夏暖。二溪北出，行三里，至徐村，合成一溪，广五丈馀，而温凉不<br>杂，盖《山海经》所谓苕水也，北迳罗浮山而下注于太湖，故言出其阴，入于具<br>区也。湖中有大雷、小雷三山，亦谓之三山湖，又谓之洞庭湖。杨泉《五湖赋》<br>曰：头首无锡，足虒松江，负乌程于背上，怀太吴以当胸，岝<山頟>崔嵬，穹窿<br>纡曲。大雷、小雷湍波相逐。用言湖之苞极也。太湖之东，吴国西十八里，有岝<br><山頟>山。俗说此山本在太湖中，禹治水，移进近吴。又东及西南有两小山，皆有<br>石如卷笮，俗云禹所用牵山也。太湖中有浅地，长老云是笮<山頟>山蹠。自此以东<br>差深，言是牵山之沟。此山去太湖三十馀里，东则松江出焉，上承太湖，东迳笠<br>泽，在吴南松江左右也。《国语》曰：越伐吴，吴御之笠泽，越军江南，吴军江<br>北者也。虞氏曰：松江北去吴国五十里，江侧有丞胥二山。山各有庙。鲁哀公十<br>三年，越使二大夫畴无馀、讴阳等伐吴，吴人败之，获二大夫，大夫死，故立庙<br>于山上，号曰丞、胥二王也。胥山上今有坛石，长老云，胥神所治也。下有九折<br>路，南出太湖，阖闾造，以游姑胥之台以望太湖也。松江自湖东北流，迳七十里，<br>江水奇分，谓之三江口。《吴越春秋》称：范蠡去越，乘舟出三江之口，入五湖<br>之中者也。此亦别为三江五湖，虽名称相乱，不与《职方》同。庾仲初《扬都赋<br>·注》曰：今太湖东注为松江，下七十里有水口，分流：东北入海为娄江，东南<br>入海为东江，与松江而三也。《吴记》。曰：一江东南行七十里，入小湖，为次<br>溪，自湖东南出，谓之谷水。谷水出吴小湖，迳由卷县故城下。《神异传》曰：<br>由卷县，秦时长水县也。始皇时，县有童谣曰：城门当有血，城陷没为湖。有老<br>妪闻之，忧惧，旦往窥城门，门侍欲缚之，妪言其故。妪去后，门侍煞犬，以血<br>涂门。妪又往，见血，走去不敢顾。忽有大水长，欲没县。主簿令幹入白令，令<br>见幹，曰：何忽作鱼？幹又曰：明府亦作鱼。遂乃沦陷为谷矣。因目长水城水曰<br>谷水也。《吴记》曰：谷中有城，故由卷县治也，即吴之柴辟亭，故就李乡槜李<br>之地，秦始皇恶其势王，令囚徒十馀万人污其土，表以污恶名，改曰囚卷，亦曰<br>由卷也。吴黄龙三年，有嘉禾生卷县，改曰禾兴。后太子讳和改为嘉兴，《春秋》<br>之槜李城也。谷水又东南迳嘉兴县城西。谷水又东南迳盐官县故城南，旧吴海昌<br>都尉治。晋太康中分嘉兴立。《太康地道记》吴有盐官县。乐资《九州志》曰：<br>县有秦迳山，秦始皇迳此，美人死，葬于山上，山下有美人庙。谷水之右有马睾<br>城，故司盐都尉城，吴王濞煮海为盐，于此县也。是以《汉书·地理志》曰：县<br>有盐官。东出五十里有武原乡，故越地也，秦于其地置海盐县。《地理志》曰，<br>县故武原乡也。后县沦为柘湖，又徙治武原乡，改曰武原县。王莽名之展武。汉<br>安帝时，武原之地，又沦为湖，今之当湖也，后乃移此。县南有秦望山，秦始皇<br>所登以望东海故山得其名焉。谷水于县出为澉浦，以通巨海。光熙元年，有毛民<br>三人，集于县，盖泛于风也。<br>△又东至会稽馀姚县东入于海。<br>谢灵运云：具区在馀姚，然则馀暨是馀姚之别名也。今馀暨之南，馀姚西北，<br>浙江与浦阳江同会归海。但水名巳殊，非班固所谓南江也。郭景纯曰：三江者，<br>岷江、松江、浙江也。然浙江出南蛮中，不与岷江同。作者述志，多言江水至山<br>阴为浙江。今南江枝分历乌程县，南通馀杭县，则与浙江合。故阚骃《十三州志》<br>曰：江水至会稽与浙江合。浙江自临平湖，南通浦阳江，又于馀暨东，合浦阳江，<br>自秦望分派，东至馀姚县又为江也。东与车箱水合，水出车箱山，乘高瀑布，四<br>十馀丈，虽有水旱，而澍无增减。江水又东迳黄桥下。临江有汉蜀郡太守黄昌宅，<br>桥本昌创建也。昌为州书佐，妻遇贼相失，后会于蜀，复修旧好。江水又东迳绪<br>山南。虞翻尝登此山四望，诫子孙可居江北，世有禄位，居江南则不昌也。然住<br>江北者，相继代兴，时在江南者，辄多沦替。仲翔之言为有征矣。江水又迳官仓，<br>仓即日南太守虞国旧宅，号曰西虞，以其兄光居县东故也。是地即其双雁送故处。<br>江水又东迳馀姚县故城南，县城是吴将朱然所筑，南临江津，北背巨海，夫子所<br>谓沧海浩浩，万里之渊也。县西去会稽一百四十里，因句馀山以名县。山在馀姚<br>之南，句章之北也。江水又东迳穴湖塘，湖水沃其一县，并为良畴矣。江水又东<br>注于海。是所谓三江者也。故子胥曰：吴、越之国，三江环之，民无所移矣。但<br>东南地卑，万汉所凑，涛湖泛决，触地成川，枝津交渠，世家分伙，故川旧渎，<br>难以取悉，虽粗依县地，缉综所缠，亦未必一得其实也。<br>○潜水<br>△潜水出巴郡宕渠县，<br>潜水盖汉水枝分潜出，故受其称耳。今受有大穴，潜水入焉。通冈山下，西<br>南潜出，谓之伏水，或以为古之潜水。郑玄曰汉别为潜，其穴本小，水积成泽，<br>流与汉合，大禹自导汉疏通，即为西汉水也。故《书》曰：沱潜既道。刘澄之称<br>白水入潜，然白水与羌水合入汉，是犹汉水也。县以延熙中分巴立宕渠郡，盖古<br>賨国也，今有賨城。县有渝水，夹水上下，皆賨民所居。汉祖入关，从定三秦，<br>其人勇健，好歌舞，高祖爱习之，今《巴渝舞》是也。县西北有不曹水，南迳其<br>县，下注潜水。县有车骑将军冯绲、桂阳太守李温冢，二子之灵，常以三月远乡，<br>汉水暴长，郡县吏民，莫不于水上祭之，今所谓冯李也。<br>△南入于江。<br>庾仲雍云：垫江有别江，出晋寿县，即潜水也。其南源取道巴西，是西汉水<br>也。<br>○湍水<br>△湍水出郦县北芬山，南流过其县东，又南过冠军县东。<br>湍水出弘农界翼望山，水甚清彻，东南流迳南郦县故城东，《史记》所谓下<br>郦也。汉武帝元朔元年，封左将黄同为侯国。湍水又南，菊水注之，水出西北石<br>涧山芳菊溪，亦言出析谷，盖溪涧之异名也。源旁悉生菊草，潭涧滋液，极成甘<br>美，云此谷之水土，餐挹长年。司空王畅、太傅袁隗、太尉胡广，并汲饮此水，<br>以自绥养，是以君子留心，甘其臭尚矣。菊水东南流入于湍。湍水又迳其县东南，<br>历冠军县西北，有楚堨，高下相承八重，周十里。方塘蓄水，泽润不穷。湍水<br>又迳冠军县故城东，县本穰县之卢阳乡、宛之临駣聚，汉武帝以霍去病功冠诸<br>军，故立冠军县以封之。水西有《汉太尉长史邑人张敏碑》。碑之西有魏征南军<br>司张詹墓。墓有碑，碑背刊云：白楸之棺，易朽之裳，铜铁不入，瓦器不藏，嗟<br>矣后人，幸勿我伤！自后古坟旧冢，莫不夷毁，而是墓至元嘉初，尚不见发。六<br>年，大水蛮饥，始被发掘。说者言：初开，金、银、铜、锡之器，朱漆雕刻之饰，<br>烂然。有二朱漆棺，棺前垂竹帘，隐以金钉。墓不甚高，而内极宽大，虚设白楸<br>之言，空负黄金之实。虽意锢南山，宁同寿乎？湍水又迳穰县为六门陂，汉孝元<br>之世，南阳太守邵信臣，以建昭五年，断湍水，立穰西石堨。至元始五年，更<br>开三门为六石门，故号六门堨也。溉穰、新野、昆阳三县五千馀顷。汉末毁废，<br>遂不修理。晋太康三年，镇南将军杜预复更开广，利加于民，今废不修矣。六门<br>侧犹有六门碑，是部曲主安阳亭侯邓达等，以太康五年立。湍水又迳穰县故城北，<br>又东南迳魏武故城之西南，是建安三年，曹公攻张绣之所筑也。<br>△又东过白牛邑南。<br>湍水自白牛邑南，建武中，世祖封刘嵩为侯国。东南迳安众县故城南，县本<br>宛之西乡，汉长沙定王子康侯丹之邑也。湍水东南流，涅水注之。水出涅阳县西<br>北岐棘山，东南迳涅阳县故城西。汉武帝元封四年，封路最为侯国。王莽之所谓<br>前亭也。应劭曰：在涅水之阳矣。县南有二碑，碑字紊灭，不可复识，云是《左<br>伯豪碑》。涅水又东南迳安众县，堨而为陂，谓之安众港。魏太祖破张绣于是<br>处，与荀彧《书》曰：绣遏吾归师，迫我死地。盖于二水之间，以为沿涉之艰阻<br>也。涅水又东南流注于湍水。<br>△又东南至新野县。<br>湍水至县西北，东分为邓氏陂。汉太传邓禹故宅，与奉朝请西华侯邓晨故宅<br>隔陂，邓飏谓晨宅略存焉。<br>△东入于淯。<br>○均水<br>△均水出析县北山，南流过其县之东。<br>均水发源弘农郡之卢氏县熊耳山，山南即修阳、葛阳二县界也。双峰齐秀，<br>望若熊耳，因以为名。齐桓公召陵之会，西望熊耳，即此山也。太史公司马迁皆<br>尝登之。县即析县之北乡，故言出析县北山也。均水又东南流迳其县下，南越南<br>乡县，又南流与丹水合。<br>△又南当涉都县北，南入于沔。<br>均水南迳顺阳县西，汉哀帝更为博山县，明帝复曰顺阳。应劭曰：县在顺水<br>之阳。今于是县，则无闻于顺水矣。章帝建初四年，封卫尉马廖为侯国。晋太康<br>中，立马顺阳郡县，西有石山，南临汮水，汮水又南流注于沔水，谓之汮<br>口者也。故《地理志》谓之淯水，言熊耳之山，淯水出焉。又东南至顺阳，<br>入于沔。<br>○粉水<br>△粉水出房陵县，东流过郢邑南。<br>粉水导源东流，迳上粉县，取此水以渍粉，则皓耀鲜洁，有异众流，故县水<br>皆取名焉。<br>△又东过谷邑南，东入于沔。<br>粉水至筑阳县西而下汪于沔水，谓之粉水口。粉水旁有文将军冢，墓隧前有<br>石虎，石柱，甚修丽。闾丘羡为南阳，葬妇，墓侧，将平其域，夕忽梦文谏止，<br>羡不从。后羡为杨佺期所害，论者以为文将军之崇也。<br>○白水<br>△白水出朝阳县西，东流过其县南。<br>王莽更名朝阳为厉信县。应劭曰：县在朝水之阳。今朝水迳其北而不出其南<br>也。盖邑郭沦移，川渠状改，故名旧传，遗称在今也。<br>△又东至新野县西，东入于淯。<br>○比水<br>△比水出比阳东北太胡山，东南流过其县南，泄水从南来注之。<br>太胡山在比阳北，如东，三十馀里，广圆五六十里，张衡赋南都，所谓天封<br>太胡者民。应劭曰：比水出比阳县，东入蔡。《经》云：泄水从南来注之。然比<br>阳无泄水，盖误引寿春之沘泄耳。余以延昌四年，蒙除东荆州刺史，州治比阳<br>县故城，城南有蔡水，出南磐石山，故亦曰磐石川，西北流注于比，非泄水也。<br>《吕氏春秋》曰：齐令章子与韩、魏攻荆，荆使唐蔑应之，夹比而军，欲视水之<br>深浅，荆人射之而莫知也。有匈者曰：兵盛则水浅矣。章子夜袭之，斩蔑于是水<br>之上也。比水又西，澳水注之。水北出茈丘山，东流，屈而南转，又南入于比水。<br>按《山海经》云：澳水又北入视，不注比水。余按吕忱《字林》及《难字》，<br>《尔雅》并言氵药水在比阳，脉其川流所会，诊其水土津注，宜是氵药水，音药<br>也。比水又西南，历长冈月城北，旧比水右会马仁陂水，水出潕阴北山，泉流<br>竞凑，水积成湖，盖地百顷，谓之马仁陂。陂水历其县下西南，堨之以溉田畴。<br>公私引裂，水流遂断，故渎尚存。比水又南迳会口，与堵水枝津合。比水又南与<br>澧水会。澧水源出于桐柏山，与淮同源，而别流西注，故亦谓水为派水。澧水西<br>北流，迳平氏县故城东北，王莽更名其县曰平善。城内有《南阳都乡正卫弹劝碑》。<br>澧水又西北合溲水出湖阳北山。西流北屈，迳平氏城西，而北入澧水。澧水又西<br>注比水。比水自下，亦通谓之为派水。昔汉光武破甄阜、梁丘赐于比水西，斩之<br>于斯水也。比水又南，赵、澧二渠出焉。比水又西南流，谢水注之。水出谢城北，<br>其源微小，至城渐大。城周回侧水，申伯之都邑，《诗》所谓申伯番番，既入于<br>谢者也。世祖建武十三年，封樊重少子丹为谢阳侯，即其国也。然则是水即谢水<br>也。高岸下深，浚流徐平，时人目之为渟瀯水，城戍又以渟瀯为目，非<br>也。其城之西，旧棘阳县治，故亦谓之棘阳城也。谢水又东南迳新都县，左注比<br>水。比水又西南流，迳新都县故城西，王莽更之曰新林。《郡国志》以为新野之<br>东乡。故新都者也。<br>△又西至新野县，南入于淯。<br>比水于冈南，西南流，戍在冈上。比水又西南，与南长坂门二水合。其水东<br>北出湖阳东隆山。山之西侧有《汉日南太守胡著碑》。子珍，骑都尉，尚湖阳长<br>公主，即光武之伯姊也。庙堂皆以青石为阶陛。庙北有石堂。珍之玄孙桂阳太守<br>玚，以延熹四年遭母忧，于墓次立石祠，勒铭于梁，石字倾颓，而梁字无毁。盛<br>弘之以为樊重之母畏雷室，盖传疑之谬也。隆山南有一小山，山坂有两石虎相对<br>夹隧道，虽处蛮荒，全无破毁，作制甚工，信为妙矣。世人因谓之为石虎山。其<br>水西南流，迳湖阳县故城南。《地理志》曰：故蓼国也。《竹书纪年》曰：楚共<br>王会宋平公于湖阳者矣。东城中有二碑，似是《樊重碑》，悉载故吏人名。司马<br>彪曰：仲山甫封于樊，因氏国焉。爰自宅阳，徙居湖阳，能治田，殖至三百顷，<br>广起庐舍，高楼连阁，波陂灌注，竹木成林，六畜放牧，鱼蠃梨果，檀棘桑麻，<br>闭门成市。兵弩器械，赀至百万。其兴工造作，为无穷之功，巧不可言，富拟封<br>君。世祖之少，数归外氏，及之长安受业，赍送甚至。世祖即位，追爵敬侯。诏<br>湖阳为重立庙，置吏奉祠。巡祠章陵，常至重墓。其水四周城溉，城之东南，有<br>《若令樊萌、中常侍樊安碑》。城南有数碑无字。又有石庙数间，依于暮侧，栋<br>宇崩毁，惟石壁而已，亦不知谁之胄族矣。其水南入大湖，湖阳之名县，藉兹而<br>纳称也。湖水西南流，又与湖阳诸陂散水合，谓之板桥水，又西南与醴渠合，又<br>有赵渠注之。二水上承派水，南迳新都县故城东，两渎双引，南合板桥水。板桥<br>水又西南与南长水会。水上承唐子襄乡诸陂散流也。唐子陂在唐子山西南，有唐<br>子亭。汉光武自新野屠唐子乡，杀湖阳尉于是地。陂水清深，光武后以为神渊。<br>西南流于新野县，与板桥水合，西南注于比水，又西南流注于淯水也。<br><hr>
