<h4>《史部·水经注·卷三十一》<b class="x">作者：郦道元</b></h4>
<br>○滍水<br>△滍水出南阳鲁阳县西之尧山。<br>尧之未孙刘累，以龙食帝孔甲，孔甲又求之，不得，累惧而迁于鲁县，立尧<br>祠于西山，谓之尧山。故张衡《南都赋》曰：奉先帝而追孝，立唐祠于尧山。尧<br>山在太和川太和城东北，滍水出焉。张衡《南都赋》曰：其川渎则滍、澧、<br>氵药、浕，发源岩穴，布濩漫汗，漭沆洋溢，总括急趣，箭驰风疾者也。滍<br>水又历太和川东，迳小和川，又东，温泉水注之。水出北山阜，七泉奇发，炎热<br>特甚。阚骃曰：县有汤水，可以疗疾矣。汤侧又有寒泉焉，地势不殊，而炎凉异<br>致，虽隆火盛日，肃若冰谷矣，浑流同溪，南注滍水。又东迳胡木山，东流又<br>会温泉口，水出北山阜，炎势奇毒。痾疾之徒，无能澡其冲漂。救养者咸去汤十<br>许步别池，然后可入。汤侧有石铭云：皇女汤，可以疗万疾者也。故杜彦达云：<br>状如沸汤，可以熟米，饮之，愈百病。多少自在。四十日后，身中万病愈，三虫<br>死。学道遭难逢危，终无悔心，可以牢神存志。即《南都赋》所谓汤谷涌其后者<br>也。然宛县有紫山，山东有一水，东西十五里，南北二十步，湛然冲满，无所通<br>会，冬夏常温，世亦谓之汤谷也。非鲁阳及南阳之县故也。张平子广言土地所苞，<br>明非此矣。滍水又东，房阳川水注之。水出南阳雉县西房阳川，北流注于滍。<br>滍水之北有积石焉，世谓女灵山。其山平地介立，不连冈以成高，峻石孤峙，<br>不托势以自远，四面壁绝，极能灵举，远望亭亭，状若单楹插霄矣。北面有如颓<br>落，劣得通步，好事者时有扳陟耳。滍水又与波水合，水出霍阳西川，大岭东<br>谷，俗谓之歇马岭，川曰广阳川，非也。即应劭所谓孤山，波水所出也。马融<br>《广成颂》曰：浸以波、溠。其水又南迳蛮城下，盖蛮别邑也，俗谓之麻城，<br>非也。波水又南，分三川于白亭东，而俱南入滍水。滍水自下兼波水之通称<br>也。是故阚骃有东北至定陵入汝之文。滍水又东迳鲁阳县故城南，城即刘累之<br>故邑也，有鲁山，县居其阳，故因名焉。王莽之鲁山也。昔在于楚，文子守之，<br>与韩构难，战有返景之诚。内有《南阳都乡正卫为碑》。滍水右合鲁阳关水，<br>水出鲁阳关外分头山横岭下夹谷，东北出入滍。<br>滍水又东北合牛兰水。水发县出鲁阳关外分头山横岭下夹谷，东北出入<br>滍。滍水又东北合牛兰水。水发县北牛兰山，东南迳鲁阳城东，水侧有《汉<br>阳侯焦立碑》。朱兰水又东南，与柏树溪水合。水出鲁山北峡谷中，东南流迳鲁<br>山西，而南合牛兰水。又东南迳鲁山南。阚骃曰：鲁阳县，今其地鲁山是也。水<br>南注于滍。滍水东迳应城南，故应乡也，应侯之国。《诗》所谓应侯顺德者<br>也。彭水注之俗谓之小滍水。水出鲁阳县南彭山蚁坞东麓，北流迳彭山西，下<br>有彭山庙，庙前有《彭山碑》，汉桓帝元嘉三年杜仲长立。彭水迳其西北，汉安<br>邑长尹俭墓东。冢西有石庙，庙前有两石阙，阙东有碑，阙南有二狮子相对，南<br>有石碣二枚，石柱西南有两石羊，中平四年立。彭水又东北流，直应城南而入<br>滍。<br>滍水又左合桥水，水出鲁阳县北恃山，东南迳应山北，又南迳应城西。<br>《地理志》曰：故父城县之应乡也。周武王封其弟为侯国。应劭曰：《韩诗外传》<br>称：周成王与弟戏，以桐叶为圭，曰：吾以封汝。周公曰：天子无戏言。王乃应<br>时而封，故曰应侯乡。亦曰应乡。按《吕氏春秋》云：成王以桐叶为圭，封叔虞，<br>非应侯也。《汲郡古文》殷时已有应国，非成王矣。战国范睢所封邑也，谓之应<br>水，又东南流注于滍。滍水又东迳犨县故城北。《左传·昭公元年》冬，楚<br>公子围使伯州犁城犨是也，出于鱼齿山下。《春秋左传·襄公十八年》，楚伐郑，<br>次于鱼陵，涉于鱼齿之楚师。师旷曰：不害。吾骤歌北风，又歌南风，南风不竞，<br>多死声，楚必无功矣。所涉即滍水也。水南有汉中常侍、长乐太仆吉成侯州苞<br>冢。冢前有碑，基西枕冈城，开四门，门有两石兽，坟倾墓毁，碑兽沦移。人有<br>掘出一兽，犹全不破，甚高壮，头去地减一丈许，作制甚工，左膊上刻作辟邪字。<br>门表堑上起石桥，历时不毁。其碑云：六帝四后，是咨是诹，盖仕自安帝，没于<br>桓后。于时阍阉擅权，五侯暴世，割剥公私，以事生死。夫封者表有德，碑者颂<br>有功，自非此徒，何用许为？石至千春，不若速朽，苞墓万古，祇彰诮辱，呜呼！<br>愚亦甚矣。滍水又东，犨水注之，俗谓之秋水，非也。水有二源，东源出其县<br>西南践犊山东崖下，水方五十许步，不测其深，东北流迳犨县南，又东北屈迳其<br>县东，而北合西源水。西源出县西南颇山北阜下，东北迳犨城西，又屈迳其县北，<br>东合右水，乱流北注于滍。汉高祖入关，破南阳太守吕齮于犨东，即于是地，<br>滍水之阴也。滍水又东南迳昆阳县故城北。昔汉光武与王寻、王邑战于昆阳，<br>败之。走者相腾践，奔殆百馀里闲。会大雨如注，滍川盛溢，虎豹皆股战。士<br>卒争赴，溺死者以万数，水为不流。王邑、严尤、陈茂轻骑，皆乘尸而渡矣。<br>△东北过颍川定陵县西北，又东过郾县南，东入于汝。<br>滍水东迳东不羹亭南。亭北背汝水，于定陵城北，东入汝。郾县在南，不<br>得过。<br>○淯水<br>△淯水出弘农卢氏县攻离山，东南过南阳西鄂县西北，又东过宛县南。<br>淯水导源，东流迳郦县故城北。郭仲产曰：郦县故城在攻离山东南，郦<br>旧县也。《三仓》曰樊、邓、郦。郦有二城北郦也，汉祖入关，下淅郦，即此县<br>也。<br>淯水又东南流历雉县之衡山，东迳百章郭北，又东，鲁阳关水注之。水出<br>鲁阳县南分水岭，南水自岭南流，北水从岭北注，故世俗谓此岭为分头也。其水<br>南流迳鲁阳关，左右连山插汉，秀木干云，是以张景阳诗云：朝登鲁阳关，峡路<br>峭且深。亦司马芝与母遇贼处也。关水历雉衡山西南迳皇后城西。建武元年，世<br>祖遣侍中傅俊，持节迎光烈皇后于淯阳。俊发兵三百馀人，宿卫皇后道路，归<br>京师。盖税舍所在，故城得其名矣。山有石室，甚饰洁，相传名皇后浴室，又所<br>幸也。关水又西南迳雉县故城南。昔秦文公之世有阳伯者，逢二童曰舀，曰被。<br>二童，二雉也。得雌者霸，雄者王。二童翻飞，化为双雉。光武获雉于此山，以<br>为中兴之祥，故置县以名焉。关水又屈而东南流，注于淯。<br>淯水又东南流，迳博望县故城东。郭仲产曰：在郡东北一百二十里，汉武<br>帝置。校尉张骞，随大将军卫青西征，为军前导，相望水草，得以不乏。元光六<br>年，封骞为侯国。《地理志》南阳有博望县，王莽改之曰宜乐也。<br>淯水又东南迳西鄂县故城东。应劭曰：江夏有鄂，故加西也。昔刘表之攻<br>杜子绪于西鄂也。功曹柏孝长闻战鼓之音，惧而闭户，蒙被自覆，渐登城而观，<br>言勇可习也。淯水又南，洱水注之。水出弘农郡卢氏县之熊耳山。东南迳郦县<br>北，东南迳房阳城北。汉哀帝四年，封南阳太守孙宠为侯国。俗谓之房阳川。又<br>迳西鄂县南，水北有张平子墓。墓之东，侧坟有《平子碑》，文字悉是古文篆额，<br>是崔瑗之辞。盛弘之、郭仲产并云：夏侯孝若为郡，薄其文，复刊碑阴为铭。然<br>碑阴二铭，乃是崔子玉及陈翕耳，而非孝若，悉是隶字，二首并存，尝无毁坏。<br>又方墓次有二碑，今惟见一碑，或是余夏景驿途，疲而莫究矣。水南道侧，有二<br>石楼，相去六七丈，双跱齐竦，高可丈七八，柱圆围二丈有馀，石质言青绿，<br>光可以鉴。其上栾栌承栱，雕檐四注，穷巧绮刻，妙绝人工。题言：蜀郡太守，<br>姓王，字子雅，南阳西鄂人，有三女无男，而家累千金。父没当葬，女自相谓曰：<br>先君生我姊妹，无男兄弟，今当安神玄宅，翳灵后土，冥冥绝后，何以彰吾君之<br>德？各出钱五百万，一女筑墓，二女建楼，以表孝思。《铭》云：墓楼东，平林<br>下，近坟墓，而不能测其处所矣。洱水又东南流，注于淯水，世谓之肄水，肄、<br>洱声相近，非也。《地理志》曰：熊耳之山，出三水，洱水其一焉，东南至鲁阳<br>入沔是也。淯水又南迳预山东，山上有神庙，俗名之为独山也。山南有魏车骑<br>将军黄权夫妻二冢，地道潜通。其冢前有四碑，其二，魏明帝立，二是其子及臣<br>吏所树者也。<br>淯水又西南迳《史定伯碑》南，又西为瓜里津，水上有三梁，谓之瓜里渡。<br>自宛道途，东出赭阳，西道方城。建武三年，世祖自赭阳西入，破虏将军邓奉怨<br>汉掠新野，拒瓜里，上亲搏战，降之夕阳下，遂斩奉。《郡国志》所谓宛有瓜里<br>津、夕阳聚者也。阻桥即桓温故垒处。温以升平五年，与范汪众军北讨所营。<br>淯水又西南迳晋蜀郡太守邓义山墓南，又南迳宛城东，其地故申伯之国，<br>楚文王灭申以为县也。秦昭襄王使白起为将，伐楚取郢，即以此地为南阳郡，改<br>县曰宛。王莽更名郡曰前队，县曰面阳。刘熙曰：在中国之面而居阳地，故以为<br>名。大城西南隅，即古宛城也，荆州刺史治，故亦谓之荆州城。今南阳郡治大城，<br>其东城内有旧殿基，周二百步，高八尺，陛阶皆砌以青石。大城西北隅有殿基，<br>周一百步，高五尺，盖更始所起也。城西三里，有古台，高三丈馀，文帝黄初中<br>南巡行所筑也。淯水又屈而迳其县南，故《南都赋》所言淯水荡其胸者也。<br>王莽地皇二年，朱鲔等共于城南会诸将，设坛，燔燎，立圣公为天子于斯水上。<br>《世语》曰：张绣反，公与战败，子昂不能骑进马于公，而昂遇害。《魏书》曰：<br>公南征至宛，临淯水，祠亡将士，歔欷流涕，众皆哀恸。<br>淯水又南，梅溪水注之。水出县北紫山，南迳百奚故宅。奚，宛人也，于<br>秦为贤大夫，所谓迷虞智秦者也。梅溪又迳宛西吕城东。《史记》曰：吕尚先祖<br>为四岳，佐禹治水，有功。虞、夏之际，受封于吕，故因氏为吕尚也。徐广《史<br>记音义》曰：吕在宛县。高后四年，封昆弟子吕忿为吕城侯，疑即此也。又案新<br>蔡县有大吕、小吕亭而未知所是也。梅溪又南迳杜衍县东，故城在西。汉高帝七<br>年，封郎中王翳为侯国，王莽更之曰闰衍矣。土地垫下，湍溪是注，古人于安众<br>堨之，令游水是潴，谓之安众港。世祖建武三年，上自宛遣颍阳侯祭遵西击邓<br>奉弟终，破之于杜衍，进兵涅阳者也。梅溪又南，谓之石桥水，又谓之汝溪，南<br>流而左注淯水。<br>淯水之南，又有南就聚，《郡国志》所谓南阳宛县有南就聚者也。郭仲产<br>言：宛城南三十里，有一城，甚卑小，相承名三公城，汉时邓禹等归乡饯离处也。<br>盛弘之著《荆州记》以为三公置。余案淯水左右，旧有二澨所谓南澨、北澨者，<br>水侧之汶。聚在淯阳之东北，考古推地则近矣。城侧有范蠡祠，蠡，宛人，祠<br>即故宅也。后汉末，有范曾，字子闵，为大将军司马，讨黄巾贼，至此祠，为蠡<br>立碑，文勒可寻。夏侯湛之为南阳，又为立庙焉。城东有大将军何进故宅。城西<br>有孔嵩旧居。嵩字仲山，宛人，与山阳范式有断金契。贫无养亲，赁为阿街卒，<br>遣迎式。式下车把臂曰：子怀道卒伍，不亦痛乎！嵩曰：侯嬴贱役，晨门，卑下<br>之位，古人所不耻，何痛之有？故其《赞》曰：仲山通达，卷舒无方，屈身厮役，<br>挺秀含芳。<br>△又屈南过淯阳县东。<br>淯水又南入县，迳小长安。司马彪《郡国志》曰：县有小长安聚。谢沈<br>《汉书》称：光武攻淯阳不下，引兵欲攻宛，至小长安，与甄阜战败于此。<br>淯水又西南迳其县故城南。桓帝延熹七年，封邓秉为侯国。县故南阳典农治，<br>后以为淯阳郡，省郡复县，避晋简文讳，更名云阳焉。淯水又迳安乐乡北，<br>汉桓帝建和元年，封司徒胡广为淯阳县安乐乡侯，今于其国立乐宅戍。郭仲产<br>《襄阳记》曰：南阳城南九十里，有晋尚书令乐广故宅。广字彦辅，善清言，见<br>重当时。成都王，广女婿，长沙王猜之。广曰：宁以一女而易五男犹疑之，终以<br>忧殒。其故居今置戍，因以为名。<br>△又南过新野县西，<br>淯水又南入新野县，枝津分派，东南出，隰衍苞注，左积为陂，东西九里，<br>南北一十五里。陂水所溉，咸为良沃。淯水又南与湍水会，又南迳新野县故城<br>西。世祖之败小长安也，姊元遇害。上即位，感悼姊没，追谥元为新野节义长公<br>主，即此邑也。晋咸宁二年封大司马扶风武王少子歆为新野郡公，割南阳五属，<br>棘阳、蔡阳、穰、邓、山都封焉。王文舒更立中隔，西即郡治，东则民居，城西<br>傍淯水。<br>又东与朝水合。水出西北赤石山，而东南迳冠军县界，地名沙渠。又东南径<br>穰县故城南，楚别邑也。秦拔鄢郢即以为县，秦昭王封相魏冉为侯邑，王莽更名<br>曰丰穰也。魏荆州刺史治。朝水又东南，分为二水，一水枝分东北为樊氏陂，陂<br>东西十里，南北五里，俗谓之凡亭陂。陂东有樊氏故宅，樊氏既灭，庾氏取其陂，<br>故谚曰：陂汪汪，下田良，樊子失业庾公昌。昔在晋世，杜预继信臣之业，复六<br>门陂，遏六门之水，下结二十九陂。诸陂散流，咸入朝水，事见《六门碑》，六<br>门既陂，诸陂遂断。朝水又东迳朝阳县故城北，而东南注于淯水。<br>又东南与棘水合，水上承赭水。赭水出赭阳县北山，数源并发，南流迳小堵<br>乡，谓之小赭水。世祖建武三年，成安侯臧宫从上击赭乡。东源方七八步，腾涌<br>若沸，故世名之腾沸水。南流迳于赭乡，谓之赭水。建武三年，祭遵引兵南击董<br>于赭乡。以水氏县，故有赭阳之名也。《地理志》曰：县有堵水，王莽曰阳城<br>也。汉哀帝改为顺阳。建武二年，更封安阳侯朱祜为堵阳侯。堵水于县，堨以<br>为陂，东西夹岗，水相去五六里，古今断冈两舌，都水潭涨，南北一十馀里，水<br>决南溃，下注为湾。湾分为二，西为赭水，东为荥源。堵水参差，流结两湖，故<br>有东陂、西陂之名。二陂所导，其水枝分，东南至会口入比。是以《地理志》比<br>水、堵水，皆言入蔡，互受通称故也。二湖流注，合为黄水，惟所受焉。又南迳<br>棘阳县之黄淳聚，又谓之为黄淳水者也。谢沈《后汉书》甄阜等败光武于小长安<br>东，乘胜南渡黄淳水前营，背阻两川，谓临比水，绝后桥，示无还心。汉兵击之，<br>三军溃，溺死黄淳水者二万人。又南迳棘阳县故城西。应劭曰：县在棘水之阳，<br>是知斯水为棘水也。汉高帝七年，封杜得臣为侯国。后汉兵起，击唐子乡，杀湖<br>阳尉，进拔棘阳，邓晨将宾客会光武于此县也。棘水又南迳新野县，历黄邮聚，<br>世祖建武三年，傅俊、岑彭进击秦丰，先拔黄邮者也，谓之黄邮水，大司马吴汉<br>破秦丰于斯水之上。其聚落悉为蛮居，犹名之为黄邮蛮。棘水自新野县东，而南<br>流入于淯水，谓之为力口也。棘、力声相近，当为棘口也。又是方俗之音，故<br>字从读变，若世以棘子木为力子木，是也。<br>淯水又东南，迳士林东，戍名也，戍有邸阁。水左有豫章大陂，下灌良畴<br>三千许顷也。<br>△又西南过邓县东。<br>县故邓侯吾离之国也，楚文王灭之，秦以为县。淯水右合浊水，俗谓之弱<br>沟。水上承白水于朝阳县，东南流迳邓县故城南。习凿齿《襄阳记》曰：楚王至<br>邓之浊水，去襄阳二十里。即此水也。浊水又东迳邓塞北，即邓城东南小山也，<br>方俗名之为邓塞，昔孙文台破黄祖于其下。浊水东流注于淯。<br>淯水又南迳邓塞东，又迳鄾城东，古鄾子国也。盖邓之南鄙也。昔巴子请<br>楚与邓为好，鄾人夺其币，即是邑也。司马彪以为邓之鄾聚矣。<br>△南入于沔。<br>○氵隐水<br>△氵隐水出氵隐强县南泽中，东入颍。<br>氵隐水出颍川阳城县少室山，东流注于颍水，而乱流东南迳临颍县西北，小<br>氵隐水出焉。东迳临颍县故城北。氵隐水又东迳氵隐阳城北，又东迳氵隐强县故<br>城南，建武元年，世祖封扬化将军坚镡为侯国。氵隐水东为陶枢陂，余按氵隐阳<br>城在氵隐水南，然则此城正应为氵隐阴城而有氵隐阳之名者，明在南犹有氵隐水，<br>故此城以阳为名矣。<br>颍水之南有二渎。其南渎东南流，历临颍亭西，东南入汝，今无水也，疑即<br>氵隐水之故渎矣。汝水于奇頟城西，别东派，时人谓之大氵隐水，东北流，枝渎<br>右出，世谓之死汝。别汝又东北，迳召陵城北，练沟出焉。别汝又东，汾沟出焉。<br>别汝又东，迳征羌城北。水南有汾陂，俗音粪。汾水自别汝东注，而为此陂。水<br>积征羌城北四五里，方三十里许。渎左合小氵隐水，水上承狼陂南流，名曰巩水。<br>青陵陂水自陂东注之。东回又谓之小氵隐水，而南流注于大氵隐水。大氵隐水取<br>称，盖藉氵隐沿注，而总受其目矣。又东迳西华县故城南，又东迳汝阳县故城北，<br>东注于颍。<br>○灈水<br>△灈水出汝南吴房县西北奥山，东过其县，北入于汝。<br>县西北有堂溪城，故房子国。《春秋·定公五年》，吴王阖闾弟夫概奔楚，<br>封之于棠溪，故曰吴房也。汉高帝八年，封庄侯杨武为侯国。建武中，世祖封泗<br>水王歙子燀为堂溪侯。山溪有白羊涧，涧水旧出山羊，汉武元封二年，白羊出<br>此涧，畜牧者祷祀之。俗禁拍手，尝有羊出水，野母惊扑，自此绝焉。涧水下合<br>灈水。<br>灈东迳灈阳县故城西，东流入瀙水，乱流迳其县南。世祖建武二十八<br>年，封吴汉孙旦为侯国。其水又东入于汝水。<br>○瀙水<br>△瀙水出潕阴县东上界山。<br>《山海经》谓之视水也。郭景纯《注》：或曰，视宜为瀙，出葴山，许慎<br>云：出中阳山，皆山之殊目也。而东与此水合，水出潕阴县旱山，东北流注<br>瀙。<br>瀙水又东北，杀水出西南大熟之山，东北流入于瀙。瀙水又东，沦水<br>注之，水出宣山，东北流注瀙水。<br>瀙水又东得奥水口，水西出奥山，东入于瀙水也。<br>△东过吴房县南，又东过灈阳县南。<br>应劭曰：灈水出吴房县，东入瀙，县之西北，即两川之交会也。<br>△又东过上蔡县南，东入汝。<br>○潕水<br>△潕水出潕阴县西北扶予山，东过其县南。<br>《山海经》曰：朝歌之山，潕水出焉，东南流注于荥。《经》书扶予者，<br>其山之异名乎？荥水上承赭水，东流，左与西辽水注合，又东，东辽水注之，俱<br>导北山，而南流注于荥。荥水又东北，于潕阴县北左会潕水，其道稍西，不<br>出其县南。汉以为县，其故城在山之阳，汉光武建武中，封岑彭为侯国。魏武与<br>张绣战于宛，马名绝景，为流矢所中，分伤右臂，引还潕阴，即是地也。城之<br>东有马仁陂。郭仲产曰；陂在比阳县西北五十里，盖地百顷，其所周溉田万顷，<br>随年变种，境无俭岁。陂水三周其隍，故渎自隍西南而会于比，潕水不得复迳<br>其南也。且邑号潕阴，故无出南之理，出南则为阳也。非直不究，又不思矣。<br>潕水又东北，河水注之。水出雉衡山，东南迳建城东，建当为卷，字读误<br>耳。《郡国志》云：叶县有卷城。其水又东流入于潕。<br>潕水东北迳于东山西，西流入潕。潕水之左，即黄城山也。有溪水出<br>黄城山，东北迳方城。《地理志》曰：叶县有方城。郭仲产曰：苦菜、于东之间，<br>有小城，名方城，东临溪水。寻此城致号之由，当因山以表名也。苦菜即黄城也，<br>及于东，通为方志矣。世谓之方城山水，东流注潕水。故《圣贤冢墓记》曰：<br>南阳叶邑方城西有黄城山，是长沮、桀溺耦耕之所，有东流水，则子路问津处。<br>尸子曰：楚狂接舆耕于方城，盖于此也。盛弘之云：叶东界有故城，始犨县，东<br>至瀙水，达比阳界，南北联联数百里，号为方城，一谓之长城，云郦县有故城<br>一面，未详里数，号为长城，即此城之西隅，其间相去六百里，北面虽无基筑，<br>皆连山相接，而汉水流其南，故屈完答齐桓公云楚国方城以为城，汉水以为池。<br>《郡国志》曰：叶县有长城，曰方城，指此城也。潕水又东北，历舞阳县故城<br>南，汉高祖六年，封樊哙为侯国也。<br>△又东过西平县北。<br>县故柏国也。《春秋左传》所谓江、黄、道、柏，方睦于齐也。汉曰西平。<br>其西吕墟，即西陵亭也。西陵平夷，故曰西平。汉宣帝甘露三年，封丞相于定国<br>为侯国。王莽更之曰新亭。晋《太康地理志》曰：县有龙泉水，可以砥砺刀剑，<br>特坚利，故有坚白之论矣，是以龙泉之剑为楚宝也。县出名金，古有铁官。<br>△又东过郾县南。<br>郾县故城去此远矣，不得过。<br>△又东过定颍县北，东入于汝。<br>汉安帝永初二年，分汝南郡之上蔡县，置定颍县。顺帝永建元年，以阳翟郭<br>镇为尚书令，封定颍侯，即此邑也。<br>○涢水<br>△涢水出蔡阳县。<br>涢水出县东南大洪山，山在隋郡之西南，竟陵之东北，槃基所跨，广圆一百<br>馀里。峰曰悬钩，处平原众阜之中，为诸岭之秀。山下有石门，夹鄣层峻，岩高<br>皆数百许仞。入石门，又得钟乳穴。穴上素崖壁立，非人迹所及。穴中多钟乳，<br>凝膏下垂，望齐冰雪。微津细液，滴沥不断。幽穴潜远，行者不极穷深，而穴内<br>常有风势，火无能以经久故也。涢水出于其阴，初流浅狭，远乃宽广，可以浮舟<br>栰巨川矣。时人以涢水所导，故亦谓之为涢山矣。涢水东北流合石水，石水出<br>大洪山，东北流注于涢，谓之小涢水。而乱流东北，迳上唐县故城南，本蔡阳之<br>上唐乡，旧唐侯国。《春秋·定公三年》，唐成公如楚，有两肃霜马，子常欲之，<br>弗与，止之三年，唐人窃马而献之，子常归唐侯，是也。涢水又东，均水注之，<br>水出洪山，东北流迳土山北，又东北流入于涢水。涢水又屈而东南流。<br>△东南过隋县西。<br>县故隋国矣。《春秋左传》所谓汉东之国，隋为大者也。楚灭之以为县。晋<br>武帝太康中立为郡。有溠水出县西北黄山，南迳氵厥西县西，又东南，氵厥水<br>入焉。氵厥水出桐柏山之阳。吕忱曰：水在义阳。氵厥水东南迳氵厥西县西，又<br>东南流入于溠，溠水又东南迳隋县故城西。《春秋·鲁庄公四年》，楚武王<br>伐隋。令尹斗祁、莫敖屈重，除道梁溠，军临于隋，谓此水也。水侧有断蛇丘，<br>隋侯出而见大蛇中断，因举而药之，故谓之断蛇丘。后蛇衔明珠报德，世谓之隋<br>侯珠，亦曰灵蛇珠。丘南有隋季良大夫池，其水又南与义井水合，水出随城东南，<br>井泉尝涌溢而津注，冬夏不异，相承谓之义井，下流合溠。溠水又南流注于<br>涢。<br>涢水又会于支水，水源亦出大洪山，而东流注于涢。涢水又迳隋县南，隋城<br>山北，而东南注。<br>△又南过江夏安陆县西。<br>隋水出隋郡永阳县东石龙山，西北流，南回，迳永阳县西，历横尾山，即禹<br>贡之陪尾山也。隋水又西南，入于涢。涢水又南，至安陆县故城西，故郧城也。<br>因冈为墉，峻不假筑。涢水又南迳石岩山北。昔张昌作乱，于其下笼彩凤以惑众。<br>晋太安二年，镇南将军刘弘遣牙门皮初与张昌战于清水，昌败，追斩于江涘。即<br>《春秋左传·定公四年》，吴败楚于柏举，从之，及于清发，盖涢水兼清水之目<br>矣。又东南流而右会富水，水出竟陵郡新市县东北大阳山。水有二源：大富水出<br>山之阳，南流而左合小富水。水出山之东，而南迳三王城东。前汉末，王匡、王<br>凤、王常所屯，故谓之三王城。城中有《故碑》，文字阙落，不可复识。其水屈<br>而西南流，右合大富水，俗谓之大泌水也。又西南流迳杜城西，新市县治也，<br>《郡国志》以为南新市也。中山有新市，故此加南，分安陆县立。又王匡中兴初，<br>举兵于县，号曰新市兵者也。富水又东南流，于安陆界左合土山水，世谓之章水。<br>水出土山，南迳隋郡平林县故城西，俗谓之将陂城，与新市接界，故中兴之始，<br>兵有新市、平林之号。又南流，右入富水，富水又东入于涢。<br>涢水又迳新城南，永和五年，晋大司马桓温筑。涢水又会温水。温水出竟陵<br>之新阳县东泽中。口径二丈五尺，垠岸重沙，端净可爱，靖以察之，则渊泉如镜，<br>闻人声，则扬汤奋发，无所复见矣。其热可以燖鸡，洪浏百馀步，冷若寒泉。<br>东南流注于涢水。<br>又右得潼水，水出江夏郡之曲陵县西北潼山，东南流迳其县南，县治石潼故<br>城，城圆而不方。东入安陆，注于涢水。<br>△又东南入于夏。<br>涢水又南，分为二水，东通滠水，西入于沔，谓之涢口也。<br><hr>
