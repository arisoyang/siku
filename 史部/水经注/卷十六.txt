<h4>《史部·水经注·卷十六》<b class="x">作者：郦道元</b></h4>
<br>○谷水<br>△谷水出宏农黾池县南墦冢林、谷阳谷。<br>《山海经》曰：傅山之西，有林焉，曰墦冢，谷水出焉，东流注于洛，其<br>中多珚玉。今谷水出千崤东马头山谷阳谷，东北流，历黾池川，本中乡地也。<br>汉景帝中二年，初城，徙万户为县。因崤黾之池以目县焉。亦或谓之彭池，故徐<br>广《史记音义》曰：黾，或作彭，谷水所出处也。谷水又东迳秦、赵二城南，世<br>谓之俱利城。耆彦曰：昔秦、赵之会，各据一城。秦王使赵王鼓瑟，蔺相如令秦<br>王击缶处也。冯异又破赤眉于是川矣。司马彪《续汉书》曰：赤眉从黾池，自利<br>阳南欲赴宜阳者也。故光武玺书曰：始虽垂翅回溪，终能奋翼黾池。可谓失之东<br>隅，收之桑榆矣。谷水又东，迳土崤北，所谓二崤也。谷水又东，左会北溪，溪<br>水北出黾池山，东南流，注于谷，疑即孔安国所谓涧水也。谷水又东，迳新安县<br>故城，南北夹流，而西接崤黾。昔项羽西入秦，坑降卒二十万于此。国灭身亡，<br>宜矣！谷水又东，迳千秋亭南，其亭累石为垣，世谓之千秋城也。潘岳《西征赋》<br>曰：亭有千秋之号，子无七旬之期，谓是亭也。又东迳雍谷溪，回岫萦纡，石路<br>阻峡，故亦有峡石之称矣。谷水历侧，左与北川水合。水有二源，并导北山，东<br>南流，合成一水，自乾注巽，入于谷。谷水又东，迳缺门山，山阜之不接者里馀，<br>故得是名矣。二壁争高，斗耸相乱。西瞻双阜，右望如砥。谷水自缺门而东，广<br>阳川水注之。水出广阳北山。东南流注于谷，南望微山，云峰相乱。谷水又迳白<br>超垒南。戴延之《西征记》云：次至白超垒，去函谷十五里，筑垒当大道，左右<br>有山夹立，相去百馀步，道从中出，此乃故关城，非所谓白超垒也。是垒在缺门<br>东一十五里。垒侧旧有坞，故冶官所在。魏、晋之日，引谷水为水治，以经国用，<br>遗迹尚存。谷水又东，石默溪水出微山东麓，石默溪东北流，入于谷。谷水又东，<br>宋水北流，注于谷。谷水又东，迳魏将作大匠母邱兴墓南，二碑存焉，俭父也。<br>《管辂别传》曰：辂尝随军西征，过其墓而叹，谓士友曰：玄武藏头，青龙无足，<br>白虎衔尸，朱雀悲哭；四危已备，法应灭族。果如其言。<br>谷水又东，迳函谷关南，东北流，皂涧水注之。水出新安县，东南流，迳母<br>邱兴墓东，又南迳函谷关西。关高崄峡，路出廛郭。汉元鼎三年，楼船将军杨仆，<br>数有大功，耻居关外，请以家僮七百人，筑塞徙关于新安，即此处也。昔郭丹西<br>入关，感慨于其下，曰：不乘驷马高车，终不出此关也。去关十二年，果如志焉。<br>皂涧水又东流，入于谷。<br>谷水又东北，迳函谷关城东，右合爽水。《山海经》曰：白石山西五十里曰<br>谷山，其上多谷，其下多桑，爽水出焉。世谓之纻麻涧，北流，注于谷，其中多<br>碧绿。<br>谷水又东，涧水注之。《山海经》曰：娄涿山西四十里，曰白石之山，涧水<br>出焉，北流注于谷。自下通谓之涧水，为谷水之兼称焉。故《尚书》曰：伊、洛、<br>瀍、涧既入於河，而无谷水之目，是名亦通称矣。刘澄之云：新安有涧水，源出<br>县北，又有渊水，未知其源。馀考诸地记，并无渊水，但渊、涧字相似，时有字<br>错为渊也。故阚骃《地理志》曰：禹贡之渊水，是以知传写书误，字谬舛真，澄<br>之不思所致耳。既无斯水，何源之可求乎？<br>谷水又东，波水注之。《山海经》曰：瞻诸山西三十里曰娄涿之山，无草木，<br>多金玉，波水出于其阴。世谓之百答水。北流注于谷，其中多茈石、文石。谷水<br>又东，少水注之。《山海经》曰：廆山西三十里，曰瞻诸之山，其阳多金，其阴<br>多文石。少水出于其阴，控引众溪，积以成川。东流注于谷。世谓之慈涧也。<br>谷水又东，俞随之水注之。《山海经》曰：平蓬山西十里曰廆山，其阳多<br><王雩>琈之玉。俞随之水出于其阴，北流注于谷。世谓之孝水也。潘岳《西征赋》<br>曰：澡孝水以濯缨，嘉美名之在兹。是水在河南城西十馀里，故吕忱曰：孝水在<br>河南郡。而戴延之言在函谷关西，刘澄之又云：出檀山。檀山在宜阳县西，在谷<br>水南，无南入之理。考寻兹说，当承缘生《述征》谬志耳。缘生从戍行旅，征途<br>讯访，既非旧土，故无所究。今川澜北注，澄映泥泞，何得言枯涸也？皆为疏僻<br>矣。<br>△东北过谷城县北。<br>城西临谷水，故县取名焉。谷水又东，迳谷城南，不历其北。又东，洛水枝<br>流入焉，今无水也。<br>△又东过河南县北，东南入于洛。<br>河南王城西北，谷水之右有石碛，碛南出为死谷，北出为湖沟。魏太和四年，<br>暴水流高三丈，此地下停流以成湖渚，造沟以通水，东西十里，决湖以注瀍水。<br>谷水又迳河南王城北，所谓成周矣。《公羊》曰：成周者何？东周也。何休曰：<br>名为成周者，周道始成，王所都也。《地理志》曰：河南河南县，故郏、鄏地<br>也。京相璠曰：郏，山名；鄏，邑名也。卜年定鼎，为王之东都，谓之新邑，<br>是为王城。其城东南，名曰鼎门，盖九鼎所从入也，故谓是地为鼎中。楚子伐陆<br>浑之戎，问鼎于此。《述征记》曰：谷、洛二水，本于王城东北合流，所谓谷、<br>洛斗也。今城之东南缺千步，世又谓之谷、洛斗处，俱全非也。馀按史传，周灵<br>王之时，谷、洛二水斗，毁王宫。王将堨之，太子晋谏，王不听。遗堰三堤尚<br>存。《左传·襄公二十四年》，齐人城郏，穆叔如周贺。韦昭曰：洛水在王城南，<br>谷水在王城北，东入于瀍。至灵王时，谷水盛，出于王城西，而南流合于洛。两<br>水相格，有似于斗，而毁王城西南也。颖容著《春秋条例》言西城梁门枯水处，<br>世谓之死谷，是也。始知缘生行中造次，入关经究，故事与实违矣。考王封周桓<br>公于是，为西周。及其孙惠公，封少子于巩，为东周，故有东西之名矣。秦灭周，<br>以为三川郡。项羽封申阳为河南王。汉以为河南郡，王莽又名之曰保忠信乡。光<br>武都洛阳，以为尹。尹，正也，所以董正京畿，率先百郡也。<br>谷水又东流，迳乾祭门北，子朝之乱，晋所开也。东至千金堨。《河南十<br>二县境簿》曰：河南县城东十五里有千金堨。《洛阳记》曰：千金堨旧堰谷<br>水，魏时更修此堰，谓之千金堨。积石为堨，而开沟渠五所，谓之五龙渠。<br>渠上立堨，堨之东首立一石人，石人腹上刻勒云：太和五年二月八日庚戍，<br>造筑此堨，更开沟渠，此水冲渠，止其水，助其坚也，必经年历世，是故部立<br>石人以记之云尔。盖魏明帝修王、张故绩也。堨是都水使者陈协所修也。《语<br>林》曰：陈协数进阮步兵酒，后晋文王欲修九龙堰，阮举协，文王用之。掘地得<br>古承水铜龙六枚，堰遂成。水历堨东注，谓之千金渠。逮于晋世，大水暴注，<br>沟渎泄坏，又广功焉。石人东胁下文云：太始七年六月二十三日，大水迸瀑，出<br>常流上三丈，荡坏二堨。五龙泄水，南注泻下，加岁久涑齿，每涝即坏，历载<br>捐弃大功，故为今遏。更于西开泄，名曰代龙渠。地形正平，诚得泻泄至理，千<br>金不与水势激争，无缘当坏，由其卑下，水得逾上涑齿故也。今增高千金于旧一<br>丈四尺，五龙自然必历世无患。若五龙岁久复坏，可转于西，更开二碣。二渠合<br>用二十三万五千六百九十八功，以其年十月二十三日起作，功重人少，到八年四<br>月二十日毕，代龙渠即九龙渠也。后张方入洛，破千金堨，京师水碓皆涸。永<br>嘉初，汝阴太守李矩、汝南太守袁孚修之，以利漕运，公私赖之。水积年，渠<br>堨颓毁，石砌殆尽，遗基见存。朝廷太和中修复故堨。按千金堨石人西胁<br>下文云：若沟渠久，疏深引水者，当于河南城北石碛西，更开渠北出，使首狐邱，<br>故沟东下，因故易就，碛坚便时，事业已讫，然后见之。加边方多事，人力苦少，<br>又渠堨新成，未患于水，是以不敢预修通之，若于后当复兴功者，宜就西碛。<br>故书之于石，以遗后贤矣。虽石碛沦败，故迹可凭，准之于文，北引渠东合旧渎。<br>旧渎又东，晋惠帝造石梁于水上。按桥西门之南颊文称：晋元康二年十一月<br>二十日，改治石巷水门，除竖枋，更为函枋，立作覆枋屋，前后辟级续石障，使<br>南北入岸，筑治涑处，破石以为杀矣。到三年三月十五日毕讫，并纪列门广长深<br>浅于左右，巷东西长七尺，南北龙尾广十二丈，巷渎口高三丈，谓之睾门桥。潘<br>岳《西征赋》曰：秣马皋门，即此处也。<br>谷水又东，又结石梁，跨水制城，西梁也。<br>谷水又东，左会金谷水。水出太白原，东南流，历金谷，谓之金谷水。东南<br>流，迳晋卫尉卿石崇之故居也。石季伦《金谷诗集·叙》曰：馀以元康七年，从<br>太仆卿出为征虏将军，有别卢在河南界金谷涧中，有清泉茂树，众果竹柏，药草<br>蔽医。金谷水又东南流，入于谷。<br>谷水又东，迳金墉城北，魏明帝于洛阳城西北角筑之，谓之金墉城。魏文帝<br>起层楼于东北隅。《晋宫阁名》曰：金墉有崇天堂，即此地上，架木为榭，故百<br>尺楼矣。皇居创徙，宫极未就，止跸于此。构霄榭于故台，所谓台以亭亭者也。<br>南曰乾光门，夹建两观，观下列朱桁于堑，以为御路。东曰含春门，北有退门，<br>城上西面列观，五十步一睥睨，屋台置一钟，以和漏鼓。西北连庑函荫，墉比广<br>榭，炎夏之日，高祖常以避暑，为绿水池一所，在金墉者也。谷水迳洛阳小城北，<br>因阿旧城，凭结金墉，故向城也。永嘉之乱，结以为垒，号曰洛阳垒。故《洛阳<br>记》曰：陵云台西有金市，金市北对洛阳垒者也。<br>又东历大夏门下，故夏门也。陆机《与弟书》云：门有三层楼，高百尺，魏<br>明帝造。门内东侧际城，有魏明帝所起景阳山，馀基尚存。孙盛《魏春秋》曰：<br>景初元年，明帝愈崇宫殿，雕饰观阁，于太行谷城之山，取白石英及紫石英及五<br>色文石，起景阳山于芳林园，树松竹草木，捕禽兽以充其中。于时百役繁兴，帝<br>躬自掘土，率群臣、三公以下，莫不展力。山之东，旧有九江。陆机《洛阳记》<br>曰：九江直作圆水，水中作圆坛三破之，夹水得相迳通。《东京赋》曰：濯龙、<br>芳林，九谷、八溪，芙蓉覆水，秋兰被崖。今也山则瑰阜独立，江无复仿佛矣。<br>渠水又东，枝分南入华林园，历疏圃南。圃中有古玉井，井悉以珉玉为之，以缁<br>石为口，工作精密，犹不变古，璨焉如新。又迳瑶华宫南，历景阳山北。山有都<br>亭。堂上结方湖，湖中起御坐，石也。御坐前建蓬莱山，曲池接筵，飞沼拂席，<br>南面射侯夹席，武峙背山。堂上则石路崎岖，严嶂峻险，云台风观，缨峦带阜。<br>游观者升降阿阁，出入虹陛，望之状凫没鸾举矣。其中引水飞睾，倾澜瀑布，或<br>枉渚声溜，潺潺不断。竹柏荫于层石，绣薄丛于泉侧，微飙暂拂，则芳溢于六空，<br>实为神居矣。其水东注天渊池。池中有魏文帝九华殿，殿基悉是洛中故碑累之，<br>今造钓台子其上。池南直魏文帝茅茨堂，前有《茅茨碑》，是黄初中所立也。其<br>水自天渊池东，出华林园，迳听讼观南，故平望观也。魏明帝常言：狱，天下之<br>命也。每断大狱，恒幸观听之。以太和三年，更从今名。观西北接华林隶簿，昔<br>刘桢磨石处也。《文士传》曰：文帝之在东宫也，宴诸文学。酒酣，命甄后出拜，<br>坐者咸伏，惟刘桢平视之，太祖以为不敬，送徒隶簿。后太祖乘步牵车乘城，降<br>阅簿作，诸徒咸敬，而桢抠坐，磨石不动。太祖曰：此非刘桢也？石如何性？桢<br>曰：石出荆山玄岩之下，外炳五色之章。内秉坚贞之志，雕之不增文，磨之不加<br>莹，禀气贞正，禀性自然。太祖曰：名岂虚哉！复为文学。池水又东流，入洛阳<br>县之南池，池即故狄泉也，南北百一十步，东西七十步。皇甫谧曰：悼王葬景王<br>於翟泉，今洛阳太仓中大冢是也。《春秋·定公元年》，晋魏献子合诸侯之大夫<br>于翟泉，始盟城周。班固、服虔、皇甫谧咸言翟泉在洛阳东北，周之墓地。今案<br>周威烈王葬洛阳城内东北隅。景王冢在洛阳太仓中，翟泉在两冢之间，侧广莫门<br>道东，建春门路北，路即东宫街也，于洛阳为东北。后秦封吕不韦为洛阳十万户<br>侯，大其城，并得景王冢矣，是其墓地也。及晋永嘉元年，洛阳东北步广里地陷，<br>有二鹅出，苍色者飞翔冲天，白色者止焉。陈留孝廉董养曰：步广，周之狄泉，<br>盟会之地，今色苍，胡象矣，其可尽言乎？后五年，刘曜、王弥入洛，帝居平阳。<br>陆机《洛阳记》曰：步广里在洛阳城内宫东。是狄泉所在，不得于太仓西南也。<br>京相与裴司空彦季修《晋舆地图》，作《春秋地名》，亦言：今太仓西南池水名<br>狄泉。又曰：旧说言，翟泉本自在洛阳北，苌弘城成周，乃绕之。杜预因其一证，<br>谓必是狄泉，而即实非也。后遂为东宫池。《晋中州记》曰：惠帝为太子，出闻<br>虾蟆声，问人，为是官虾蟆、私虾蟆？侍臣贾胤对曰：在官地为官虾蟆，在私地<br>为私虾蟆。令曰：若官虾蟆，可给廪。先是有谶云，虾蟆当贵。昔晋朝收悯怀太<br>子於后池，即是池也。其一水自大夏门，东迳宣武观，凭城结构，不更增墉。左<br>右夹列步廊，参差翼跂，南望天渊池，北瞩宣武场。《竹林七贤论》曰：王戎幼<br>而清秀。魏明帝於宣武场上，为栏，苞虎牙，使力士袒裼，迭与之博，纵百姓观<br>之，戎年七岁，亦往观焉。虎乘间薄栏而吼，其声震地，观者无不辟易颠仆。戎<br>亭然不动，帝于阁上见之，使问姓名而异之。场西故贾充宅也。<br>谷水又东，迳广莫门北，汉之谷门也，北对芒阜，连岭修亘，苞总众山，始<br>自洛口，西逾平阴，悉芒垅也。《魏志》曰：明帝欲平北芒，令登台见孟津。侍<br>中辛毗谏曰：若九河溢涌，洪水为害，邱陵皆夷，何以御之？帝乃止。<br>谷水又东，屈南，迳建春门石桥下。即上东门也。阮嗣宗《咏怀诗》曰：步<br>出上东门者也。一曰上升门，晋曰建阳门。《百官志》曰：洛阳十二门，每门候<br>一人，六百石。《东观汉记》曰：郅惲为上东门候。光武尝出，夜还，诏开门，<br>欲入，惲不内。上令从门间识面。惲曰：火明辽远。遂拒不开，由是上益重之。<br>亦袁本初挂节处也。桥首建两石柱，桥之右柱铭云：阳嘉四年乙酉、壬申诏书，<br>以城下漕渠东通河，济，南引江，淮，方贡委输，所由而至，使中谒者魏郡清渊<br>马宪监作石桥梁柱，敦敕工匠，尽要妙之巧，撰立重石，累高周距，桥工路博，<br>流通万里，云云。河南尹邳崇<阝嵬>、丞渤海重合双福、水曹掾中牟任仿、史王荫、<br>史赵兴、将作吏睢阳申翔、道桥掾成睾卑国，洛阳令江双、丞平阳降、监掾王腾<br>之、主石作右北平山仲。三月起作，八月毕成。其水依柱，又自乐里道屈而东，<br>出阳渠。昔陆机为成都王颖入洛，败北而返。水南即马市也，旧洛阳有三市，斯<br>其一也。即嵇叔夜为司马昭所害处也。北则白社故里也，昔孙子荆会董威辇於白<br>社，谓此矣，以同载为荣，故有《威辇图》。又东迳马市石桥。桥南有二石柱，<br>并无文刻也。汉司空渔阳王梁之为河南也，将引谷水以溉京都，渠成而水不流，<br>故以坐免。后张纯堰洛水以通漕，洛中公私穰赡。是渠今引谷水，盖纯之创也。<br>按陆机《洛阳记》、刘澄之《永初记》言，城之四面，有阳渠，周公制之也。昔<br>周迁殷民於洛邑，城隍逼狭，卑陋之所耳。晋故城成周以居敬王，秦又广之，以<br>封不韦，以是推之，非专周公可知矣。亦谓之九曲渎。《河南十二县境簿》云：<br>九曲渎在河南巩县西，西至洛阳。又按傅畅《晋书》云：都水使者陈狼凿运渠，<br>从洛口入，注九曲，至东阳门。是以阮嗣宗《咏怀诗》所谓朝出上东门，遥望首<br>阳基，又言遥遥九曲间，裴徊欲何之者也。阳渠水南暨阊阖门，汉之上西门者也。<br>《汉官仪》曰：上西门所以不纯白者，汉家厄于戍，故以丹漆镂之。太和迁都，<br>徙门南侧。其水北乘高渠，枝分上下，历故石桥东，入城，迳瑶光寺，中有碑，<br>碑侧法《子丹碑》，作龙矩势，于今作则佳，方古犹劣。渠水又东，历故金市南，<br>直千秋门，古宫门也。又枝流入石逗，伏流注灵芝九龙池。魏太和中，皇都迁洛<br>阳，经构宫极，修理街渠，务穷幽隐。发石视之，曾无毁坏，又石工细密，非今<br>之拟，亦可为精至也，遂因用之。其一水自千秋门南流，迳神虎门下，东对云龙<br>门。二门衡栿之上，皆刻云龙风虎之状，以火齐薄之。及其晨光初起，夕景斜<br>辉，霜文翠照，陆离眩目。又南迳通门、掖门西。又南流，东转，迳阊阖门南。<br>案礼：王有五门，谓皋门、库门、雉门、应门、路门。路门一曰毕门，亦曰虎门<br>也。魏明帝上法太极于洛阳南宫，起太极殿于汉崇德殿之故处，改雉门为阊阖门。<br>昔在汉世，洛阳宫殿门题，多是大篆，言是蔡邕诸子。自董卓焚宫殿，魏太祖平<br>荆州，汉吏部尚书安定梁孟皇，善师宜官八分体，求以赎死。太祖善其法，常仰<br>系帐中，爱玩之，以为胜宜官。北宫榜题，咸是鹄笔。南宫既建，明帝令侍中京<br>兆韦诞以古篆书之。皇都迁洛，始令中书舍人沈含馨以隶书书之。景明、正始之<br>年，又敕符节令江式以大篆易之。公诸桁榜题，皆是式书。《周官》：太宰以正<br>月悬治法于象魏。《广雅》曰：阙谓之象魏。《风俗通》曰：鲁昭公设两观于门，<br>是谓之阙，从门，叹声。《尔雅》曰：观谓之阙。《说文》曰：阙，门观也。<br>《汉官典职》偃师去洛四十五里，望朱雀阙，其上郁然与天连，是明峻极矣。<br>《洛阳故宫名》有朱雀阙、白虎阙、苍龙阙、北阙，南宫阙也。《东观汉记》曰：<br>更始发洛阳，李松奉引，车马奔，触北阙铁柱门，三马皆死，即斯阙也。《白虎<br>通》曰：门必有阙者何？阙者，所以餙门，别尊卑也。今阊阖门外，夹建巨阙，<br>以应天宿，虽不如礼，犹象而魏之上加复思，以易观矣。《广雅》曰：复思谓之<br>屏。《释名》曰：屏，自障屏也。罦思在门外，罦，复也。臣将入请事，于此复<br>重思之也。汉末兵起，坏园陵罦思，曰：无使民复思汉也。故《盐铁论》曰：垣<br>阙罦思，言树屏隅角所架也。颖容又曰：阙者，上有所失，下得书之于阙，所以<br>求论誉于人，故谓之阙矣。今阙前水南道右，置登闻鼓以纳谏也。昔黄帝立明堂<br>之议，尧有行衢室之问，舜有告善之旌，禹有立鼓之讯，汤有总街之诽，武王有<br>灵台之复，皆所以广设过误之备也。渠水又枝分，夹路南出，迳太尉、司徒两坊<br>间，谓之铜驼街。旧魏旧帝置铜驼诸兽于阊阖南街。陆机云：驼高九尺，脊出太<br>尉坊者也。水西有永宁寺，熙平中始创也。作九层浮图，浮图下基，方一十四丈，<br>自金露柈下至地四十九丈，取法代都七级而又高广之，虽二京之盛，五都之富，<br>利刹灵图，未有若斯之构。按《释法显行传》，西域有爵离浮图，其高与此相状。<br>东都、西域，俱为庄妙矣。其地是曹爽故宅。经始之日，于寺院西南隅，得爽窟<br>室，下入地可丈许。地壁悉累方石砌之，石作细密，都无所毁，其石悉入法用。<br>自非曹爽，庸匠亦难复制。此桓氏有言：曹子丹先此豚犊，信矣。渠左是魏、晋<br>故庙地，今悉民居，无复遗墉也。渠水又西历庙社之间，南注南渠。庙色各以物<br>色辨方。《周礼》：庙及路寝皆如明堂，而有燕寝焉。惟祧庙则无。后代通为一<br>庙，列正室于下，无复燕寝之制。《礼》：天子建国，左庙右社，以石为主，祭<br>则希冕。今多王公摄事，王者不亲拜焉。咸宁元年，洛阳大风，帝社树折，青气<br>属天，元王东渡，魏社代昌矣。渠水自铜驼街东，迳司马门南。魏明帝始筑阙，<br>崩，压杀数百人，遂不复筑。故无阙。门南屏中旧有置铜翁仲处，金狄既沦，故<br>处亦褫，惟坏石存焉。自此南直宣阳门，经纬通达，皆列驰道，往来之禁，一同<br>两汉。曹子建尝行御街，犯门禁，以此见薄。渠水又东，迳杜元凯所谓翟泉北，<br>今无水。坎主九丈六尺，深二丈馀，似是人功，而不类于泉陂，是验非之一证也。<br>又皇甫谧《帝王世纪》云：王室定，遂徙居成周，城小不受王都，故坏翟泉而广<br>之。泉源既塞，明无故处，是验非之二证也。杜预言翟泉在太仓西南，既言西南，<br>于雒阳不得为东北，是验非之三证也。稽之地说，事几明矣，不得为翟泉也。渠<br>水历司空府前，迳太仓，南出东阳门石桥下，注阳渠。<br>谷水自阊阖门而南，迳土山东。水西三里有坂，坂上有土山，汉大将军梁冀<br>所成，筑土为山，植林成苑。张璠《汉记》曰：山多峭坂，以象二崤。积金玉。<br>采捕禽兽，以充其中。有人杀苑兔者，迭相寻逐，死者十三人。南出迳西阳门，<br>旧汉氏之西明门也，亦曰雍门矣。旧门在南，太和中以故门邪出，故徙是门，东<br>对东阳门。<br>谷水又南，迳白马寺东。昔汉明帝梦见大人，金色，项佩白光，以问群臣。<br>或对曰：西方有神，名曰佛，形如陛下所梦，得无是乎？于是发使天竺，写致经<br>像。始以榆欓盛经，白马负图，表之中夏，故以白马为寺名。此榆欓后移在<br>城内愍怀太子浮图中，近世复迁此寺。然金光流照，法轮东转，创自此矣。谷水<br>又南，迳平乐观东。李尤《平乐观赋》曰：乃设平乐之显观，章秘伟之奇珍。华<br>峤《后汉书》曰：灵帝于平乐观下起大坛，上建十二重五采华盖，高十丈。坛东<br>北为小坛，复建九重华盖，高九丈。列奇兵骑士数万人，天子住大盖下。礼毕，<br>天子躬擐甲胄，称无上将军，行阵三匝而还，设秘戏以示远人。故《东京赋》曰：<br>其西则有平乐都场，示远之观，龙雀蟠蜿，天马半汉。应劭曰：飞廉神禽，能致<br>风气，古人以良金铸其象。明帝永平五年，长安迎取飞廉并铜马，置上西门外平<br>乐观。今于上西门外，无他基观，惟西明门外，独有此台，巍然广秀，疑即平乐<br>观也。又言皇女雅殇，埋于台侧，故复名之曰皇女台。晋灼曰：飞廉，鹿身，头<br>如雀，有角，而蛇尾、豹文。董卓销为金用，铜马徙于建始殿东阶下。昔洛水泛<br>泆，漂害者众。津阳城门校尉，将筑以遏水。谏议大夫陈宣止之曰：王尊，臣也，<br>水绝其足。朝廷中兴，必不入矣。水乃造门而退。<br>谷水又东，迳宣阳门南，故小苑门也。皇都迁洛，移置于此，对阊阖门，南<br>直洛水浮桁。故《东京赋》曰：溯洛背河，左伊右瀍者也。夫洛阳考之中土，卜<br>惟洛食，实为神都也。门左即洛阳池处也，池东，旧平城门所在矣。今塞，北对<br>洛阳南宫，故蔡邕曰：平城门，正阳之门，与宫连属，郊祀法驾所由从出，门之<br>最尊者。《洛阳诸宫名》曰：南宫有謻台，临照台。《东京赋》曰；其南则有<br>謻门曲榭，邪阻城洫。《注》云：謻门，冰室门也；阻，依也；洫，城下池<br>也；皆屈曲邪行，依城池为道。故《说文》曰：隍，城池也，有水曰池，无水曰<br>隍矣。謻门即宣阳门也，门内有宣阳水室。《周礼》有冰人。日在北陆而藏之，<br>西陆，朝觌而出之。水室旧在宣阳门内，故得是名，门既拥塞，冰室又罢。<br>谷水又迳灵台北，望云物也。汉光武所筑，高六丈，方二十步。世祖尝宴于<br>此台，得鼮鼠于台上。亦谏议大夫第五子陵之所居，伦少子也，以清正称。<br>洛阳无主人，乡里无田宅，寄止灵台，或十日不炊。司隶校尉南阳左雄、太史令<br>张衡、尚书庐江朱建、孟兴等，故颉所举孝廉、功曹，各致礼饷，并辞不受。永<br>建中，卒。<br>谷水又东，迳平昌门南，故平门也。又迳明堂北，汉光武中元元年立。寻其<br>基构，上圆下方，九室，重隅，十二堂，蔡邕《月令章句》同之。故引水於其下<br>为辟雍也。<br>谷水又东，迳开阳门南。《晋宫阁名》曰：故建阳门也。《汉官》曰：开阳<br>门始成，未有名，宿昔有一柱来在楼上。琅琊开阳县上言，南城门一柱飞去。光<br>武皇帝使来识视，良是，遂坚缚之，因刻记年月日以名焉。何汤，字仲弓，尝为<br>门候。上微行，夜还，汤闭门不内，朝廷嘉之。又东迳国子太学石经北。《周礼》<br>有国学教成均之法。《学记》曰：古者，家有塾，党有庠，遂有序，国有学。亦<br>有虞氏之上庠、下庠，夏后氏之东序、西序，殷人之右学、左学，周人之东胶、<br>虞庠。《王制》云：养国老于上庠，养庶老于下庠，故有太学、小学，教国之子<br>弟焉，谓之国子。汉、魏以来，置太学于国子堂东。汉灵帝光和六年刻石镂碑，<br>载五经，立于太学讲堂前，悉在东侧。蔡邕以熹平四年，与五官中郎将棠溪典、<br>光禄大夫杨赐、谏议大夫马日磾、议郎张驯、韩说、太史令单飏等，奏求正定六<br>经文字，灵帝许之。邕乃自书丹于碑，使工镌刻，立于太学门外。于是后儒晚学，<br>咸取正焉。及碑始立，其观视及笔写者，车乘日千馀两，填塞街陌矣。今碑上悉<br>铭刻蔡邕等名。魏正始中又立古、篆、隶《三字石经》。古文出於黄帝之世，仓<br>颉本鸟迹为字，取其孳乳相生，故文字有六义焉。自秦用篆书，焚烧先典，古文<br>绝矣。鲁恭王得孔子宅书，不知有古文，谓之科斗书，盖因科斗之名，遂效其形<br>耳。言大篆出于周宣之时，史籀创著。平王东迁，文字乖错。秦之李斯及胡母敬<br>又改籀书，谓之小篆，故有大篆、小篆焉。然许氏字说，专释于篆，而不本古文。<br>言古隶之书，起于秦代，而篆字文繁，无会剧务，故用隶人之省，谓之隶书。或<br>云，即程邈于云阳增损者，是言隶者篆捷也。孙畅之尝见青州刺史傅宏仁说临淄<br>人发古冢，得铜棺，前和外隐起为隶字，言齐太公六世孙胡公之棺也。惟三字是<br>古，馀同今书。证知隶自出古，非始于秦。魏初，传古文出邯郸淳，石经古文，<br>转失淳法。树之于堂西，石长八尺，广四尺，列石于其下。碑石四十八枚，广三<br>十丈。魏明帝又刊《典论》六碑附于其次。陆机言：《太学赞》别一碑，在讲堂<br>西。下列石龟，碑载蔡邕、韩说、堂谿典等名。《太学弟子赞》复一碑，在外门<br>中。今二碑并无。石经东有一碑，是汉顺帝阳嘉元年立。碑文云：建武二十七年<br>造太学，年积毁坏。永建六年九月，诏书修太学。刻石记年，用作工徒十一万二<br>千人，阳嘉元年八月作毕。碑南面刻颂，表里镂字，犹存不破。汉石经北，有<br>《晋辟雝行礼碑》，是太始二年立，其碑中折。但世代不同，物不停故，石经沦<br>缺，存半毁几；驾言永久，谅用怃焉。考古有三雝之文，今灵台、太学，并无辟<br>雝处。晋永嘉中，王弥、刘曜入洛，焚毁二学，尚仿佛前基矣。<br>谷水于城东南隅，枝分北注，迳青阳门东，故清明门也，亦曰税门，亦曰芒<br>门。又北迳东阳门东，故中东门也。又北迳故太仓西。《洛阳地记》曰：大城东<br>有太仓，仓下运船常有千计，即是处也。又北入洛阳沟。谷水又东，左迤为池。<br>又东，右出为方湖，东西一百九十步，南北七十步，故水衡署之所在也。谷水又<br>东，南转，屈而东注，谓之阮曲，云阮嗣宗之故居也。<br>谷水又东，注鸿池陂。《百官志》曰：鸿池，池名也，在洛阳东二十里。丞<br>一人，二百石。池东西千步，南北千一百步，四周有塘，池中又有东西横塘，水<br>溜迳通。故李尤《鸿池陂铭》曰：鸿泽之陂，圣王所规，开源东注，出自城池也。<br>其水又东，左合七里涧。《晋后略》曰：成都王颖使吴人陆机为前锋都督，<br>伐京师，轻进，为洛军所乘，大败于鹿苑，人相登蹑，死于堑中及七里涧，涧为<br>之满，即是涧也。涧有石梁，即旅人桥也。昔孙登不欲久居洛阳，知杨氏荣不保<br>终，思欲遁迹林乡，隐沦妄死，杨骏埋之于此桥之东。骏后寻亡矣。《搜神记》<br>曰：太康末，京洛始为《折杨》之歌，有兵革辛苦之辞。骏后被诛，太后幽死，<br>《折杨》为之应也。凡是数桥，皆累石为之，亦高壮矣。制作甚佳，虽以时往损<br>功，而不废行旅。朱超石《与兄书》云：桥去洛阳宫六七里，悉用大石，下圆以<br>通水，可受大舫过也，奇制作。题其上云：太康三年十一月初就功，日用七万五<br>千人，至四月末止。此桥经破落，复更修补，今无复文字。阳渠水又东流，迳汉<br>广野君郦食其庙南。庙在北山上，成公绥所谓偃师西山也，山上旧基尚存，庙宇<br>东面，门有两石人对倚。北石人胸前铭云：门亭长。石人西有二石阙，虽经颓毁，<br>犹高丈馀。阙西即庙故基也，基前有碑，文字剥缺，不复可识。子安仰澄芬于万<br>古，赞清徽于庙像，文存厥集矣。阳渠水又东，迳毫殷南，昔盘庚所迁，改商曰<br>殷，自此始也。班固曰：尸乡，故殷汤所都者也，故亦曰汤亭。薛瓒《汉书·注》、<br>皇甫谧《帝王世纪》并以为非，以为帝喾都矣。《晋太康记》、《地道记》并言<br>田横死于是亭，故改曰尸乡，非也。余按司马彪《郡国志》，以为《春秋》之尸<br>氏也。其泽野负原，夹郭多坟陇焉，即陆士衡会王辅嗣处也。袁氏《王陆诗叙》<br>机初入洛，次河南之偃师，时忽结阴，望道左若有民居者，因往逗宿，见一少年，<br>姿神端远，与机言玄，机服其能，而无以酬折，前致一辩，机题纬古今，综检名<br>实，此少年不甚欣解。将晓去，税驾逆旅，妪曰：君何宿而来？自东数十里无村<br>落，止有山阳王家墓。机乃怪怅，还睇昨路，空野昏霾，云攒蔽日，知所遇者，<br>审王弼也。此山即祝鸡翁之故居也。《搜神记》曰：祝鸡翁者，洛阳人也，居尸<br>乡北山下，养鸡百年馀，鸡至千馀头，皆有名字，欲取，呼之名，则种别而至。<br>后之吴山，莫知所去矣。<br>谷水又东，迳偃师城南。皇甫谧曰：帝喾作都于毫，偃师是也。王莽之所谓<br>师氏者也。<br>谷水又东流，注于洛水矣。<br>○甘水<br>△甘水出宏农宜阳县鹿蹄山。<br>山在河南陆浑县故城西北，俗谓之纵山。水之所导，发于山曲之中，故世人<br>目其所为甘掌焉。<br>△东北至河南县南，北入洛。<br>甘水发源东北流，北屈，迳一故城东，在非山上，世谓之石城也。京相璠曰：<br>或云，甘水西山上，夷汙而平。有故甘城，在河南城西二十五里，指谓是城也。<br>余按甘水东一十许里，洛城南有故甘城焉。北对河南故城，世谓之鉴洛城，鉴、<br>甘声相近，即故甘城也。为王子带之故邑矣，是以昭叔有甘公之称焉。甘水又与<br>非山水会，水出非山东谷，东流入于甘水。<br>甘水又于河南城西，北入洛，《经》言县南，非也。故京相璠曰：今河南河<br>南县西有甘水，北入洛，斯得之矣。<br>○漆水<br>△漆水出扶风杜阳县俞山，东北入于渭。<br>《山海经》曰：羭次之山，漆水出焉，北流注於渭。盖自北而南矣。《开<br>山图》曰：丽山西北有温池，温池西南八十里，岐川在杜陵北。长安西有渠，谓<br>之漆渠。潘岳《关中记》曰：关中有泾、渭、灞、浐、酆、鄗、漆、沮之水。<br>酆、鄗、漆、沮四水，在长安西南鄠县，皆注酆鄗水北注渭。周太王去邠度<br>漆，逾梁山，止岐下。故《诗》曰：民之初生，自土沮漆。又曰：率西水浒，至<br>於岐下。班固《地理志》云，漆水在漆县西。阚骃《十三州志》又云：漆水出漆<br>县西北岐山，东入渭。许慎《说文》称：漆水出右扶风杜阳县岐山，东入渭，从<br>水，漆声。一曰，漆城池也。今有水出杜阳县岐山北漆溪，谓之漆渠，西南流注<br>岐水。但川土奇异，今说互出，考之经史，各有所据，识浅见浮，无以辨之矣。<br>○浐水<br>△浐水出京兆蓝田谷，北入于灞。<br>《地理志》曰：浐水出南陵县之蓝田谷，西北流与一水合，水出西南莽谷，<br>东北流，注浐水。浐水又北历蓝田川，北流注于灞水。《地理志》曰：浐水北至<br>灞陵，入灞水。<br>○沮水<br>△沮水出北地直路县，东过冯翊礻殳祤县北，东入于洛。<br>《尚书·禹贡》、太史公《禹本纪》云：导渭水东北至泾，又东过漆沮入于<br>河。《地理志》曰：沮出直路县西，东入洛。孔安国曰：漆、沮，一水名，亦曰<br>洛水也，出冯是符《禹贡》、《本纪》之说今水自直路县东南迳燋石山，东南流，<br>历檀台川，俗谓之檀台水。屈而夹山西流，又西南迳宜君川，世又谓之宜君水。<br>又得黄嵚水口，水西北出云阳县石门山黄嵚谷，东南流，注宜君水。又东南流，<br>迳礻殳祤县故城西，县以汉景帝二年置。其水南合铜官水。水出县东北，西南<br>迳铜官川，谓之铜官水。又西南流，迳祲祤县东，西南流，迳其城南原下，而<br>西南注宜君水。宜君水又南，出土门山西，又谓之沮水。又东南，历土门南原下，<br>东迳怀德城南，城在北原上。又东迳汉太上皇陵北，陵在南原上。沮水东注郑渠。<br>昔韩欲令秦无东伐，使水工郑国间秦，凿泾引水，谓之郑渠。渠首上承泾水于中<br>山西瓠口，所谓瓠中也。《尔雅》以为周焦获矣。为渠并北山，东注洛，三百馀<br>里，欲以溉田中作而觉。秦欲杀郑国，郑国曰：始臣为间，然渠成，亦秦之利。<br>卒使就渠，渠成而用，注填阏之水，溉泽卤之地四万馀顷，皆畮一钟。关中沃<br>野，无复凶年，秦以富疆，卒并诸侯，命曰郑渠。渠渎东迳宜秋城北，又东迳中<br>山南。《河渠书》曰：凿泾水自中山西。《封禅书》：汉武帝获宝鼎于汾阴，将<br>荐之甘泉。鼎至中山，氤氲，有黄云盖焉。徐广《史记音义》曰：关中有中山，<br>非冀州者也。指证此山，俗谓之仲山，非也。郑渠又东，迳舍车宫南，绝冶谷水。<br>郑渠故渎又东，迳<山截>嶭山南，池阳县故城北，又东绝清水，又东迳北原下，浊<br>水注焉。自浊水以上，今无水。浊水上承云阳县东大黑泉，东南流，谓之浊谷水。<br>又东南，出原注郑渠，又东，历原，迳曲梁城北，又东迳太上陵南原下，北屈，<br>迳原东，与沮水合，分为二水。一水东南出，即浊水也，至白渠与泽泉合，俗谓<br>之漆水，又谓之为漆沮水。绝白渠，东迳万年县故城北，为栎阳渠，城即栎阳宫<br>也。汉高帝葬皇考于是县，起坟陵，署邑号，改曰万年也。《地理志》曰：冯翊<br>万年县，高祖置。王莽曰异赤也。故徐广《史记音义》曰：栎阳，今万年矣。阚<br>骃曰：县西有泾渭，北有小河，谓此水也。其水又南屈，更名石川水。又西南，<br>迳郭{艹狠}城西，与白渠枝渠合，又南，入于渭水也。<br>其一水东出，即沮水也。东与泽泉合，水出沮东泽中，与沮水隔原，相去十<br>五里，俗谓是水为漆水也。东流，迳薄昭墓南，冢在北原上。又迳怀德城北，东<br>南注郑渠，合沮水。又自沮直绝，注浊水，至白渠合焉，故浊水得漆沮之名也。<br>沮循郑渠，东迳当道城南。城在频阳县故城南，频阳宫也，秦厉公置。城北有频<br>山，山有汉武帝殿，以石架之。县在山南，故曰频阳也。应劭曰：县在频水之阳。<br>今县之左右无水以应之，所可当者，惟郑渠与沮水。又东迳莲芍县故城北，《十<br>三州志》曰：县以草受名也。<br>沮水又东，迳光武故城北，又东，迳粟邑县故城北，王莽更名粟城也。后汉<br>封骑都尉耿夔为侯国》其水又东北流，注于洛水也。<br><hr>
