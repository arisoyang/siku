<h4>《史部·水经注·卷四》<b class="x">作者：郦道元</b></h4>
<br>○河水四<br>△又南，过河东北屈县西。<br>河水南迳北屈县故城西。北十里有风山，上有穴如轮，风气萧瑟，习常不止。<br>当其冲飘也，而略无生草，盖常不定，众风之门故也。风山西四十里，河水南出，<br>孟门山与龙门山相对。《山海经》曰：孟门之山，其上多苍玉、多金。其下多黄<br>垩、涅石。《尸子》曰：龙门未辟，吕梁未凿，河出孟门之上，大溢逆流，无有<br>邱陵高阜灭之，名曰洪水。大禹疏通，谓之孟门。故《穆天子传》曰：北登盟门，<br>九河之隥。孟门即龙门之上口也。实为河之巨阸，兼孟门津之名矣。此石经<br>始禹凿，河中漱广，夹岸崇深，倾崖返捍，巨石临危，若坠复倚。古之人有言，<br>水非石凿而能入石，信哉！其中水流交冲，素气云浮，往来遥观者，常若雾露沾<br>人，窥深悸魄。其水尚崩浪万寻，悬流千丈，浑洪赑怒，鼓若山腾，濬波颓叠，<br>迄于下口。方知《慎子》，下龙门，流浮竹，非驷马之追也。又有燕完水注之，<br>异源合舍，西流注河。河水又南得鲤鱼涧，历涧东入，穷溪首便其源也。《尔雅》<br>曰：鳣，鲔也。出巩穴，三月则上渡龙门，得渡为龙矣，否则点额而还。非夫往<br>还之会，何能便有兹称乎？河水又南，羊求水入焉。水东出羊求川，西迳北屈县<br>故城南，城即夷吾所奔邑也。王莽之朕北也。《汲郡古文》曰：翟章救郑，次于<br>南屈。应劭曰：有南故加北。《国语》：二五言于献公曰，蒲与二屈，君之疆也。<br>其水西流注于河。河水又南为采桑津。《春秋·僖公八年》：晋里克败狄于采桑，<br>是也。赤水出西北罢谷，东流谓之赤石川，东入于河。河水又南合蒲水，西则两<br>源并发，俱导一山，出西河阴山县，王莽之山宁也。阴山东麓南水，东北与长松<br>水合，水出西丹阳山东，东北流左入蒲水。蒲水又东北与北溪会，同为一川，东<br>北注河。河水又南，丹水西南出丹阳山。东北迳冶官东，俗谓之丹阳城，城之左<br>右犹有遗铜矣。其水东北会白水口，水出丹山东而西北注之。丹水又东北入河。<br>河水又南，黑水西出丹山东，而东北入于河。河水又南至崿谷，傍谷东北穷涧，<br>水源所导也。西南流注于河。河水又南，洛水自猎山枝分东派，东南注于河。昔<br>魏文侯筑馆洛阴，指谓是水也。<br>△又南过皮氏县西。<br>皮氏县，王莽之延平也。故城在龙门东南，不得延迳皮氏，方届龙门也。<br>△又南出龙门口，汾水从东来注之。<br>昔者，大禹导河积石，疏决梁山，谓斯处也，即《经》所谓龙门矣。《魏土<br>地记》曰：梁山北有龙门山，大禹所凿，通孟津河口，广八十步。岩际镌迹，遗<br>功尚存。岸上并有庙祠，祠前有石碑三所：二碑文字紊灭，不可复识，一碑是太<br>和中立。《竹书纪年》：晋昭公元年，河赤于龙门三里。梁惠成王四年，河水赤<br>于龙门三日。京房《易妖占》曰：河水赤，下民恨。河水又南右合畅谷水。水自<br>溪东南流，迳夏阳县西北，东南注于河。河水又南迳梁山原东。原自山东南出至<br>河，晋之望也。在冯翊夏阳县之西，临于河上。山崩壅河，三日不流。晋侯以问<br>伯宗，即是处也。《春秋谷梁传》曰：成公五年，梁山崩，遏河水三日不流。召<br>伯尊。遇辇者，不避，使车右鞭之。辇者曰：所以鞭我者，其取道远矣。伯尊因<br>问之。辇者曰：君亲素缟，率群臣哭之，斯流矣。如其言而河流。河水又南，<br>崌谷水注之。水出县西北梁山，东南流，横溪水注之。水出三累山，其山层密<br>三成，故俗以三累名山。按《尔雅》，山三成为昆仑邱，斯山岂亦昆仑邱乎？山<br>下水际有二石室，盖隐者之故居矣。细水东流，注于崌谷。侧溪山南有石室，<br>西面有两石室，北面有二石室，皆因阿结牖，连扃接闼，所谓石室相距也。东厢<br>石上，犹传杵臼之迹。庭中亦有旧宇处，尚仿佛前基。北坎室上有微涓石溜，丰<br>周瓢饮，似是栖游隐学之所。昔子夏教授西河，疑即此也，而无以辨之。溪水又<br>东南，迳夏阳县故城北，故少梁也，秦惠文王十一年，更从今名矣。王莽之冀亭<br>也。其水东南流注于河。昔韩信之袭魏王豹也，以木罂自此渡。河水又南，右合<br>陶渠水。水出西北梁山，东南流，迳汉阳太守殷济精庐南。俗谓之子夏庙。陶水<br>又南迳高门南，盖层阜堕缺，故流高门之称矣。又东南迳华池南，池方三百六十<br>步，在夏阳城西北四里许。故《司马迁碑》文云：高门华池，在兹夏阳。今高门<br>东去华池三里。溪水又东南迳夏阳县故城南。服虔曰：夏阳，虢邑也，在大阳东<br>三十里。又历高阳宫北。又东南迳司马子长墓北。墓前有庙，庙前有碑。永嘉四<br>年，汉阳太守殷济瞻仰遗文，大其功德，遂建石室，立碑树桓。《太史公自叙》<br>曰：迁生于龙门，是其坟墟所在矣。溪水东南流入河。昔魏武侯与吴起浮河而下，<br>美河山之固，即于此也。河水又南，徐水注之。水出西北梁山，东南流迳汉武帝<br>登仙宫东。东南流绝疆梁原，迳刘仲城北。是汉祖兄刘仲之封邑也，故徐广《史<br>记音义》曰：郃阳，国名也。高祖八年，侯刘仲是也。其水东南迳子夏陵北，东<br>入河。河水又南，迳子夏石室东。南北有二石室，临侧河崖，即子夏庙室也。<br>△又南过汾阴县西。<br>河水东际汾阴脽，县古城在脽侧。汉高帝六年，封周昌为侯国。《魏土<br>地记》曰：河东郡北八十里有汾阴城，北去汾水三里。城西北隅曰脽邱，上有<br>后土祠。《封禅书》曰：元鼎四年，始立后土祠于汾阴脽邱是也。又有万岁宫，<br>汉宣帝神爵元年，幸万岁宫，东济大河，而神鱼舞河矣。昔赵简子沈栾激于此，<br>曰：吾好声色，而是子致之；吾好士，六年不进一人；是长吾过而绌吾善。君子<br>以为能谴矣。河水又迳郃阳城东，周威烈王之十八年，魏文侯伐秦，至郑，还筑<br>雒阴、郃阳，即此城也。故有莘邑矣，为太姒之国。《诗》云：在郃之阳，在渭<br>之涘。又曰：缵女维莘，长子维行。谓此也。城北有瀵水，南去二水各数里。其<br>水东迳其城内，东入于河。又于城内侧中，有瀵水，东南出城，注于河。城南又<br>有瀵水，东流注于河，水南犹有文母庙，庙前有碑，去城一十五里，水即郃水也。<br>县取名焉。故应劭曰：在郃水之阳也。河水又南，瀵水入焉。水出汾阴县南四十<br>里，西去河三里。平地开源，濆泉上涌，大几如轮，深则不测，俗呼之为瀵魁。<br>古人壅其流以为陂水，种稻，东西二百步，南北一百余步，与郃阳瀵水夹河。河<br>中渚上，又有一瀵水，皆潜相通，故吕忱曰：《尔雅》，异出同流为瀵水。其水<br>西南流历蒲坂西，西流注于河。河水又南迳陶城西。舜陶河滨。皇甫士安以为定<br>陶，不在此也。然陶城在蒲坂城北，城即舜所都也，南去历山不远，或耕或陶，<br>所在则可，何必定陶方得为陶也？舜之陶也，斯或一焉。孟津有陶河之称，盖从<br>此始之。南对蒲津关。汲冢《竹书纪年》：魏襄王七年，秦王来见于薄坂关。四<br>月，越王使公师隅来献乘舟始罔及舟三百、箭五百万，犀角、象齿焉。<br>△又南过蒲坂县西。<br>《地理志》曰：县故蒲也。王莽更名蒲城。应劭曰：秦始皇东巡，见有长坂，<br>故加坂也。孟康曰：晋文公以赂秦，秦人还蒲于魏，魏人喜曰：蒲反矣，故曰蒲<br>反也。薛瓒注《汉书》曰：《秦世家》以垣为蒲反，然则本非蒲也。皇甫谧曰：<br>舜所都也。或言蒲坂，或言平阳，及潘者也。今城中有舜庙。魏秦州刺史治，太<br>和迁都，罢州，置河东郡。郡多流杂，谓之徙民。民有姓刘名堕者，宿擅工酿，<br>采挹河流，酝成芳酎，悬食同枯枝之年，排于桑落之辰，故酒得其名矣。然香醑<br>之色，清白若滫浆焉。别调氛氲，不与佗同。蘭薰麝越，自成馨逸。方土之贡<br>选，最佳酌矣。自王公庶友，牵拂相招者，每云：索郎有顾，思同旅语。索郎，<br>反语为桑落也。更为籍徵之隽句，中书之英谈。郡南有历山，谓之历观，舜所耕<br>处也。有舜井。妫、汭二水出焉。南曰妫水，北曰汭水。西迳历山下，上有舜庙。<br>周处《风土记》曰：旧说，舜葬上虞。又记云：耕于历山，而始宁、剡二县界上，<br>舜所耕田于山下，多柞树，吴越之间名柞为枥，故曰历山。余案：周处此《志》<br>为不近情，传疑则可，证实非矣。安可假木异名，附山殊称，强引大舜，即比宁<br>壤。更为失志记之本体，差实录之常经矣。历山妫汭言是，则安于彼乖矣。《尚<br>书》所谓釐降二女于妫汭也。孔安国曰：居妫水之内。王肃曰：妫汭，虞地名。<br>皇甫谧曰：纳二女于妫水之汭。马季长曰：水所入曰汭。然则汭似非水名。而今<br>见有二水，异源同归，浑流西注入于河。河水南迳雷首山西。山临大河，北去蒲<br>坂三十里。《尚书》所谓壶口、雷首者也。俗亦谓之尧山。山上有故城，世又曰<br>尧城。阚骃曰：蒲坂，尧都。按《地理志》曰：县有尧山、首山祠，雷首山在南。<br>事有似而非，非而是，千载眇邈，非所详耳。又南，涑水注之。水出河北县雷首<br>山。县北与蒲坂分山，有夷、齐庙。阚骃《十三州志》曰：山一名独头山，夷、<br>齐所隐也。山南有古冢，陵柏蔚然，攒茂邱阜，俗谓之夷、齐墓也。其水西南流，<br>亦曰雷水。《穆天子传》曰：壬戌，天子至于雷首。犬戎胡觞天子于雷首之阿，<br>乃献良马四六，天子使孔牙受之于雷水之干是也。昔赵盾田首山，食祁弥明翳桑<br>之下，即于此也。涑水又西南流注于河，《春秋左传》谓之涑川者也。俗谓之阳<br>安涧水。<br>△又南至华阴潼关，渭水从西来注之。<br>汲郡《竹书纪年》曰：晋惠公十五年，秦穆公帅师送公子重耳，涉自河曲。<br>《春秋左氏·僖公二十四年》，秦伯纳之，及河，子犯以璧授公子，曰：臣负羁<br>绁，从君巡于天下，臣之罪多矣。臣犹知之，而况君乎？请由此亡。公子曰：所<br>不与舅氏同心者，有如白水。投璧于此。子推笑曰：天开公子，子犯以为功，吾<br>不忍与同位，遂逃焉。河水历船司空与渭水会。《汉书·地理志》：旧京兆尹之<br>属县也。古语云：华岳本一山当河，河水过而曲行，河神巨灵，手荡脚蹋，开而<br>为两，今掌足之迹仍存。《遁甲开山图》曰：有巨灵胡者，偏得坤元之道，能造<br>山川，出江河，所谓巨灵赑屃，首冠灵山者也。常有好事之人，故升华岳而观厥<br>迹焉。自下庙历列柏，南行十一里，东回三里，至中祠；又西南出五里，至南祠，<br>谓之北君祠。诸欲升山者，至此皆祈请焉。从此南入谷七里，又届一祠，谓之石<br>养父母，石龛木主存焉。又南出一里至天井。井裁容人，穴空迂回，顿曲而上，<br>可高六丈余。山上又有微涓细水，流入井中，亦不甚沾。人上者皆所由涉，更无<br>别路。欲出井，望空视明，如在室窥窗也。出井东南行二里，峻坂斗上斗下。降<br>此坂二里许，又复东上百丈崖，升降皆须扳绳挽葛而行矣。南上四里，路到石壁，<br>缘旁稍进，迳一百余步。由此西南出六里，又至一神，名曰胡越寺。神像有童子<br>之容。从祠南历夹岭，广裁三尺余，两箱悬崖数万仞，窥不见底。祀祠有感，则<br>云与之平，然后敢度，犹须骑岭抽身，渐以就进，故世谓斯岭为搦岭矣。度此二<br>里，便届出顶，上方七里，灵泉二所：一名蒲池，西流注于涧，一名太上泉，东<br>注涧下。上宫神庙近东北隅，其中塞实杂物，事难详载。自上宫东北出四百五十<br>步，有屈岭，东南望巨灵手迹，惟见洪崖壁而已，都无山下上观之分均矣。河在<br>关内南流，潼激关山，因谓之潼关。灌水注之，水出松果之山，北流迳通谷，世<br>亦谓之通谷水，东北注于河。《述征记》所谓潼谷水者也。或说，因水以名地也。<br>河水自潼关北，东流，水侧有长坂，谓之黄巷坂，傍绝涧，涉此坂以升潼关，所<br>谓氵斥黄巷以济潼矣。历北出东崤，通谓之函谷关也。邃岸天高，空谷幽深，涧<br>道之陕，车不方轨，号曰天险。故《西京赋》曰：岩崄周固，衿带易守，所谓秦<br>得百二，并吞诸侯也。是以王元说隗嚣曰：请以一丸泥东封函谷关，图王不成，<br>其弊足霸矣。郭缘生《记》曰：汉末之乱，魏武征韩遂、马超，连兵此地。今际<br>河之西，有曹公垒。道东原上，云李典营。义熙十三年，王师曾据此垒。《西征<br>记》曰：沿路逶迤，入函道六里，有旧城，城周百余步，北临大河，南对高山，<br>姚氏置关以守峡。宋武王入长安，檀道济、王镇恶或据山为营，或平地结垒，为<br>大小七营，滨带河险，姚氏亦保据山原，陵阜之上，尚传故迹矣。关之直北，隔<br>河有层阜，巍然独秀，孤峙河阳，世谓之风陵。戴延之所谓风塠者也。南则河<br>滨姚氏之营，与晋对岸。河水又东北，玉涧水注之。水南出玉溪，北流迳皇天原<br>西。周固记开山东首，上平博，方可里余，三面壁立，高千许仞，汉世祭天于其<br>上，名之为皇天原，上有汉武帝思子台。又北迳阌乡城西。《郡国志》曰：宏农<br>湖县在閺乡。世谓之阌乡水也。魏尚书仆射阌乡侯河东卫伯儒之故邑。其水北流<br>注于河。河水又东迳阌乡城北，东与全鸠涧水合。水出南山，北迳皇天原东。<br>《述征记》曰：全节，地名也。其西名桃原，古之桃林，周武王克殷，休牛之地<br>矣。《西征赋》曰：咸徵名于桃园者也。《晋太康地记》曰：桃林在阌乡南谷中。<br>其水又北流注于河，<br>△又东过河北县南。<br>县与湖县分河。蓼水出襄山蓼谷，西南流注于河。河水又东，永乐涧水注之。<br>水北出于薄山，南流迳河北县故城西，故魏国也。晋献公灭魏，以封毕万。卜偃<br>曰：魏，大名也。万后其昌乎？后乃县之。在河之北，故曰河北县也。今城南、<br>西二面，并去大河可二十余里，北去首山一十许里，处河山之间，土地迫隘，故<br>《魏风》著《十亩》之诗也。城内有龙泉，南流出城，又南，断而不流。永乐溪<br>水又南，入于河。余按《中山经》，即渠猪之水也。太史公《封禅书》称华山以<br>西，名山七，薄山其一焉。薄山，即襄山也。徐广曰：蒲坂县有襄山。《山海经》<br>曰：蒲山之首，曰甘棘之山，共水出焉，而西流注于河。东则渠猪之山，渠猪之<br>水出焉，而南流注于河。如准《封禅书》，二水无西南注河之理。今诊蓼水川流<br>所趣，与共水相扶；永乐溪水导源注于河，又与渠猪势合。蒲山统目总称，亦与<br>襄山不殊。故扬雄《河东赋》曰：河灵玃踢，掌华蹈襄。注云：襄山在潼关北十<br>余里。以是推之，知襄山在蒲坂，溪水即渠猪之水也。河水自河北城南，东迳芮<br>城。二城之中，有段干木冢。干木，晋之贤人也。魏文侯过其门，轼其庐，所谓<br>德尊万古，芳越来今矣。汲冢《竹书纪年》曰：晋武公元年，尚一军。芮人乘京，<br>荀人、董伯皆叛。匪直大荔故芮也，此亦有焉。《纪年》又云：晋武公七年，芮<br>伯万之母芮姜逐万，万出奔魏。八年，周师、虢师围魏，取芮伯万而东之。九年，<br>戎人逆芮伯万于郏。斯城亦或伯万之故画也。河水右会槃涧水。水出湖县夸父山，<br>北迳汉武帝思子宫、归来望思台东，又北流入于河。河水又东，迳湖县故城北，<br>昔范叔入关，遇穰侯于此矣。湖水出桃林塞之夸父山，广圆三百里。武王伐纣，<br>天下既定，王巡岳渎，放马华阳，散牛桃林，即此处也。其中多野马，造父于此<br>得骅骝、绿耳，盗骊之乘以献。周穆王使之驭以见西王母。湖水又北迳湖县东，<br>而北流入于河。《魏土地记》曰：宏农湖县，有轩辕黄帝登仙处。黄帝采首山之<br>铜，铸鼎于荆山之下，有龙垂胡于鼎。黄帝登龙，从登者七十人，遂升于天，故<br>名其地为鼎湖。荆山在冯翊，首山在蒲坂，与湖县相连。《晋书地道记》、《太<br>康记》并言胡县也。汉武帝改作湖。俗云：黄帝自此乘龙上天也。《地理志》曰：<br>京兆湖县，有周天子祠二所，故曰胡。不言黄帝升龙也。《山海经》曰：西九十<br>里曰夸父之山，其木多棕、楠，多竹箭，其阳多玉，其阴多铁。其北有林焉，名<br>曰桃林，其中多马。湖水出焉，北流注于河。故《三秦记》曰：桃林塞在长安东<br>四百里，若有军马经过，好行则牧华山，休息林下。恶行则决河漫延，人马不得<br>过矣。河水又东，合柏谷水，水出宏农县南石堤山。山下有《石堤铭祠》云：魏<br>甘露四年，散骑常侍、征南将军、豫州刺史领宏农太守、南平公之所经建也。其<br>水北流，迳其亭下，晋公子重耳出亡，及柏谷，卜适齐、楚。狐偃曰：不如之翟。<br>汉武帝尝微行此亭，见馈亭长妻。故潘岳《西征赋》曰：长傲客于柏谷，妻睹貌<br>而献餐，谓此亭也。谷水又北流入于河。河水又东，右合门水，门水即洛水之枝<br>流者也。洛水自上洛县东北，于拒阳城之西北，分为二水，枝渠东北出为门水也。<br>门水又东北，历阳华之山，即《山海经》所谓阳华之山，门水出焉者也。又东北<br>历峡，谓之鸿关水。水东有城，即关亭也。水西有堡，谓之鸿关堡，世亦谓之刘、<br>项裂地处，非也。余按上洛有鸿胪围池，是水津渠沿注，故谓斯川为鸿胪涧。鸿<br>关之名，乃起是矣。门水又东北历邑川，烛水注之。左水出于阳华之阴，东北流<br>迳盛墙亭西，东北流与右水合，右水出阳华之阳，东北流迳盛墙亭东，东北与左<br>水合，即《山海经》所谓纟昔姑之水，出于阳华之阴，东北流注于门水者也。又<br>东北，烛水注之。水有二源，左水南出于衡岭，世谓之石城山。其水东北流，迳<br>石城西，东北合右水，右水出石城山，东北迳石城东，东北入左水。《地理志》<br>曰：烛水出衙岭下谷。《开山图》曰：衙山在函谷山西南。是水乱流，东注于<br>纟昔姑之水，二水悉得通称矣。历涧东北出，谓之开方口。水侧有阜，谓之方伯<br>堆。宋奋武将军鲁方平，建武将军薛安都等，与建威将军柳元景北入，军次方伯<br>堆者也。堆上有城，即方平所筑也。又东北迳邑川城南，即汉封窦门之故邑，川<br>受其名。亦曰窦门城，在函谷关南七里。又东北，田渠川水注之。水出衡山之白<br>石谷，东北流迳故丘亭东，是薛安都军所从城也。其水又迳鹿蹄山西，山石之上，<br>有鹿蹄，自然成著，非人功所刊。历田渠川，谓之田渠水，西北流注于烛水。烛<br>水又北入门水，水之左右即函谷山也。门水又北迳宏农县故城东，城即故函谷关<br>校尉旧治处也。终军弃繻于此。燕丹、孟尝亦义动鸡鸣于其下，可谓深心有感，<br>志诚难夺矣，昔老子西入关，尹喜望气于此也。故《赵至与嵇茂齐书》曰：李叟<br>入秦，及关而叹。亦言与嵇叔夜书，及关尹望气之所。异说纷纶，并未知所定矣。<br>汉武帝元鼎三年，徙关于新安县，以故关为弘农县，弘农郡治。王莽更名右队。<br>刘桓公为郡，虎相随渡河，光武闻而善之。其水侧城北流，而注于河。河水于此，<br>有浢津之名。说者咸云：汉武微行柏谷，遇辱宝门，又感其妻深识之馈，既返<br>玉阶，厚尝赉焉，赐以河津，令其鬻渡，今窦津是也。故潘岳《西征赋》云：酬<br>匹妇其已泰，胡厥夫之谬官？袁豹之徒，并以为然。余案河之南畔，夹侧水濆有<br>津，谓之浢津。河北县有浢水、浢泽，其水南入于河。河水故有浢津之<br>名，不从门始，盖事类名同，故作者是之。《竹书·穆天子传》曰：天子自窴<br>軨，乃次于浢水之阳。丁亥，入于南郑。考其沿历所踵，路直斯津，以是推<br>之，知非因门矣。俗或谓之偃乡涧水也。河水又东，左合一水，其水二源疏引，<br>俱导薄山，南流会成一川。其二水之内，世谓之闲原，言虞、芮所争之田，所未<br>详矣。又南注于河。河之右，曹水注之。水出南山，北迳曹阳亭西。陈涉遣周章<br>入秦，少府章邯斩之于此。魏氏以为好阳。《晋书地道记》曰：亭在弘农县东十<br>三里。其水西北流入于河。河水又东，菑水注之，水出常烝之山。西北迳曲沃城<br>南，又屈迳其城西，西北入河。诸注述者，咸言曲沃在北，此非也。魏司徒崔浩<br>以为曲沃，地名也。余案《春秋·文公十三年》晋侯使詹嘉守桃林之塞，处此以<br>备秦。时以曲沃之官守之，故曲沃之名，遂为积古之传矣。河水又东，得七里涧，<br>涧在陕西七里，故因名焉。其水自南山通河，亦谓之曹阳坈，是以潘岳《西征<br>赋》曰：行于漫渎之口，憩于曹阳之墟。袁豹、崔浩，亦不非其地矣。余按《汉<br>志》，昔献帝东迁，逼以寇难，李傕、郭汜追战于弘农涧，天子遂露次曹阳。<br>杨奉、董承外与催和，内引白波李乐等破傕，乘舆于是得进。复来战，奉等大<br>败，兵相连缀四十余里，方得达陕。以是推之，似非曹阳，然以《山海经》求之，<br>菑、曹字相类，是或有曹阳之名也。河水又东合谯水，水导源常烝之山，俗谓之<br>为干山，盖先后之异名也。山在陕城南八十里。其川，二源双导，同注一壑，而<br>西北流注于河。<br>△又东过陕县北。<br>橐水出橐山，西北流，又有崖水，出南山北谷，迳崖峡，北流，与干山之水<br>会。水出干山东谷，两川合注于崖水。又东北注橐水，北流出谷，谓之漫涧矣。<br>与安阳溪水合，水出石崤南，西迳安阳城南，汉昭帝封上官桀为侯国，潘岳所谓<br>我徂安阳也。西合漫涧水，水北有逆旅亭，谓之漫口客舍也。又西迳陕县故城南。<br>又合一水，谓之读谷水，南出近溪，北流注橐。其水又西北，迳陕城西，西北入<br>于河，河北对茅城，故茅亭，茅戎邑也。《公羊》曰：晋败之大阳者也。津亦取<br>名焉。《春秋·文公三年》，秦伯伐晋，自茅津济，封崤尸而还是也。东则咸阳<br>涧水注之。水出北虞山，南至陕津，注河。河南即陕城也。昔周、召分伯，以此<br>城为东西之别。东城即虢邑之上阳也。虢仲之所都为南虢。三虢，此其一焉。其<br>大城中有小城，故焦国也。武王以封神农之后于此。王莽更名黄眉矣。戴延之云：<br>城南倚山原，北临黄河，悬水百余仞，临之者咸悚惕焉。西北角河水涌起，方数<br>十丈，有物居水中。父老云：铜翁仲所投处。又云：石虎载经，于此沈没。二物<br>并存，水所以涌，所未详也。或云：翁仲头髻常出，水之涨减，恒与水齐。晋军<br>当至，髻不复出，今惟见水异耳。嗟嗟有声，声闻数里。案秦始皇二十六年，长<br>狄十二见于临洮，长五丈余，以为善祥，铸金人十二以象之，各重二十四万斤，<br>坐之宫门之前，谓之金狄。皆铭其胸云：皇帝二十六年，初兼天下，以为郡县，<br>正法律，同度量。大人来见临洮，身长五丈，足六尺。李斯书也。故卫恒《叙篆》<br>曰：秦之李斯，号为工篆，诸山碑及铜人铭，皆斯书也。汉自阿房，徙之未央宫<br>前，俗谓之翁仲矣。地皇二年，王莽梦铜人泣，恶之，念铜人铭有皇帝初兼天下<br>文，使尚方工镌灭所梦铜人膺文。后董卓毁其九为钱，其在者三。魏明帝欲徙之<br>洛阳，重不可胜，至霸水西，停之。《汉晋春秋》曰：或言金狄泣，故留之。石<br>虎取置邺宫，苻坚又徙之长安，毁二为钱，其一未至而苻坚乱，百姓推置陕北河<br>中，于是金狄灭。余以为鸿河巨渎，故应不为细梗踬湍，长津硕浪，无宜以微物屯<br>流。斯水之所以涛波者，盖《史记·魏世家》所云，魏文侯二十六年，虢山崩，<br>壅河所致耳。献帝东迁，日夕潜渡，坠坑争舟，舟指可掬，亦是处矣。<br>△又东过大阳县南。<br>交涧水出吴山，东南流入河。河水又东，路涧水亦出吴山，东迳大阳城西，<br>西南流，入于河。河水又东，迳大阳县故城南。《竹书纪年》曰：晋献公十有九<br>年，献公会虞师伐虢，灭下阳。虢公丑奔卫。献公命瑕父吕甥邑于虢都。《地理<br>志》曰：北虢也，有天子庙。王莽更名勤田。应劭《地理风俗记》曰：城在大河<br>之阳也。河水又东，沙涧水注之。水北出虞山，东南迳传岩，历传说隐室前，俗<br>名之为圣人窟。孔安国《传》：传说隐于虞、虢之间，即此处也。传岩东北十余<br>里，即巅軨坂也，《春秋左传》所谓入自巅軨者也。有东西绝涧，左右幽空，<br>穷深地壑，中则筑以成道，指南北之路，谓之为軨桥也。傅说佣隐，止息于此，<br>高宗求梦得之是矣。桥之东北有虞原，原上道东有虞城，尧妻舜以嫔于虞者也。<br>周武王以封太伯后虞仲于此，是为虞公。《晋太康地记》所谓北虞也。城东有山，<br>世谓之五家冢，冢上有虞公庙。《春秋穀梁传》曰：晋献公将伐虢。荀息曰：君<br>何不以屈产之乘，垂枣之璧，假道于虞？公曰：此晋国之宝也。曰：是取中府置<br>外府也。公从之。及取虢，灭虞，乃牵马操璧，璧则犹故，马齿长矣。即宫之奇<br>所谓虞、虢其犹辅车相依，唇亡则齿寒，虢亡则虞亦亡矣。其城北对长坂二十许<br>里，谓之虞坂。戴延之曰：自上及下，七山相重。《战国策》曰：昔骐骥驾盐东，<br>上于虞坂，迁延负辕而不能进。此盖其困处也。桥之东北出溪中，有小水，西南<br>流注沙涧，乱流迳大阳城东，河北郡治也。涧水南流注于河。河水又东，左合积<br>石、土柱二溪，并北发大阳之山，南流入于河。是山也，亦通谓之为薄山矣。故<br>《穆天子传》曰：天子自盬己丑，南登于薄山窴軨之隥，乃宿于虞，是也。<br>△又东过砥柱间。<br>砥柱，山名也。昔禹治洪水，山陵当水者凿之，故破山以通河。河水分流，<br>包山而过，山见水中，若柱然，故曰砥柱也。三穿既决，水流疏分，指状表目，<br>亦谓之三门矣。山在虢城东北，大阳城东也。《搜神记》称：齐景公渡于江沈之<br>河，鼋衔左骖，没之，众皆惊惕。古冶子于是拔剑从之，邪行五里，逆行三里，<br>至于砥柱之下，乃鼋也。左手持鼋头，右手挟左骖，燕跃鹄踊而出，仰天大呼，<br>水为逆流三百步，观者皆以为河伯也。亦或作江沅字者也。若因地而为名，则宜<br>在蜀及长沙。案《春秋》，此二土并景公之所不至，古冶子亦无因而骋其勇矣。<br>刘向叙《晏子春秋》，称古冶子曰：吾尝济于河，鼋衔左骖，以入砥柱之流，当<br>是时也，从而杀之，视之乃鼋也。不言江沅矣。又考《史迁记·齐世家》云：景<br>公十二年，公见晋平公，十八年，复见晋昭公。旌轩所指，路直斯津，从鼋砥柱，<br>事或在兹。又云观者以为河伯，贤于江沅之证，河伯本非江神，又河可知也。河<br>之右则崤水注之。水出河南盘崤山，西北流，水上有梁，俗谓之鸭桥也。历涧东<br>北流，与石崤水合。水出石崤山。山有二陵，南陵，夏后皋之墓也，北陵，文王<br>所避风雨矣。言山径委深，峰阜交荫，故可以避风雨也。秦将袭郑，蹇叔致谏而<br>公辞焉。蹇叔哭子曰：吾见其出，不见其入。晋人御师必于崤矣，余收尔骨焉。<br>孟明果覆秦师于此。崤水又北，左合西水，乱流注于河。河水又东，千崤之水注<br>焉。水南导于千崤之山，其水北流，缠络二道。汉建安中，曹公西讨巴、汉，恶<br>南路之险，故更开北道。自后行旅，率多从之。今山侧附路，有石铭云：晋太康<br>三年，宏农太守梁柳，修复旧道。太崤以东，西崤以西，明非一崤也。西有二石，<br>又南五六十步，临溪有《恬漠先生翼神碑》，盖隐斯山也。其水北流注于河。河<br>水翼岸夹山，巍峰峻举，群山叠秀，重岭千霄。郑玄案《地说》，河水东流，贯<br>砥柱，触阏流。今世所谓砥柱者，盖乃阏流也。砥柱当在西河，未详也。余按：<br>郑玄所说非是。西河当无山以拟之。自砥柱以下，五户已上。其间一百二十里，<br>河中竦石桀出，势连襄陆，盖亦禹凿以通河，疑此阏流也。其山虽辟，尚梗湍流，<br>激石云洄，澴波怒溢，合有一十九滩，水流迅急，势同三峡，破害舟船，自古<br>所患。汉鸿嘉四年，杨焉言：从河上下，患砥柱隘，可镌广之。上乃令焉镌之，<br>裁没水中，不能复去，而令水益湍怒，害甚平日。魏景初二年二月，帝遣都督沙<br>丘部，监运谏议大夫寇慈，帅工五千人，岁常修治，以平河阻。晋泰始三年正月，<br>武帝遣监运大中大夫赵国都匠中郎将河东乐世，帅众五千余人，修治河滩，事见<br>《五户祠铭》。虽世代加功，水流漰渀，涛波尚屯，及其商舟是次，鲜不踟<br>蹰难济，故有众峡诸滩之言。五户，滩名也。有神祠，通谓之五户将军，亦不知<br>所以也。<br>△又东过平阴县北，清水从西北来注之。<br>清水出清廉山之西岭，世亦谓之清营山，其水东南流出峡。峡左有城，盖古<br>关防也。清水历其南，东流迳皋落城北。服虔曰：赤翟之都也。世谓之倚亳城，<br>盖读声近，传因失实也。《春秋左传》所谓晋侯使太子申生伐东山皋落氏者也。<br>与倚亳川水合。水出北山矿谷，东南流注于清。清水又东迳清廉城南，又东南流，<br>右会南溪水，水出南山而东注清水，又东，合乾枣涧水。水出石人岭下，南流，<br>俗谓之扶苏水。又南历奸苗北，马头山，亦曰白水原，西南迳垣县故城北，《史<br>记》，魏武侯二年，城安邑、王垣，即是县也。其水西南流注清水，水色白浊，<br>初会清流，乃有玄素之异也。清水又东南，迳阳壶城东，即垣县之壶丘亭，晋迁<br>宋五大夫所居也。清水又东南流注于河。河水又东，与教水合。水出垣县北教山，<br>南迳辅山。山高三十许里，上有泉源，不测其深。山顶周圆五六里，少草木。<br>《山海经》曰：孟门东南有平山，平水出于其上，潜于其下。又是王屋之次，疑<br>即平山也。其水南流，历鼓钟上峡，悬洪五丈，飞流注壑，夹岸深高，壁立直上，<br>轻崖秀举，百有余丈。峰次青松岩悬赪石，于中历落有翠柏生焉。丹青绮分，望<br>若图绣矣。水广一十许步，南流历鼓钟川，分为二涧。一涧西北出，一百六十许<br>里，山岫回岨，纔通马步。今闻喜县东北谷口，犹有乾河里故沟存焉，今无复<br>有水。一水历冶官西，世人谓之鼓钟城。城之左右，犹有遗铜及铜钱也。城西阜<br>下有大泉，西流注涧，与教水合，伏入石下，南至下峡。《山海经》曰：鼓钟之<br>山，帝台之所以觞百神，即是山也。其水重源又发，南至西马头山，东截坡下，<br>又伏流南十余里复出，又谓之伏流水，南入于河。《山海经》曰：教山，教水出<br>焉，而南流注于河。是水冬乾夏流，实惟乾河也。今世人犹谓之为乾涧矣。河水<br>又与畛水合。水出新安县青要山，今谓之疆山。其水北流，入于河。《山海经》<br>曰：青要之山，畛水出焉，即是水也。河水又东，正回之水入焉。水出騩山，<br>疆山东阜也。东流，俗谓之疆川水，与石瓜畴川合。水出西北石涧中，东南流，<br>注于疆水。疆水又东迳疆治铁官东，东北流注于河。河水又东，合庸庸之水。水<br>出河南垣县宜苏山，俗谓之长泉水。《山海经》曰：水多黄贝，伊、洛门也。其<br>水北流，分为二水，一水北入河，一水又东北流注于河。河水又东，迳平阴县北。<br>《地理风俗记》曰：河南平阴县，故晋阴地，阴戎之所居。又曰：在平城之南，<br>故曰平阴也。三老董公说高祖处。陆机所谓皤皤董叟，谟我平阴者也。魏文帝改<br>曰河阴矣。河水左会濝水出垣县王屋西山濝溪，夹山东南流，迳故城东，即<br>濝关也。汉光武建武二年，遣司空王梁北守濝关、天井关，击赤眉别挍，<br>皆降之。献帝自陕，北渡安邑，东出濝关，即是关也。濝水西屈迳关城南，<br>历轵关南，迳苗亭西，亭故周之苗邑也。又东流注于河。《经》书清水，非也，<br>是乃濝水耳。<br>△又东至邓。<br>洛阳西北四十二里，故邓乡矣。<br><hr>
