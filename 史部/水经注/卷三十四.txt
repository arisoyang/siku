<h4>《史部·水经注·卷三十四》<b class="x">作者：郦道元</b></h4>
<br>○江水二<br>△又东出江关，入南郡界。<br>江水自关，东迳弱关、捍关。捍关，廪君浮夷水所置也。弱关在建平、秭归<br>界。昔巴、楚数相攻伐，藉险置关，以相防捍，秦兼天下，置立南郡，自巫下皆<br>其域也。<br>△又东过巫县南，盐水从县东南流注之。<br>江水又东，乌飞水注之。水出天门郡溇中县界，北流迳建平郡沙渠县南，又<br>北流迳巫县南，西北历山道三百七十里，注于江，谓之乌飞口。江水又东迳巫县<br>故城南，县故楚之巫郡也。奏省郡，立县以隶南郡。吴孙休分为建平郡，治巫城。<br>城缘山为墉，周十二里一百一十步，东西北三面皆带傍深谷，南临大江，故夔国<br>也。江水又东，巫溪水注之。溪水导源梁州晋昌郡之宣汉县东，又南迳建平郡泰<br>昌县南，又迳北井县西，东转历其县北，水南有盐井，井在县北，故县名北井，<br>建平一郡之所资也。盐水下通巫溪，溪水是兼盐水之称矣。溪水又南，屈迳巫县<br>东。县之东北三百步，有圣泉，谓之孔子泉。其水飞清石穴，洁并高泉，下注溪<br>水。溪水又南入于大江。杜宇所凿以通江水也。郭仲产云；按《地理志》，巫山<br>在县西南，而今县东有巫山，将郡、县居治无恒故也。江水历峡东，迳新崩滩，<br>此山汉和帝永元十二年崩，晋太元二年又崩。当崩之日，水逆流百馀里，涌起数<br>十丈。今滩上有石或圆如箪，或方似笥，若此者甚众，皆崩崖所陨，致怒湍流，<br>故谓之新崩滩。其颓岩所馀，比之诸岭，尚为竦桀。其下十馀里，有大巫山，非<br>惟三峡所无，乃当抗峰岷、峨，偕岭衡、疑。其翼附群山，并概青云，更就霄汉，<br>辨其优劣耳。神孟涂所处。《山海经》曰：夏后启之臣孟涂，是司神于巴。巴人<br>讼于孟涂之所，其衣有血者执之。是请生居山上，在丹山西。郭景纯云：丹山在<br>丹阳，属巴。丹山西即巫山者也。又帝女居焉。宋玉所谓天帝之季女，名曰瑶姬，<br>未行而亡，封于巫山之台。精魂为草，实为灵芝，所谓巫山之女，高唐之姬。旦<br>为行云，暮为行雨，朝朝暮暮，阳台之下。旦早视之，果如其言，故为立庙，号<br>朝云焉。其间首尾一百六十里，谓之巫峡，盖因山为名也。自三峡七百里中，两<br>岸连山，略无阙处，重岩叠嶂，隐天蔽日，自非停午夜分，不见曦月。至于夏水<br>襄陵，沿氵斥阻绝，或王命急宣，有时朝发白帝，暮到江陵，其间千二百里，虽<br>乘奔御风，不以疾也。春冬之时，则素湍绿潭，回清倒影，绝巘多生柽柏，悬泉<br>瀑布，飞潄其间，清荣峻茂，良多趣味。每至晴初霜旦，林寒涧肃，常有高猿<br>长啸，属引凄异，空谷传响，哀转久绝。故渔者歌曰：巴东三峡巫峡长，猿鸣三<br>声泪沾裳。江水又东迳石门滩。滩北岸有山，山上合下开，洞达东西，缘江步路<br>所由。刘备为陆逊所破，走迳此门，追进甚急，备乃烧铠断道，孙桓为逊前驱，<br>奋不顾命，斩上夔道，截其要径，备踰山越险，仅及得免，忿恚而叹曰：吾昔<br>至京，桓尚小儿，而今迫孤，乃至于此。遂发愤而薨矣。<br>△又东过秭归县之南。<br>县故归乡。《地理志》曰：归子国也。《乐纬》曰：昔归典叶声律。宋忠曰：<br>归即夔。归乡盖夔乡矣。古楚之嫡嗣有熊挚者，以废疾不立，而居于夔，为楚附<br>庸。后王命为夔子。《春秋·僖公二十六年》，楚以其不祀灭之者也。袁山松曰：<br>屈原有贤姊，闻原放逐，亦来归，喻令自宽全。乡人冀其见从，因名曰秭归，即<br>《离骚》所谓女媭婵媛以詈余也。县城东北，依山即坂，周回二里，高一丈五尺，<br>南临大江。古老相传，谓之刘备城，盖备征吴所筑也。县东北数十里，有屈原旧<br>田宅。虽畦堰縻漫，犹保屈田之称也。县北一百六十里，有屈原故宅，累石为屋<br>基，名其地曰乐平里。宅之东北六十里，有女媭庙，捣衣石犹存。故《宜都记》<br>曰：秭归盖楚子熊绎之始国，而屈原之乡里也。原田宅于今具存，指谓此也。江<br>水又东迳一城北，基城凭岭作固，二百一十步，夹溪临谷，据山枕江，北对丹阳<br>城，城据山跨阜，周八里二百八十步，东北两面，悉临绝涧，西带亭下溪，南枕<br>大江，险峭壁立，信天固也。楚子熊绎始封丹阳之所都也。《地理志》以为吴之<br>丹阳，论者云：寻吴楚悠隔，繿缕荆山，无容远在吴境，是为非也。又楚之先<br>王陵墓在其间，盖为徵矣。江水又东南迳夔城南。城跨据川阜，周回一里百一十<br>八步，西北皆枕深谷，东带乡溪，南侧大江。城内西北角有金城，东北角有圆土<br>狱，西南角有石井口，径五尺。熊挚始治巫城后复移此，盖夔徙也。《春秋左传<br>·僖公二十六年》，楚令尹子玉灭夔者也。服虔曰：在巫山之阳，秭归归乡矣。<br>江水又东迳归乡县故城北。袁山松曰：父老传言，原既流放，忽然暂归，乡人喜<br>悦，因名曰归乡。抑其山秀水清，故出儁异，地险流疾，故其性亦隘。《诗》<br>云：惟岳降神，生甫及申，信与！余谓山松此言，可谓因事而立证。恐非名县之<br>本旨矣。县城南面重岭，北背大江。东带乡口溪，溪源出县东南数百里，西北入<br>县。迳狗峡西，峡崖龛中石，隐起有狗形，形状具足，故以狗名峡。乡口溪又西<br>北迳县下入江，谓之乡口也。江水又东迳信陵县，南临大江，东傍深溪，溪源北<br>发梁州上庸县界，南流迳县下，而注于大江也。又东过夷陵县南。<br>江水自建平至东界峡，盛弘之谓之空泠峡。峡甚高峻，即宜都、建平二郡界<br>也。其间远望，势交岭表，有五六峰，参差互出。上有奇石，如二人像，攘袂相<br>对，俗传两郡督邮争界于此，宜都督邮，厥势小东倾，议者以为不如也。江水历<br>峡东，迳宜昌县之插灶下，江之左岸，绝崖壁立数百丈，飞鸟所不能栖。有一火<br>烬，插在崖间，望见可长数尺。父老传言，昔洪水之时，人薄舟崖侧，以馀烬插<br>之岩侧，至今犹存，故先后相承谓之插灶也。江水又东迳流头滩，其水并峻激奔<br>暴。鱼鳖所不能游。行者常苦之，其歌曰：滩头白勃坚相持，倏忽沦没别无期。<br>袁山松曰：自蜀至此，五千馀里，下水五日，上水百日也。江水又东迳宜昌县北，<br>分夷道佷山所立也。县治江之南岸，北枕大江，与夷陵对界《宜都记》曰：渡<br>流头滩十里，便得宜昌县也。江水又东迳狼尾滩百历人滩。袁山松曰：二滩相去<br>二里。人滩水至峻峭，南岸有青石，夏没冬出，其石嵚崟，数十步中，悉作人面<br>形，或大或小。其分明者，须发皆具，因名曰人滩也。江水又东迳黄牛山，下有<br>滩，名曰黄牛滩。南岸重岭叠起，最外高崖间有石色如人负刀牵牛，人黑牛黄，<br>成就分明，既人迹所绝，莫能究焉。此岩既高，加以江湍纡回，虽途迳信宿，犹<br>望见此物，故行者谣曰：朝发黄牛，暮宿黄牛，三朝三暮，黄牛如故。言水路纡<br>深，回望如一矣。江水又东迳西陵峡，《宜都记》曰：自黄牛滩东入西陵界，至<br>峡口一百许里，山水纡曲，而两岸高山重嶂，非日中夜半，不见日月，绝壁或千<br>许丈，其石彩色形容，多所像类，林木高茂，略尽冬春。猿鸣至清，山谷传响，<br>泠泠不绝。所谓三峡，此其一也。山松言：常闻峡中水疾，书记及口传，悉以临<br>惧相戒，曾无称有山水之美也。及余来践跻此境，既至欣然，始信耳闻之不如亲<br>见矣。其叠崿秀峰，奇构异形，固难以辞叙。林木萧森，离离蔚蔚，乃在霞气之<br>表。仰瞩府映，弥习弥佳。流连信宿，不觉忘返，目所履历，未尝有也。既自欣<br>得此奇观，山水有灵，亦当惊知己于千古矣！江水历禹断江南。峡北有七谷村，<br>两山间有水清深，潭而不流。又耆旧传言，昔是大江，及禹治水，此江小不足泻<br>水，禹更开今峡口，水势并冲，此江遂绝，于今谓之断江也。江水出峡，东南流，<br>迳故城洲。洲附北岸，洲头曰郭洲，长二里，广一里。上有步阐故城，方圆称洲，<br>周回略满。故城洲上，城周一里，吴西陵督步{陟马}所筑也。孙皓凤凰元年，陟<br>息阐复为西陵督，据此城降晋，晋遣太传羊祜接援未至为陆抗所陷也。江水又东<br>迳故城北，所谓陆抗城也。城即山为墉，四面天险。江南岸有山孤秀，从江中仰<br>望，壁立峻绝。袁山松为郡，尝登之瞩望焉。故其《记》云：今自山南上至其岭，<br>岭容十许人，四面望诸山，略尽其势，俯临大江，如萦带焉，视舟如凫雁矣。北<br>对夷陵县之故城。城南临大江，秦令白起伐楚，三战而烧夷陵者也。应劭曰：夷<br>山在西北，盖因山以名县也。王莽改曰居利。吴黄武元年，更名西陵也。后复曰<br>夷陵。县北三十里，有石穴，名曰马穿。尝有白马出穴食，人逐之入穴，潜行出<br>汉中，汉中人失马，亦尝出此穴，相去数千里。袁山松言江北多连山，登之望江<br>南诸山，数十百重，莫识其名，高者千仞，多奇形异势，自非烟褰雨霁，不辨见<br>此远山矣。余尝往返十许过，正可再见远峰耳。江水又东迳白鹿岩。沿江有峻壁<br>百馀丈，援所不能游。有一白鹿，陵峭登崖，乘岩而上，故世名此岩为白鹿云。<br>江水东历荆门、虎牙之间。荆门在南，上合下开，闇彻山南，有门像，虎牙在北，<br>石壁色红，间有白文类牙形，并以物像受名此二山，楚之西塞也。水势急峻，故<br>郭景纯《江赋》曰：虎牙桀坚以屹崒，荆门阙竦而磐礴，圆渊九回以悬腾，湓流<br>雷呴而电激者也。汉建武十一年，公孙述遣其大司徒任满、翼江王田戎，将兵数<br>万，据险，为浮桥横江，以绝水路，营垒跨山，以塞陆道。光武遣吴汉、岑彭将<br>六万人击荆门，汉等率舟师攻之，直冲浮桥，因风纵火，遂斩满等矣。<br>△又东南过夷道县北，夷水从从佷山县南，东北注之。<br>夷道县，汉武帝伐西南夷，路由此出，故曰夷道矣。王莽更名江南。桓温父<br>名彝，改曰西道，魏武分南郡置临江郡。刘备改曰宜都。郡治在县东四百步。故<br>城，吴丞相陆逊所筑也。为二江之会也。北有湖里渊，渊上橘柚蔽野，桑麻闇日，<br>西望佷山诸岭，重峰叠秀，青翠相临，时有丹霞白云，游曳其上。城东北有望<br>堂，地特峻，下临清江，游瞩之名处也。县北有女观山，厥处高显，回眺极目。<br>古老传言，昔有思妇，夫官于蜀，屡愆秋期。登此山绝望，忧感而死，山木枯悴，<br>鞠为童枯。乡人哀之，因名此山为女观焉，葬之山顶，今孤坟尚存矣。<br>△又东过枝江县南，沮水从北来注之。<br>江水又东，迳上明城北。晋太元中，苻坚之寇荆州也，刺史桓冲徙渡江南，<br>使刘波筑之，移州治此城。其地夷敞，北据大江。江汜枝分，东入大江，县治洲<br>上，故以枝江为称。《地理志》曰：江沱出西南，东入江是也。其民古罗徒。罗<br>故居宜城西山，楚文王又徙之于长沙，今罗县是矣。县西三里有津乡，津乡，里<br>名也。《春秋·庄公十九年》，巴人伐楚，楚子御之，大败于津。应劭曰：南郡<br>江陵有津乡，今则无闻矣。郭仲产云：寻楚御巴人，枝江是其涂便。此津乡殆即<br>其地也。盛弘之曰：县旧治沮中，后移出百里洲，西去郡一百六十里，县左右有<br>数十洲，槃布江中，其百里洲最为大也。中有桑田甘果，映江依洲。自县西至上<br>明，东及江津，其中有九十九洲。楚谚云：洲不百，故不出王者。桓玄有问鼎之<br>志，乃增一洲，以充百数。僣号数旬，宗灭身屠。及基倾败，洲亦消毁。今上在<br>西，忽有一洲自生，沙流回薄，成不淹时，其后未几，龙飞江汉矣。县东二里，<br>有县人刘凝之故宅。凝之字志安。兄盛公，高尚不仕。凝之慕老莱、严子陵之为<br>人，立屋江湖，非力不食。妻梁州刺史郭铨女，亦能安贫。宋元嘉中，夫妻隐于<br>衡山，终焉不返矣。县东北十里，土台北岸有迤洲，长十馀里，义熙初，烈武王<br>斩桓谦处。县东南二十里，富城洲上，有道士范侪精庐。自言巴东人，少游荆土，<br>而多盘桓县界。恶衣粗食，萧散自得，言来事多验，而辞不可详。人心欲见，欢<br>然而对，貌言寻求，终弗遇也。虽迳跨诸洲，而舟人未尝见其济涉也。后东游广<br>陵，卒于彼土。侪在洲无定止处，宿憩一小菴而已。弟子慕之于其昔游，共立精<br>舍，以存共人。县有陈留王子香庙。颂子香于汉和帝之时，出为荆州刺史有惠政，<br>天子徵之，道卒，枝江亭中。常有三白虎，出入人间，送丧踰境。百姓追美甘<br>棠，以永元十六年，立庙设祠，刻石铭德，号曰枝江白虎王君。其子孙至今，犹<br>谓之为白虎王。江水又东会沮口，楚昭所谓江、汉、沮、漳，楚之望也。<br>△又南过江陵县南。<br>县江有洲，号曰枚回洲，江水自此两分而为南、北江也。北江有故乡洲。元<br>兴之末，桓玄西奔，毛佑之与参军费恬射玄于此洲。玄子升，年六岁，辄拔去之。<br>王韶之云：玄之初奔也。经日不得食，左右进粗粥，咽不能下。升抱玄胸抚之，<br>玄悲不自胜。至此，益州督护冯迁斩玄于此洲，斩升于江陵矣。下有龙洲，注东<br>有宠洲，二洲之间，世擅多鱼矣。渔者投罟历网，往往洲绝，有潜客泳而视之，<br>见水下有两石牛，尝为罾害矣。故渔者莫不击浪浮舟，鼓枻而去矣。其下谓之邴<br>里洲，洲有高沙湖，湖东北有小水通江，名曰曾口。江水又东迳燕尾洲北，合灵<br>溪水，水无泉源，上承散水，合成大溪，南流注江。江、溪之会有灵溪戍，背阿<br>面江，西带灵溪，故戍得其名矣。江水东得马牧口，江水断洲通会。江水又东迳<br>江陵县故城南，《禹贡》荆及衡阳惟荆州，盖即荆山之称而制州名矣。故楚也。<br>子革曰：我先君僻处荆山以供王事。遂迁纪郢，今城，楚船官地也，《春秋》之<br>渚宫矣。秦昭襄王二十九年，使白起拔鄢郢，以汉南地而置南郡焉。《周书》曰：<br>南，国名也。南氏有二臣，力钧势敌，竞进争权，君弗能制。南氏用分为二南国<br>也。按韩婴叙《诗》云：其地在南郡、南阳之间。《吕氏春秋》所谓禹自涂山巡<br>省南土者也。是郡取名焉。后汉景帝以为临江王荣国。王坐侵庙垣地为宫，被征，<br>升车，出北门而轴折。父老窃流涕曰：吾王不还矣！自后北门不开，盖由荣非理<br>终也。汉景帝二年，改为江陵县。王莽更名郡曰南顺，县曰江陆。旧城，关羽所<br>筑。羽北围曹仁，吕蒙袭而据之。羽曰：此城吾所筑，不可攻也。乃引而退。杜<br>元凯之攻江陵也，城上人以瓠系狗颈示之，元凯病癭故也。及城陷，杀城中老小，<br>血流沾足。论者以此薄之。江陵城地东南倾，故缘以金堤，自灵溪始。桓温令陈<br>遵造。遵善于于方功，使人打鼓，远听之，知地势高下，依傍创筑，略无差矣。<br>城西有栖霞楼，俯临通隍，吐纳江流。城南有马牧城，西侧马径。此洲始自枚回，<br>下迄于此。长七十馀里，洲上有奉城，故江津长所治，旧主度州郡贡于洛阳，因<br>谓之奉城。亦曰江津戍也。戍南对马头岸。昔陆抗屯此，与羊祐相对，大宏信义，<br>谈者以为华元、子反复见于今矣。北对大岸，谓之江津口，故洲亦以名焉。江大<br>自此始也。《家语》曰：江水至江津，非方舟避风，不可涉也。故郭景纯云：济<br>江津以起涨，言其深广也。江水又东迳郢城南，子囊遗言所筑城也。《地理志》<br>曰：楚别邑，故郢矣。王莽以为郢亭。城中有赵台卿冢，岐平生自所营也。冢图<br>宾主之容，用存情好，叙其宿尚矣。江水又东得豫章口，夏水所通也。西北有豫<br>章冈，盖因冈而得名矣。或言因楚王豫章台名，所未详也。<br><hr>
