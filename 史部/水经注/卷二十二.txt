<h4>《史部·水经注·卷二十二》<b class="x">作者：郦道元</b></h4>
<br>○颍水洧水氵异水潧水渠（沙水）<br>△颍水出颍川阳城县西北少室山。<br>秦始皇十七年，灭韩，以其地为颍川郡，盖因水以著称者也。汉高帝二年，<br>以为韩国。王莽之左队也。《山海经》曰：颍水出少室山。《地理志》曰：出阳<br>城县阳乾山。今颍水有三源奇发，右水出阳乾山之颍谷。《春秋》颍考叔为其封<br>人。其水东北流。中水导源少室通阜，东南流，迳负黍亭东。《春秋·定公六年》，<br>郑伐冯、滑、负黍者也。冯敬通《显志赋》曰：求善卷之所在，遇许由于负黍。<br>京相璠曰：负黍在颍川阳城县西南二十七里。世谓之黄城也。亦或谓是水为氵隐<br>水，东与右水合。左水出少室南溪，东合颍水，故作者互举二山，言水所发也。<br>《吕氏春秋》曰：卞随耻受汤让，自投此水而死。张显《逸民传》、嵇叔夜《高<br>士传》并言，投泂水而死，未知其孰是也。<br>△东南过其县南。<br>颍水又东，五渡水注之。其水导源崈高县东北，太室东溪。县，汉武帝置，<br>以奉太室山，俗谓之崧阳城。及春夏雨泛，水自山顶而迭相灌澍，崿流相承为二<br>十八浦也。旸旱辍津，而石潭不耗，道路游憩者，惟得餐饮而已，无取澡盥其中，<br>苟不如法，必数日不豫，是以行者惮之。山下大潭周数里，而清深肃洁。水中有<br>立石，高十余丈，广二十许步，上甚平整。缁素之士，多泛舟升陟，取畅幽情。<br>其水东南迳阳城西，石溜萦委，溯者五涉，故亦谓之五渡水。东南流入颍水。颍<br>水迳其县故城南。昔舜禅禹，禹避商均，伯益避启，并于此也。亦周公以土圭测<br>日景处。汉成帝永始元年封赵临为侯国也。县南对箕山，山上有许由冢，尧所封<br>也。故太史公曰：余登箕山，其上有许由墓焉。山下有牵牛墟。侧颍水有犊泉，<br>是巢父还牛处也。石上犊迹存焉。又有许由庙，碑阙尚存，是汉颍川太守朱宠所<br>立。颍水迳其北，东与龙渊水合，其水导源龙渊，东南流迳阳城北，又东南入于<br>颍。<br>颍水又东，平洛溪水注之。水发玉女台下平洛涧，世谓之平洛水。吕忱所谓<br>勺水出阳城山，盖斯水也。又东南流注于颍。<br>颍水又东出阳城关，历康城南，魏明帝封尚书右仆射卫臻为康乡侯，此即臻<br>封邑也。<br>△又东南过阳翟县北。<br>颍水东南流迳阳关聚，聚夹水相对，俗谓之东西二土城也。颍水又迳上棘城<br>西，又屈迳其城南。《春秋左传·襄公十八年》，楚师伐郑城上棘以涉颍者也。<br>县西有故堰，堰石崩褫，颓基尚存，旧遏颍水枝流所出也。其故渎东南迳三封山<br>北，今无水。渠中又有泉流出焉，时人谓之<山禺>水，东迳三封山东，东南历大陵<br>西。《归藏易》曰：启筮享神于大陵之上。即钧台也。《春秋左传》曰：夏启有<br>钧台之乡，是也。杜预曰：河南阳翟县南有钧台。其水又东南流，水积为陂，陂<br>方十里，俗谓之钧台陂，盖陂指台取名也。又西南流迳夏亭城西，又屈而东南，<br>为郏之靡陂。<br>颍水自堨东迳阳翟县故城北，夏禹始封于此，为夏国。故武王至周曰：吾<br>其有夏之居乎？遂营洛邑。徐广曰：河南阳城，阳翟则夏地也。《春秋经》书，<br>秋，郑伯突入于栎。《左传》曰：桓公十五年，突杀檀柏而居之。服虔曰：檀伯，<br>郑守栎大夫，栎，郑之大都。宋忠曰：今阳翟也。周末，韩景侯自新郑徙都之。<br>王隐曰：阳翟，本栎也。故颍川郡治也。城西有《郭奉孝碑》。侧水有《九山祠<br>碑》，业柏犹茂，北枕川流也。<br>又东南过颍阳县西，又东南过颍阴县西南。<br>应劭曰：县在颍水之阳，故邑氏之。按《东观汉记》，汉封车骑将军马防为<br>侯国。防，城门校尉，位在九卿上，绝席。<br>颍水又南迳颍乡城西。颍阴县故城在东北，旧许昌典农都尉治也。后改为县，<br>魏明帝封侍中辛毗为国侯也。<br>颍水又东南迳柏祠曲东，历罡丘城南，故汾丘城也。《春秋左传·襄公十八<br>年》，楚子庚治兵于汾。司马彪曰：襄城县有汾丘。杜预曰：在襄城县之东北也。<br>迳繁昌故县北，曲蠡之繁阳亭也。《魏书·国志》曰：文帝以汉献帝延康元年，<br>行至曲蠡，登坛受禅于是地，改元黄初，其年以颍阴之繁阳亭为繁昌县。城内有<br>三台，时人谓之繁昌坛。坛前有二碑。昔魏文帝受禅于此，自坛而降，曰：舜，<br>禹之事，吾知之矣！故其石铭曰：遂于繁昌筑灵坛也。于后其碑六字生金，论者<br>以为司马金行，故曹氏六世，迁魏而事晋也。<br>颍水又东南流，迳青陵亭城北。北对青陵陂，陂纵广二十里，颍水迳其北，<br>枝入为陂。陂西则漷水注之，水出襄城县之邑城下，东流注于陂。陂水又东，<br>入临颍县之狼陂。颍水又东南流而历临颍县也。<br>△又东南过临颍县南，又东南过汝南氵隐强县北，洧水从河南密县东流注之。<br>临颍，旧县也。颍水自县西，小氵隐水出焉。《尔雅》曰：颍别为沙。郭景<br>纯曰：皆大水溢出，别为小水之名也。亦犹江别为沱也。<br>颍水又东南迳泽城北，即古城皋亭矣。《春秋经》书：公及诸侯盟于皋鼬者<br>也。皋、泽字相似，名与字乖耳。<br>颍水又东迳氵隐阳城南，《竹书纪年》曰：孙何取氵隐阳，氵隐强城在东北，<br>颍水不得迳其北也。颍水又东南，潩水入焉，非洧水也。<br>△又东过西华县北，<br>王莽更名之曰华望也，有东故言西矣。世祖光武皇帝建武中，封邓晨为侯国。<br>汉济北戴封，字平仲，为西华令，遇天旱，慨治功无感，乃积柴坐其上以自焚，<br>火起而大雨暴至，远近欢服。永元十三年，征太常焉。县北有习阳城，颍水迳其<br>南，《经》所谓洧水流注之也。<br>△又南过女阳县北<br>县故城南有汝水枝流，故县得厥称矣。阚骃曰：本汝水别流，其后枯竭，号<br>曰死汝水，故其字无水。余按汝、女乃方俗之音，故字随读改，未必一如阚氏之<br>说，以穷通损字也。颍水又东，氵隐水注之，又东南迳博阳县故城东，城在南顿<br>县北四十里，汉宣帝封邴吉为侯国，王莽更名乐嘉。<br>△又东南过南顿县北，氵隐水从西来流注之。<br>氵隐水于乐嘉县入颍，不至于顿。顿，故顿子国也，周之同姓。《春秋·僖<br>公二十五年》，楚伐陈，纳顿子于顿是也，俗谓之颍阴城，非也。颍水又东南迳<br>陈县南，又东南左会交口者也。<br>△又东南至新阳县北，蒗荡渠水，从西北来注之。<br>《经》云蒗荡渠者，百尺沟之别名也。南合交口，新沟自是东出。颍上有堰，<br>谓之新阳堰，俗谓之山阳堨，非也。新沟自颍北东出，县在水北，故应劭曰：<br>县在新水之阳。今县故城在东，明颍水不出其北，盖《经》误耳。颍水自堰东南<br>流，迳项县故城北。《春秋·僖公十七年》，鲁灭项是矣。<br>颍水又东，右合谷水，水土承平乡诸陂，东北迳南顿县故城南，侧城东注。<br>《春秋左传》所谓顿迫于陈而奔楚，自顿徙南，故曰南顿也。今其城在顿南三十<br>余里。又东迳项城中，楚襄王所郭，以为别都。都内西南小城，项县故城也，旧<br>颍州治。谷水迳小城北，又东迳刺史贾逵祠北。王隐言祠在城北，非也，庙在小<br>城东。昔王凌为宣王司马懿所执，屈庙而欢曰：贾梁道王凌，魏之忠臣，惟汝有<br>灵知之。遂仰鸩而死。庙前有碑，碑石金生。干宝曰：黄金可采，为晋中兴之瑞。<br>谷水又东流，出城东注颍。<br>颍水又东，侧颍有公路城，袁术所筑也，故世因以术字名城矣。颍水又东，<br>迳临颍城北，城临水，阙南面。<br>又东迳云阳二城间，南北翼水，并非所具。<br>又东迳邱头。邱头南枕水《魏书·郡国志》曰：宣王军次邱头，王凌面缚水<br>次，故号武邱矣。颍水又东南流，于故城北，细水注之。水上承阳都陂，陂水枝<br>分，东南出为细水，东迳新阳县故城北，又东南迳宋公县故城北。县即所谓郪<br>邱者也，秦伐魏取郪邱，谓是邑矣。汉成帝绥和元年，诏封殷后于沛，以存三<br>统。平帝元始四年，改曰宋公。章帝建初四年，徙邑于此，故号新郪为宋公国<br>也，王莽之新延矣。细水又南迳细阳县，新沟水注之。新沟首受交口，东北迳新<br>阳县故城南。汉高帝六年，封吕清为侯国，王莽更名曰新明也。故应劭曰：县在<br>新水之阳。今无水，故渠旧道而已。东入泽渚而散流入细。细水又东南迳细阳县<br>故城南，王莽更之曰乐庆也。世祖建武中，封岑彭子遵为侯国。细水又东南积而<br>为陂，谓之次塘，公私引裂，以供田溉。又东南流屈而西南入颍。《地理志》曰：<br>细水出细阳县南入颍。颍水又东南流，迳胡城东，故胡子国也。《春秋·定公十<br>五年》，楚灭胡，以胡子豹归，是也。杜预《释地》曰：汝阴县西北有胡城也。<br>颍水又东南，汝水枝津注之。水上承汝水别渎于奇頟，城东三十里，世谓之大<br>氵隐水也。东南迳召陵县故城南，《春秋左传·僖公四年》，齐桓公师于召陵，<br>责楚贡不入，即此处也。城内有大井，径数丈，水至清深。阚骃曰：召者，高也。<br>其地丘墟，井深数丈，故以名焉。又东南迳征羌县，故召陵县之安陵乡，安陵亭<br>也。世祖建武十一年，以封中郎将来歙。歙以征定西羌功，故更名征羌也。阚骃<br>引《战国策》，以为秦昭王欲易地，谓此也。汝水别渎又东迳公路台北，台临水<br>方百步，袁术所筑也。汝水别沟又东迳西门城，即南利也。汉宣帝封广陵厉王子<br>刘昌为侯国。县北三十里有孰城，号曰北利。故渎出于二利之间，间关女阳之县，<br>世名之死女。县取水名，故曰女阳也。又东迳南顿县故城南，又东南迳鮦阳城北，<br>又东迳氏阝乡城北，又东迳固始县故城北，《地理志》，县，故寝也，寝丘在南，<br>故籍丘名县矣。王莽更名之曰闰治。孙叔敖以土浸薄，取而为封，故能绵嗣。城<br>北犹有《叔敖碑》建武二年，司空李通，又慕叔敖受邑，故光武以嘉之，更名固<br>始。别汝又东迳蔡冈北，冈上有平阳侯相蔡昭冢。昭字叔明，周后稷之胄。冢有<br>石阙，阙前有二碑，碑字沦碎，不可复识，羊虎倾低，殆存而已。枝汝又东北流<br>迳胡城南，而东历女阴县故城西北，东入颍水。颍水又东迳女阴县故城北。《史<br>记·高祖功臣侯者年表》曰：高祖六年，封夏侯婴为侯国。王莽更名之曰汝坟也。<br>县在汝水之阴，故以汝水纳称。城西有一城，故陶丘乡也，女阴郡治。城外东北<br>隅，有旧台，翼城若丘，俗谓之女郎台，虽经颓毁，犹自广崇，上有一井。疑故<br>陶丘乡，所未详。<br>△又东南至慎县，东南入于淮。<br>颍水东南流，左合上吴、百尺二水，俱承次塘细陂，南流注于颍。<br>颍水又东南，江陂水注之。水受大漴陂陂水南流，积为江陂，南迳慎城西，<br>侧城南流入于颍。颍水又迳慎阳县故城南，县故楚邑白公所居以拒吴。《春秋左<br>传·哀公十六年》，吴人伐慎，白公败之。王莽之慎治也。世祖建武中，封刘赐<br>为侯国。颍水又东南迳蜩蟟郭东，俗谓之郑城矣。又东南入于淮。《春秋·昭<br>公十二年》，楚子狩于州来，次于颍尾。盖颍水之会淮也。<br>△洧水出河南密县西南马领山。水出山下。亦言出颍川阳城山，山在阳城县<br>之东北，盖马领之统目焉。洧水东南流，迳一故台南，俗谓之阳子台。又东迳马<br>领坞北，坞在山上，坞下泉流北注，亦谓洧别源也，而入于洧水。<br>洧水东流，绥水会焉，水出方山绥溪，即《山海经》所谓浮戏之山也。东南<br>流，迳汉宏农太守张伯雅墓茔域四周，垒石为垣，隅阿相降，列于绥水之阴。庚<br>门，表二石阙，夹对石兽于阙下。冢前有石庙，列植三碑。碑云：德字伯雅，河<br>南密人也。碑侧树两石人，有数石柱及诸石兽矣。旧引绥水南入茔域，而为池沼。<br>沼在丑地，皆蟾蠩吐水，石隍承溜。池之南又建石楼。石庙前又翼列诸兽。但<br>物谢时沦，凋毁殆尽。夫富而非义，比之浮云，况复此乎？王孙，士安斯为达矣。<br>绥水又东南流，迳上郭亭南，东南注洧。洧水又东，襄荷水注之。水出北山子节<br>溪，亦谓之子节水，东南流注于洧。洧水又东会会沥滴泉，水出深溪之侧，泉流<br>丈余，悬水散注。故世士以滴沥称，南流入洧水也。<br>△东南过其县南。<br>洧水又东南流与承云二水合，俱出承云山，二源双导，东南流注于洧。世谓<br>之东、西承云水。<br>洧水又东，微水注之。水出微山，东北流入于洧。洧水又东迳密县故城南，<br>《春秋》谓之新城。《左传·僖公六年》，会诸侯伐郑，围新密，以郑不时城也。<br>今县城东门南侧，有汉密令卓茂祠。茂字子康，南阳宛人，温仁宽雅，恭而有礼。<br>人有认其马者，茂与之，曰：若非公马，幸至丞相府归我。遂挽车而去。后马主<br>得马，谢而还之。任汉黄门郎，迁密令，举善而教，口无恶言，教化大行，道不<br>拾遗，蝗不入境，百姓为之立祠，享祀不辍矣。洧水又左会璅泉水，水出玉亭<br>西，北流注于洧。<br>洧水又东南与马关水合，水出玉亭下，东北流历马关，谓之马关水。又东北<br>注于洧。<br>洧水又东合武定水，水出北武定冈，西南流，又屈而东南流，迳零鸟坞西，<br>侧坞东南流。坞侧有水，悬流赴壑，一匹有余，直注涧下，沦积成渊。嬉游者瞩<br>望，奇为佳观。俗人睹此水挂于坞侧，遂目之为零鸟水。东南流入于洧。<br>洧水又东，与虎牍山水合。水发南山虎牍溪，东北流入洧。洧水又东南，赤<br>涧水注之。水出武定冈，东南流迳皇台冈下。又历冈东，东南流注于洧。<br>洧水又东南流，潧水注之。<br>洧水又东南迳会阝城南，《世本》曰：陆终娶于鬼方氏之妹，谓之女隤，是<br>生六子，孕三年，启其左胁，三人出焉，破其右胁，三人出焉。其四曰求言，是<br>为郐人，郐人者，郑是也。郑桓公问于史伯曰：王室多难，予安逃死乎？史伯曰：<br>虢、郐，公之民，迁之可也。郑氏东迁，虢、郐献十邑焉。刘桢云：郐在豫州外<br>方之北，北邻于虢，都荥之南，左济右洛，居两水之间，食溱、洧焉。徐广曰：<br>郐在密县，妘姓矣，不得在外方之北也。洧水又东迳阴坂北，水有梁焉，俗谓<br>是济为参辰口。《左传·襄公九年》，晋伐郑，济于阴坂，次于阴口而还，是也。<br>杜预曰：阴坂，洧津也。服虔曰：水南曰阴。口者，水口也。参、阴声相近，盖<br>传呼之谬耳。又晋居商参之分，实沈之土。郑处大辰之野，阏伯之地。军师所次，<br>故济得其名也。<br>△又东过郑县南，潧水从西北来注之。<br>洧水又东迳新郑县故城中。《左传·襄公元年》，晋韩厥、荀偃、帅诸侯伐<br>郑，入其郛，败其徒兵于洧上，是也。《竹书经年》：晋文侯二年，周宣王子多<br>父伐鄫。克之，乃居郑父之丘，名之曰郑，是曰桓公。皇甫士安《帝王世纪》<br>云：或言县故有熊氏之墟，黄帝之所都也。郑氏徙居之，故曰新郑矣。城内有遗<br>祠，名曰章乘，是也。<br>洧水又东为洧渊水。《春秋传》曰：龙斗于时门之外洧渊，即此潭也。今洧<br>水自郑城西北入，而东南流，迳郑城南，城之南门内，旧外蛇与内蛇斗，内蛇死。<br>六年，大夫傅瑕杀郑子纳厉公，是其征也。水南有郑庄公望母台。庄姜恶公寤生，<br>与段京居。段不弟，姜氏无训。庄公居夫人于城颍。誓曰：不及黄泉，无相见也。<br>故成台以望母，用伸在心之思，感考叔之言，忻大隧之赋，泄泄之慈有嘉，融融<br>之孝得常矣。<br>洧水又东与黄水合，《经》所谓潧水，非也。黄水出太山南黄泉，东南流<br>迳华城西。史伯谓郑桓公曰：华，君之土也。韦昭曰：华、国名矣。《史记》秦<br>昭王三十三年，白起攻魏，拔华阳，走芒卯，斩首十五万。司马彪曰：华阳，亭<br>名，在密县。嵇叔夜常采药于山泽，学琴于古人，即此亭也。黄水东南流，又与<br>一水合。水出华城南冈，一源两分，泉流派别，东为七虎涧水，西流即是水也。<br>其水西南流注于黄水，黄即《春秋》之所谓黄崖也。故杜预云：苑陵县西有黄水<br>者也。又东南流，水侧有二台，谓之积粟台，台东即二水之会也。捕章山水注之，<br>水出东捕章山，西流注于黄水。黄水又南至郑城北，东转于城东北，与黄沟合。<br>水出捕獐山，东南流至郑城东，北入黄水。黄水又东南，迳龙渊泉东南，七里沟<br>水注之，水出隟侯亭东南平地，东注，又屈而南流，迳升城东，又南历烛城西，<br>即郑大夫烛之武邑也。又南流注于洧水也。<br>△又东南过长社县北。<br>洧水东南流，南濮、北濮二水入焉。濮音仆。洧水又东南与龙渊水合，水出<br>长社县西北。有故沟，上承洧水，水盛则通注龙渊，水减则津渠辍流。其渎中泌<br>泉，南注东转为渊，渌水平潭，清洁澄深，俯视游鱼，类若乘空矣，所谓渊无潜<br>鳞也。又东迳长社县故城北，郑之长葛邑也。《春秋·隐公五年》，宋人伐郑，<br>围长葛是也。后社树暴长，故曰长社。魏颍川郡治也。余以景明中，出宰兹郡，<br>于南城西侧，修立客馆。版筑既兴，于土下得一树根，甚壮大，疑是故社怪长暴<br>茂者也。稽之故说，县无龙渊水名，盖出近世矣。京相璠《春秋土地名》曰：长<br>社北界有禀水。但是水导于隍堑之中，非北界之所谓。又按京、杜地名，并云：<br>长社县北有长葛乡。斯乃县徙于南矣。然则是水即禀水也。其水又东南迳棘城北，<br>《左传》所谓楚子伐郑，救齐，次于棘泽者也。禀水又东，左注洧水。<br>洧水又东南，分为二水也。其枝水东北注沙，一水东迳许昌县，故许男国也。<br>姜姓，四岳之后矣。《穆天子传》所谓天子见许男于洧上者也。汉章帝建初四年，<br>封马光为侯国。《春秋佐助期》曰：汉以许昌失天下。及魏承汉历，遂改名许昌<br>也。城内有景福殿基，魏明帝太和中造，准价八百余万。<br>洧水又东入汶仓城内，俗以是水为汶水，故有汶仓之名，非也，盖洧水之氏阝<br>阁耳。<br>洧水又东迳鄢陵县故城南。李奇曰：六国为安陵也。昔秦求易地，唐且受使<br>于此。汉高帝十二年，封都尉朱濞为侯国。王莽更名左亭。洧水又东，鄢陵陂水<br>注之，水出鄢陵南陂东，西南流注于洧水也。<br>△又东南过新汲县东北。<br>洧水自鄢陵东迳桐邱南，俗谓之天井陵，又曰冈，非也。<br>洧水又屈而南流，水上有梁，谓之桐门桥，藉桐邱以取称，亦言取桐门亭而<br>著目焉。然不知亭之所在，未之详也。<br>洧水又东南迳桐邱城，《春秋左传·庄公二十八年》，楚伐郑，郑人将奔桐<br>邱，即此城也。杜预《春秋释地》曰：颍川许昌城东北。京相璠曰：郑地也。今<br>图无，而城见存，西南去许昌故城可三十五里。俗名之曰堤，其城南即长堤，固<br>洧水之北防也。西南桐邱，其城邪长而不方，盖凭邱之称，即城之名矣。<br>洧水又东迳新汲县故城北。汉宣帝神雀二年，置于许之汲乡曲洧城，以河内<br>有汲县，故加新也。城有洧水南堤上。又东洧水右迤为濩陂。洧水又迳匡城南，<br>扶沟之匡亭也。又东，洧水左迤为鸭子陂，谓之大穴口也。<br>△又东南过茅城邑之东北。<br>洧水自大穴口东南迳洧阳城，西南迳茅城，东北又南，左合甲庚沟。沟水上<br>承洧水于大穴口，东北枝分，东迳洧阳故城南，俗谓之复阳城，非也。盖洧复字<br>类音读变。汉建安中封司空祭酒郭奉孝为侯国。其水又东南为鸭子陂，陂广一十<br>五里，馀波南入甲庚沟，西注洧，东北泻沙。<br>洧水又南迳一故城西，世谓之思乡城，西去洧水十五里。<br>洧水又右合濩陂水，水上承洧水于新汲县，南迳新汲县故城东，又南积而为<br>陂。陂之西北即长舍城，陂水东翼洧堤，西面茅邑，自城北门列筑堤道，迄于此<br>冈，世尚谓之茅冈，即《经》所谓茅城邑也。陂水北出，东入洧津，西北纳潩<br>流。<br>△又东过习阳城西，折入于颍。<br>洧水又东南迳辰亭东，俗谓之田城，非也。盖田、辰声相近，城亭音韵联故<br>也。《经》书：鲁宣公十一年，楚子、陈侯、郑伯盟于辰陵也。京相璠曰：颍川<br>长平有故辰亭。杜预曰：长平县东南有辰亭。今此城在长平城西北，长平城在东<br>南，或杜氏之谬，《传》书之误耳。长平东南涝陂北畔，有一阜，东西减里，南<br>北五十许步，俗谓之新亭台。又疑是杜氏所谓辰亭，而未之详也。<br>洧水又南迳长平县故城西，王莽之长正也。<br>洧水又南分为二水，枝水东出，谓之五梁沟。迳习阳城北，又东迳赭邱南，<br>邱上有故城。《郡国志》曰：长平故属汝南县，有赭邱城，即此城也。又东迳长<br>平城南，东注涝陂。洧水南出，谓之溪笼水，故水会有笼口之名矣。<br>洧水又东迳习阳城西，西南折入颍。《地理志》曰：洧水东南至长平县入颍<br>者也。<br>△潩水出河南密县大騩山。<br>大騩即具茨山也。黄帝登具茨之山，升于洪堤之上，受《神芝图》于黄盖<br>童子，即是山也。潩水出其阿流而为陂，俗谓之玉女池。东迳陉山北，《史记》<br>魏襄王六年，败楚于陉山者也。山上有郑祭仲冢。冢西有子产墓，累石为方坟，<br>坟东有庙，并东北向郑城。杜元凯言不忘本。际庙旧有一枯柏树，其尘根故株之<br>上，多生稚柏，列秀青青，望之，其奇可嘉矣。潩水又东南迳长社县故城西北，<br>南濮、北濮二水出焉。刘澄之著《永初记》云：《水经》，濮水源出大騩山，<br>东北流注泗。卫灵闻音于水上。殊为乖矣。余按《水经》为潩水，不为濮也。<br>是水首受潩水，川渠双引，俱东注洧。洧与之过沙，枝流派乱，互得通称。是<br>以《春秋·昭公九年》，迁城父人于陈，以夷濮西田益之。京相璠曰：以夷之濮<br>西田益也。杜预亦言，以夷田在濮水西者与城父人。服虔曰：濮，水名也。且字<br>类音同，津澜邈别，不得为北濮上源。师氏传音于其上矣。潩水又南迳钟亭西，<br>又东南迳皇亭西，又东南迳关亭西，又东南迳宛亭西，郑大夫宛射犬之故邑也。<br>潩水又南分为二水，一水南出迳胡城东，故颍阴县之狐人亭也。其水南结为陂，<br>谓之胡城陂。潩水自枝渠东迳曲强城东，皇陂水注之。水出西北皇台七女冈北，<br>皇陂即古长社县之浊泽也。《史记》魏惠王元年，韩懿侯与赵成侯合军伐魏，战<br>于浊泽是也。其陂北对鸡鸣城，即长社县之浊城也。陂水东南流迳明泉城北，故<br>颍阴县之狐宗乡也。又东合狐城陂水，水上承陂水，而东南流注于黄水，谓之合<br>作口。而东迳曲强城北，东流入潩水。时人谓之敕水，非也。敕、潩音相类，<br>故字从声变耳。潩水又迳东西二武亭间，两城相对，疑是古之岸门，史迁所谓<br>走犀首于岸门者也。徐广曰：颍阴有岸亭，未知是否？潩水又南迳射犬城东，<br>即郑公孙射犬城也，盖俗谬耳。潩水又南，迳颍阴县故城西。魏明帝封司空陈<br>群为侯国。其水自城西分为二，枝津东南出，又东迳许昌城南，东流入濩陂水。<br>潩水又东南，与宣梁陂水合，陂水上承狼陂，于颍阴城西南，陂南北二十里，<br>东西十里。《春秋左传》曰：楚子伐郑，师于狼渊是也。其水东南入许昌县，迳<br>巨陵城北，郑地也。《春秋左氏传·庄公十四年》，郑厉公获傅瑕于大陵。京相<br>璠曰：颍川临颍县东北二十五里，有故巨陵亭，古大陵也。其水又东积而为陂，<br>谓之宣梁陂也。陂水又东南入潩水。潩水又西南流迳陶城西，又东南迳陶陂<br>东。<br>△东南入于颍。潧水出郑县西北平地。<br>潧水出郐城西北溪络坞下。东南流迳贾复城西。东南流左合泌水，水出贾<br>复城东，南流注于潧。潧水又南，右会承云山水，水出西北承云山，东南历<br>浑子冈东注，世谓冈峡为五鸣口，东南流注于潧。潧水又东南流，历下田川，<br>迳郐城西，谓之为抑泉水也。故史伯答桓公曰：君以成周之众，奉辞伐罪，若克<br>虢、郐，君之土也。如前华后河，右洛左济，主芣騩而食潧洧，修典刑以守<br>之，可以少固，即谓此矣。潧水又南，悬流奔壑，崩注丈馀，其下积水成潭，<br>广四十许步，渊深难测。又南注于洧，《诗》所谓溱与洧者也，世亦谓之为郐水<br>也。<br>△东过其县北，又东南过其县东，又南入于洧水。<br>自郐、潧东南，更无别渎，不得迳新郑而会洧也。郑城东入洧者，黄崖水<br>也。盖《经》误证耳。<br>△渠水出荥阳北河，东南过中牟县之北。<br>《风俗通》曰：渠者，水所居也。渠水自河与泲乱流，东迳荥泽北，东南分<br>泲，历中牟县之圃田泽北，与阳武分水。泽多麻黄草。故《述征记》曰：践县境<br>便睹斯卉，穷则知逾界。今虽不能，然谅亦非谬。《诗》所谓东有圃草也。皇武<br>子曰：郑之有原圃，犹秦之有具圃。泽在中牟县西，西限长城，东极官渡，北佩<br>渠水，东西四十许里，南北二十许里。中有沙冈，上下二十四浦，津流迳通，渊<br>潭相接，各有名焉。有大渐、小渐大灰、小灰、义鲁、练秋、大白杨、小白杨、<br>散哧、禺中，羊圈、大鹄、小鹄、龙泽、密罗、大哀，小哀、大长、小长、大缩、<br>小缩、伯邱、大盖、牛眠、等浦，水盛则北注，渠溢则南播，故《竹书纪年》梁<br>惠成王十年，入河水于甫田，又为大沟而引甫水者也。又有一渎，自酸棘受河，<br>导自濮渎，历酸棘，迳阳武县南出。世谓之十字沟而属于渠。或谓是渎为梁惠之<br>年所开，而不能详也。斯浦乃水泽之所钟，为郑隰之渊薮矣。渠水右合五池沟。<br>沟上承泽水，下注渠，谓之五池口。魏嘉平三年，司马懿帅中军讨太尉王凌于寿<br>春，自彼而还，帝使侍中韦诞劳军于五池者也。今其地为五池乡矣。<br>渠水又东，不家沟水注之，水出京县东南梅山北溪。《春秋·襄公十八年》，<br>楚蒍子冯、公子格率锐师侵费，右回梅山。杜预曰：在密东北，即是山也。其水<br>自溪东北流，迳管城西，故管国也。周武王以封管叔矣，成王幼弱，周公摄政，<br>管叔流言曰：公将不利于孺子。公赋《鸱鸮》以伐之，即东山之师是也。《左传<br>·宣公十二年》，晋师救郑，楚次管以待之。杜预曰：京县东北有管城者是也。<br>俗谓之为管水。又东北分为二水；一水东北流，注黄雀沟，谓之黄渊，渊同一百<br>步。其一水东越长城东北流，水积为渊，南北二里，东西百步，谓之百尺水。北<br>入圃田泽，分为二水。一水东北迳东武强城北。《汉书·曹参传》称：击羽婴于<br>昆阳，追至页，还攻武强，因至荥阳。薛瓒云：按武强城在阳武县，即斯城也。<br>汉高帝六年，封骑将庄不识为侯国。又东北流左注于渠，为不家水口也。一水东<br>流，又屈而南转，东南注白沟也。<br>渠水又东，清池水注之，水出清阳亭西南平地，东北流迳清阳亭南，东流，<br>即故清人城也。《诗》所谓清人在彭，彭为高克邑也。故杜预《春秋释地》云：<br>中牟县西有清阳亭是也。清水又屈而北流，至清口泽，七虎涧水注之，水出华城<br>南冈，一源两派，津川趣别，西入黄崖沟，东为七虎溪，亦谓之为华水也。又东<br>北流，紫光沟水注之，水出华阳城东北，而东流，俗名曰紫光涧。又东北注华水。<br>华水又东迳棐城北，即北林亭也。《春秋》文公与郑伯宴于棐，子家赋《鸿雁》<br>者也。《春秋·宣公元年》，诸侯会于棐林以伐郑，楚救郑，遇于北林。服虔曰：<br>北林，郑南地也。京相璠曰：今荥阳苑陵县有故林乡，在新郑北，故曰北林也。<br>余按林乡故城，在新郑东如北七十许里，苑陵故城东南五十许里，不得在新郑北<br>也。考京、服之说，并为疏矣。杜预云：荥阳中牟县西南有林亭，在郑北。今是<br>亭南去新郑县故城四十许里。盖以南有林乡亭，故杜预据是为北林，最为密矣。<br>又以林乡为棐，亦或疑焉。诸侯会棐，楚遇于此，宁得知不在是而更指他处也？<br>积古之传，事或不谬矣。又东北迳鹿台南冈，北出为七虎涧，东流，期水注之，<br>水出期城西南平地，世号龙渊水。东北流，又北迳期城西，又北与七虎涧合，谓<br>之虎溪水，乱流东注，迳期城北，东会清口水。司马彪《郡国志》曰：中牟有清<br>口水，即是水也。清水又东北，白沟水注之。水有二源。北水出密之梅山东南，<br>而东迳靖城南，与南水合。南水出太山，西北流至靖城南，左注北水，即承水也。<br>《山海经》曰：承水出太山之阴，东北流注于役水者也。世亦谓之靖涧水也。又<br>东北流，太水注之。水出太山东平地。《山海经》曰：太水出于太山之阳，而东<br>南流注于役水。世谓之礼水也。东北迳武陵县城西，东北流注于承水。又东北入<br>黄瓮涧，北迳中阳城西。城内有旧台甚秀。台侧有陂池，池水清深。涧水又东，<br>屈迳其城北。《竹书纪年》梁惠成王十七年，郑釐侯来朝中阳者也。其水东北流<br>为白沟，又东北迳伯禽城北，盖伯禽之鲁往迳所由也。屈而南流，东注于清水，<br>即潘岳《都乡碑》所谓自中牟故县以西，西至于清沟，指是水也。乱流东迳中牟<br>宰鲁恭祠南。汉和帝时，右扶风鲁恭，字仲康，以太尉掾迁中牟令。政专德化，<br>不任刑罚，吏民敬信，蝗不入境。河南尹袁安疑不实，使部掾肥亲按行之。恭随<br>亲行阡陌，坐桑树下，雉止其旁。有小儿。亲曰：儿何不击雉？曰：将雏。亲起<br>曰：虫不入境，一异；化及鸟兽，二异；竖子怀仁，三异。久留非优贤，请还。<br>是年，嘉禾生县庭。安美其治，以状上之。征博士、待中，车驾每出，恭常陪乘。<br>上顾问民政，无所隐讳。故能遗爱自古，祠飨来今矣。沟水又东北迳沈清亭，疑<br>即博浪亭也。服虔曰：博浪，阳武南地名也，今有亭，所未详也。历傅浪泽，昔<br>张良为韩报仇于秦，以金椎击秦始皇，不中，中其副车于此。又北分为二水，枝<br>津东注役水。清水自枝流北注渠，谓之清沟口。<br>渠水又左迳阳武县故城南，东为官渡水，又迳曹太祖垒北，有高台谓之官渡<br>台，渡在中牟，故世又谓之中牟台。建安五年，太祖营官渡，袁绍保阳武。绍连<br>营稍前，依沙堆为屯，东西数十里。公亦分营相御，合战不利。绍进临官渡，起<br>土山地道以逼垒。公亦起高台以捍之，即中牟台也。今台北土山犹在。山之东悉<br>绍旧营，遗基并存。渠水又东迳田丰祠北。袁本初惭不纳其言，害之。时人嘉其<br>诚谋，无辜见戮，故立祠于是，用表袁氏覆灭之宜矣。<br>又东，役水注之。水出苑陵县西，隟侯亭东，世谓此亭为却城，非也，盖<br>隟、却声相近耳。中平陂，世名之泥泉也，即古役水矣。《山海经》曰：役山，<br>役水所出，北流注于河。疑是水也。东北流迳苑陵县故城北，东北流迳焦城东，<br>阳邱亭西，世谓之焦沟水。《竹书纪年》，梁惠成王十六年，秦公孙壮率师伐郑，<br>围焦城，不克，即此城也。俗谓之驿城，非也。役水自阳邱亭东流，迳山氏城北，<br>为高榆渊。《竹书纪年》，梁惠成王十六年，秦公孙壮率师城上枳、安陵山氏者<br>了。又东北为酢沟，又东北，鲁沟水出焉。役水又东北，泥沟水出焉。又东北为<br>八丈沟，又东，清水枝津注之，水自沈城东派，注于役水。又东迳曹公垒南，东<br>与沫水合。《山海经》云：沫山，沫水所出，北流注于役。今是水出中牟城西南，<br>疑即沫水也。东北流迳中牟县故城西，昔赵献侯自耿都此。班固云：赵自邯郸徙<br>焉。赵襄子时，佛肸以中牟叛，置鼎于庭，不与己者烹之，田英将褰裳赴鼎处也。<br>薛赞注《汉书》云：中牟在春秋之时，为郑之疆也。及三卿分晋，则在魏之邦土，<br>赵自漳北，不及此也。《春秋传》曰：卫侯如晋，过中牟。非卫适晋之次也。<br>《汲郡古文》曰：齐师伐赵东鄙，围中牟。此中牟不在赵之东也。按中牟当在漯<br>水之上矣。按《春秋》，齐伐晋夷仪，晋车千乘在中牟，卫侯过中牟，中牟人欲<br>伐之。卫褚师圃亡在中牟，曰：卫虽小，其君在，未可胜也。齐师克城而骄，遇<br>必败之，及败齐师。服虔不列中牟所在。杜预曰：今荥阳中有牟，回远，疑为非<br>也。然地理参差，土无常域，随其强弱，自相吞并，疆里流移，宁可一也？兵车<br>所指，迳纡难知。自魏徙大梁，赵以中牟易魏。故赵之南界，极于浮水，匪直专<br>漳也。赵自西取后止中牟。齐师伐其东鄙，于宜无嫌，而瓒径指漯水，空言中牟<br>所在，非论证也。汉高帝十二年，封单父圣为侯国。沫水又东北，注于役水。昔<br>魏太祖之背董卓也，间行出中牟，为亭长所录。郭长公《世语》云：为县所拘，<br>功曹请释焉。役水又东北迳中牟泽，即郑太叔攻萑蒲之盗于是泽也。其水东流，<br>北屈注渠。《续述征记》所谓自酱魁城到酢沟十里者也。渠水又东流而左会渊水，<br>其水上承圣女陂，陂周二百馀步，水无耗竭，湛然清满，而南流注于渠。渠水又<br>东南而注大梁也。<br>△又东至浚仪县。<br>渠水东南迳西赤城北，戴延之所谓西北有大梁亭，非也。《竹书纪年》，梁<br>惠成王二十八年，穰疵率师及郑孔夜战于深赫，郑师败逋，即此城也。左则故渎<br>出焉。秦始皇二十二年，王贲断故渠，引水东南出以灌大梁，谓之梁沟。又东迳<br>大梁城南，本《春秋》之阳武高阳乡也，于战国为大梁，周梁伯之故居矣。梁伯<br>好土功，大其城，号曰新里。民疲而溃，秦遂取焉。后魏惠王自安邑徙都之，故<br>曰梁耳。《竹书纪年》梁惠成王六年，四月甲寅，徙都于大梁，是也。秦灭魏以<br>为县。汉文帝封孝王于梁，孝王以土地下泾，东都睢阳，又改曰梁。自是置县，<br>以大梁城广，居其东城夷门之东。夷门即侯嬴抱关处也。《续述征记》以此城为<br>师旷城，言：郭缘生曾游此邑，践夷门，升吹台，终古之迹，缅焉尽在。余谓此<br>乃梁氏之台门，魏惠之朝居，非吹台也，当是误证耳。《西征记》论仪封人即此<br>县，又非也。《竹书纪年》梁惠成王三十一年三月，为大沟于北郛，以行圃田之<br>水。《陈留风俗传》曰：县北有浚水，像而仪之，故曰浚仪。余谓故汴沙为阴沟<br>矣。浚之故曰浚，其犹《春秋》之浚洙乎？汉氏之浚仪水。无他也，皆变名矣。<br>其国多池沼，时池中出神剑，到今其民像而作之，号大梁氏之剑也。<br>渠水又北屈，分为二水。《续述征记》曰：汴沙到浚仪而分也。汴东注，沙<br>南流。其水更南流，迳梁王吹台东。《陈留风俗传》曰：县有仓颉、师旷城，上<br>有列仟之吹台，北有牧泽，中出兰蒲，上多俊髦，衿带牧泽，方一十五里，俗谓<br>之蒲关泽，即谓此矣。梁王增筑以为吹台，城隍夷灭，略存故迹。今层台孤立于<br>牧泽之右矣，其台方一百许步，即阮嗣宗《咏怀诗》所谓驾言发魏都，南向望吹<br>台，箫管有遗音，梁王安在哉？晋世丧乱，乞活凭居，削堕，故基，遂成二层。<br>上基犹方四五十步，高一丈馀，世谓之乞活台，又谓之婆台城。渠水于此，有阴<br>沟、鸿沟之称焉。项羽与汉高分王，指是水以为东西之别。苏秦说魏襄王曰：大<br>王之地，南有鸿沟，是也。故尉氏县有波乡，波亭，鸿沟乡，鸿沟亭，皆藉水以<br>立称也。今萧县西亦有鸿沟亭，梁国睢阳县东有鸿口亭，先后谈者，亦指此以为<br>楚、汉之分王，非也。盖《春秋》之所谓红泽者也。<br>渠水右与汜水合，水上承役水于苑陵县，县故郑都民。王莽之左亭县也。役<br>水枝津东派为汜水者也，而世俗谓之泥沟水也。《春秋左传·僖公三十年》，晋<br>侯、秦伯围郑。晋军函陵，秦军汜南，所谓东汜者也。其水又东北迳中牟县南，<br>又东北迳中牟泽，与渊水合，水出中牟县故城北，城有层台。按郭长公《世语》<br>及干宝《晋记》并言：中牟县故魏任城王台下池中，有汉时铁锥，长六尺，入地<br>三尺，头西南指不可动，至月朔自正，以为晋氏中兴之瑞，而今不知所在。或言<br>在中阳城池台，未知焉是？渊水自池西出，屈迳其城西，而东南流注于汜。汜水<br>又东迳大梁亭南，又东迳梁台南，东注渠。渠水又东南流迳开封县，睢、涣二水<br>出焉。右则新沟注之。其水出逢池，池上承役水于苑陵县，别为鲁沟水，东南流<br>迳开封县故城北，汉高帝十一年，封陶舍为侯国也。《陈留志》称：阮简，字茂<br>宏，为开封令。县侧有劫贼，外白甚急数，简方围綦长啸。吏云：劫急。简曰：<br>局上有劫亦甚急。其耽乐如是。故《语林》曰：王中郎以围棋为坐隐，或亦谓之<br>为手谈，又谓之为棋圣。鲁沟南际富城，东南入百尺陂，即古之逢泽也。徐广<br>《史记音义》曰：秦孝公会诸侯于泽，汲郡墓《竹书纪年》作逢泽，斯其处也。<br>故应德琏《西征赋》曰：鸾衡东指，弭节逢泽。其水东北流为新沟。新沟又东北<br>流，迳牛首乡北，谓之牛建城。又东北注渠，即沙水也，音蔡，许慎正作沙音，<br>言水散石也。从水少，水少沙见矣。楚东有沙水。谓此水也。<br>△又屈南至扶沟县北。<br>沙水又东南迳牛首乡东南，鲁渠水出焉，亦谓之宋沟也。又迳陈留县故城南。<br>孟康曰：留，郑邑也，后为陈所并，故曰陈留矣。鲁沟水又东南迳围县故城北。<br>县苦楚难，修其干戈，以圉其患，故曰圉也。或曰，边陲之号矣。历万人散，王<br>莽之篡也，东郡太守翟义兴兵讨莽，莽遣奋威将军孙建，击之于圉北，义师大败，<br>尸积万数，血流溢道，号其处为万人散，百姓哀而祠之。又历鲁沟亭，又东南至<br>阳夏县故城西。汉高祖六年，封陈豨为侯国。鲁沟水又南入涡，今无水也。沙水<br>又东南迳斗城西，《左传·襄公三十年》，子产殡伯有尸，其臣葬之于是城也。<br>沙水又东南迳牛首亭东，《左传·桓公十四年》，宋人与诸侯伐郑东郊，取牛首<br>者也，俗谓之车牛城矣。沙水又东南，八里沟水出焉。又东南，迳陈留县裘氏乡<br>裘氏亭西，又迳澹台子羽冢东，与八里沟合。按《陈留风俗传》曰；陈留县裘氏<br>乡有澹台子羽冢，又有子羽祠，民祈祷焉。京相璠曰：今泰山南武城县，有澹台<br>子羽冢，县人也。未知孰是？因其方志所叙，就记缠络焉。沟水上承沙河而西南<br>流，迳牛首亭南，与百尺陂水合。其水自陂，南迳开封城东三里冈，左屈而西南<br>流转，注八里沟。又南得野兔水口。水上承西南兔氏亭北野兔陂，郑地也。《春<br>秋传》云：郑伯劳屈生于兔氏者也。陂水东北入八里沟，八里沟水又南迳石仓城<br>西，又南迳兔氏亭东，又南迳邵亭西，东入沙水。沙水南迳扶沟县故城东，县即<br>颍川之谷平乡也。有扶亭，又有洧水沟，故县有扶沟之名焉。建武元年，汉光武<br>封平狄将军朱鲔为侯国。沙水又东与康沟水合，水首受洧水于长社县东，东北迳<br>向冈西，即郑之向乡也。后人遏其上口，今水盛则北注，水耗则辍流。又有长明<br>沟水注之，水出苑陵县故城西北，县有二城，此则西城也。二城以东，悉多陂泽，<br>即古制泽也。京相璠曰：郑地。杜预曰：泽在荥阳苑陵县东，即《春秋》之制田<br>也。故城西北平地出泉，谓之龙渊泉。渊水流陵邱亭西，又西，重泉水注之，水<br>出城西北平地。泉涌南流，迳陵邱亭西，西南注龙渊水。龙渊水又东南迳凡阳亭<br>西，而南入白雁陂。陂在长社县东北，东西七里，南北十里，在林乡之西南。司<br>马彪《郡国志》曰：苑陵有林乡亭。白雁陂又引渎南流，谓之长明沟，东转北屈。<br>又东迳向城北，城侧向冈，《左传·襄公十一年》，诸侯伐郑师于向者也。又东<br>右<辶也>为染泽陂，而东注于蔡泽陂。长明沟水又东迳尉氏县故城南。圈称云：<br>尉氏，郑国之东鄙。弊狱官名也。郑大夫尉氏之邑。故栾盈曰：盈将归死于尉氏<br>也。沟渎自是三分，北分为康沟，东迳平陆县故城北。高后元年，封楚元王子礼<br>为侯国。建武元年，以户不满三千，罢为尉氏县之陵树乡，又有陵树亭，汉建安<br>中，封尚书荀攸为陵树乡侯。故《陈留风俗传》曰：陵树乡，故平陆县也。北有<br>大泽，名曰长乐厩。康沟水又东迳扶沟县之白亭北，《陈留风俗传》曰：扶沟县<br>有帛乡帛亭，名在七乡十二亭中。康沟水又东迳少曲亭。《陈留风俗传》曰：尉<br>氏县有少曲亭，俗谓之为小城也。又东南迳扶沟县故城东，而东南注沙水。沙水<br>又南会南水，其水南流，又分为二水。一水南迳关亭东，又东南流与左水合。其<br>水自枝渎南迳召陵亭西，疑即扶沟之亭也。而东南合右水，世以是水与鄢陵陂水<br>双导，亦谓之双沟。又东南入沙水。沙水南与蔡泽陂水合，水出鄢陵城西北。<br>《春秋·成公十六年》，晋、楚相遇于鄢陵，吕锜射中共王目，王召养由基，使<br>射杀之。亦子反醉酒自毙处也。陂东西五里，南北十里。陂水东迳匡城北，城在<br>新汲县之东北，即扶沟之匡亭也，亭在匡城乡。《春秋·文公元年》诸侯朝晋，<br>卫成公不朝，使孔达侵郑，伐绵訾及匡，即此邑也。今陈留、长垣县南有匡城，<br>即平邱之匡亭也。襄邑又有承匡城，然匡居陈、卫之间，亦往往有异邑矣。陂水<br>又东南至扶沟城北，又东南入沙水。沙水又南迳小扶城西，而东南流也。城即扶<br>沟县之平周亭，东汉和帝永元中，封陈敬王子恭为侯国。沙水又东南迳大扶城西，<br>城即扶乐故城也。城北二里有《袁梁碑》，云：梁，陈国扶乐人。后汉世祖建武<br>十七年，更封刘隆为扶乐侯，即此城也。涡水于是分焉，不得在扶沟北便分为二<br>水也。<br>△其一者，东南过陈县北。<br>沙水又东南迳东华城西，又东南，沙水枝渎西南达洧，谓之甲庚沟，今无水。<br>沙水又南与广漕渠合，上承庞官陂，云邓艾所开也。虽水流废兴，沟渎尚夥。昔<br>贾逵为魏豫州刺史，通运渠二百里馀，亦所谓贾侯渠也。而川渠迳复，交错畛陌，<br>无以辨之。沙水又东迳长平县故城北，又东南迳陈城北，故陈国也。伏羲、神农<br>并都之。城东北三十许里，犹有羲城实中。舜后妫满，为周陶正。武王赖其器用，<br>妻以元女太姬而封诸陈，以备三恪。太姬好祭祀，故《诗》所谓坎其击鼓，宛邱<br>之下。宛邱在陈城南道东。王隐云：渐欲平，今不知所在矣。楚讨陈，杀夏征舒<br>于栗门，以为夏州后。城之东门内有池，池水东西七十步，南北八十许步，水至<br>清洁而不耗竭，不生鱼草。水中有故台处，《诗》所谓东门之池也。城内有《汉<br>相王君造四县邸碑》，文字剥缺。不可悉识。其略曰：惟兹陈国，故曰淮阳郡，<br>云云：王君清惠著闻为百姓畏爱，求贤养士，千有馀人，赐与田宅。吏舍，自损<br>俸钱，助之成邸。五官掾西华陈骐等二百五人，以延熹二年云云，故其颂曰，修<br>德立功，四县回附。今碑之左右，遗墉尚存，其础犹在。时人不复寻其碑证，云<br>孔子庙学，非也。后楚襄王为秦所灭，徙都于此。文颍曰西楚矣，三楚斯其一焉。<br>城南郭里，又有一城，名曰淮阳城，子产所置也。汉高祖十一年，以为淮阳国。<br>王莽更名新平，县曰陈陵，故豫州治。王隐《晋书地道记》云：城北有故沙，名<br>之为死沙。而今水流津通，漕运所由矣。沙水又东南而南屈，迳陈城东，谓之百<br>尺沟。又南分为二水，沙水出焉。沟水东南流，谷水注之，水源上承涝陂。陂在<br>陈城西北，南暨牵城，皆为陂矣。陂水东流，谓之谷水，东迳涝城北，王隐曰：<br>牵北有谷水，是也，牵即柽矣。《经》书公会齐、宋于柽者也。杜预曰：柽即牵<br>也，在陈县西北为非，柽，小城也，在陈郡西南。谷水又东流迳陈城南，又东南<br>流入于沙水枝津，又东南流注于颍，谓之交口，水次大堰有，即古百尺堰也。<br>《魏书》《国志》曰：司马宣王讨太尉王凌，大军掩至百尺堨，即此堨也。<br>今俗呼之为山阳堰，非也。盖新水首受颍水于百尺沟，故堰兼有新阳之名也，以<br>是推之，悟故俗谓之非矣。<br>△又东南至汝南新阳县北。<br>沙水自百尺沟，东迳宁平县之故城南。《晋阳秋》称：晋太傅东海王越之东<br>奔也，石勒追之，燌尸于此。数十万众，敛手受害。勒纵骑围射，尸积如山。<br>王夷甫死焉。余谓后者所以智胜群情，辨者所以文身袪惑，夷甫虽体荷俊令，口<br>擅雌黄，汙辱君亲，获罪羯勒，史官方之华、王，谅为褒矣。沙水又东，积而为<br>陂，谓之阳都陂。明水注之，水上承沙水枝津，东出迳汝南郡之宜禄县故城北，<br>王莽之赏都亭也。明水又东北流注于陂，陂水东南流，谓之细水。又东迳新阳县<br>北，又东，高陂水东出焉。沙水又东，分为二水，即《春秋》所谓夷濮之水也。<br>枝津北迳谯县故城西，侧城入涡。沙水东南迳城父县西南，枝津出焉，俗谓之章<br>水也。一水东注，即濮水也。俗谓之父水也，东迳城父县之故城南，东流注也。<br>△又东南过山桑县北。<br>山桑故城在涡水北，沙水不得迳其北明矣，《经》言过北，误也。<br>△又东南过龙亢县南。<br>沙水迳故城北，又东南迳白鹿城北而东注也。<br>△又东南过义城县西，南入于淮。<br>义城县故属沛，后隶九江，沙水东流注于淮，谓之沙汭。京相璠曰：楚东地<br>也。《春秋左传·昭公二十七年》，楚令尹子常以舟师及沙汭而还。杜预曰：沙，<br>水名也。<br><hr>
