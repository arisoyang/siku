<h4>《史部·水经注·卷十一》<b class="x">作者：郦道元</b></h4>
<br>○易水<br>△易水出涿郡故安县阎乡西山。<br>易水出西山宽中谷，东迳五大夫城南。昔北平侯王谭，不同王莽之政。子兴，<br>生五子，并避时乱，隐居此山，故其旧居，世以为五大夫城，即此。潘岳《赞》<br>云：五王在中，庞葛连续者也。<br>易水又东，左与子庄溪水合。水北出子庄关，南流迳五公城西，屈迳其城南。<br>五公即王兴之五子也。光武即帝位，封为五侯：元才，北平侯；益才，安喜侯；<br>显才，蒲阴侯；仲才，新市侯；季才，唐侯，所谓中山之五王也，俗又以五公名<br>居矣。二城并广一里许，俱在罡阜之上，上邪而下方。其水东南入於易水。<br>易水又右会女思谷水。水出西南女思涧，东北流注于易，谓之三会口。<br>易水又东届关门城西南，即燕之长城门也，与樊石山水合。水源西出广昌县<br>之樊石山，东流迳覆釜山下，东流注于易水。<br>易水又东历燕之长城，又东迳渐离城南，盖太子丹馆高渐离处也。<br>易水又东迳武阳城南。盖易自宽中历武夫关东出，是兼武水之称，故燕之下<br>都，擅武阳之名。左得濡水枝津故渎。武阳大城东南小城，即故安县之故城也。<br>汉文帝封丞相申屠嘉为侯国。城东西二里，南北一里半。高诱云，易水迳故安城<br>南外东流，即斯水也。诱是涿人，事经明证。今水被城东南隅。世又谓易水为故<br>安河。武阳盖燕昭王之所城也，东西二十里，南北十七里，故傅逮《述游赋》曰：<br>出北蓟，历良乡，登金台，观武阳，两城辽廓，旧迹冥茫，盖谓是处也。易水东<br>流而出于范阳。<br>△东过范阳县南，又东过容城县南。<br>易水迳范阳县故城北。秦末，张耳、陈馀为陈胜略地燕、赵，命蒯通说之，<br>范阳先下，是也。汉景帝中三年，封匈奴降王代为侯国，王莽之通顺也。易水又<br>东与濡水合，水出故安县西北，穷独山南谷。东流与源泉水合，水发北溪，东南<br>流注濡水。濡水又东南，迳樊於期馆西，是其授首于荆轲处也。濡水又东南流，<br>迳荆轲馆北，昔燕丹纳田生之言，尊轲上卿，馆之于此。二馆之城，涧曲泉清，<br>山高林茂，风烟披薄，触目怡情，方外之士，尚凭依旧居，取畅林木。濡水又东<br>迳武阳城西北旧堨濡水枝流南入城，迳柏冢西。冢垣城侧，即水塘也。四周茔<br>域深广，有若城焉。其水侧有数陵坟高壮，望若青丘，询之古老，访之史籍，并<br>无文证。以私情求之，当是燕都之前故坟也，或言燕之坟茔，斯不然矣。其水之<br>故渎南出，屈而东转，又分为二渎。一水迳故安城西，侧城南注易水，夹塘崇峻，<br>邃岸高深，左右百步，有二钓台，参差交峙，迢递相望，更为佳观矣。其一水东<br>出注金台陂，陂东西六、七十步，南北五十步，侧陂西北有钓台，高丈馀，方可<br>四十步。陂北十馀步有金台，台上东西八十许步，南北如减，高十馀丈。昔慕容<br>垂之为范阳也，戍之，即斯台也。意欲图还上京，阻於行旅，造次不获遂心。北<br>有小金台，台北有兰马台，并悉高数丈，秀峙相对，翼台左右，水流径通，长庑<br>广宇，周旋被浦，栋堵咸沦，柱础尚存，是其基构，可得而寻。访诸耆旧，咸言<br>昭王礼宾，广延方士，至於郭隗、乐毅之徒，邹衍、剧辛之俦，宦游历说之民，<br>自远而届者多矣。不欲令诸侯之客，伺隟燕邦，故修建下都，馆之南垂。言燕<br>昭创之于前，子丹踵之于后，故雕墙败馆，尚传镌刻之石，虽无经记可凭，察其<br>古迹，似符宿传矣。濡水自堰又东，迳紫池堡西，屈而北流。又有浑塘沟水注之，<br>水出遒县西，白马山南溪中，东南流入濡水。濡水又东至塞口，古累石堰水处也。<br>濡水旧枝分南，入城东大陂，陂方四里，今无水。陂内有泉，渊而不流，际池北<br>侧，俗谓圣女泉。濡水又东，得白杨水口，水出遒县西山白杨岭下，东南流入濡<br>水，时人谓之虎眼泉也。濡水东合檀山水，水出遒县西北，檀山西南。南流与石<br>泉水会。水出石泉固东南隅，水广二十许步，深三丈。固在众山之内，平川之中，<br>四周绝涧阻水，八丈有馀，石高五丈，石上赤土又高一匹，壁立直上，广四十五<br>步。水之不周者，路不容轨，仅通人马，谓之石泉固。固上宿有白杨寺，是白杨<br>山神也。寺侧林木交荫，丛柯隐景。沙门释法澄建刹于其上，更为思玄之胜处也。<br>其水南流，注于檀水，故俗有并沟之称焉。其水又东南流，历故安县北，而南注<br>濡水。又东南流，于容城县西北，大利亭东南，合易水而注巨马水也。故《地理<br>志》曰：故安县阎乡，易水所出，至范阳入濡水。阚骃亦言是矣；又曰：濡水合<br>渠。许慎曰：濡水入涞。涞、渠二号，即巨马之异名。然二易俱出一乡，同入濡<br>水。北易至涿郡范阳县会北濡，又并乱流入涞，是则易水与诸水，互摄通称，东<br>迳容城县故城北，浑涛东注，至勃海平舒县与易水合。阚骃曰：涿郡西界代之易<br>水，而是水出代郡广昌县东南，郎山东北，燕王仙台东。台有三峰，甚为崇峻，<br>腾云冠峰，高霞翼岭，岫壑冲深，含烟罩雾。耆旧言燕昭王求仙处。范晔《后汉<br>书》云：中山简王焉之窆也，厚其葬，采涿郡山石以树坟茔。陵隧碑兽，并出此<br>山，谓之石虎山。山有所遗二石虎，后人因以名罡。罡之东麓，即泉源所导也。<br>《经》所谓阎乡西山，其水东流，有毖水南会，浑波同注，俗谓之为雹河。司马<br>彪《郡国志》曰：雹水出故安县。世祖令耿况击故安西山贼吴耐蠡，符雹上十馀<br>营，皆破之，即是水者也。<br>易水又东迳孔山北，山下钟乳穴，穴出佳乳，采者煹。火寻沙，入穴里许，<br>渡一水，潜流通注，其深可涉。于中众穴奇分，令出入者疑迷，不知所趣。每于<br>疑路，必有历记。返者乃寻孔以自达矣。上又有大孔，豁达洞开，故以孔山为名<br>也。其水又东，迳西故安城南，即阎乡城也。历送荆陉北，耆旧云，燕丹饯荆轲<br>於此，因而名焉。世代已远，非所详也。遗名旧传，不容不诠，庶广后人传闻之<br>听。<br>易水又东流，屈迳长城西，又东流，南迳武遂县南，新城县北。《史记》曰：<br>赵将李牧伐燕，取武遂、方城是也。俗又谓是水为武遂津。津北对长城门，谓之<br>汾门。《史记·赵世家》云：孝成王十九年，赵与燕易土，以龙兑、汾门与燕，<br>燕以葛城、武阳与赵，即此也。亦曰汾水门，又谓之梁门矣。易水东分为梁门陂。<br>易水又东，梁门陂水注之。水上承易水于梁门，东入长城，东北入陂，陂水北接<br>范阳陂，陂在范阳城西十里，方一十五里，俗亦谓之为盐台陂。陂水南通梁门淀，<br>方三里。淀水东南流，出长城注易，谓之范水，易水自下有范水通目，又东迳范<br>阳县故城南，即应劭所谓范水之阳也。<br>易水又东迳樊舆县故城北。汉武帝元朔五年，封中山靖王子刘条为侯国，王<br>莽更名握符矣。《地理风俗记》曰：北新城县东二十里，有樊舆亭，故县也。<br>易水又东迳容城县故城南。汉高帝八年，封赵将夜，于深泽，景帝中三年，<br>以封匈奴降王唯徐卢于容城，皆为侯国，王莽更名深泽。<br>易水又东，泥水注之。水上承二陂於容城县东南，谓之大泥淀、小泥淀，其<br>水南流注易水，谓之泥洞口。水侧有浑泥城，易水迳其南，东合滱水。故桑钦<br>曰：易水出北新城西北，东入滱。自下滱、易互受通称矣。易水又东，迳易<br>京南。汉末，公孙瓒害刘虞於蓟下。时童谣云：燕南垂，赵北际，惟有此中可避<br>世。瓒以易地当之，故自蓟徙临易水，谓之易京城，在易城西四五里。赵建武四<br>年，石虎有辽西南达易京，以京鄣至固，令二万人废坏之。今者城壁夷平，其楼<br>基尚存，犹高一匹馀。基上有井，世名易京楼，即瓒所堡也。故瓒所与子书云：<br>袁氏之攻，状若鬼神，冲梯舞于楼上，鼓角鸣于地中。即此楼也。<br>易水又东，迳易县故城南，昔燕文公徙易，即此城也。阚骃称：燕太子丹遣<br>荆轲刺秦王，与宾客知谋者祖道，皆素衣冠，送之于易水之上。荆轲起为寿，歌<br>曰：风萧萧兮易水寒，壮士一去兮不复还！高渐离击筑，宋如意和之。为壮声，<br>士发皆冲冠。为哀声，士皆流涕。疑于此也。余按遗传旧迹，多在武阳，似不饯<br>此也。汉景帝中三年，封匈奴降王仆<黑旦>为侯国也。<br>△又东过安次县南。<br>易水迳县南，鄚县故城北，东至文安县，与虖池合。《史记》苏秦曰，燕<br>长城以北，易水以南，正谓此水也。是以班固、阚骃之徒，咸以斯水谓之南易。<br>△又东过泉州县南，东入于海。<br>《经》书水之所历，沿次注海也。<br>○滱水<br>△滱水出代郡灵邱县高氏山。<br>即呕夷之水也，出县西北高氏山。《山海经》曰：高氏之山，滱水出焉，<br>东流注于河者也。其水东南流，山上有石铭，题言冀州北界，故世谓之石铭陉也。<br>其水又南陉候塘。候塘，川名也。又东合温泉水，水出西北暄谷，其水温热若汤，<br>能愈百疾，故世谓之温泉焉。东南流迳兴豆亭北，亭在南原上，欹倾而不正，故<br>世以欹城目之。水自原东流，注于滱水。又东，莎泉水注之，水导源莎泉南流，<br>水侧有莎泉亭。东南入于滱水。<br>又东迳灵邱县故城南。应劭曰，赵武灵王葬其东南二十里，故县氏之。县古<br>属代，汉灵帝光和元年，中山相臧旻上请别属也。瓒注《地理志》曰：灵邱之号，<br>在武灵王之前矣。又按司马迁《史记》，赵敬侯二年，败齐于灵邱，则名不因武<br>灵王事，如瓒《注》。<br>滱水自县南流入峡，谓之隘门，设隘于峡，以讥禁行旅。历南山，高峰隐<br>天，深溪埒谷。其水沿涧西转，迳御射台南，台在北阜上。台南有御射石碑。南<br>则秀嶂分霄，层崖刺天，积石之峻，壁立直上。车驾沿氵斥，每出是所游艺焉。<br>滱水西流，又南转东屈，迳北海王详之石碣南，《御射碑》石柱北，而南流也。<br>△东南过广昌县南。<br>滱水东迳嘉牙川，川有二水，南来注之。水出恒山北麓，稚川三合迳嘉牙<br>亭东，而北流注于滱水，水之北。山行即广昌县界。<br>滱水又东迳倒马关。关山险隘，最为深峭，势均诗人高冈之病良马，傅险<br>之行轩，故关受其名焉。关水出西南长溪下，东北历关，注滱。滱水南山上，<br>起御坐于松园，建祗洹于东圃，东北二面，岫鄣高深，霞峰隐日，水望澄明，渊<br>无潜甲。行李所迳，鲜不徘徊忘返矣。<br>△又东南过中山上曲阳县北，恒水从西来注之。<br>滱水自倒马关南流，与大岭水合。水出山西南大岭下，东北流出峡，峡右<br>山侧有祗洹精庐，飞陆陵山，丹盘虹梁，长津泛澜，萦带其下，东北流注于滱。<br>滱水又屈而东，合两岭溪水，水出恒山北阜，东北流历两岭间。北岭虽层陵云<br>举，犹不若南峦峭秀。自水南步远峰，石磴逶迤，沿途九曲。历睇诸山，咸为劣<br>矣。抑亦羊肠、邛来之类者也。齐、宋通和，路出其间。其水东北流，注于滱<br>水。<br>又东，左合悬水，水出山原岫盘谷，轻湍濬下，分石飞悬，水一匹有馀，直<br>灌山际，白波奋流，自成潭渚。其水东南流，扬湍注于滱。<br>滱水又东流历鸿山，世谓是处为鸿头，疑即《晋书地道记》所谓鸿上关者<br>也。关尉治北平，而画塞於望都，东北去北平不远，兼县土所极也。滱水于是<br>左纳鸿上水，水出西北近溪，东南流注於滱水也。<br>△又东过唐县南。<br>滱水又东，迳左人城南。应劭曰，中人城西北四十里，县有雹水，亦或谓<br>之为唐水也。水出中山城之西如北。城内有小山，在城西，侧而锐上，若委粟焉，<br>疑即《地道记》所云，望都县有委粟关也。俗以山在邑中，故亦谓之中山城，以<br>城中有山之水，因复谓之为广唐城也。《中山记》以为中人城，又以为鼓聚，殊<br>为乖谬矣。言城中有山，故曰中山也。中山郡治。京相璠曰：今中山望都东二十<br>里，有故中人城。望都城东有一城，名尧姑城，本无中人之传，璠或以为中人，<br>所未详也。《中山记》所言中人者，城东去望都故城一十馀里，二十里则减，但<br>苦其不东。观夫异说，咸为爽矣。今此城于卢奴城北如西六十里。城之西北，泉<br>源所导，西迳狼山北。郎，唐音读近，实兼唐水之称。西流历左人亭，注滱水。<br>又东左会一水。水出中山城北，郎山阜下，亦谓之唐水也。然于城非西北，<br>俗又名之为雹水，又兼二名焉。西南流入滱，并所未详，盖传疑耳。<br>滱水又东，恒水从西来注之，自下滱水兼纳恒川之通称焉，即《禹贡》<br>所谓恒卫既从也。<br>滱水又东，右苞马溺水，水出上曲阳城东北马溺山，东北流迳伏亭。《晋<br>书地道记》曰：望都县有马溺关。《中山记》曰：八渡、马溺，是山曲要害之地，<br>二关势接，疑斯城即是关尉宿治，异目之来，非所详矣。马溺水又东流注于滱。<br>滱水又东，迳中人亭南。《春秋左传·昭公十三年》，晋荀吴率师侵鲜虔<br>及中人，大获而归者也。滱水又东，迳京邱北，世谓之京陵，南对汉中山顷王<br>陵。滱水北对君子岸，岸上有哀王子宪王陵，坎下有泉源积水，亦曰泉上岸。<br>滱水又东，迳白土北，南即靖王子康王陵，三坟并列者是矣。滱水又东，<br>迳乐羊城北。《史记》称魏文侯使乐羊灭中山，盖其城攻中山所造也，故城得其<br>名。<br>滱水又东，迳唐县故城。南北二城，俱在滱水之阳，故曰滱水迳其南。<br>城西又有一水，导源县之西北平地，泉涌而出，俗亦谓之为唐水也。东流至唐城<br>西北隅，堨而为湖，俗谓之唐池。莲荷被水，嬉游多萃其上，信为胜处也。其<br>水南入小沟，下注滱水，自上历下，通禅唐川之兼称焉。应劭《地理风俗记》<br>曰：唐县西四十里得中人亭。今于此城取中人乡，则四十也。唐水在西北入滱，<br>与应符合。又言尧山者在南，则无山以拟之，为非也。阚骃《十三州志》曰：中<br>山治卢奴，唐县故城在国北七十五里。骃所说此则非也。《史记》曰：帝喾氏没，<br>帝尧氏作，始封于唐。望都县在南，今此城南对卢奴故城，自外无城以应之。考<br>古知今，事义全违。俗名望都故城，则八十许里，此城距中山城则七十里，验途<br>推邑，宜为唐城。城北去尧山五里，与七十五里之说相符，然则俗谓之都山，即<br>是尧山，在唐东北望都界。皇甫谧曰：尧山一名豆山。今山于城北如东，崭绝孤<br>峙，虎牙桀立。山南有尧庙，是即尧所登之山者也。《地理志》曰：尧山在南。<br>今考此城之南，又无山以应之，是故先后论者，咸以《地理志》之说为失。又即<br>俗说以唐城为望都城者，自北无城以拟之。假复有之，途程纡远，山河之状，全<br>乖古证，传为疏罔。是城西北，豆山西足，有一泉源，东北流迳豆山下，合苏水，<br>乱流转注，东入滱。是岂唐水乎？所未详也。又于是城之南如东一十馀里，有<br>一城，俗谓之高昌县城，或望都之故城也。故县目曰望都，县在唐南。皇甫谧曰：<br>相去五十里。稽诸城地，犹十五里，盖书误耳。此城之东，有山孤峙，世以山不<br>连陵，名之曰孤山。孤、都声相近，疑即所谓都山也。《帝王世纪》曰：尧母庆<br>都所居。张晏曰：尧山在北，尧母庆都山在南，登尧山见都山，故望都县以为名<br>也。唐亦中山城也，为武公之国，周同姓。其后桓公不恤国政，周王问太史馀曰：<br>今之诸侯，孰先亡乎？对曰：天生民而令有别，所以异禽兽也。今中山滛昏康<br>乐，逞欲无度，其先亡矣。后二年果灭。魏文侯以封太子击也。汉高祖立中山郡，<br>景帝三年为王国，王莽之常山也。魏皇始二年，破中山，立安州，天兴三年，改<br>曰定州，治水南卢奴县之故城。周之衰也，国有赤狄之难，齐桓霸诸侯，疆理邑<br>土，遣管仲攘夷狄，筑城以固之。昔耿伯昭归世祖于此处也。<br>滱水之右，卢水注之。水上承城内黑水池。《地理志》曰：卢水出北平，<br>疑为疏阔，阚骃、应劭之徒，咸亦言是矣。余按：卢奴城内西北隅，有水渊而不<br>流，南北一百步，东西百馀步，水色正黑，俗名曰黑水池。或云，水黑曰卢，不<br>流曰奴，故此城藉水以取名矣。池水东北，际水有汉中山王故宫处，台殿观榭，<br>皆上国之制。简王尊贵，壮丽有加。始筑两宫，开四门，穿城北累石为窦，通涿<br>唐水流于城中，造鱼池、钓台、戏马之观。岁久颓毁，遗基尚存，今悉加土为刹<br>利灵图。池之四周，民居骈比，填遍秽陋，而泉源不绝。暨赵石建武七年，遣北<br>中郎将始筑小城，兴起北榭，立宫造殿。后燕因其故宫，建都中山。小城之南，<br>更筑隔城，兴复宫观。今府榭犹传故制。自汉及燕，涿滱水迳石窦，石窦既毁，<br>池道亦绝，水潜流出城，潭积微涨，涓水东北注于滱。滱水又东，迳汉哀王<br>陵北，冢有二坟，故世谓之两女陵，非也。哀王是靖王之孙，康王之子也。<br>滱水又东，右会长星沟，沟出上曲阳县。西北长星渚，渚水东流，又合洛<br>光水，水出洛光沟，东入长星水，乱流东迳恒山下庙北。汉末丧乱，山道不通，<br>此旧有下阶神殿，中世以来岁书法族焉。晋、魏改有东西二庙，庙前有碑阙，坛<br>场列柏焉。其水又东迳上曲阳县故城北，本岳牧朝宿之邑也。古者，天子巡狩，<br>常以岁十一月至于北岳，侯、伯皆有汤沐邑以自斋洁。周昭王南征不还，巡狩礼<br>废，邑郭仍存。秦罢井田，因以立县，城在山曲之阳，是曰曲阳，有下，故此为<br>上矣。王莽之常山亭也。又东南流，胡泉水注之。水首受胡泉，迳上曲阳县南，<br>又东迳平乐亭北，左会长星川，东南迳卢奴城南，又东北，川渠之左，有张氏墓<br>冢，有《汉上谷太守议郎张平仲碑》，光和中立。川渠又东北合滱水，水有穷<br>通，不常津注。<br>△又东过安喜县南，<br>县故安险也，其地临险，有井、涂之难。汉武帝元朔五年，封中山靖王子刘<br>应为侯国，王莽更名宁险，汉章帝改曰安喜。《中山记》曰：县在唐水之曲，山<br>高岸险，故曰安险；邑丰民安，改曰安喜。秦氏建元中，唐水泛涨，高岸崩颓，<br>城角之下，有大积木，交横如梁柱焉。后燕之初，此木尚在，未知所从。余考记<br>稽疑，盖城地当初，山水渀荡，漂沦巨栰，阜积于斯，沙息壤加，渐以成地。<br>滱水又东迳乡城北，旧卢奴之乡也。《中山记》曰：卢奴有三乡，斯其一焉。<br>后隶安喜，城郭南有汉明帝时《孝子王立碑》。<br>△又东过安国县北。<br>滱水历县东，分为二水，一水枝分，东南流，迳解渎亭南。汉顺帝阳嘉元<br>年，封河间孝王子淑于解渎亭，为侯国，孙宏，即灵帝也。又东南迳任邱城南，<br>又东南迳安郭亭南。汉武帝元朔五年，封中山靖王子刘博为侯国。其水又东南流<br>入于虖池，滱水又东北流，迳解渎亭北，而东北注也。<br>△又东过博陵县南。<br>滱水东北，迳蠡吾县故城南。《地理风俗记》曰：县故饶阳之下乡者也。<br>自河间分属博陵。汉安帝永初七年，封河间王开子翼为都乡侯，顺帝永建五年更<br>为侯国也。<br>又东北，迳博陵县故城南，即古陆城，汉武帝元朔二年，封中山靖王子刘贞<br>为侯国者也。《地理风俗记》曰：博陵县，《史记》蠡吾故县矣。汉质帝本初元<br>年，继孝冲为帝，追尊父翼陵曰博陵，因以为县，又置郡焉，汉末，罢还安平。<br>晋太始元年复为国，今谓是城为博野城。滱水又东北，迳侯世县故城南，又东<br>北迳陵阳亭东，又北，左会博水。水出望都县，东南流，迳其县故城南，王莽更<br>名曰顺调矣。又东南潜入下地下。博水又东南循渎，重源涌发，东南迳三梁亭南，<br>疑即古勺梁也。《竹书纪年》曰：燕人伐赵，围浊鹿。赵灵王及代人救浊鹿，败<br>燕师于勺梁者也。今广昌东岭之东有山，俗名之曰浊鹿罗。城地不远，土势相邻，<br>以此推之，或近是矣，所未详也。博水又东南，迳谷梁亭南，又东迳阳城县，散<br>为泽渚，渚水潴涨，方广数里，匪直蒲笋是丰，实亦偏饶菱藕，至若娈童卯角，<br>弱年崽子，或单舟采菱，或叠舸折芰，长歌阳春，爱深渌水，掇拾者不言疲，谣<br>咏者自流响，于时行旅过瞩，亦有慰于羁望矣，世谓之为阳城淀也。阳城县故城<br>近在西北，故陂得其名焉。《郡国志》曰：蒲阴县有阳城者也。今城在县东南三<br>十里。其水又伏流循渎，屈清梁亭西北，重源又发。博水又东迳白堤亭南，又东<br>迳广望县故城北，汉武帝元朔二年，封中山靖王子刘忠为侯国。又东合堀沟，沟<br>上承清梁陂。又北迳清凉城东，即将梁也。汉武帝元朔二年，封中山靖王子刘朝<br>平为侯国。其水东北入博水，博水又东北，左则濡水注之。水出蒲阴县西、昌安<br>郭南。《中山记》曰：郭东有舜氏甘泉，有舜及二妃祠。稽诸传记，无闻此处，<br>世代云远，异说之来，于是乎在矣。其水自源东，迳其县故城南，枉渚回湍，率<br>多曲复，亦谓之为曲逆水也。张晏曰：濡水于城北，曲而西流，是受此名。故县<br>亦因水名而氏曲逆矣。《春秋左传·哀公四年》，齐国夏伐晋，取曲逆，是也。<br>汉高帝击韩王信，自代过曲逆，上其城，望室宇甚多，曰：壮哉！吾行天下，惟<br>洛阳与是耳。诏以封陈平为曲逆侯。王莽更名顺平。濡水又东，与苏水合，水出<br>县西南近山，东北流，迳尧姑亭南，又东迳其县入濡。濡水又东，得蒲水口，水<br>出西北蒲阳山，西南流，积水成渊，东西一百步，南北百馀步，深而不测。其水<br>又东南流，水侧有古神祠，世谓之为百祠，亦曰蒲上祠，所未详也。又南迳安阳<br>亭东。《晋书地道记》曰：蒲阴县有安阳关，盖安阳关都尉治。世俗名斯川为安<br>阳圹。蒲水又东南历圹，迳安阳关下，俗名关睾为唐头坂。出关北流，又东流，<br>迳夏屋故城，实中险绝。《竹书纪年》曰：魏殷臣、赵公孙裒伐燕还，取夏屋城<br>曲逆者也。其城东侧，因阿仍墉，筑一城，世谓之寡妇城。贾复从光武追铜马、<br>五幡于北平所作也。世俗音转，故有是名矣。其水又东南流，迳蒲阴县故城北。<br>《地理志》曰：城在蒲水之阴。汉章帝元和三年，行巡北岳，以曲逆名不善，因<br>山水之名，改曰蒲阴焉。水右合鱼水。水出北平县西南鱼山，山石若巨鱼，水发<br>其下，故世俗以物色名川。又东流注于蒲水，又东入濡。故《地理志》曰，蒲水、<br>苏水，并从县东入濡水。又东北迳乐城南，又东入博水，自下博水亦兼濡水通称<br>矣。《春秋·昭公七年》，齐与燕会于濡上。杜预曰：濡水出高昜县。东北至河<br>间鄚县入易水，是濡水与虖池，滱、易，互举通称矣。博水又东北，徐水注<br>之。水西出广昌县东南大岭下，世谓之广昌岭。岭高四十馀里，二十里中，委折<br>五回，方得达其上岭，故岭有五回之名。下望层山，盛若蚁垤，实兼孤山之称，<br>亦峻竦也。徐水三源奇发，齐泻一涧，东流北转，迳东山下。水西有《御射碑》。<br>徐水又北流，西屈迳南岩下。水阴又有一碑。徐水又随山南转，迳东岩下，水际<br>又有一碑。凡此三铭，皆翼对层峦，严障深高，壁立霞峙。石文云：皇帝以太延<br>元年十二月，车驾东巡，迳五回之险邃。览崇岸之竦峙，乃停驾路侧，援弓而射<br>之，飞矢逾于岩山，刊石用赞元功。夹碑并有层台二所，即御射处也。碑阴皆列<br>树碑官名。徐水屈东北迳郎山，又屈迳其山南，众岑竞举，若竖鸟翅，立石崭岩，<br>亦如剑杪，极地险之崇峭。汉武之世，戾太子以巫蛊出奔，其子远遁斯山，故世<br>有郎山之名。山南有《郎山君碑》，事具其文。徐水又迳郎山君中子，触锋将军<br>庙南。庙前有碑，晋惠帝永康元年八月十四日壬寅，发诏锡君父子法祠。其碑，<br>刘曜光初七年前顿邱太守郎宣、北平太守阳平包振等，共修旧碑，刻石树颂焉。<br>徐水又迳北平县县界，有汉熹平四年幽、冀二州以戊子诏书，遣冀州从事王球、<br>幽州从事张<阝良>郡县分境，立石标界，具揭石文也。徐水又东南流，历石门中，<br>世俗谓之龙门也。其山上合下开，开处高六丈，飞水历其间，南出，乘崖倾涧，<br>泄注七丈有馀，渀荡之音，奇为壮猛。触石成井，水深不测，素波自激，涛襄<br>四陆，瞰之者惊神，临之者骇魄矣。东南出山，迳其城中，有故碑是《太白君碑》，<br>郎山君之元子也，其水又东流，汉光武追铜马五幡於北平，破之顺水北，乘胜追<br>北，为其所败。短兵相接，光武自投崖下，遇突骑王丰，于是授马，退保范阳。<br>顺水盖徐水之别名也。徐水又东，迳蒲成北，又东迳清苑城，又东南与沈水合。<br>水出蒲城西，俗谓之泉头水也。《地理志》曰：北平县有卢水，即是水也。东迳<br>其城，又东南，左入徐水。《地理志》曰：东至高阳入博，今不能也。徐水又东，<br>左合曹水，水出西北朔宁县曹河泽，东南流，左合岐山之水。水出岐山，东迳邢<br>安城北，又东南入曹河。曹水又东南，迳北新城县故城南，王莽之朔宁县也。曹<br>水又东，入于徐水。徐水又东南迳一故城北，俗谓之祭隅城，所未详也。徐水又<br>东流入博水。《地理志》曰：徐水出北平，东至高阳，入于博。又东入滱。<br>《地理志》曰：博水自望都东至高阳，入于河。<br>△又东北入于易。<br>滱水又东北迳依城北，世谓之依城河。《地说》无依城之名，即古葛城也。<br>《郡国志》曰：高阳有葛城，燕以与赵者也。滱水又东北，迳阿陵县故城东，<br>王莽之阿陆也。建武二年，更封左将军任光为侯国。滱水东北至长城，注于易<br>水者也。<br><hr>
