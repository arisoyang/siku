<h4>《史部·水经注·卷二十》<b class="x">作者：郦道元</b></h4>
<br>○漾水丹水<br>△漾水出陇西氐道县嶓冢山，东至武都沮县为汉水。<br>常璩《华阳国志》曰：汉水有二源，东源出武都氐道县漾山，为漾水。《禹<br>贡》导漾东流为汉是也。西源出陇西西县嶓冢山，会白水，迳葭萌入汉。始源曰<br>沔。按沔水出东狼谷，迳沮县入汉。《汉中记》曰：嶓冢以东，水皆东流，嶓冢<br>以西，水皆西流。即其地势源流所归，故俗以嶓冢为分水岭。即此推沔水无西入<br>之理。刘澄之云，有水从沔阳县，南至梓潼汉寿，入大穴，暗通冈山。郭景纯亦<br>言是也。冈山穴小，本不容水，水成大泽而流，与汉合。庾仲雍又言，汉水自武<br>遂川，南入蔓葛谷，越野牛，迳至关城合西汉水。故诸言汉者，多言西汉水至葭<br>萌入汉。又曰：始源曰沔，是以《经》云漾水出氐道县东至沮县为汉水。东南至<br>广汉白水。诊其沿注，似与三说相符，而未极西汉之源矣。然东西两川，俱受沔、<br>汉之名者，义或在兹矣。班固《地理志》、司马彪、袁山松《郡国志》，并言汉<br>有二源，东出氐道，西出西县之嶓冢山。阚骃云：汉或为漾。漾水出昆仑西北隅，<br>至氐道，重源显发，而为漾水。又言，陇西西县嶓冢山，西汉水所出，南入广魏<br>白水。又云：漾水出獂道，东至武都入汉。许慎、吕忱并言漾水出陇西獂道，<br>东至武都为汉水，不言氐道。然獂道在冀之西北，又隔诸川，无水南入，疑出<br>獂道之为谬矣。又云：汉，漾也，东为沧浪水。《山海经》曰：嶓冢之山，汉<br>水出焉，而东南流注于江。然东西两川，俱出嶓冢而同为汉水者也。孔安国曰：<br>泉始出为漾。其犹濛耳。而常璩专为漾山漾水，当是作者附而为山水之殊目矣。<br>余按《山海经》漾水出昆仑西北隅，而南流注于丑涂之水。《穆天子传》曰：天<br>子自舂山西征，至于赤乌氏。己卯，北征，庚辰，济于洋水，辛巳，入于曹奴。<br>曹奴之人戏，觞天子于洋水之上，乃献良马九百，牛羊七千。天子使逢固受之。<br>天子乃赐之黄金之鹿，戏乃膜拜而受。余以太和中从高祖北巡，狄人犹有此献。<br>虽古今世殊，而所贡不异。然川流隐伏，卒难详照，地理潜閟，变通无方，复不<br>可全言阚氏之非也。虽津流派别，枝渠势悬，原始要终，潜流或一，故俱受汉、<br>漾之名，纳方土之称，是其有汉川、汉阳、广汉、汉寿之号，或因其始，或据其<br>终，纵异名互见，犹为汉、漾矣。川共目殊，或亦在斯。今西县嶓冢山，西汉水<br>所导也，然微涓细注，若通幕历，津注而已。西流与马池水合，水出上邽西南六<br>十馀里，谓之龙渊水，言神马出水，事同徐吾来渊之异，故因名焉。《开山图》<br>曰：陇西神马山有渊池，龙马所生。即是水也。其水西流，谓之马池川。又西流<br>入西汉水。西汉水又西南流，左得兰渠溪水，次西有山黎谷水，次西有铁谷水，<br>次西有石耽谷水，次西有南谷水，并出南山，扬湍北注。右得高望谷水，次西得<br>西溪水，次西得黄花谷水，咸出北山，飞波南入西汉水。又西南，资水注之。水<br>北出资川，导源四壑，南至资峡，总为一水，出峡西南流，注西汉水。西汉水又<br>西南得峡石水口，水出苑亭西草黑谷。三溪西南至峡石口，合为一渎，东南流，<br>屈而南注西汉水。西汉水又西南，合杨廉川水，水出西谷，众川泻流，合成一川。<br>东南流，迳西县故城北。秦庄公伐西戎，破之。周宣王与其先大骆犬邱之地，为<br>西垂大夫，亦西垂宫也，王莽之西治矣。建武八年，世祖至阿阳，窦融等悉会。<br>天水震动，隗嚣将妻子奔西城，从杨广。广死，嚣愁穷城守。时颍川贼起，车驾<br>东归，留吴汉、岑彭围嚣。岑等壅西谷水，以缣幔盛土为堤，灌城。城未没丈馀。<br>水穿壅不行，地中数丈涌出，故城不坏。王元请蜀救至，汉等退还上邽。但广、<br>廉字相状，后人因以人名名之，故习讹为杨廉也，置杨廉县焉。又东南流，右<br>会茅川水，水出西南戎溪，东北流，迳戎邱城南。吴汉之围西城，王捷登城，向<br>汉军曰：为隗王城守者，皆必死，无二心，愿诸将亟罢，请自杀以明之。遂刎颈<br>而死。又东北流，注西谷水，乱流东南，入于西汉水。西汉水又西南，迳始昌峡，<br>《晋书地道记》曰：天水始昌县，故西城也。亦曰清崖峡。西汉水又西南，迳严<br>备戍南，左则严备水自东南，西北注之。右则盐官水南入焉。水北有盐官，在嶓<br>冢西五十许里，相承营煮不辍，味与海盐同。故《地理志》云：西县有盐官是也。<br>其水东南迳严备戍西，东南入汉水。汉水又西南，合左谷水，水出南山穷溪，北<br>注汉水。又西南，兰皋水出西北五交谷，东南历祁山军，东南入汉水。汉水又西<br>南，迳祁山军南，鸡水出南鸡谷，北迳水南县西，北流注于汉。汉水又西，建安<br>川水入焉。其水导源建威西北山，白石戍东南，二源合注。东迳建威城南。又东<br>与兰坑水会，水出西南近溪，东北迳兰坑城西，东北流注建安水。建安水又东迳<br>兰坑城北，建安城南，其地故西县之历城也。杨定自陇右徙治历城，即此处也，<br>去仇池一百二十里，后改为建安城。其水又东合错水，水出错水戍东南，而东北<br>入建安水。建安水又东北，有雉尾谷水，又东北，有太谷水，又北，有小祁山水，<br>并出东溪，扬波西注。又北，左会胡谷水，水西出胡谷，东迳金盘、历城二军北，<br>军在水南层山上。其水又东注建安水。建安水又东北，迳塞峡。元嘉十九年，宋<br>太祖遣龙骧将军裴方明伐杨难当，难当将妻子北奔，安西参军鲁尚期追出塞峡，<br>即是峡矣。左山侧有石穴洞，人言潜通下辨，所未详也。其水出峡西北流，注汉<br>水。汉水北，连山秀举，罗峰竞峙。祁山在嶓冢之西七十许里，山上有城，极为<br>严固，昔诸葛亮攻祁山，即斯城也，汉水迳其南。城南三里，有亮故垒，垒之左<br>右，犹丰茂宿草，盖亮所植也，在上邽西南二百四十里。《开山图》曰：汉阳西<br>南有祁山，蹊径逶迤，山高严险，九州之名岨，天下之奇峻。今此山于众阜之中，<br>亦非为佶矣。汉水又西南，与甲谷水合，水出西南甲谷，东北流注汉水。汉水又<br>西，迳南岈北岈之中，上下有二城相对，左右坟垅低昂，亘山被阜。古谚云：南<br>岈北岈，万有馀家。诸葛亮《表》言：祁山去沮县五百里，有民万户，瞩其邱墟，<br>信为殷矣。汉水西南迳武植戍南。武植戍水发北山，二源奇发，合于安民戍南，<br>又南迳武植戍西，而西南流，注于汉水。汉水又西南，迳平夷戍南，又西南，夷<br>水注之。水出北山，南迳其戍，西南入汉水。汉水又西迳兰仓城南，又南，右会<br>两溪，俱出西山，东流注于汉水。张华《博物志》云：温水出鸟鼠山，下注汉水。<br>疑是此水，而非所详也。汉水又南入嘉陵道，而为嘉陵水。世俗名之为阶陵水，<br>非也。汉水又东南，得北谷水，又东南得城阶水，又东南得仓谷水，右三水并出<br>西溪，东流注汉水。汉水又东南迳瞿堆西，又屈迳瞿堆南，绝壁峭峙，孤险云高，<br>望之形若覆壶。高平地方二十馀里，羊肠蟠道三十六回，《开山图》谓之仇夷，<br>所谓积石嵯峨，嵚岑隐阿，者也。上有平田百顷，煮土成盐，因以百顷为号。山<br>上丰水泉，所谓清泉涌沸，润气上流者也。汉武帝元鼎六年开，以为武都郡。天<br>池大泽在西，故以都为目矣。王莽更名乐平郡，县曰循虏。常琚、范晔云：郡居<br>河池，一名仇池，地方百顷，即指此也。左右悉白马氐矣。汉献帝建安中，有天<br>水氐杨腾者，世居陇右，为氐大帅。子驹，勇健多计，徙居仇池。魏拜为百顷氐<br>王。汉水又东合洛谷水，水有二源，同注一壑於神蛇戍西。左右山溪多五色蛇，<br>性驯良，不为物毒。洛谷水又南迳虎馗戍东，又南迳仇池郡西，瞿堆东，西南入<br>汉水。汉水又东合洛溪水，水北发洛谷，南迳威武戍南，又西南与龙门水合，水<br>出西北龙门谷，东流与横水会，东北穷溪，即水源也。又南迳龙门戍东，又东南<br>入洛溪水，又东南迳上禄县故城西，修源濬导，迳引北溪，南总两川，单流纳汉。<br>汉水又东南迳浊水城南，又东南会平乐水，水出武阶东北四十五里，更驰。南溪<br>导源东北流，山侧有甘泉，涌波飞清，下注平洛水。又迳甘泉戍南，又东迳平洛<br>戍南，又东入汉，谓之会口。汉水东南迳修城道南。与修水合。水总二源，东北<br>合汉。汉水又东南于盘头郡南，与浊水合。水出浊城北，东流与丁令溪水会。其<br>水北出丁令谷，南迳武街城西，东南入浊水。浊水又东迳武街城南，故下辨县治<br>也。李琀、李稚以氐王杨难敌妻死，葬阴平。袭武街，为氐所杀于此矣，今广<br>业郡治。浊水又东，宏休水注之，水出北溪，南迳武街城东，而南流注于浊水。<br>浊水又东迳白石县南。《续汉书》曰：虞诩为武都太守，下辨东三十馀里有峡，<br>峡中白水生大石，障塞水流，春夏辄溢，败坏城郭。诩使人烧石，以醋灌之。石<br>皆碎裂，因镌去焉。遂无泛溢之害。浊水即白水之异名也。浊水又东南，泥阳水<br>北出泥谷，南迳白石县东，而南入浊水。浊水又东南与仇鸠水合，水发鸠溪，南<br>迳河池县故城西，王莽之乐平亭也。其水西南流注浊水。浊水又东南与河池水合，<br>水出河池北谷，南迳河池戍东，西南入浊水。浊水又东南，两当水注之。水出陈<br>仓县之大散岭，西南流入故道川，谓之故道水。西南迳故道城东，魏征仇池，筑<br>以置戍。与马鞍山水合。水东出马鞍山，历谷西流，至故道城东，西入故道水。<br>西南流，北川水注之，水出北洛<木煎>山南。南流迳唐仓城下。南至困冢川，入故<br>道水。故道水又西南历广香交，合广香川水，水出南由县利乔山，南流至广香川，<br>谓之广香川水。又南注故道水，谓之广香交。故道水又西南，入秦冈山，尚婆水<br>注之。山高入云，远望增状，若岭纡曦轩，峰枉月驾矣。悬崖之侧，列壁之上，<br>有神象若图，指状妇人之容。其形上赤下白，世名之曰圣女神，至于福应衍违，<br>方俗是祈。水源北出利乔山，南迳尚婆川，谓之尚婆水。历两当县之尚婆城南，<br>魏故道郡治也。西南至秦冈山，入故道水。故道水又右合黄卢山水，水出西北天<br>水郡黄卢山腹，历谷南流，交注故道水。故道水南入东益州之广业郡界，与沮水<br>枝津合，谓之两当溪，水上承武都沮县之沮水渎，西南流，注于两当溪。虞翊为<br>郡漕谷布在沮，从沮县至下辨，山道险绝，水中多石，舟车不通，驴马负运，僦<br>五致一。诩乃于沮受僦直，约自致之。即将吏民按行，皆烧石<木煎>木，开漕船道。<br>水运通利，岁省万计，以其僦廪与吏士，年四十馀万也。又西南，注于浊水，浊<br>水南迳盘头郡东，而南合凤溪水，水上承浊水于广业郡，南迳凤溪，中有二石双<br>高，其形若阙，汉世有凤凰止焉，故谓之凤凰台，北去郡三里。水出台下东南流，<br>左注浊水。浊水又南注汉水。汉水又东南历汉曲，迳挟崖，与挟崖水合。水西出<br>担潭交，东流入汉水。汉水又东，迳武兴城南，又东南与北谷水合，水出武兴东<br>北，而西南迳武兴城北，谓之北谷水。南转迳其城东，而南与一水合，水出东溪，<br>西流注北谷水。又南流，注汉水。汉水又西南，迳关城北，除水出西北除溪，东<br>南流入于汉。汉水又西南，迳通谷，通谷水出东北通溪，上承漾水，西南流，为<br>西汉水。汉水又西南，寒水注之，水东出寒川，西流入汉。汉水又西，迳石亭戍，<br>广平水西出百顷川，东南流注汉。又有平阿水，出东山，西流注汉水。汉水又迳<br>晋寿城西，而南合汉寿水。水源出东山，西迳东晋寿故城南，而西南入于汉水也。<br>△又东南至广魏白水县西。又东南至葭萌县东北，与羌水合。<br>白水西北出于临洮县西南西倾山，水色白浊，东南流与黑水合，水出羌中，<br>西南迳黑水城西，又西南入白水。白水又东迳洛和城南，洛和水西南出和溪，东<br>北流，迳南黑水城西，而北注白水。白水又东南迳邓至城南。又东南与大夷祝水<br>合，水出夷祝城西南，穷溪，北注夷水。又东北合羊洪水，水出东南羊溪，西北<br>迳夷祝城东，又西北流，屈而东北，注于夷水。夷水又东北入白水，白水又东，<br>与安昌水会，水源发卫大西溪，东南迳邓至安昌郡南，又东南，合无累水，无累<br>水出东北近溪，西南入安昌水。安昌水又东南入白水，白水又东南，入阴平，得<br>东维水，水出西北维谷，东南迳维城西，东南入白水。白水又东南，迳阴平道故<br>城南，王莽更名摧虏矣，即广汉之北部也。广汉属国都尉治，汉安帝永初三年分<br>广汉蛮夷置。有白马水，出长松县西南白马溪，东北迳长松县北，而东北注白水。<br>白水又东，迳阴平大城北，盖其渠帅自故城徙居也。白水又东，偃溪水出西南偃<br>溪，东北流迳偃城西，而东北流入白水。白水又东，迳偃城北，又东北，迳桥头。<br>昔姜维之将还蜀也，雍州刺史诸葛绪邀之于此，后期不及，故维得保剑阁，而钟<br>会不能入也。白水又与羌水合，自下羌水又得其通称矣。白水又东，迳郭公城南。<br>昔郭淮之攻廖化于阴平也，筑之，故因名焉。白水又东，雍川水出西南雍溪，东<br>北注白水。白水又东，合空泠水，傍溪西南，穷谷，即川源也。白水又东南与南<br>五部水会。水有二源，西源出五部溪，东南流，东源出郎谷，西南，合注白水。<br>白水又东南，迳建阳郡东，而北与一水合，二源同注，共成一溪，西南流入于白<br>水。白水又东南，迳白水县故城东，即白水郡治也。《经》云：汉水出其西，非<br>也。白水又东南，与西谷水相得，水出西溪，东流迳白水城南，东南入白水。白<br>水又南，左会东流水，东入，极溪，便即水源也。白水又南迳兴城东，又东南，<br>左得刺稽水口，溪东北出，便水源矣。白水又东南，清水左注之。庚仲雍曰：清<br>水自祁山来，合白水，斯为孟浪也。水出于平武郡东北，瞩累亘下，南迳平武城<br>东，屈迳其城南，又西历平洛郡东南，屈而南，迳南阳侨郡东北，又东南，迳新<br>巴县东北，又东南迳始平侨郡南，又东南迳小剑戍北，西去大剑三十里，连山绝<br>险，飞阁通衢，故谓之剑阁也。张载铭曰：一人守险，万夫趑趄。信然。故李特<br>至剑阁而叹曰：剑氏有如此地，而面缚于人，岂不奴才也？小剑水西南出剑谷，<br>东北流迳其戍下，入清水。清水又东南，注白水。白水又东南，迳吐费城南，即<br>西晋寿之东北也。东南流，注汉水。西晋寿，即蜀王弟葭萌所封，为苴侯邑，故<br>遂名城为葭萌矣。刘备改曰汉寿，太康中又曰晋寿。水有津关。善风角，弟子归，<br>元章封筒药授之，曰：路有急难，开之，生到葭萌，从者与津吏诤，打伤，开筒<br>得书，言其破头者，可以此药裹之。生乃欢服，还卒业焉。亦廉叔度抱父柩自沈<br>处也。<br>△又东南过巴郡阆中县。<br>阚骃曰：强水出阴平西北强山，一曰强川。姜维之还也，邓艾遣天水太守王<br>颀败之于强川，即是水也。其水东北，迳武都、阴平、梓潼、南安入汉水。汉水<br>又东南，迳津渠戍东，又南迳阆中县东，巴西郡治也。刘璋之分三巴，此其一焉。<br>阆水出阆阳县，而东迳其县南，又东注汉水。昔刘璋之攻霍峻于葭萌也，自此水<br>上。张达、范强害张飞于此县。汉水又东南，得东水口，水出巴岭，南历獠中，<br>谓之东游水。李寿之时，獠自牂柯北入，所在诸郡，布满山谷。其水西南，迳宋<br>熙郡东，又东南迳平城东，又东南，迳巴西郡东，又东入汉水。汉水又东，与濩<br>溪水合，水出獠中，世亦谓之为清水也。东南流，注汉水。汉水又东南，迳宕渠<br>县西，又东南，合宕渠水，水西北出南郑县巴岭，与盘余水同源派注，南流，谓<br>之北水，东南流，与难水合，水出东北小巴山，西南注之。又东南流，迳宕渠县，<br>谓之宕渠水，又东南，入于汉。<br>△又东南过江州县东，南入于江。<br>涪水注之。庚仲雍所谓涪内水者也。<br>△丹水出京兆上洛县西北冢领山，<br>一名高猪山也。丹水东南流，与清池水合，水源东北出清池山，西南流，入<br>于丹水。<br>△东南过其县南。<br>县故属京兆，晋分为郡。《地道记》曰：郡在洛上，故以为名。《竹书纪年》，<br>晋烈公三年，楚人伐我南鄙，至于上洛。楚水注之，水源出上洛县西南楚山，昔<br>四皓隐于楚山，即此山也。其水两源，合舍于四皓庙东，又东迳高车领南，翼带<br>众流，北转入丹水，领上有四皓庙。丹水自苍野，又东历兔和山，即春秋所谓左<br>师军于兔和，右师军于苍野者也。<br>△又东南过商县南，又东南至于丹水县，入于均。<br>契始封商。《鲁连子》曰：在太华之阳。皇甫谧、阚骃并以为上洛商县也。<br>殷商之名，起于此矣。丹水自商县东南流注，历少习，出武关。应劭曰：秦之南<br>关也，通南阳郡。《春秋左传·哀公四年》，楚左司马使谓阴地之命大夫士蔑曰：<br>晋、楚之盟，好恶同之，不然，将通于少习以听命者也。京相璠曰：楚通上洛<br>阨道也。汉祖下析、郦，攻武关。文颖曰：武关在析县西一百七十里，宏农界<br>也。丹水又东南流入臼口，历其戍下。又东南，析水出析县西北，宏农卢氏县大<br>蒿山。南流迳修阳县故城北，县即析之北乡也。又东入析县，流结成潭，谓之龙<br>渊，清深神异。耆旧传云：汉祖入关，迳观是潭，其下若有府舍焉。事既非恒，<br>难以详矣。其水又东迳其县故城北，盖《春秋》之白羽也。《左传·昭公十八年》，<br>楚使王子胜迁许于析，是也。郭仲产云：相承言此城汉高所筑，非也。馀按《史<br>记》楚襄王元年，秦出武关，斩众五万，取析一十五城。汉祖入关，亦言下析、<br>郦，非无城之言，修之则可矣。析水又历其县东，王莽更名县为古亭也。而南流<br>入丹水县，注于丹水，故丹水会均，有析口之称。丹水又东南，迳一故城南，名<br>曰三户城。昔汉祖入关，王陵起兵丹水，以归汉祖，此城，疑陵所筑也。丹水又<br>迳丹水县故城西南，县有密阳乡，古商密之地，昔楚申息之师所戍也，《春秋》<br>之三户矣。杜预曰：县北有三户亭。《竹书纪年》曰：壬寅，孙何侵楚入三户郛<br>者是也。水出丹鱼，先夏至十日夜，伺之，鱼浮水侧，赤光上照如火，纲而取之，<br>割其血以涂足，可以步行水上，长居渊中。丹水东南流，至其县南。黄水北出予<br>山黄谷，南迳丹水县，南注于丹水。黄水北有墨山，山石悉黑，缋彩奋发，黝焉<br>若墨，故谓之墨山。今河南新安县有石墨山，斯其类也。丹水南有丹崖山，山悉<br>赪壁霞举，若红云秀天，二岫更为殊观矣。丹水又南，迳南乡县故城东北。汉建<br>安中，割南阳右壤为南乡郡。逮晋封宣帝孙畅为顺阳王，因立为顺阳郡。而南乡<br>为县，旧治酂城。永嘉中，丹水浸没，至永和中，徙治南乡故城。城南门外，旧<br>有郡社柏树，大三十围。萧欣为郡，伐之，言有大蛇从树腹中坠下，大数围，长<br>三丈，群小蛇数十，随入南山，声如风雨。伐树之前，见梦于欣，欣不以厝意，<br>及伐之，更少日，果死。丹水又东，迳南乡县北。兴宁末，太守王靡之改筑今城。<br>城北半据在水中，左右夹涧深长。及春夏水涨，望若孤洲矣。城前有晋顺阳太守<br>丁穆碑，郡民范甯立之。丹水迳流两县之间，历於中之北，所谓商於者也。故张<br>仪说楚绝齐，许以商於之地六百里。谓以此矣。《吕氏春秋》曰：尧有丹水之战，<br>以服南蛮。即此水也。又南合均水，谓之析口。<br><hr>
