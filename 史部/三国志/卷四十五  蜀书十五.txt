<h4>《史部·三国志·卷四十五  蜀书十五》<b class="x">作者：裴松之注</b></h4>
<br>◎邓张宗杨传第十五<br>邓芝字伯苗，义阳新野人，汉司徒禹之后也。汉末入蜀，未见知待。时益州<br>从事张裕善相，芝往从之，裕谓芝曰：“君年过七十，位至大将军，封侯。”芝<br>闻巴西太守庞羲好士，往依焉。先主定益州，芝为郫邸阁督。先主出至郫，与语，<br>大奇之，擢为郫令，迁广汉太守。所在清严有治绩，入为尚书。<br>先主薨於永安。先是，吴王孙权请和，先主累遣宋玮、费祎等与相报答。丞<br>相诸葛亮深虑权闻先主殂陨，恐有异计，未知所如。芝见亮曰：“今主上幼弱，<br>初在位，宜遣大使重申吴好。”亮答之曰：“吾思之久矣，未得其人耳，今日始<br>得之。”芝问其人为谁？亮曰：“即使君也。”乃遣芝脩好於权。权果狐疑，不<br>时见芝，芝乃自表请见权曰：“臣今来亦欲为吴，非但为蜀也。”权乃见之，语<br>芝曰：“孤诚愿与蜀和亲，然恐蜀主幼弱，国小势偪，为魏所乘，不自保全，以<br>此犹豫耳。”芝对曰：“吴、蜀二国四州之地，大王命世之英，诸葛亮亦一时之<br>杰也。蜀有重险之固，吴有三江之阻，合此二长，共为唇齿，进可并兼天下，退<br>可鼎足而立，此理之自然也。大王今若委质於魏，魏必上望大王之入朝，下求太<br>子之内侍，若不从命，则奉辞伐叛，蜀必顺流见可而进，如此，江南之地非复大<br>王之有也。”权默然良久曰：“君言是也。”遂自绝魏，与蜀连和，遣张温报聘<br>於蜀。蜀复令芝重往，权谓芝曰：“若天下太平，二主分治，不亦乐乎！”芝对<br>曰：“夫天无二日，土无二王，如并魏之后，大王未深识天命者也，君各茂其德，<br>臣各尽其忠，将提枹鼓，则战争方始耳。”权大笑曰：“君之诚款，乃当尔邪！”<br>权与亮书曰：“丁厷掞张，【掞音夷念反，或作艳。臣松之案汉书礼乐志曰“长<br>离前掞光耀明”。左思蜀都赋“摛藻掞天庭”。孙权盖谓丁厷之言多浮艳也。】<br>阴化不尽；和合二国，唯有邓芝。”及亮北住汉中，以芝为中监军、扬武将军。<br>亮卒，迁前军师前将军，领衮州刺史，封阳武亭侯，顷之为督江州。权数与芝相<br>闻，馈遗优渥。延熙六年，就迁为车骑将军，后假节。十一年，涪陵国人杀都尉<br>反叛，芝率军征讨，即枭其渠帅，百姓安堵，【华阳国志曰：芝征涪陵，见玄猿<br>缘山。芝性好弩，手自射猿，中之。猿拔其箭，卷木叶塞其创。芝曰：“嘻，吾<br>违物之性，其将死矣！”一曰：芝见猿抱子在树上，引弩射之，中猿母，其子为<br>拔箭，以木叶塞创。芝乃叹息，投弩水中，自知当死。】十四年卒。<br>芝为【大】将军二十馀年，赏罚明断，善恤卒伍。身之衣食资仰於官，不苟<br>素俭，然终不治私产，妻子不免饥寒，死之日家无馀财。性刚简，不饰意气，不<br>得士类之和。於时人少所敬贵，唯器异姜维云。子良，袭爵，景耀中为尚书左选<br>郎，晋朝广汉太守。<br>张翼字伯恭，犍为武阳人也。高祖父司空浩，曾祖父广陵太守纲，皆有名迹。<br>【益部耆旧传曰：浩字叔明，治律、春秋，游学京师，与广汉钅覃粲、汉中李郃、<br>蜀郡张霸共结为友善。大将军邓骘辟浩，稍迁尚书仆射，出为彭城相，荐隐士闾<br>丘邈等，徵拜廷尉。延光三年，安帝议废太子，唯浩与太常桓焉、太仆来历议以<br>为不可。顺帝初立，拜浩司空，年八十三卒。续汉书曰：纲字文纪，少以三公子<br>经明行脩举孝廉，不就；司徒辟，以高第为侍御史。汉安元年，拜光禄大夫，与<br>侍中杜乔等八人同日受诏，持节分出，案行天下贪廉，墨绶有罪便收，刺史二千<br>石以驿表闻，威惠清忠，名振郡国，号曰八隽。是时，大将军梁冀侵扰百姓，乔<br>等七人皆奉命四出，唯纲独埋车轮於洛阳都亭不去，曰：“豺狼当路，安问狐狸？”<br>遂上书曰：“大将军梁冀、河南尹不疑，蒙外戚之援，荷国厚恩，以刍荛之姿，<br>安居阿保，不能敷扬五教，翼赞日月，而专为封豕长蛇，肆其贪饕，甘心好货，<br>纵恣无厌，多树谄谀以害忠良，诚天威所不赦，大辟所宜加也。谨条其无君之心<br>十五事於左，皆忠臣之所切齿也。”书奏御，京师震悚。时冀妹为皇后，内宠方<br>盛，冀兄弟权重於人主，顺帝虽知纲言不诬，然无心治冀。冀深恨纲。会广陵贼<br>张婴等众数万人杀刺史二千石，冀欲陷纲，乃讽尚书以纲为广陵太守；若不为婴<br>所杀，则欲以法中之。前太守往，辄多请兵，及纲受拜，诏问当得兵马几何，纲<br>对曰无用兵马，遂单车之官，径诣婴垒门，示以祸福。婴大惊惧，走欲闭门。纲<br>又於门外罢遣吏兵，留所亲者十馀人，以书语其长老素为婴所信者，请与相见，<br>问以本变，因示以诏恩，使还请婴。婴见纲意诚，即出见纲。纲延置上坐，问其<br>疾苦，礼毕，乃谓之曰：“前后二千石，多非其人，杜塞国恩，肆其私求。乡郡<br>远，天子不能朝夕闻也，故民人相聚以避害。二千石信有罪矣；为之者乃非义也。<br>忠臣不欺君以自荣，孝子不损父以求福，天子圣【人】仁，欲文德以来之，故使<br>太守来，思以爵禄相荣，不愿以刑也。今诚转祸为福之时也；若闻义不服，天子<br>赫然发怒，大兵云合，岂不危乎！宜深计其利害。”婴闻，泣曰：“荒裔愚人，<br>数为二千石所侵枉，不堪其困，故遂相聚偷生。明府仁及草木，乃婴等更生之泽，<br>但恐投兵之日，不免孥戮耳。”纲曰：“岂其然乎！要之以天地，誓之以日月，<br>方当相显以爵位，何祸之有乎？”婴曰：“苟赦其罪，得全首领以就农亩，则抱<br>戴没齿，爵禄非所望也。”婴虽为大贼，起於狂暴，自以为必死，及得纲言，旷<br>然开明，乃辞还营。明日，遂将所部万馀人，与妻子面缚诣纲降。纲悉释缚慰纳，<br>谓婴曰：“卿诸人一旦解散，方垂荡然，当条名上之，必受封赏。”婴曰：“乞<br>归故业，不愿以秽名汙明时也。”纲以其至诚，乃各从其意，亲为安处居宅。子<br>弟欲为吏者，随才任职，欲为民者，劝以农桑，田业并丰，南州晏然。论功，纲<br>当封，为冀所遏绝，故不得侯。天子美其功，徵欲用之。婴等上书，乞留在郡二<br>岁。建康元年，病卒官，时年三十六。婴等三百馀人，皆衰杖送纲丧至洛阳，葬<br>讫，为起冢立祠，四时奉祭，思慕如丧考妣。天子追念不已，下诏褒扬，除一子<br>为郎。】先主定益州，领牧，翼为书佐。建安末，举孝廉，为江阳长，徙涪陵令，<br>迁梓潼太守，累迁至广汉、蜀郡太守。建兴九年，为庲降都督、绥南中郎将。翼<br>性持法严，不得殊俗之欢心。耆率刘胄背叛作乱，翼举兵讨胄。胄未破，会被徵<br>当还，群下咸以为宜便驰骑即罪，翼曰：“不然。吾以蛮夷蠢动，不称职故还耳，<br>然代人未至，吾方临战场，当运粮积谷，为灭贼之资，岂可以黜退之故而废公家<br>之务乎？”於是统摄不懈，代到乃发。马忠因其成基以破殄胄，丞相亮闻而善之。<br>亮出武功，以翼为前军都督，领扶风太守。亮卒，拜前领军，追论讨刘胄功，赐<br>爵关内侯。延熙元年，入为尚书，稍迁督建威，假节，进封都亭侯，征西大将军。<br>十八年，与卫将军姜维俱还成都。维议复出军，唯翼廷争，以为国小民劳，<br>不宜黩武。维不听，将翼等行，进翼位镇南大将军。维至狄道，大破魏雍州刺史<br>王经，经众死於洮水者以万计。翼曰：“可止矣，不宜复进，进或毁此大功。”<br>维大怒。曰：“为蛇画足。”维竟围经於狄道，城不能克。自翼建异论，维心与<br>翼不善，然常牵率同行，翼亦不得已而往。景耀二年，迁左车骑将军，领冀州刺<br>史。六年，与维咸在剑阁，共诣降锺会于涪。明年正月，随会至成都，为乱兵所<br>杀。【华阳国志曰：翼子微，笃志好学，官至广汉太守。】<br>宗预字德艳，南阳安众人也。建安中，随张飞入蜀。建兴初，丞相亮以为主<br>簿，迁参军右中郎将。及亮卒，吴虑魏或承衰取蜀，增巴丘守兵万人，一欲以为<br>救援，二欲以事分割也。蜀闻之，亦益永安之守，以防非常。预将命使吴，孙权<br>问预曰：“东之与西，譬犹一家，而闻西更增白帝之守，何也？”预对曰：“臣<br>以为东益巴丘之戍，西增白帝之守，皆事势宜然，俱不足以相问也。”权大笑，<br>嘉其抗直，甚爱待之，见敬亚於邓芝、费祎。迁为侍中，徙尚书。延熙十年，为屯<br>骑校尉。时车骑将军邓芝自江州还，来朝，谓预曰：“礼，六十不服戎，而卿甫<br>受兵，何也？”预答曰：“卿七十不还兵，我六十何为不受邪？”【臣松之以为<br>芝以年啁预，是不自顾。然预之此答，触人所忌。载之记牒，近为烦文。】芝性<br>骄傲，自大将军费祎等皆避下之，而预独不为屈。预复东聘吴，孙权捉预手，涕<br>泣而别曰：“君每衔命结二国之好。今君年长，孤亦衰老，恐不复相见！”遗预<br>大珠一斛，【吴历曰：预临别，谓孙权曰：“蜀土僻小，虽云邻国，东西相赖，<br>吴不可无蜀，蜀不可无吴，君臣凭恃，唯陛下重垂神虑。”又自说“年老多病，<br>恐不复得奉圣颜”。孙盛曰：夫帝王之保，唯道与义，道义既建，虽小可大，殷、<br>周是也。苟任诈力，虽强必败，秦、项是也。况乎居偏鄙之城，恃山水之固，而<br>欲连横万里，永相资赖哉？昔九国建合从之计，而秦人卒并六合；嚣、述营辅车<br>之谋，而光武终兼陇、蜀。夫以九国之强，陇、汉之大，莫能相救，坐观屠覆。<br>何者？道德之基不固，而强弱之心难一故也。而云“吴不可无蜀，蜀不可无吴”，<br>岂不谄哉！】乃还。迁后将军，督永安，就拜征西大将军，赐爵关内侯。景耀元<br>年，以疾徵还成都。后为镇军大将军，领兖州刺史。时都护诸葛瞻初统朝事，廖<br>化过预，欲与预共诣瞻许。预曰：“吾等年逾七十，所窃已过，但少一死耳，何<br>求於年少辈而屑屑造门邪？”遂不往。<br>廖化字元俭，本名淳，襄阳人也。为前将军关羽主簿，羽败，属吴。思归先<br>主，乃诈死，时人谓为信然，因携持老母昼夜西行。会先主东征，遇於秭归。先<br>主大悦，以化为宜都太守。先主薨，为丞相参军，后为督广武，稍迁至右车骑将<br>军，假节，领并州刺史，封中乡侯，以果烈称。官位与张翼齐，而在宗预之右。<br>【汉晋春秋曰：景耀五年，姜维率众出狄道，廖化曰：“‘兵不戢，必自焚’，<br>伯约之谓也。智不出敌，而力少於寇，用之无厌，何以能立？诗云‘不自我先，<br>不自我后’，今日之事也。”】<br>咸熙元年春，化、预俱内徙洛阳，道病卒。<br>杨戏字文然，犍为武阳人也。少与巴西程祁公弘、巴郡杨汰季儒、蜀郡张表<br>伯达并知名。戏每推祁以为冠首，丞相亮深识之。戏年二十馀，从州书佐为督军<br>从事，职典刑狱，论法决疑，号为平当，府辟为属主簿。亮卒，为尚书右选部郎，<br>刺史蒋琬请为治中从事史。琬以大将军开府，又辟为东曹掾，迁南中郎参军，副<br>贰庲降都督，领建宁太守。以疾徵还成都，拜护军监军，出领梓潼太守，入为射<br>声校尉，所在清约不烦。延熙二十年，随大将军姜维出军至芒水。戏素心不服维，<br>酒后言笑，每有傲弄之辞。维外宽内忌，意不能堪，军还，有司承旨奏戏，免为<br>庶人。后景耀四年卒。<br>戏性虽简惰省略，未尝以甘言加人，过情接物。书符指事，希有盈纸。然笃<br>於旧故，居诚存厚。与巴西韩俨、黎韬童幼相亲厚，后俨痼疾废顿，韬无行见捐，<br>戏经纪振恤，恩好如初。又时人谓谯周无当世才，少归敬者，唯戏重之，尝称曰：<br>“吾等后世，终自不如此长儿也。”有识以此贵戏。<br>张表有威仪风观，始名位与戏齐，后至尚书，督庲降后将军，先戏没。祁、<br>汰各早死。【戏同县后进有李密者，字令伯。华阳国志曰：密祖父光，朱提太守。<br>父早亡。母何氏，更適人。密见养於祖母。治春秋左氏传，博览多所通涉，机警<br>辩捷。事祖母以孝闻，其侍疾则泣涕侧息，日夜不解带，膳饮汤药，必自口尝。<br>本郡礼命不应，州辟从事尚书郎，大将军主簿，太子洗马，奉使聘吴。吴主问蜀<br>马多少，对曰：“官用有馀，人间自足。”吴主与群臣汎论道义，谓宁为人弟，<br>密曰：“愿为人兄矣。”吴主曰：“何以为兄？”密曰：“为兄供养之日长。”<br>吴主及群臣皆称善。蜀平后，征西将军邓艾闻其名，请为主簿，及书招，欲与相<br>见，皆不往。以祖母年老，心在色养。晋武帝立太子，徵为太子洗马，诏书累下，<br>郡县偪遣，於是密上书曰：“臣以险衅，夙遭闵凶，生孩六月，慈父见背，行年<br>四岁，舅夺母志。祖母刘，愍臣孤弱，躬见抚养。臣少多疾病，九岁不行，零丁<br>孤苦，至於成立，既无伯叔，终鲜兄弟，门衰祚薄，晚有儿息。外无期功强近之<br>亲，内无应门五尺之童，茕茕孑立，形影相吊。而刘早婴疾病，常在床蓐，臣侍<br>汤药，未曾废离。逮奉圣朝，沐浴清化，前太守臣逵察臣孝廉，后刺史臣荣举臣<br>秀才，臣以供养无主，辞不赴命。诏书特下，拜臣郎中，寻蒙国恩，除臣洗马，<br>猥以微贱，当侍东宫，非臣陨首所能上报。臣具表闻，辞不就职。诏书切峻，责<br>臣逋慢，郡县偪迫，催臣上道，州司临门，急於星火。臣欲奉诏奔驰，则刘病日<br>笃，苟顺私情，则告诉不许，臣之进退，实为狼狈。伏惟圣朝以孝治天下，凡在<br>故老，犹蒙矜愍，况臣孤苦，特为尤甚。且臣少仕伪朝，历职郎署，本图宦达，<br>不矜名节。今臣亡国贱俘，至微至陋，猥蒙拔擢，宠命优渥，岂敢盘桓，有所希<br>冀？但以刘日薄西山，气息奄奄，人命危浅，朝不虑夕。臣无祖母，无以至今日，<br>祖母无臣，亦无以终馀年，母孙二人，更相为命，是以区区不敢废远。臣今年四<br>十有四，祖母刘今年九十有六，是臣尽节於陛下之日长，报养刘之日短也。乌鸟<br>私情，愿乞终养。臣之辛苦，非徒蜀之人士及二州牧伯所见明知，皇天后土，实<br>所共鉴。愿陛下矜愍愚诚，听臣微志，庶刘侥幸，保卒馀年。臣生当陨首，死当<br>结草，臣不胜犬马怖惧之情！”武帝览表曰：“密不空有名也。”嘉其诚款，赐<br>奴婢二人，下郡县供养其祖母奉膳。及祖母卒，服终，从尚书郎为河内温县令，<br>政化严明。中山诸王每过温县，必责求供给，温吏民患之。及密至，中山王过县，<br>欲求刍茭薪蒸，密笺引高祖过沛，宾礼老幼，桑梓之供，一无烦扰，“伏惟明王<br>孝思惟则，动识先戒，本国望风，式歌且舞，诛求之碎，所未闻命。”自后诸王<br>过，不敢有烦。陇西王司马子舒深敬友密，而贵势之家惮其公直。密去官，为州<br>大中正，性方直，不曲意势位。后失荀勖、张华指，左迁汉中太守，诸王多以为<br>冤。一年去官，年六十四卒。著述理论十篇，安东将军胡熊与皇甫士安并善之。】<br>戏以延熙四年著季汉辅臣赞，其所颂述，今多载于蜀书，是以记之於左。自<br>此之后卒者，则不追谥，故或有应见称纪而不在乎篇者也。其戏之所赞而今不作<br>传者，余皆注疏本末於其辞下，可以觕知其仿佛云尔。<br>昔文王歌德，武王歌兴，夫命世之主，树身行道，非唯一时，亦由开基植绪，<br>光于来世者也。自我中汉之末，王纲弃柄，雄豪并起，役殷难结，生人涂地。於<br>是世主感而虑之，初自燕、代则仁声洽著，行自齐、鲁则英风播流，寄业荆、郢<br>则臣主归心，顾援吴、越则贤愚赖风，奋威巴、蜀则万里肃震，厉师庸、汉则元<br>寇敛迹，故能承高祖之始兆，复皇汉之宗祀也。然而奸凶怼险，天征未加，犹孟<br>津之翔师，复须战於鸣条也。天禄有终，奄忽不豫。虽摄归一统，万国合从者，<br>当时俊乂扶携翼戴，明德之所怀致也，盖济济有可观焉。遂乃并述休风，动于后<br>听。其辞曰：<br>皇帝遗植，爰滋八方，别自中山，灵精是锺，顺期挺生，杰起龙骧。始于燕、<br>代，伯豫君荆，吴、越凭赖，望风请盟，挟巴跨蜀，庸汉以并。乾坤复秩，宗祀<br>惟宁，蹑基履迹，播德芳声。华夏思美，西伯其音，开庆来世，历载攸兴。──<br>赞昭烈皇帝<br>忠武英高，献策江滨，攀吴连蜀，权我世真。受遗阿衡，整武齐文，敷陈德<br>教，理物移风，贤愚竞心，佥忘其身。诞静邦内，四裔以绥，屡临敌庭，实耀其<br>威，研精大国，恨於未夷。──赞诸葛丞相<br>司徒清风，是咨是臧，识爱人伦，孔音锵锵。──赞许司徒<br>关、张赳赳，出身匡世，扶翼携上，雄壮虎烈。藩屏左右，翻飞电发，济于<br>艰难，赞主洪业，侔迹韩、耿，齐声双德。交待无礼，并致奸慝，悼惟轻虑，陨<br>身匡国。──赞关云长、张益德<br>骠骑奋起，连横合从，首事三秦，保据河、潼。宗计於朝，或异或同，敌以<br>乘衅，家破军亡。乖道反德，讬凤攀龙。──赞马孟起<br>翼侯良谋，料世兴衰，委质于主，是训是谘，暂思经算，睹事知机。──赞<br>法孝直<br>军师美至，雅气晔晔，致命明主，忠情发臆，惟此义宗，亡身报德。──赞<br>庞士元<br>将军敦壮，摧峰登难，立功立事，于时之幹。──赞黄汉升<br>掌军清节，亢然恒常，谠言惟司，民思其纲。──赞董幼宰<br>安远强志，允休允烈，轻财果壮，当难不惑，以少御多，殊方保业。──赞<br>邓孔山<br>孔山名方，南郡人也。以荆州从事随先主入蜀。蜀既定，为犍为属国都尉，<br>因易郡名，为朱提太守，选为安远将军、庲降都督，住南昌县。章武二年卒。失<br>其行事，故不为传。<br>扬威才幹，欷歔文武，当官理任，衎衎辩举，图殖财施，有义有叙。──赞<br>费宾伯<br>宾伯名观，江夏鄳人也。刘璋母，观之族姑，璋又以女妻观。观建安十八<br>年参李严军，拒先主於绵竹，与严俱降，先主既定益州，拜为裨将军，后为巴郡<br>太守、江州都督，建兴元年封都亭侯，加振威将军。观为人善於交接。都护李严<br>性自矜高，护军辅匡等年位与严相次，而严不与亲亵；观年少严二十馀岁，而与<br>严通狎如时辈云。年三十七卒。失其行事，故不为传。<br>　屯骑主旧，固节不移，既就初命，尽心世规，军资所恃，是辨是裨。──赞<br>王文仪<br>尚书清尚，敕行整身，抗志存义，味览典文，倚其高风，好侔古人。──赞<br>刘子初<br>安汉雍容，或婚或宾，见礼当时，是谓循臣。──赞麋子仲<br>少府修慎，鸿胪明真，谏议隐行，儒林天文。宣班大化，或首或林。──赞<br>王元泰、何彦英、杜辅国、周仲直<br>王元泰名谋，汉嘉人也。有容止操行。刘璋时，为巴郡太守，还为州治中从<br>事。先主定益州，领牧，以为别驾。先主为汉中王，用荆楚宿士零陵赖恭为太常，<br>南阳黄柱为光禄勋，谋为少府；建兴初，赐爵关内侯，后代赖恭为太常。恭、柱、<br>谋皆失其行事，故不为传。恭子厷，为丞相西曹令史，随诸葛亮於汉中，早夭，<br>亮甚惜之，与留府长史参军张裔、蒋琬书曰：“令史失赖厷，掾属丧杨颙，为朝<br>中损益多矣。”颙亦荆州人也。后大将军蒋琬问张休曰：“汉嘉前辈有王元泰，<br>今谁继者？”休对曰：“至於元泰，州里无继，况鄙郡乎！”其见重如此。【襄<br>阳记曰：杨颙字子昭，杨仪宗人也。入蜀，为巴郡太守，丞相诸葛亮主簿。亮尝<br>自校簿书，颙直入谏曰：“为治有体，上下不可相侵，请为明公以作家譬之。今<br>有人使奴执耕稼，婢典炊爨，鸡主司晨，犬主吠盗，牛负重载，马涉远路，私业<br>无旷，所求皆足，雍容高枕，饮食而已，忽一旦尽欲以身亲其役，不复付任，劳<br>其体力，为此碎务，形疲神困，终无一成。岂其智之不如奴婢鸡狗哉？失为家主<br>之法也。是故古人称坐而论道谓之三公，作而行之谓之士大夫。故邴吉不问横道<br>死人而忧牛喘，陈平不肯知钱谷之数，云自有主者，彼诚达於位分之体也。今明<br>公为治，乃躬自校簿书，流汗竟日，不亦劳乎！”亮谢之。后为东曹属典选举。<br>颙死，亮垂泣三日。】　　何彦英名宗，蜀郡郫人也。事广汉任安学，精究安术，<br>与杜琼同师而名问过之。刘璋时，为犍为太守。先主定益州，领牧，辟为从事祭<br>酒。后援引图、谶，劝先主即尊号。践阼之后，迁为大鸿胪。建兴中卒。失其行<br>事，故不为传。子双，字汉偶。滑稽谈笑，有淳于髡、东方朔之风。为双柏长。<br>早卒。<br>车骑高劲，惟其泛爱，以弱制强，不陷危坠。──赞吴子远　　子远名壹，<br>陈留人也。随刘焉入蜀。刘璋时，为中郎将，将兵拒先主於涪，诣降。先主定益<br>州，以壹为护军讨逆将军，纳壹妹为夫人。章武元年，为关中都督。建兴八年，<br>与魏延入南安界，破魏将费瑶，徙亭侯，进封高阳乡侯，迁左将军。十二年，丞<br>相亮卒，以壹督汉中，车骑将军，假节，领雍州刺史，进封济阳侯。十五年卒。<br>失其行事，故不为传。壹族弟班，字元雄，大将军何进官属吴匡之子也。以豪侠<br>称，官位常与壹相亚。先主时，为领军。后主世，稍迁至骠骑将军，假节，封绵<br>竹侯。<br>安汉宰南，奋击旧乡，翦除芜秽，惟刑以张，广迁蛮、濮，国用用强。──<br>赞李德昂<br>辅汉惟聪，既机且惠，因言远思，切问近对，赞时休美，和我业世。──赞<br>张君嗣<br>镇北敏思，筹画有方，导师禳秽，遂事成章。偏任东隅，末命不祥，哀悲本<br>志，放流殊疆。──赞黄公衡<br>越骑惟忠，厉志自祗，职于内外，念公忘私。──赞杨季休<br>征南厚重，征西忠克，统时选士，猛将之烈。──赞赵子龙、陈叔至　　叔<br>至名到，汝南人也。自豫州随先主，名位常亚赵云，俱以忠勇称。建兴初，官至<br>永安都督、征西将军，封亭侯。<br>镇南粗强，监军尚笃，并豫戎任，任自封裔。──赞辅元弼、刘南和　　辅<br>元弼名匡，襄阳人也。随先主入蜀。益州既定，为巴郡太守。建兴中，徙镇南，<br>为右将军，封中乡侯。　　刘南和名邕，义阳人也。随先主入蜀。益州既定，为<br>江阳太守。建兴中，稍迁至监军后将军，赐爵关内侯，卒。子式嗣。少子武，有<br>文，与樊建齐名，官亦至尚书。<br>司农性才，敷述允章，藻丽辞理，斐斐有光。──赞秦子敕<br>正方受遗，豫闻后纲，不陈不佥，造此异端，斥逐当时，任业以丧。──赞<br>李正方<br>文长刚粗，临难受命，折冲外御，镇保国境。不协不和，忘节言乱，疾终惜<br>始，实惟厥性。──赞魏文长<br>威公狷狭，取异众人；闲则及理，逼则伤侵，舍顺入凶，大易之云。──赞<br>杨威公<br>季常良实，文经勤类，士元言规，处仁闻计，孔休、文祥，或才或臧，播播<br>述志，楚之兰芳。──赞马季常、卫文经、韩士元、张处仁、殷孔林、习文祥　<br>　文经、士元，皆失其名实、行事、郡县。处仁本名存，南阳人也。以荆州从事<br>随先主入蜀，南次至雒，以为广汉太守。存素不服庞统，统中矢卒，先主发言嘉<br>叹，存曰：“统虽尽忠可惜，然违大雅之义。”先主怒曰：“统杀身成仁，更为<br>非也？”免存官。顷之，病卒。失其行事，故不为传。　　孔休名观，为荆州主<br>簿别驾从事，见先主传。失其郡县。文祥名祯，襄阳人也。随先主入蜀，历雒、<br>郫令，【南】广汉太守。失其行事。子忠，官至尚书郎。【襄阳记曰：习祯有风<br>流，善谈论，名亚庞统，而在马良之右。子忠，亦有名。忠子隆，为步兵校尉，<br>掌校秘书。】<br>国山休风，永南耽思；盛衡、承伯，言藏言时；孙德果锐，伟南笃常；德绪、<br>义强，志壮气刚。济济脩志，蜀之芬香。──赞王国山、李永南、马盛衡、马承<br>伯、李孙德、李伟南，龚德绪、王义强　　国山名甫，广汉郪人也。好人流言<br>议。刘璋时，为州书佐。先主定蜀后，为绵竹令，还为荆州议曹从事。随先主征<br>吴，军败於秭归，遇害。子祐，有父风，官至尚书右选郎。　　永南名邵，广汉<br>郪人也。先主定蜀后，为州书佐部从事。建兴元年，丞相亮辟为西曹掾。亮南<br>征，留邵为治中从事，是岁卒。【华阳国志曰：邵兄邈，字汉南，刘璋时为牛鞞<br>长。先主领牧，为从事，正旦命行酒，得进见，让先主曰：“振威以将军宗室肺<br>腑，委以讨贼，元功未效，先寇而灭；邈以将军之取鄙州，甚为不宜也。”先主<br>曰：“知其不宜，何以不助之？”邈曰：“匪不敢也，力不足耳。”有司将杀之，<br>诸葛亮为请，得免。久之，为犍为太守、丞相参军、安汉将军。建兴六年，亮西<br>征。马谡在前败绩，亮将杀之，邈谏以“秦赦孟明，用伯西戎，楚诛子玉，二世<br>不竞”，失亮意，还蜀。十二年，亮卒，后主素服发哀三日，邈上疏曰：“吕禄、<br>霍、禹未必怀反叛之心，孝宣不好为杀臣之君，直以臣惧其偪，主畏其威，故奸<br>萌生。亮身杖强兵，狼顾虎视，五大不在边，臣常危之。今亮殒没，盖宗族得全，<br>西戎静息，大小为庆。”后主怒，下狱诛之。】　　盛衡名勋，承伯名齐，皆巴<br>西阆中人也。勋，刘璋时为州书佐，先主定蜀，辟为左将军属，后转州别驾从事，<br>卒。齐为太守张飞功曹。飞贡之先主，为尚书郎。建兴中，从事丞相掾，迁广汉<br>太守，复为【飞】参军。亮卒，为尚书。勋、齐皆以才幹自显见；归信於州党，<br>不如姚伷。伷字子绪，亦阆中人。先主定益州后，为功曹书佐。建兴元年，为广<br>汉太守。丞相亮北驻汉中，辟为掾。并进文武之士，亮称曰：“忠益者莫大於进<br>人，进人者各务其所尚；今姚掾并存刚柔，以广文武之用，可谓博雅矣，愿诸掾<br>各希此事，以属其望。”迁为参军。亮卒，稍迁为尚书仆射。时人服其真诚笃粹。<br>延熙五年卒，在作赞之后。　　孙德名福，梓潼涪人也。先主定益州后，为书佐、<br>西充国长、成都令。建兴元年，徙巴西太守，为江州督、杨威将军，入为尚书仆<br>射，封平阳亭侯。延熙初，大将军蒋琬出征汉中，福以前监军领司马，卒。【益<br>部耆旧杂记曰：诸葛亮於武功病笃，后主遣福省侍，遂因谘以国家大计。福往具<br>宣圣旨，听亮所言，至别去数日，忽驰思未尽其意，遂卻骑驰还见亮。亮语福曰：<br>“孤知君还意。近日言语，虽弥日有所不尽，更来一决耳。君所问者，公琰其宜<br>也。”福谢：“前实失不谘请公，如公百年后，谁可任大事者？故辄还耳。乞复<br>请，蒋琬之后，谁可任者？”亮曰：“文伟可以继之。”又复问其次，亮不答。<br>福还，奉使称旨。福为人精识果锐，敏於从政。子骧，字叔龙，亦有名，官至尚<br>书郎、广汉太守。】<br>伟南名朝，永南兄。郡功曹，举孝廉，临邛令，入为别驾从事。随先主东征<br>吴，章武二年卒於永安。【益部耆旧杂记曰：朝又有一弟，早亡，各有才望，时<br>人号之李氏三龙。华阳国志曰：群下上先主为汉中王；其文，朝所造也。臣松之<br>案耆旧所记，以朝、邵及早亡者为三龙。邈之狂直，不得在此数。】　　德绪名<br>禄，巴西安汉人也。先主定益州，为郡从事牙门将。建兴三年，为越巂太守，随<br>丞相亮南征，为蛮夷所害，时年三十一。弟衡，景耀中为领军。义强名士，广汉<br>郪人，国山从兄也。从先主入蜀后，举孝廉，为符节长，迁牙门将，出为宕渠<br>太守，徙在犍为。会丞相亮南征，转为益州太守，将南行，为蛮夷所害。休元轻<br>寇，损时致害，文进奋身，同此颠沛，患生一人，至於弘大。──赞冯休元、张<br>文进　　休元名习，南郡人。随先主入蜀。先主东征吴，习为领军，统诸军，大<br>败於猇亭。　　文进名南，亦自荆州随先主入蜀，领兵从先主征吴，与习俱死。<br>时又有义阳傅肜，先主退军，断后拒战，兵人死尽，吴将语肜令降，肜骂曰：<br>“吴狗！何有汉将军降者！”遂战死。拜子佥为左中郎，后为关中都督，景耀六<br>年，又临危授命。论者嘉其父子奕世忠义。【蜀记载晋武帝诏曰：“蜀将军傅佥，<br>前在关城，身拒官军，致死不顾。佥父肜，复为刘备战亡。天下之善一也，岂由<br>彼此以为异？”佥息著、募，后没入奚官，免为庶人。】<br>江阳刚烈，立节明君，兵合遇寇，不屈其身，单夫只役，陨命於军。──赞<br>程季然　　季然名畿，巴西阆中人也。刘璋时为汉昌长。县有賨人，种类刚猛，<br>昔高祖以定关中。巴西太守庞羲以天下扰乱，郡宜有武卫，颇招合部曲。有谗於<br>璋，说羲欲叛者，璋阴疑之。羲闻，甚惧，将谋自守，遣畿子郁宣旨，索兵自助。<br>畿报曰：“郡合部曲，本不为叛，虽有交构，要在尽诚；若必以惧，遂怀异志，<br>非畿之所闻。”并敕郁曰：“我受州恩，当为州牧尽节。汝为郡吏，当为太守效<br>力，不得以吾故有异志也。”羲使人告畿曰：“尔子在郡，不从太守，家将及祸！”<br>畿曰：“昔乐羊为将，饮子之羹，非父子无恩，大义然也。今虽复羹子，吾必饮<br>之。”羲知畿必不为己，厚陈谢於璋以致无咎。璋闻之，迁畿江阳太守。先主领<br>益州牧，辟为从事祭酒。后随先主征吴，遇大军败绩，溯江而还，或告之曰：<br>“后追已至，解船轻去，乃可以免。”畿曰：“吾在军，未曾为敌走，况从天子<br>而见危哉！”追人遂及畿船，畿身执戟战，敌船有覆者。众大至，共击之，乃死。<br>公弘后生，卓尔奇精，夭命二十，悼恨未呈。──赞程公弘　　公弘，名祁，<br>季然之子也。<br>古之奔臣，礼有来偪，怨兴司官，不顾大德。靡有匡救，倍成奔北，自绝于<br>人，作笑二国。──赞糜芳、士仁、郝普、潘濬　　糜芳字子方，东海人也，为<br>南郡太守。士仁字君义，广阳人也，为将军，住公安，统属关羽；与羽有隙，叛<br>迎孙权。郝普字子太，义阳人。先主自荆州入蜀，以普为零陵太守。为吴将吕蒙<br>所谲，开城诣蒙。潘濬字承明，武陵人也。先主入蜀，以为荆州治中，典留州事，<br>亦与关羽不穆。孙权袭羽，遂入吴。普至廷尉，濬至太常，封侯。【益部耆旧杂<br>记载王嗣、常播、卫继三人，皆刘氏王蜀时人，故录于篇。王嗣字承宗，犍为资<br>中人也。其先，延熙世以功德显著。举孝廉，稍迁西安围督、汶山太守，加安远<br>将军。绥集羌、胡，咸悉归服，诸种素桀恶者皆来首降，嗣待以恩信，时北境得<br>以宁静。大将军姜维每出北征，羌、胡出马牛羊毡毦及义谷裨军粮，国赖其资。<br>迁镇军，故领郡。后从维北征，为流矢所伤，数月卒。戎夷会葬，赠送数千人，<br>号呼涕泣。嗣为人美厚笃至，众所爱信。嗣子及孙，羌、胡见之如骨肉，或结兄<br>弟，恩至於此。常播字文平，蜀郡江原人也。播仕县主簿功曹。县长广都朱游，<br>建兴十五年中被上官诬劾以逋没官谷，当论重罪。播诣狱讼争，身受数千杖，肌<br>肤刻烂，毒痛惨至，更历三狱，幽闭二年有馀。每将考掠，吏先验问，播不答，<br>言“但急行罚，无所多问”！辞终不挠，事遂分明。长免刑戮。时唯主簿杨玩亦<br>证明其事，与播辞同。众咸嘉播忘身为君，节义抗烈。举孝廉，除郪长，年五<br>十馀卒。书於旧德传，后县令颍川赵敦图其像，赞颂之。卫继字子业，汉嘉严道<br>人也。兄弟五人。继父为县功曹。继为儿时，与兄弟随父游戏庭寺中，县长蜀郡<br>成都张君无子，数命功曹呼其子省弄，甚怜爱之。张因言宴之间，语功曹欲乞继，<br>功曹即许之，遂养为子。继敏达夙成，学识通博，进仕州郡，历职清显。而其馀<br>兄弟四人，各无堪当世者，父恒言己之将衰，张明府将盛也。时法禁以异姓为后，<br>故复为卫氏。屡迁拜奉车都尉、大尚书，忠笃信厚，为众所敬。锺会之乱，遇害<br>成都。】<br>评曰：邓芝坚贞简亮，临官忘家，张翼亢姜维之锐，宗预御孙权之严，咸有<br>可称。杨戏商略，意在不群，然智度有短，殆罹世难云。<br><hr>
