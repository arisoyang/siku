<h4>《史部·三国志·卷五十一  吴书六》<b class="x">作者：裴松之注</b></h4>
<br>◎宗室传第六<br>孙静字幼台，坚季弟也。坚始举事，静纠合乡曲及宗室五六百人以为保障，<br>众咸附焉。策破刘繇，定诸县，进攻会稽，遣人请静，静将家属与策会于钱唐。<br>是时太守王朗拒策於固陵，策数度水战，不能克。静说策曰：“朗负阻城守，难<br>可卒拔。查渎南去此数十里，【查音祖加反。】而道之要径也，宜从彼据其内，<br>所谓攻其无备、出其不意者也。吾当自帅众为军前队，破之必矣。”策曰：“善。”<br>乃诈令军中曰：“顷连雨水浊，兵饮之多腹痛，令促具罂缶数百口澄水。”至昏<br>暮，罗以然火诳朗，便分军夜投查渎道，袭高迁屯。【臣松之案：今永兴县有高<br>迁桥。】朗大惊，遣故丹杨太守周昕等帅兵前战。策破昕等，斩之，遂定会稽。<br>【会稽典录曰：昕字大明。少游京师，师事太傅陈蕃，博览群书，明於风角，善<br>推灾异。辟太尉府，举高第，稍迁丹杨太守。曹公起义兵，昕前后遣兵万馀人助<br>公征伐。袁术之在淮南也，昕恶其淫虐，绝不与通。献帝春秋曰：袁术遣吴景攻<br>昕，未拔，景乃募百姓敢从周昕者死不赦。昕曰：“我则不德，百姓何罪？”遂<br>散兵，还本郡。】表拜静为奋武校尉，欲授之重任，静恋坟墓宗族，不乐出仕，<br>求留镇守。策从之。权统事，就迁昭义中郎将，终於家。有五子，暠、瑜、皎、<br>奂、谦。暠三子：绰、超、恭。超为偏将军。恭生峻。绰生綝。<br>瑜字仲异，以恭义校尉始领兵众。是时宾客诸将多江西人，瑜虚心绥抚，得<br>其欢心。建安九年，领丹杨太守，为众所附，至万馀人。加绥远将军。十一年，<br>与周瑜共讨麻、保二屯，破之。后从权拒曹公於濡须，权欲交战，瑜说权持重，<br>权不从，军果无功。迁奋威将军，领郡如故，自溧阳徙屯牛渚。瑜以永安人饶助<br>为襄安长，无锡人颜连为居巢长，使招纳庐江二郡，各得降附。济阴人马普笃学<br>好古，瑜厚礼之，使二府将吏子弟数百人就受业，遂立学官，临飨讲肄。是时诸<br>将皆以军务为事，而瑜好乐坟典，虽在戎旅，诵声不绝。年三十九，建安二十年<br>卒。瑜五子：弥、熙、耀、曼、纮。曼至将军，封侯。<br>孙皎字叔朗，始拜护军校尉，领众二千馀人。是时曹公数出濡须，皎每赴拒，<br>号为精锐。迁都护征虏将军，代程普督夏口。黄盖及兄瑜卒，又并其军。赐沙羡、<br>云杜、南新市、竟陵为奉邑，自置长吏。轻财能施，善於交结，与诸葛瑾至厚，<br>委庐江刘靖以得失，江夏李允以众事，广陵吴硕、河南张梁以军旅，而倾心亲待，<br>莫不自尽。皎尝遣兵候获魏边将吏美女以进皎，皎更其衣服送还之，下令曰：<br>“今所诛者曹氏，其百姓何罪？自今以往，不得击其老弱。”由是江淮间多归附<br>者。尝以小故与甘宁忿争，或以谏宁，宁曰：“臣子一例，征虏虽公子，何可专<br>行侮人邪！吾值明主，但当输效力命，以报所天，诚不能随俗屈曲矣。”权闻之，<br>以书让皎曰：“自吾与北方为敌，中间十年，初时相持年小，今者且三十矣。孔<br>子言‘三十而立’，非但谓五经也。授卿以精兵，委卿以大任，都护诸将於千里<br>之外，欲使如楚任昭奚恤，扬威於北境，非徒相使逞私志而已。近闻卿与甘兴霸<br>饮，因酒发作，侵陵其人，其人求属吕蒙督中。此人虽粗豪，有不如人意时，然<br>其较略大丈夫也。吾亲之者，非私之也。我亲爱之，卿疏憎之；卿所为每与吾违，<br>其可久乎？夫居敬而行简，可以临民；爱人多容，可以得众。二者尚不能知，安<br>可董督在远，御寇济难乎？卿行长大，特受重任，上有远方瞻望之视，下有部曲<br>朝夕从事，何可恣意有盛怒邪？人谁无过，贵其能改，宜追前愆，深自咎责。今<br>故烦诸葛子瑜重宣吾意。临书摧怆，心悲泪下。”皎得书，上疏陈谢，遂与宁结<br>厚。后吕蒙当袭南郡，权欲令皎与蒙为左右部大督，蒙说权曰：“若至尊以征虏<br>能，宜用之；以蒙能，宜用蒙。昔周瑜、程普为左右部督，共攻江陵，虽事决於<br>瑜，普自恃久将，且俱是督，遂共不睦，几败国事，此目前之戒也。”权寤，谢<br>蒙曰：“以卿为大督，命皎为后继。”禽关羽，定荆州，皎有力焉。建安二十四<br>年卒。权追录其功，封子胤为丹杨侯。胤卒，无子。弟晞嗣，领兵，有罪自杀，<br>国除。弟咨、弥、仪皆将军，封侯。咨羽林督，仪无难督。咨为滕胤所杀，仪为<br>孙峻所害。<br>孙奂字季明。兄皎既卒，代统其众，以扬武中郎将领江夏太守。在事一年，<br>遵皎旧迹，礼刘靖、李允、吴硕、张梁及江夏闾举等，并纳其善。奂讷於造次而<br>敏於当官，军民称之。黄武五年，权攻石阳，奂以地主，使所部将军鲜于丹帅五<br>千人先断淮道，自帅吴硕、张梁五千人为军前锋，降高城，得三将。大军引还，<br>权诏使在前往，驾过其军，见奂军陈整齐，权叹曰：“初吾忧其迟钝，今治军，<br>诸将少能及者，吾无忧矣。”拜扬威将军，封沙羡侯。吴硕、张梁皆裨将军，赐<br>爵关内侯。【江表传曰：初权在武昌，欲还都建业，而虑水道溯流二千里，一旦<br>有警，不相赴及，以此怀疑。及至夏口，於坞中大会百官议之，诏曰：“诸将吏<br>勿拘位任，其有计者，为国言之。”诸将或陈宜立栅栅夏口，或言宜重设铁锁者，<br>权皆以为非计。时梁为小将，未有知名，乃越席而进曰：“臣闻香饵引泉鱼，重<br>币购勇士，今宜明树赏罚之信，遣将入沔，与敌争利，形势既成，彼不敢干也。<br>使武昌有精兵万人，付智略者任将，常使严整。一旦有警，应声相赴。作甘水城，<br>轻舰数千，诸所宜用，皆使备具。如此开门延敌，敌自不来矣。”权以梁计为最<br>得，即超增梁位。后稍以功进至沔中督。】奂亦爱乐儒生，复命部曲子弟就业，<br>后仕进朝廷者数十人。年四十，嘉禾三年卒。子承嗣，以昭武中郎将代统兵，领<br>郡。赤乌六年卒，无子，封承庶弟壹奉奂后，袭业为将。孙峻之诛诸葛恪也，壹<br>与全熙、施绩攻恪弟公安督融，融自杀。壹从镇南迁镇军，假节督夏口。及孙綝<br>诛滕胤、吕据，据、胤皆壹之妹夫也，壹弟封又知胤、据谋，自杀。綝遣朱异潜<br>袭壹。异至武昌，壹知其攻己，率部曲千馀口过将胤妻奔魏。魏以壹为车骑将军、<br>仪同三司，封吴侯，以故主芳贵人邢氏妻之。邢美色妒忌，下不堪命，遂共杀壹<br>及邢氏。壹入魏【黄初】三年死。<br>孙贲字伯阳。父羌字【圣壹】圣台，坚同产兄也。贲早失二亲，弟辅婴孩，<br>贲自赡育，友爱甚笃。为郡督邮守长。坚於长沙举义兵，贲去吏从征伐。坚薨，<br>贲摄帅馀众，扶送灵柩。后袁术徙寿春，贲又依之。术从兄绍用会稽周昂为九江<br>太守，绍与术不协，术遣贲攻破昂於阴陵。术表贲领豫州刺史，转丹杨都尉，行<br>征虏将军，讨平山越。为扬州刺史刘繇所迫逐，因将士众还住历阳。顷之，术复<br>使贲与吴景共击樊能、张英等，未能拔。及策东渡，助贲、景破英、能等，遂进<br>击刘繇。繇走豫章。策遣贲、景还寿春报术，值术僣号，署置百官，除贲九江太<br>守。贲不就，弃妻孥还江南。【江表传曰：袁术以吴景守广陵，策族兄香亦为术<br>所用，作汝南太守，而令贲为将军，领兵在寿春。策与景等书曰：“今征江东，<br>未知二三君意云何耳？”景即弃守归，贲困而后免，香以道远独不得还。吴书曰：<br>香字文阳。父孺，字仲孺，坚再从弟也，仕郡主簿功曹。香从坚征伐有功，拜郎<br>中。后为袁术驱驰，加征南将军，死於寿春。】时策已平吴、会二郡，贲与策征<br>庐江太守刘勋、江夏太守黄祖，军旋，闻繇病死，过定豫章，上贲领太守，【江<br>表传曰：时丹杨僮芝自署庐陵太守，策留贲弟辅领兵住南昌，策谓贲曰：“兄今<br>据豫章，是扼僮芝咽喉而守其门户矣。但当伺其形便，因令国仪杖兵而进，使公<br>瑾为作势援，一举可定也。”后贲闻芝病，即如策计。周瑜到巴兵，辅遂得进据<br>庐陵。】后封都亭侯。建安十三年，使者刘隐奉诏拜贲为征虏将军，领郡如故。<br>在官十一年卒。子邻嗣。<br>邻年九岁，代领豫章，进封都乡侯。【吴书曰：邻字公达，雅性精敏，幼有<br>令誉。】在郡垂二十年，讨平叛贼，功绩脩理。召还武昌，为绕帐督。时太常潘<br>濬掌荆州事，重安长陈留舒燮有罪下狱，濬尝失燮，欲寘之於法。论者多为有言，<br>濬犹不释。邻谓濬曰：“舒伯膺兄弟争死，海内义之，以为美谭，仲膺又有奉国<br>旧意。今君杀其子弟，若天下一统，青盖北巡，中州士人必问仲膺继嗣，答者云<br>潘承明杀燮，於事何如？”濬意即解，燮用得济。【博物志曰：仲膺名邵。初，<br>伯膺亲友为人所杀，仲膺为报怨。事觉，兄弟争死，皆得免。袁术时，邵为阜陵<br>长。亦见江表传。】邻迁夏口沔中督、威远将军，所居任职。赤乌十二年卒。子<br>苗嗣。苗弟旅及叔父安、熙、绩，皆历列位。【吴历曰：邻又有子曰述，为武昌<br>督，平荆州事。震，无难督。谐，城门校尉。歆，乐乡督。震后御晋军，与张悌<br>俱死。贲曾孙惠，字德施。惠别传曰：惠好学有才智，晋永宁元年，赴齐王冏义，<br>以功封晋兴侯，辟大司马贼曹属。冏骄矜僣侈，天下失望。惠献言於冏，讽以五<br>难、四不可，劝令委让万机，归藩青岱，辞甚深切。冏不能纳，顷之果败。成都<br>王颖召为大将军参军。是时颖将有事於长沙，以陆机为前锋都督。惠与机乡里亲<br>厚，忧其致祸，谓之曰：“子盍让都督於王粹乎？”机曰：“将谓吾避贼首鼠，<br>更速其害。”机寻被戮，二弟云、耽亦见杀，惠甚伤恨之。永兴元年，乘舆幸邺，<br>司空东海王越治兵下邳，惠以书干越，诡其姓名，自称南岳逸民秦秘之，勉以勤<br>王匡世之略，辞义甚美。越省其书，榜题道衢，招求其人。惠乃出见，越即以为<br>记室参军，专掌文疏，豫参谋议。每造书檄，越或驿马催之，应命立成，皆有辞<br>旨。累迁显职，后为广武将军、安丰内史。年四十七卒。惠文翰凡数十首。】<br>孙辅字国仪，贲弟也，以扬武校尉佐孙策平三郡。策讨丹杨七县，使辅西屯<br>历阳以拒袁术，并招诱馀民，鸠合遗散。又从策讨陵阳，生得祖郎等。【江表传<br>曰：策既平定江东，逐袁胤。袁术深怨策，乃阴遣间使赍印绶与丹杨宗帅陵阳祖<br>郎等，使激动山越，大合众，图共攻策。策自率将士讨郎，生获之。策谓郎曰：<br>“尔昔袭击孤，斫孤马鞍，今创军立事，除弃宿恨，惟取能用，与天下通耳。非<br>但汝，汝莫恐怖。”郎叩头谢罪。即破械，赐衣服，署门下贼曹。及军还，郎与<br>太史慈俱在前导军，人以为荣。】策西袭庐江太守刘勋，辅随从，身先士卒，有<br>功。策立辅为庐陵太守，抚定属城，分置长吏。迁平南将军，假节领交州刺史。<br>遣使与曹公相闻，事觉，权幽系之。【典略曰：辅恐权不能保守江东，因权出行<br>东冶，乃遣人赍书呼曹公。行人以告，权乃还，伪若不知，与张昭共见辅，权谓<br>辅曰：“兄厌乐邪，何为呼他人？”辅云无是。权因投书与昭，昭示辅，辅惭无<br>辞。乃悉斩辅亲近，分其部曲，徒辅置东。】数岁卒。子兴、昭、伟、昕，皆历<br>列位。<br>孙翊字叔弼，权弟也，骁悍果烈，有兄策风。太守朱治举孝廉，司空辟。<br>【典略曰：翊名俨，性似策。策临卒，张昭等谓策当以兵属俨，而策呼权，佩以<br>印绶。】建安八年，以偏将军领丹杨太守，时年二十。后卒为左右边鸿所杀，鸿<br>亦即诛。【吴历载翊妻徐节行，宜与妫览等事相次，故列於后孙韶传中。】<br>子松为射声校尉、都乡侯。【吴录曰：松善与人交，轻财好施。镇巴丘，数<br>咨陆逊以得失。尝有小过，逊面责松，松意色不平，逊观其少释，谓曰：“君过<br>听不以某鄙，数见访及，是以承来意进尽言，便变色，何也？”松笑曰：“属亦<br>自忿行事有此，岂有望邪！”】黄龙三年卒。蜀丞相诸葛亮与兄瑾书曰：“既受<br>东朝厚遇，依依於子弟。又子乔良器，为之恻怆。见其所与亮器物，感用流涕。”<br>其悼松如此，由亮养子乔咨述故云。<br>孙匡字季佐，翊弟也。举孝廉茂才，未试用，卒，时年二十馀。【江表传曰：<br>曹休出洞口，吕范率军御之。时匡为定武中郎将，【遣】违范令放火，烧损茅芒，<br>以乏军用，范即启送匡还吴。权别其族为丁氏，禁固终身。臣松之案本传曰：<br>“匡未试用卒，时年二十馀。”而江表传云吕范在洞口，匡为定武中郎将。既为<br>定武，非为未试用。且孙坚以初平二年卒，洞口之役在黄初三年，坚卒至此合三<br>十一年，匡时若尚在，本传不得云卒时年二十馀也。此盖权别生弟朗，江表传误<br>以为匡也。朗之名位见三朝录及虞喜志林也。】子泰，曹氏之甥也，为长水校尉。<br>嘉禾三年，从权围新城，中流矢死。泰子秀为前将军、夏口督。秀公室至亲，握<br>兵在外，皓意不能平。建衡二年，皓遣何定将五千人至夏口猎。先是，民间佥言<br>秀当见图，而定远猎，秀遂惊，夜将妻子亲兵数百人奔晋。晋以秀为骠骑将军、<br>仪同三司，封会稽公。【江表传曰：皓大怒，追改秀姓曰厉。干宝晋纪曰：秀在<br>晋朝，初闻皓降，群臣毕贺，秀称疾不与，南向流涕曰：“昔讨逆弱冠以一校尉<br>创业，今后主举江南而弃之，宗庙山陵，於此为墟。悠悠苍天，此何人哉！”朝<br>廷美之。晋诸公赞曰：吴平，降为伏波将军，开府如故。永宁中卒，追赠骠骑、<br>开府。子俭，字仲节，给事中。】<br>孙韶字公礼。伯父河，字伯海，本姓俞氏，亦吴人也。孙策爱之，赐姓为孙，<br>列之属籍。【吴书曰：河，坚族子也，出后姑俞氏，后复姓为孙。河质性忠直，<br>讷言敏行，有气幹，能服勤。少从坚征讨，常为前驱，后领左右兵，典知内事，<br>待以腹心之任。又从策平定吴、会，从权讨李术，术破，拜威寇中郎将，领庐江<br>太守。】后为将军，屯京城。<br>初，孙权杀吴郡太守盛宪，【会稽典录曰：宪字孝章，器量雅伟，举孝廉，<br>补尚书郎，稍迁吴郡太守，以疾去官。孙策平定吴、会，诛其英豪，宪素有高名，<br>策深忌之。初，宪与少府孔融善，融忧其不免祸，乃与曹公书曰：“岁月不居，<br>时节如流，五十之年，忽焉已至。公为始满，融又过二，海内知识，零落殆尽，<br>惟会稽盛孝章尚存。其人困於孙氏，妻孥湮没，单孑独立，孤危愁苦，若使忧能<br>伤人，此子不得复永年矣。春秋传曰：‘诸侯有相灭亡者，桓公不能救，则桓公<br>耻之。’今孝章实丈夫之雄也，天下谭士依以扬声，而身不免於幽执，命不期於<br>旦夕，是吾祖不当复论损益之友，而朱穆所以绝交也。公诚能驰一介之使，加咫<br>尺之书，则孝章可致，友道可弘也。今之少年，喜谤前辈，或能讥平皮柄反。孝<br>章；孝章要为有天下大名，九牧之民所共称叹。燕君市骏马之骨，非欲以骋道里，<br>乃当以招绝足也。惟公匡复汉室，宗社将绝，又能正之，正之之术，实须得贤。<br>珠玉无胫而自至者，以人好之也，况贤者之有足乎？昭王筑台以尊郭隗，隗虽小<br>才，而逢大遇，竟能发明主之至心，故乐毅自魏往，剧辛自赵往，邹衍自齐往。<br>向使郭隗倒县而王不解，临溺而王不拯，则士亦将高翔远引，莫有北首燕路者矣。<br>凡所称引，自公所知，而有云者，欲公崇笃斯义也，因表不悉。”由是徵为骑都<br>尉。制命未至，果为权所害。子匡奔魏，位至征东司马。】宪故孝廉妫览、戴员<br>亡匿山中，孙翊为丹杨，皆礼致之。览为大都督督兵，员为郡丞。及翊遇害，河<br>驰赴宛陵，责怒览、员，以不能全权，令使奸变得施。二人议曰：“伯海与将军<br>疏远，而责我乃耳。讨虏若来，吾属无遗矣。”遂杀河，使人北迎扬州刺史刘馥，<br>令住历阳，以丹杨应之。会翊帐下徐元、孙高、傅婴等杀览、员。【吴历曰：妫<br>览、戴员亲近边洪等，数为翊所困，常欲叛逆，因吴主出征，遂其奸计。时诸县<br>令长并会见翊，翊以妻徐氏颇晓卜，翊入语徐：“吾明日欲为长吏作主人，卿试<br>卜之。”徐言：“卦不能佳，可须异日。”翊以长吏来久，宜速遣，乃大请宾客。<br>翊出入常持刀，尔时有酒色，空手送客，洪从后斫翊，郡中扰乱，无救翊者，遂<br>为洪所杀，迸走入山。徐氏购募追捕，中宿乃得，览、员归罪杀洪。诸将皆知览、<br>员所为，而力不能讨。览入居军府中，悉取翊嫔妾及左右侍御，欲复取徐。恐逆<br>之见害，乃绐之曰：“乞须晦日设祭除服。”时月垂竟，览听须祭毕。徐潜使所<br>亲信语翊亲近旧将孙高、傅婴等，说：“览已虏略婢妾，今又欲见偪，所以外许<br>之者，欲安其意以免祸耳。欲立微计，愿二君哀救。”高、婴涕泣答言：“受府<br>君恩遇，所以不即死难者，以死无益，欲思惟事计，事计未立，未敢启夫人耳。<br>今日之事，实夙夜所怀也。”乃密呼翊时侍养者二十馀人，以徐意语之，共盟誓，<br>合谋。到晦日，设祭，徐氏哭泣尽哀毕，乃除服，薰香沐浴，更於他室，安施帏<br>帐，言笑欢悦，示无戚容。大小凄怆，怪其如此。览密觇视，无复疑意。徐呼高、<br>婴与诸婢罗住户内，使人报览，说已除凶即吉，惟府君敕命。览盛意入，徐出户<br>拜。览適得一拜，徐便大呼：“二君可起！”高、婴俱出，共得杀览，馀人即就<br>外杀员。夫人乃还縗绖，奉览、员首以祭翊墓。举军震骇，以为神异。吴主续至，<br>悉族诛览、员馀党，擢高、婴为牙门，其馀皆加赐金帛，殊其门户。】<br>韶年十七，收河馀众，缮治京城，起楼橹，脩器备以御敌。权闻乱，从椒丘<br>还，过定丹杨，引军归吴。夜至京城下营，试攻惊之，兵皆乘城传檄备警，讙声<br>动地，颇射外人，权使晓喻乃止。明日见韶，甚器之，即拜承烈校尉，统河部曲，<br>食曲阿、丹徒二县，自置长吏，一如河旧。后为广陵太守、偏将军。权为吴王，<br>迁扬威将军，封建德侯。权称尊号，为镇北将军。韶为边将数十年，善养士卒，<br>得其死力。常以警疆埸远斥候为务，先知动静而为之备，故鲜有负败。青、徐、<br>汝、沛颇来归附，淮南滨江屯候皆彻兵远徙，徐、泗、江、淮之地，不居者各数<br>百里。自权西征，还都武昌，韶不进见者十馀年。权还建业，乃得朝觐。权问青、<br>徐诸屯要害，远近人马众寡，魏将帅姓名，尽具识之，有问咸对。身长八尺，仪<br>貌都雅。权欢悦曰：“吾久不见公礼，不图进益乃尔。”加领幽州牧、假节。赤<br>乌四年卒。子越嗣，至右将军。越兄楷武卫大将军、临成侯，代越为京下督。楷<br>弟异至领军将军，奕宗正卿，恢武陵太守。天玺元年，徵楷为宫下镇骠骑将军。<br>初永安贼施但等劫皓弟谦，袭建业，或白楷二端不即赴讨者，皓数遣诘楷。楷常<br>惶怖，而卒被召，遂将妻子亲兵数百人归晋，晋以为车骑将军，封丹杨侯。【晋<br>诸公赞曰：吴平，降为渡辽将军，永安元年卒。吴录曰：楷处事严整不如孙秀，<br>而人间知名，过也。】<br>孙桓字叔武，河之子也。【吴书曰：河有四子。长助，曲阿长。次谊，海盐<br>长。并早卒。次桓，仪容端正，器怀聪朗，博学强记，能论议应对，权常称为宗<br>室颜渊，擢为武卫都尉。从讨关羽於华容，诱羽馀党，得五千人，牛马器械甚众。】<br>年二十五，拜安东中郎将，与陆逊共拒刘备。备军众甚盛，弥山盈谷，桓投刀奋<br>命，与逊戮力，备遂败走。桓斩上夔道，截其径要。备逾山越险，仅乃得免，忿<br>恚叹曰：“吾昔初至京城，桓尚小儿，而今迫孤乃至此也！”桓以功拜建武将军，<br>封丹徒侯，下督牛渚，作横江坞，会卒。【吴书曰：桓弟俊，字叔英，性度恢弘，<br>才经文武，为定武中郎将，屯戍薄落，赤乌十三年卒。长子建袭爵，平虏将军。<br>少子慎，镇南将军。慎子丞，字显世。文士传曰：丞好学，有文章，作萤火赋行<br>於世。为黄门侍郎，与顾荣俱为侍臣。归命世内侍多得罪尤，惟荣、丞独获全。<br>常使二人记事，丞答顾问，乃下诏曰：“自今已后，用侍郎皆当如今宗室丞、顾<br>荣畴也。”吴平赴洛，为范阳涿令，甚有称绩。永安中，陆机为成都王大都督，<br>请丞为司马，与机俱被害。】<br>评曰：夫亲亲恩义，古今之常。宗子维城，诗人所称。况此诸孙，或赞兴初<br>基，或镇据边陲，克堪厥任，不忝其荣者乎！故详著云。<br><hr>
