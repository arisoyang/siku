<h4>《史部·三国志·卷二十八  魏书二十八》<b class="x">作者：裴松之注</b></h4>
<br>◎王毌丘诸葛邓锺传第二十八<br>王凌字彦云，太原祁人也。叔父允，为汉司徒，诛董卓。卓将李傕、郭汜<br>等为卓报仇，入长安，杀允，尽害其家。凌及兄晨，时年皆少，逾城得脱，亡命<br>归乡里。凌举孝廉，为发干长，【魏略曰：凌为长，遇事，髡刑五岁，当道扫除。<br>时太祖车过，问此何徒，左右以状对。太祖曰；“此子师兄子也，所坐亦公耳。”<br>于是主者选为骁骑主簿。】稍迁至中山太守，所在有治，太祖辟为丞相掾属。<br>文帝践阼，拜散骑常侍，出为兖州刺史，与张辽等至广陵讨孙权。临江，夜<br>大风，吴将吕范等船漂至北岸。凌与诸将逆击，捕斩首虏，获舟船，有功，封宜<br>城亭侯，加建武将军，转在青州。是时海滨乘丧乱之后，法度未整。凌布政施教，<br>赏善罚恶，甚有纲纪，百姓称之，不容於口。后从曹休征吴，与贼遇於夹石，休<br>军失利，凌力战决围，休得免难。仍徙为扬、豫州刺史，咸得军民之欢心。始至<br>豫州，旌先贤之后，求未显之士，各有条教，意义甚美。初，凌与司马朗、贾逵<br>友善，及临兖、豫，继其名迹。正始初，为征东将军，假节都督扬州诸军事。二<br>年，吴大将全琮数万众寇芍陂，凌率诸军逆讨，与贼争塘，力战连日，贼退走。<br>进封南乡侯，邑千三百五十户，迁车骑将军、仪同三司。<br>是时，凌外甥令狐愚以才能为兖州刺史，屯平阿。舅甥并典兵，专淮南之重。<br>凌就迁为司空。司马宣王既诛曹爽，进凌为太尉，假节钺。凌、愚密协计，谓齐<br>王不任天位，楚王彪长而才，欲迎立彪都许昌。嘉平元年九月，愚遣将张式至白<br>马，与彪相问往来。凌又遣舍人劳精诣洛阳，语子广。广言：“废立大事，勿为<br>祸先。”【汉晋春秋曰：凌、愚谋，以帝幼制於强臣，不堪为主，楚王彪长而才，<br>欲迎立之，以兴曹氏。凌使人告广，广曰：“凡举大事，应本人情。今曹爽以骄<br>奢失民，何平叔虚而不治，丁、毕、桓、邓虽并有宿望，皆专竞于世。加变易朝<br>典，政令数改，所存虽高而事不下接，民习于旧，众莫之从。故虽势倾四海，声<br>震天下，同日斩戮，名士减半，而百姓安之，莫或之哀，失民故也。今懿情虽难<br>量，事未有逆，而擢用贤能，广树胜己，修先朝之政令，副众心之所求。爽之所<br>以为恶者，彼莫不必改，夙夜匪懈，以恤民为先。父子兄弟，并握兵要，未易亡<br>也。”凌不从。臣松之以为如此言之类，皆前史所不载，而犹出习氏。且制言法<br>体不似於昔，疑悉凿齿所自造者也。】其十一月，愚复遣式诣彪，未还，会愚病<br>死。【魏书曰：愚字公治，本名浚，黄初中，为和戎护军。乌丸校尉田豫讨胡有<br>功，小违节度，愚以法绳之。帝怒，械系愚，免官治罪，诏曰“浚何愚”！遂以<br>名之。正始中，为曹爽长史，后出为兖州刺史。魏略曰：愚闻楚王彪有智勇。初<br>东郡有讹言云：“白马河出妖马，夜过官牧边鸣呼，众马皆应，明日见其迹，大<br>如斛，行数里，还入河中。”又有谣言：“白马素羁西南驰，其谁乘者朱虎骑。”<br>楚王小字朱虎，故愚与王凌阴谋立楚王。乃先使人通意於王，言“使君谢王，天<br>下事不可知，愿王自爱”！彪亦阴知其意，答言“谢使君，知厚意也。”】二年，<br>荧惑守南斗，凌谓：“斗中有星，当有暴贵者。”【魏略曰：凌闻东平民浩详知<br>星，呼问详。详疑凌有所挟，欲悦其意，不言吴当有死丧，而言淮南楚分也，今<br>吴、楚同占，当有王者兴。故凌计遂定。】三年春，吴贼塞涂水。凌欲因此发，<br>大严诸军，表求讨贼；诏报不听。凌阴谋滋甚，遣将军杨弘以废立事告兖州刺史<br>黄华，华、弘连名以白太傅司马宣王。宣王将中军乘水道讨凌，先下赦赦凌罪，<br>又将尚书广东，使为书喻凌，大军掩至百尺逼凌。凌自知势穷，乃乘船单出迎宣<br>王，遣掾王彧谢罪，送印绶、节钺。军到丘头，凌面缚水次。宣王承诏遣主簿解<br>缚反服，见凌，慰劳之，还印绶、节钺，遣步骑六百人送还京都。凌至项，饮药<br>死。【魏略载凌与太傅书曰：“卒闻神军密发，巳在百尺，虽知命穷尽，迟於相<br>见，身首分离，不以为恨，前后遣使，有书未得还报，企踵西望，无物以譬。昨<br>遣书之后，便乘船来相迎，宿丘头，旦发於浦口，奉被露布赦书，又得二十三日<br>况，累纸诲示，闻命惊愕，五内失守，不知何地可以自处？仆久忝朝恩，历试无<br>效，统御戎马，董齐东夏，事有阙废，中心犯义，罪在三百，妻子同县，无所祷<br>矣。不图圣恩天覆地载，横蒙视息，复睹日月。亡甥令狐愚携惑群小之言，仆即<br>时呵抑，使不得竟其语。既人已知，神明所鉴，夫非事无阴，卒至发露，知此枭<br>夷之罪也。生我者父母，活我者子也。”又重曰：“身陷刑罪，谬蒙赦宥。今遣<br>掾送印绶，顷至，当如诏书自缚归命。虽足下私之，官法有分。”及到，如书。<br>太傅使人解其缚。凌既蒙赦，加怙旧好，不复自疑，径乘小船自趣太傅。太傅使<br>人逆止之，住船淮中，相去十馀丈。凌知见外，乃遥谓太傅曰：“卿直以折简召<br>我，我当敢不至邪？而乃引军来乎！”太傅曰：“以卿非肯逐折简者故也。”凌<br>曰：“卿负我！”太傅曰：“我宁负卿，不负国家。”遂使人送来西。凌自知罪<br>重，试索棺钉，以观太傅意，太傅给之。凌行到项，夜呼掾属与决曰：“行年八<br>十，身名并灭邪！”遂自杀。干宝晋纪曰：凌到项，见贾逵祠在水侧，凌呼曰：<br>“贾梁道，王凌固忠于魏之社稷者，唯尔有神，知之。”其年八月，太傅有疾，<br>梦凌、逵为疠，甚恶之，遂薨。】宣王遂至寿春。张式等皆自首，乃穷治其事。<br>彪赐死，诸相连者悉夷三族。【魏略载：山阳单固，字恭夏，为人有器实。正始<br>中，兖州刺史令狐愚与固父伯龙善，辟固，欲以为别驾。固不乐为州吏，辞以疾。<br>愚礼意愈厚，固不欲应。固母夏侯氏谓固曰：“使君与汝父久善，故命汝不止，<br>汝亦故当仕进，自可往耳。”固不获已，遂往，与兼治中从事杨康并为愚腹心。<br>后愚与王凌通谋，康、固皆知其计。会愚病，康应司徒召诣洛阳，固亦以疾解禄。<br>康在京师露其事，太傅乃东取王凌。到寿春，固见太傅，太傅问曰：“卿知其事<br>为邪？”固对不知。太傅曰：“且置近事。问卿，令狐反乎？”固又曰无。而杨<br>康白，事事与固连。遂收捕固及家属，皆系廷尉，考实数十，固故云无有。太傅<br>录杨康，与固对相诘。固辞穷，乃骂康曰：“老庸既负使君，又灭我族，顾汝当<br>活邪！”辞定，事上，须报廷尉，以旧皆听得与其母妻子相见。固见其母，不仰<br>视，其母知其惭也，字谓之曰：“恭夏，汝本自不欲应州郡也，我强故耳。汝为<br>人吏，自当尔耳。此自门户衰，我无恨也。汝本意与我语。”固终不仰，又不语，<br>以至於死。初，杨康自以白其事，冀得封拜，后以辞颇参错，亦并斩。临刑，俱<br>出狱，固又骂康曰：“老奴，汝死自分耳。若令死者有知，汝何面目以行地下也。”】<br>朝议咸以为春秋之义，齐崔杼、郑归生皆加追戮，陈尸斫棺，载在方策。凌、愚<br>罪宜如旧典。乃发凌、愚冢，剖棺，暴尸於所近市三日，烧其印绶、朝服，亲土<br>埋之。【干宝晋纪曰：兖州武吏东平马隆，讬为愚家客，以私财更殡葬，行服三<br>年，种植松柏。一州之士愧之。】进弘、华爵为乡侯。广有志尚学行，死时年四<br>十馀。【魏氏春秋曰：广字公渊。弟飞枭、金虎，并才武过人。太傅尝从容问蒋<br>济，济曰：“凌文武俱赡，当今无双。广等志力，有美於父耳。”退而悔之，告<br>所亲曰：“吾此言，灭人门宗矣。”魏末传曰：凌少子字明山，最知名，善书，<br>多技艺，人得其书，皆以为法。走向太原，追军及之，时有飞鸟集桑树，随枝低<br>卬，举弓射之即倒，追人乃止不复进。明山投亲家食，亲家告吏，乃就执之。】<br>毌丘俭字仲恭，河东闻喜人也。父兴，黄初中为武威太守，伐叛柔服，开通<br>河右，名次金城太守苏则。讨贼张进及讨叛胡有功，封高阳乡侯。【魏名臣奏载<br>雍州刺史张既表曰：“河右遐远，丧乱弥久，武威当诸郡路道喉辖之要，加民夷<br>杂处，数有兵难。领太守毌丘兴到官，内抚吏民，外怀羌、胡，卒使柔附，为官<br>效用。黄华、张进初图逆乱，扇动左右，兴志气忠烈，临难不顾，为将校民夷陈<br>说祸福，言则涕泣。于时男女万口，咸怀感激，形毁发乱，誓心致命。寻率精兵<br>踧胁张掖，济拔领太守杜通、西海太守张睦。张掖番和、骊靬二县吏民及郡杂<br>胡弃恶诣兴，兴皆安恤，使尽力田。兴每所历，尽竭心力，诚国之良吏。殿下即<br>位，留心万机，苟有毫毛之善，必有赏录，臣伏缘圣旨，指陈其事。”】入为将<br>作大匠。俭袭父爵，为平原侯文学。明帝即位，为尚书郎，迁羽林监。以东宫之<br>旧，甚见亲待。出为洛阳典农。时取农民以治宫室，俭上疏曰：“臣愚以为天下<br>所急除者二贼，所急务者衣食。诚使二贼不灭，士民饥冻，虽崇美宫室，犹无益<br>也。”迁荆州刺史。<br>青龙中，帝图讨辽东，以俭有幹策，徙为幽州刺史，加度辽将军，使持节，<br>护乌丸校尉。率幽州诸军至襄平，屯辽隧。右北平乌丸单于寇娄敦、辽西乌丸都<br>督率众王护留等，昔随袁尚奔辽东者，率众五千馀人降。寇娄敦遣弟阿罗槃等诣<br>阙朝贡，封其渠率二十馀人为侯、王，赐舆马缯彩各有差。公孙渊逆与俭战，不<br>利，引还。明年，帝遣太尉司马宣王统中军及俭等众数万讨渊，定辽东。俭以功<br>进封安邑侯，食邑三千九百户。<br>正始中，俭以高句骊数侵叛，督诸军步骑万人出玄菟，从诸道讨之。句骊王<br>宫将步骑二万人，进军沸流水上，大战梁口，【梁音渴。】宫连破走。俭遂束马<br>县车，以登丸都，屠句骊所都，斩获首虏以千数。句骊沛者名得来，数谏宫，<br>【臣松之按东夷传：沛者，句骊国之官名。】宫不从其言。得来叹曰：“立见此<br>地将生蓬蒿。”遂不食而死，举国贤之。俭令诸军不坏其墓，不伐其树，得其妻<br>子，皆放遣之。宫单将妻子逃窜。俭引军还。六年，复征之，宫遂奔买沟。俭遣<br>玄菟太守王颀追之，【世语曰：颀字孔硕，东莱人，晋永嘉中大贼王弥，颀之孙。】<br>过沃沮千有馀里，至肃慎氏南界，刻石纪功，刊丸都之山，铭不耐之城。诸所诛<br>纳八千馀口，论功受赏，侯者百馀人。穿山溉灌，民赖其利。<br>迁左将军，假节监豫州诸军事，领豫州刺史，转为镇南将军。诸葛诞战于东<br>关，不利，乃令诞、俭对换。诞为镇南，都督豫州。俭为镇东，都督杨州。吴太<br>傅诸葛恪围合肥新城，俭与文钦御之，太尉司马孚督中军东解围，恪退还。<br>初，俭与夏侯玄、李丰等厚善。扬州刺史前将军文钦，曹爽之邑人也，骁果<br>粗猛，数有战功，好增虏获，以徼宠赏，多不见许，怨恨日甚。俭以计厚待钦，<br>情好欢洽。钦亦感戴，投心无贰。正元二年正月，有彗星数十丈，西北竟天，起<br>于吴、楚之分。俭、钦喜，以为己祥。遂矫太后诏，罪状大将军司马景王，移诸<br>郡国，举兵反。迫胁淮南将守诸别屯者，及吏民大小，皆入寿春城，为坛於城西，<br>歃血称兵为盟，分老弱守城，俭、钦自将五六万众渡淮，西至项。俭坚守，钦在<br>外为游兵。【俭、钦等表曰：“故相国懿，匡辅魏室，历事忠贞，故烈祖明皇帝<br>授以寄讬之任。懿戮力尽节，以宁华夏。又以齐王聪明，无有秽德，乃心勤尽忠<br>以辅上，天下赖之。懿欲讨灭二虏以安宇内，始分军粮，克时同举，未成而薨。<br>齐王以懿有辅己大功，故遂使师承统懿业，委以大事。而师以盛年在职，无疾讬<br>病，坐拥强兵，无有臣礼，朝臣非之，义士讥之，天下所闻，其罪一也。懿造计<br>取贼，多舂军粮，克期有日。师为大臣，当除国难，又为人子，当卒父业。哀声<br>未绝而便罢息，为臣不忠，为子不孝，其罪二也。贼退过东关，坐自起众，三征<br>同进，丧众败绩，历年军实，一旦而尽，致使贼来，天下骚动，死伤流离，其罪<br>三也。贼举国悉众，号五十万，来向寿春，图诣洛阳，会太尉孚与臣等建计，乃<br>杜塞要险，不与争锋，还固新城。淮南将士，冲锋履刃，昼夜相守，勤瘁百日，<br>死者涂地，自魏有军已来，为难苦甚，莫过於此。而师遂意自由，不论封赏，权<br>势自在，无所领录，其罪四也。故中书令李丰等，以师无人臣节，欲议退之。师<br>知而请丰，其夕拉杀，载尸埋棺。丰等为大臣，帝王腹心，擅加酷暴，死无罪名，<br>师有无君之心，其罪五也。懿每叹说齐王自堪人主，君臣之义定。奉事以来十有<br>五载，始欲归政，按行武库，诏问禁兵不得妄出。师自知奸慝，人神所不祐，矫<br>废君主，加之以罪。孚，师之叔父，性甚仁孝，追送齐王，悲不自胜。群臣皆怒<br>而师怀忍，不顾大义，其罪六也。又故光禄大夫张缉，无罪而诛，夷其妻子，并<br>及母后，逼恐至尊，强催督遣，临时哀愕，莫不伤痛；而师称庆，反以欢喜，其<br>罪七也。陛下践阼，聪明神武，事经圣心，欲崇省约，天下闻之，莫不欢庆；而<br>师不自改悔，脩复臣礼，而方徵兵募士，毁坏宫内，列侯自卫。陛下即阼，初不<br>朝觐。陛下欲临幸师舍以省其疾，复拒不通，不奉法度，其罪八也。近者领军许<br>允当为镇北，以厨钱给赐，而师举奏加辟，虽云流徙，道路饿杀，天下闻之，莫<br>不哀伤，其罪九也。三方之守，一朝阙废，多选精兵，以自营卫，五营领兵，阙<br>而不补，多载器杖，充聚本营，天下所闻，人怀愤怨，讹言盈路，以疑海内，其<br>罪十也。多休守兵，以占高第，以空虚四表，欲擅强势，以逞奸心，募取屯田，<br>加其复赏，阻兵安忍，坏乱旧法。合聚诸藩王公以著邺，欲悉诛之，一旦举事废<br>主。天不长恶，使目肿不成，其罪十一也。臣等先人皆随从太祖武皇帝征讨凶暴，<br>获成大功，与高祖文皇帝即受汉禅，开国承家，犹尧舜相传也。臣与安丰护军郑<br>翼、庐江护军吕宣、太守张休、淮南太守丁尊、督守合肥护军王休等议，各以累<br>世受恩，千载风尘，思尽躯命，以完全社稷安主为效。斯义苟立，虽焚妻子，吞<br>炭漆身，死而不恨也。按师之罪，宜加大辟，以彰奸慝。春秋之义，一世为善，<br>十世宥之。懿有大功，海内所书，依古典议，废师以侯就弟。弟昭，忠肃宽明，<br>乐善好士，有高世君子之度，忠诚为国，不与师同。臣等碎首所保，可以代师辅<br>导圣躬。太尉孚，忠孝小心，所宜亲宠，授以保傅。护军散骑常侍望，忠公亲事，<br>当官称能，远迎乘舆，有宿卫之功，可为中领军。春秋之义，大义灭亲，故周公<br>诛弟，石碏戮子，季友鸩兄，上为国计，下全宗族。殛鲧用禹，圣人明典，古<br>今所称。乞陛下下臣等所奏，朝堂博议。臣言当道，使师逊位避贤者，罢兵去备，<br>如三皇旧法，则天下协同。若师负势恃众不自退者，臣等率将所领，昼夜兼行，<br>惟命是授。臣等今日所奏，惟欲使大魏永存，使陛下得行君意，远绝亡之祸，百<br>姓安全，六合一体，使忠臣义士，不愧於三皇五帝耳。臣恐兵起，天下扰乱，臣<br>辄上事，移三征及州郡国典农，各安慰所部吏民，不得妄动，谨具以状闻。惟陛<br>下爱养精神，明虑危害，以宁海内。师专权用势，赏罚自由，闻臣等举众，必下<br>诏禁绝关津，使驿书不通，擅复徵调，有所收捕。此乃师诏，非陛下诏书，在所<br>皆不得复承用。臣等道远，惧文书不得皆通，辄临时赏罚，以便宜从事，须定表<br>上也。”】<br>大将军统中外军讨之，别使诸葛诞督豫州诸军从安风津拟寿春，征东将军胡<br>遵督青、徐诸军出于谯、宋之间，绝其归路。大将军屯汝阳，使监军王基督前锋<br>诸军据南顿以待之。今诸军皆坚壁勿与战。俭、钦进不得斗，退恐寿春见袭，不<br>得归，计穷不知所为。淮南将士，家皆在北，众心沮散，降者相属，惟淮南新附<br>农民为之用。大将军遣兖州刺史邓艾督泰山诸军万馀人至乐嘉，示弱以诱之，大<br>将军寻自洙至。钦不知，果夜来欲袭艾等，会明，见大军兵马盛，乃引还。【魏<br>氏春秋曰：钦中子俶，小名鸯。年尚幼，勇力绝人，谓钦曰：“及其未定，击之<br>可破也。”於是分为二队，夜夹攻军。俶率壮士先至，大呼大将军，军中震扰。<br>钦后期不应。会明，俶退，钦亦引还。魏末传曰：殿中人姓尹，字大目，小为曹<br>氏家奴，常侍在帝侧，大将军将俱行。大目知大将军一目已突出，启云：“文钦<br>本是明公腹心，但为人所误耳，又天子乡里。大目昔为文钦所信，乞得追解语之，<br>令还与公复好。”大将军听遣大目单身往，乘大马，被铠甲，追文钦，遥相与语。<br>大目心实欲曹氏安，谬言：“君侯何苦若不可复忍数日中也！”欲使钦解其旨。<br>钦殊不悟，乃更厉声骂大目：“汝先帝家人，不念报恩，而反与司马师作逆；不<br>顾上天，天不祐汝！”乃张弓傅矢欲射大目，大目涕泣曰：“世事败矣，善自努<br>力也。”】大将军纵骁骑追击，大破之，钦遁走。是日，俭闻钦战败，恐惧夜走，<br>众溃。比至慎县，左右人兵稍弃俭去，俭独与小弟秀及孙重藏水边草中。安风津<br>都尉部民张属就射杀俭，传首京都。属封侯。秀、重走入吴。将士诸为俭、钦所<br>迫胁者，悉归降。【钦与郭淮书曰：“大将军昭伯与太傅【伯】俱受顾命，登床<br>把臂，讬付天下，此远近所知。后以势利，乃绝其祀，及其亲党，皆一时之俊，<br>可为痛心，奈何奈何！公侯恃与大司马公恩亲分著，义贯金石，当此之时，想益<br>毒痛，有不可堪也。王太尉嫌其专朝，潜欲举兵，事竟不捷，复受诛夷，害及楚<br>王，想甚追恨。太傅既亡，然其子师继承父业，肆其虐暴，日月滋甚，放主弑后，<br>残戮忠良，包藏祸心，遂至篡弑。此可忍也，孰不可忍？钦以名义大故，事君有<br>节，忠愤内发，忘寝与食，无所吝顾也。会毌丘子邦自与父书，腾说公侯，尽事<br>主之义，欲奋白发，同符太公，惟须东问，影响相应，闻问之日，能不慷慨！是<br>以不顾妻孥之痛，即与毌丘镇东举义兵三万馀人，西趋京师，欲扶持王室，扫除<br>奸逆，企踵西望，不得声问，鲁望高子，不足喻急。夫当仁不让，况救君之难，<br>度道远艰，故不果期要耳。然同舟共济，安危势同，祸痛已连，非言饰所解，自<br>公侯所明也。共事曹氏，积信魏朝，行道之人，皆所知见。然在朝之士，冒利偷<br>生，烈士所耻，公侯所贱，贾竖所不忍为也，况当涂之士邪？军屯住项，小人以<br>闰月十六日别进兵，就于乐嘉城讨师，师之徒众，寻时崩溃，其所斩截，不复訾<br>原，但当长驱径至京师，而流言先至，毌丘不复详之，更谓小人为误，诸军便尔<br>瓦解。毌丘还走，追寻释解，无所及。小人还项，复遇王基等十二军，追寻毌丘，<br>进兵讨之，即时克破，所向全胜，要那后无继何？孤军梁昌，进退失所，还据寿<br>春，寿春复走，狼狈踬阂，无复他计，惟当归命大吴，借兵乞食，继踵伍员耳。<br>不若仆隶，如何快心，复君之仇，永使曹氏少享血食，此亦大国之所祐念也。想<br>公侯不使程婴、杵臼擅名於前代，而使大魏独无鹰扬之士与？今大吴敦崇大义，<br>深见愍悼。然仆於国大分连接，远同一势，日欲俱举，瓜分中国，不愿偏取以为<br>己有。公侯必欲共忍帅胸怀，宜广大势，恐秦川之卒不可孤举。今者之计，宜屈<br>己伸人，讬命归汉，东西俱举尔，乃可克定师党耳。深思鄙言，若愚计可从，宜<br>使汉军克制期要，使六合校考，与周、召同封，以讬付儿孙。此亦非小事也，大<br>丈夫宁处其落落，是以远呈忠心，时望嘉应。”时郭淮已卒，钦未知，故有此书。<br>世语曰：毌丘俭之诛，党与七百馀人，传侍御史杜友治狱，惟举首事十人，馀皆<br>奏散。友字季子，东郡人，仕晋冀州刺史、河南尹。子默，字世玄，历吏部郎，<br>卫尉。】<br>俭子甸为治书侍御史，先时知俭谋将发，私出将家属逃走新安灵山上。别攻<br>下之，夷俭三族。【世语曰：甸字子邦，有名京邑。齐王之废也，甸谓俭曰：<br>“大人居方岳重任，国倾覆而晏然自守，将受四海之责。”俭然之。大将军恶其<br>为人也。及俭起兵，问屈〈冉页〉所在，云不来无能为也。俭初起兵，遣子宗四<br>人入吴。太康中，吴平，宗兄弟皆还中国。宗字子仁，有俭风，至零陵太守。宗<br>子奥，巴东监军、益州刺史。习凿齿曰：毌丘俭感明帝之顾命，故为此役。君子<br>谓毌丘俭事虽不成，可谓忠臣矣。夫竭节而赴义者我也，成之与败者时也，我苟<br>无时，成何可必乎？忘我而不自必，乃所以为忠也。古人有言：“死者复生，生<br>者不愧。”若毌丘俭可谓不愧也。】<br>钦亡入吴，吴以钦为都护、假节、镇北大将军、幽州牧、谯侯。【钦降吴表<br>曰：“禀命不幸，常隶魏国，两绝於天。虽侧伏隅都，自知无路。司马师滔天作<br>逆，废害二主，辛、癸、高、莽，恶不足喻。钦累世受魏恩，乌鸟之情，窃怀愤<br>踊，在三之义，期於弊仆。前与毌丘俭、郭淮等俱举义兵，当共讨师，扫除凶孽，<br>诚臣慺慺愚管所执。智虑浅薄，微节不骋，进无所依，悲痛切心。退惟不能扶翼<br>本朝，抱愧俯仰，靡所自厝。冒缘古义，固有所归，庶假天威，得展万一，僵仆<br>之日，亦所不恨。辄相率将，归命圣化，惭偷苟生，非辞所陈。谨上还所受魏使<br>持节、前将军、山桑侯印绶。临表惶惑，伏须罪诛。”魏书曰：钦字仲若，谯郡<br>人。父稷，建安中为骑将，有勇力。钦少以名将子，材武见称。魏讽反，钦坐与<br>讽辞语相连，及下狱，掠笞数百，当死，太祖以稷故赦之。太和中，为五营校督，<br>出为牙门将。钦性刚暴无礼，所在倨傲陵上，不奉官法，辄见奏遣，明帝抑之。<br>后复以为淮南牙门将，转为庐江太守、鹰扬将军。王凌奏钦贪残，不宜抚边，求<br>免官治罪，由是徵钦还。曹爽以钦乡里，厚养待之，不治钦事。复遣还庐江，加<br>冠军将军，贵宠逾前。钦以故益骄，好自矜伐，以壮勇高人，颇得虚名於三军。<br>曹爽诛后，进钦为前将军以安其心，后代诸葛诞为扬州刺史。自曹爽之诛，钦常<br>内惧，与诸葛诞相恶，无所与谋。会诞去兵，毌丘俭往，乃阴共结谋。战败走，<br>昼夜间行，追者不及，遂得入吴，孙峻厚待之。钦虽在他国，不能屈节下人，自<br>吕据、朱异等诸大将皆憎疾之，惟峻常左右之。】<br>诸葛诞字公休，琅邪阳都人，诸葛丰后也。初以尚书郎为荥阳令，【魏氏春<br>秋曰：诞为郎，与仆射杜畿试船陶河，遭风覆没，诞亦俱溺。虎贲浮河救诞，诞<br>曰：“先救杜侯。”诞飘于岸，绝而复苏。】入为吏部郎。人有所属讬，辄显其<br>言而承用之，后有当否，则公议其得失以为褒贬，自是群僚莫不慎其所举。累迁<br>御史中丞尚书，与夏侯玄、邓飏等相善，收名朝廷，京都翕然。言事者以诞、飏<br>等脩浮华，合虚誉，渐不可长。明帝恶之，免诞官。【世语曰：是时，当世俊士<br>散骑常侍夏侯玄、尚书诸葛诞、邓飏之徒，共相题表，以玄、畴四人为四聪，诞、<br>备八人为八达，中书监刘放子熙、孙资子密、吏部尚书卫臻子烈三人，咸不及比，<br>以父居势位，容之为三豫，凡十五人。帝以构长浮华，皆免官废锢。】会帝崩，<br>正始初，玄等并在职。复以诞为御史中丞尚书，出为扬州刺史，加昭武将军。<br>王凌之阴谋也，太傅司马宣王潜军东伐，以诞为镇东将军、假节都督扬州诸<br>军事，封山阳亭侯。诸葛恪兴东关，遣诞督诸军讨之，与战，不利。还，徙为镇<br>南将军。<br>后毌丘俭、文钦反，遣使诣诞，招呼豫州士民。诞斩其使，露布天下，令知<br>俭、钦凶逆。大将军司马景王东征，使诞督豫州诸军，渡安风津向寿春。俭、钦<br>之破也，诞先至寿春。寿春中十馀万口，闻俭、钦败，恐诛，悉破城门出，流迸<br>山泽，或散走入吴。以诞久在淮南，乃复以为镇东大将军、仪同三司、都督扬州。<br>吴大将孙峻、吕据、留赞等闻淮南乱，会文钦往，乃帅众将钦径至寿春；时诞诸<br>军已至，城不可攻，乃走。诞遣将军蒋班追击之，斩赞，传首，收其印节。进封<br>高平侯，邑三千五百户，转为征东大将军。<br>诞既与玄、飏等至亲，又王凌、毌丘俭累见夷灭，惧不自安，倾帑藏振施以<br>结众心，厚养亲附及扬州轻侠者数千人为死士。【魏书曰：诞赏赐过度。有犯死<br>者，亏制以活之。】甘露元年冬，吴贼欲向徐堨，计诞所督兵马足以待之，而<br>复请十万众守寿春，又求临淮筑城以备寇，内欲保有淮南。朝廷微知诞有自疑心，<br>以诞旧臣，欲入度之。二年五月，徵为司空。诞被诏书，愈恐，遂反。召会诸将，<br>自出攻扬州刺史乐綝，杀之。【世语曰：司马文王既秉朝政，长史贾充以为宜遣<br>参佐慰劳四征，于是遣充至寿春。充还启文王：“诞再在扬州，有威名，民望所<br>归。今徵，必不来，祸小事浅；不徵，事迟祸大。”乃以为司空。书至，诞曰：<br>“我作公当在王文舒后，今便为司空！不遣使者，健步赍书，使以兵付乐綝，此<br>必綝所为。”乃将左右数百人至扬州，扬州人欲闭门，诞叱曰：“卿非我故吏邪！”<br>径入，綝逃上楼，就斩之。魏末传曰：贾充与诞相见，谈说时事，因谓诞曰：<br>“洛中诸贤，皆愿禅代，君所知也。君以为云何？”诞厉色曰：“卿非贾豫州子？<br>世受魏恩，如何负国，欲以魏室输人乎？非吾所忍闻。若洛中有难，吾当死之。”<br>充默然。诞既被徵，请诸牙门置酒饮宴，呼牙门从兵，皆赐酒令醉，谓众人曰：<br>“前作千人铠仗始成，欲以击贼，今当还洛，不复得用，欲蹔出，将见人游戏，<br>须臾还耳；诸君且止。”乃严鼓将士七百人出。乐綝闻之，闭州门。诞历南门宣<br>言曰：“当还洛邑，蹔出游戏，扬州何为闭门见备？”前至东门，东门复闭，乃<br>使兵缘城攻门，州人悉走，因风放火，焚其府库，遂杀綝。诞表曰：“臣受国重<br>任，统兵在东。扬州刺史乐綝专诈，说臣与吴交通，又言被诏当代臣位，无状日<br>久。臣奉国命，以死自立，终无异端。忿綝不忠，辄将步骑七百人，以今月六日<br>讨綝，即日斩首，函头驿马传送。若圣朝明臣，臣即魏臣；不明臣，臣即吴臣。<br>不胜发愤有日，谨拜表陈愚，悲感泣血，哽咽断绝，不知所如，乞朝廷察臣至诚。”<br>臣松之以为魏末传所言，率皆鄙陋。疑诞表言曲，不至於此也。】敛淮南及淮北<br>郡县屯田口十馀万官兵，扬州新附胜兵者四五万人，聚谷足一年食，闭城自守。<br>遣长史吴纲将小子靓至吴请救。【世语曰：黄初末，吴人发长沙王吴芮冢，以其<br>砖於临湘为孙坚立庙。芮容貌如生，衣服不朽。后豫发者见吴纲曰：“君何类长<br>沙王吴芮，但微短耳。”纲瞿然曰；“是先祖也，君何由见之？”见者言所由，<br>纲曰：“更葬否？”答曰：“即更葬矣。”自芮之卒年至冢发，四百馀年，纲，<br>芮之十六世孙矣。】吴人大喜，遣将全怿、全端、唐咨、王祚等，率三万众，密<br>与文钦俱来应诞。以诞为左都护、假节、大司徒、骠骑将军、青州牧、寿春侯。<br>是时镇南将军王基始至，督诸军围寿春，未合。咨、钦等从城东北，因山乘险，<br>得将其众突入城。<br>六月，车驾东征，至项。大将军司马文王督中外诸军二十六万众，临淮讨之。<br>大将军屯丘头。使基及安东将军陈骞等四面合围，表里再重，堑垒甚峻。又使监<br>军石苞、兖州刺史州泰等，简锐卒为游军，备外寇。钦等数出犯围，逆击走之。<br>吴将朱异再以大众来迎诞等，渡黎浆水，泰等逆与战，每摧其锋。孙綝以异战不<br>进，怒而杀之。城中食转少，外救不至，众无所恃。将军蒋班、焦彝，皆诞爪牙<br>计事者也，弃诞，逾城自归大将军。【汉晋春秋曰：蒋班、焦彝言于诸葛诞曰：<br>“朱异等以大众来而不能进，孙綝杀异而归江东，外以发兵为名，而内实坐须成<br>败，其归可见矣。今宜及众心尚固，士卒思用，并力决死，攻其一面，虽不能尽<br>克，犹可有全者。”文钦曰：“江东乘战胜之威久矣，未有难北方者也。况公今<br>举十馀万之众内附，而钦与全端等皆同居死地，父子兄弟尽在江表，就孙綝不欲，<br>主上及其亲戚岂肯听乎？且中国无岁无事，军民并疲，今守我一年，势力已因，<br>异图生心，变故将起，以往准今，可计日而望也。”班、彝固劝之，钦怒，而诞<br>欲杀班。二人惧，且知诞之必败也，十一月，乃相携而降。】大将军乃使反间，<br>以奇变说全怿等，怿等率众数千人开门来出。城中震惧，不知所为。<br>三年正月，诞、钦、咨等大为攻具，昼夜五六日攻南围，欲决围而出。【汉<br>晋春秋曰：文钦曰：“蒋班、焦彝谓我不能出而走，全端、全怿又率众逆降，此<br>敌无备之时也，可以战矣。”诞及唐咨等皆以为然，遂共悉众出攻。】围上诸军，<br>临高以发石车火箭逆烧破其攻具，弩矢及石雨下，死伤者蔽地，血流盈堑。复还<br>入城，城内食转竭，降出者数万口。钦欲尽出北方人，省食，与吴人坚守，诞不<br>听，由是争恨。钦素与诞有隙，徒以计合，事急愈相疑。钦见诞计事，诞遂杀钦。<br>钦子鸯及虎将兵在小城中，闻钦死，勒兵驰赴之，众不为用。鸯、虎单走，逾城<br>出，自归大将军。军吏请诛之，大将军令曰：“钦之罪不容诛，其子固应当戮，<br>然鸯、虎以穷归命，且城未拔，杀之是坚其心也。”乃赦鸯、虎，使将兵数百骑<br>驰巡城，呼语城内云：“文钦之子犹不见杀，其馀何惧？”表鸯、虎为将军，各<br>赐爵关内侯。城内喜且扰，又日饥困，诞、咨等智力穷。大将军乃自临围，四面<br>进兵，同时鼓噪登城，城内无敢动者。诞窘急，单乘马，将其麾下突小城门出。<br>大将军司马胡奋部兵逆击，斩诞，传首，夷三族。诞麾下数百人，坐不降见斩，<br>皆曰：“为诸葛公死，不恨。”其得人心如此。【干宝晋纪曰：数百人拱手为列，<br>每斩一人，辄降之，竟不变，至尽，时人比之田横。吴将于诠曰：“大丈夫受命<br>其主，以兵救人，既不能克，又束手於敌，吾弗取也。”乃免胄冒陈而死。】唐<br>咨、王祚及诸裨将皆面缚降，吴兵万众，器仗军实山积。<br>初围寿春，议者多欲急攻之，大将军以为：“城固而众多，攻之必力屈，若<br>有外寇，表里受敌，此危道也。今三叛相聚於孤城之中，天其或者将使同就戮，<br>吾当以全策縻之，可坐而制也。”诞以二年五月反，三年二月破灭。六军按甲，<br>深沟高垒，而诞自困，竟不烦攻而克。【干宝晋纪曰：初，寿春每岁雨潦，淮水<br>溢，常淹城邑。故文王之筑围也，诞笑之曰：“是固不攻而自败也。”及大军之<br>攻，亢旱逾年。城既陷，是日大雨，围垒皆毁。诞子靓，字仲思，吴平还晋。靓<br>子恢，字道明，位至尚书令，追赠左光禄大夫开府。】及破寿春，议者又以为淮<br>南仍为叛逆，吴兵室家在江南，不可纵，宜悉坑之。大将军以为古之用兵，全国<br>为上，戮其元恶而已。吴兵就得亡还，適可以示中国之弘耳。一无所杀，分布三<br>河近郡以安处之。<br>唐咨本利城人。黄初中，利城郡反，杀太守徐箕，推咨为主。文帝遣诸军讨<br>破之，咨走入海，遂亡至吴，官至左将军，封侯、持节。诞、钦屠戮，咨亦生禽，<br>三叛皆获，天下快焉。【傅子曰：宋建椎牛祷赛，终自焚灭。文钦日祠祭事天，<br>斩于人手。诸葛诞夫妇聚会神巫，淫祀求福，伏尸淮南，举族诛夷。此天下所共<br>见，足为明鉴也。】拜咨安远将军，其馀裨将咸假号位，吴众悦服。江东感之，<br>皆不诛其家。其淮南将吏士民诸为诞所胁略者，惟诛其首逆，馀皆赦之。听鸯、<br>虎收敛钦丧，给其车牛，致葬旧墓。【习凿齿曰：自是天下畏威怀德矣。君子谓<br>司马大将军於是役也，可谓能以德攻矣。夫建业者异矣，各有所尚，而不能兼并<br>也。故穷武之雄毙于不仁，存义之国丧于懦退，今一征而禽三叛，大虏吴众，席<br>卷淮浦，俘馘十万，可谓壮矣。而未及安坐，丧王基之功，种惠吴人，结异类之<br>情，宠鸯葬钦，忘畴昔之隙，不咎诞众，使扬士怀愧，功高而人乐其成，业广而<br>敌怀其德，武昭既敷，文算又洽，推此道也，天下其孰能当之哉？丧王基，语在<br>基传。鸯一名俶。晋诸公赞曰，俶后为将军，破凉州虏，名闻天下。太康中为东<br>夷校尉、假节。当之职，入辞武帝，帝见而恶之，讬以他事免俶官。东安公繇，<br>诸葛诞外孙，欲杀俶，因诛杨骏，诬俶谋逆，遂夷三族。】<br>邓艾字士载，义阳棘阳人也。少孤，太祖破荆州，徙汝南，为农民养犊。年<br>十二，随母至颍川，读故太丘长陈寔碑文，言“文为世范，行为士则”，艾遂自<br>名范，字士则。后宗族有与同者，故改焉。为都尉学士，以口吃，不得作幹佐。<br>为稻田守丛草吏。同郡吏父怜其家贫，资给甚厚，艾初不称谢。每见高山大泽，<br>辄规度指画军营处所，时人多笑焉。后为典农纲纪，上计吏，因使见太尉司马宣<br>王。宣王奇之，辟之为掾，【世语曰：邓艾少为襄城典农部民，与石苞皆年十二<br>三。谒者阳翟郭玄信，武帝监军郭诞元奕之子。建安中，少府吉本起兵许都，玄<br>信坐被刑在家，从典农司马求人御，以艾、苞与御，行十馀里，与语，悦之，谓<br>二人皆当远至为佐相。艾后为典农功曹，奉使诣宣王，由此见知，遂被拔擢。】<br>迁尚书郎。<br>时欲广田畜谷，为灭贼资，使艾行陈、项已东至寿春。艾以为“田良水少，<br>不足以尽地利，宜开河渠，可以引水浇溉，大积军粮，又通运漕之道。”乃著济<br>河论以喻其指。又以为“昔破黄巾，因为屯田，积谷于许都以制四方。今三隅已<br>定，事在淮南，每大军征举，运兵过半，功费巨亿，以为大役。陈、蔡之间，土<br>下田良，可省许昌左右诸稻田，并水东下。令淮北屯二万人，淮南三万人，十二<br>分休，常有四万人，且田且守。水丰常收三倍於西，计除众费，岁完五百万斛以<br>为军资。六七年间，可积三千万斛於淮上，此则十万之众五年食也。以此乘吴，<br>无往而不克矣。”宣王善之，事皆施行。正始二年，乃开广漕渠，每东南有事，<br>大军兴众，汎舟而下，达于江、淮，资食有储而无水害，艾所建也。<br>出参征西军事，迁南安太守。嘉平元年，与征西将军郭淮拒蜀偏将军姜维。<br>维退，淮因西击羌。艾曰：“贼去未远，或能复还，宜分诸军以备不虞。”於是<br>留艾屯白水北。三日，维遣廖化自白水南向艾结营。艾谓诸将曰：“维今卒还，<br>吾军人少，法当来渡而不作桥。此维使化持吾，令不得还。维必自东袭取洮城。”<br>洮城在水北，去艾屯六十里。艾即夜潜军径到，维果来渡，而艾先至据城，得以<br>不败。赐爵关内侯，加讨寇将军，后迁城阳太守。<br>是时并州右贤王刘豹并为一部，艾上言曰：“戎狄兽心，不以义亲，强则侵<br>暴，弱则内附，故周宣有玁狁之寇，汉祖有平城之围。每匈奴一盛，为前代重<br>患。自单于在外，莫能牵制长卑。诱而致之，使来入侍。由是羌夷失统，合散无<br>主。以单于在内，万里顺轨。今单于之尊日疏，外土之威浸重，则胡虏不可不深<br>备也。闻刘豹部有叛胡，可因叛割为二国，以分其势。去卑功显前朝，而子不继<br>业，宜加其子显号，使居雁门。离国弱寇，追录旧勋，此御边长计也。”又陈：<br>“羌胡与民同处者，宜以渐出之，使居民表崇廉耻之教，塞奸宄之路。”大将军<br>司马景王新辅政，多纳用焉。迁汝南太守，至则寻求昔所厚己吏父，久已死，遣<br>吏祭之，重遗其母，举其子与计吏。艾所在，荒野开辟，军民并丰。<br>诸葛恪围合肥新城，不克，退归。艾言景王曰：“孙权已没，大臣未附，吴<br>名宗大族，皆有部曲，阻兵仗势，足以建命。恪新秉国政，而内无其主，不念抚<br>恤上下以立根基，竞於外事，虐用其民，悉国之众，顿於坚城，死者万数，载祸<br>而归，此恪获罪之日也。昔子胥、吴起、商鞅、乐毅皆见任时君，主没而败。况<br>恪才非四贤，而不虑大患，其亡可待也。”恪归，果见诛。迁兖州刺史，加振威<br>将军。上言曰：“国之所急，惟农与战，国富则兵强，兵强则战胜。然农者，胜<br>之本也。孔子曰‘足食足兵’，食在兵前也。上无设爵之劝，则下无财畜之功。<br>今使考绩之赏，在於积粟富民，则交游之路绝，浮华之原塞矣。”<br>高贵乡公即尊位，进封方城亭侯。毌丘俭作乱，遣健步赍书，欲疑惑大众，<br>艾斩之，兼道进军，先趣乐嘉城，作浮桥。司马景王至，遂据之。文钦以后大军<br>破败於城下，艾追之至丘头。钦奔吴。吴大将军孙峻等号十万众，将渡江，镇东<br>将军诸葛诞遣艾据肥阳，艾以与贼势相远，非要害之地，辄移屯附亭，遣泰山太<br>守诸葛绪等于黎浆拒战，遂走之。其年徵拜长水校尉。以破钦等功，进封方城乡<br>侯，行安西将军。解雍州刺史王经围於狄道，姜维退驻锺提，乃以艾为安西将军，<br>假节、领护东羌校尉。议者多以为维力已竭，未能更出。艾曰：“洮西之败，非<br>小失也；破军杀将，仓廪空虚，百姓流离，几於危亡。今以策言之，彼有乘胜之<br>势，我有虚弱之实，一也。彼上下相习，五兵犀利，我将易兵新，器杖未复，二<br>也。彼以船行，吾以陆军，劳逸不同，三也。狄道、陇西、南安、祁山，各当有<br>守，彼专为一，我分为四，四也。从南安、陇西，因食羌谷，若趣祁山，熟麦千<br>顷，为之县饵，五也。贼有黠数，其来必矣。”顷之，维果向祁山，闻艾已有备，<br>乃回从董亭趣南安，艾据武城山以相持。维与艾争险，不克，其夜，渡渭东行，<br>缘山趣上邽，艾与战於段谷，大破之。甘露元年诏曰：“逆贼姜维连年狡黠，民<br>夷骚动，西土不宁。艾筹画有方，忠勇奋发，斩将十数，馘首千计；国威震於巴、<br>蜀，武声扬於江、岷。今以艾为镇西将军、都督陇右诸军事，进封邓侯。分五百<br>户封子忠为亭侯。”二年，拒姜维于长城，维退还。迁征西将军，前后增邑凡六<br>千六百户。景元三年，又破维于侯和，维卻保沓中。四年秋，诏诸军征蜀，大将<br>军司马文王皆指授节度，使艾与维相缀连；雍州刺史诸葛绪要维，令不得归。艾<br>遣天水太守王颀等直攻维营，陇西太守牵弘等邀其前，金城太守杨欣等诣甘松。<br>维闻锺会诸军已入汉中，引退还。欣等追蹑於强川口，大战，维败走。闻雍州已<br>塞道，屯桥头，从孔函谷入北道，欲出雍州后。诸葛绪闻之，卻还三十里。维入<br>北道三十馀里，闻绪军卻，寻还，从桥头过，绪趣截维，较一日不及。维遂东引，<br>还守剑阁。锺会攻维未能克。艾上言：“今贼摧折，宜遂乘之，从阴平由邪径经<br>汉德阳亭趣涪，出剑阁西百里，去成都三百馀里，奇兵冲其腹心。剑阁之守必还<br>赴涪，则会方轨而进；剑阁之军不还，则应涪之兵寡矣。军志有之曰：‘攻其无<br>备，出其不意。’今掩其空虚，破之必矣。”<br>冬十月，艾自阴平道行无人之地七百馀里，凿山通道，造作桥阁。山高谷深，<br>至为艰险，又粮运将匮，频於危殆。艾以毡自裹，推转而下。将士皆攀木缘崖，<br>鱼贯而进。先登至江由，蜀守将马邈降。蜀卫将军诸葛瞻自涪还绵竹，列陈待艾。<br>艾遣子惠唐亭侯忠等出其右，司马师纂等出其左。忠、纂战不利，并退还，曰：<br>“贼未可击。”艾怒曰：“存亡之分，在此一举，何不可之有？”乃叱忠、纂等，<br>将斩之。忠、纂驰还更战，大破之，斩瞻及尚书张遵等首，进军到雒。刘禅遣使<br>奉皇帝玺绶，为笺诣艾请降。<br>艾至成都，禅率太子诸王及群臣六十馀人面缚舆榇诣军门，艾执节解缚焚榇，<br>受而宥之。检御将士，无所虏略，绥纳降附，使复旧业，蜀人称焉。辄依邓禹故<br>事，承制拜禅行骠骑将军，太子奉车、诸王驸马都尉。蜀群司各随高下拜为王官，<br>或领艾官属。以师纂领益州刺史，陇西太守牵弘等领蜀中诸郡。使於绵竹筑台以<br>为京观，用彰战功。士卒死事者，皆与蜀兵同共埋藏。艾深自矜伐，谓蜀士大夫<br>曰：“诸君赖遭某，故得有今日耳。若遇吴汉之徒，已殄灭矣。”又曰：“姜维<br>自一时雄儿也，与某相值，故穷耳。”有识者笑之。<br>十二月，诏曰：“艾曜威奋武，深入虏庭，斩将搴旗，枭其鲸鲵，使僣号之<br>主，稽首系颈，历世逋诛，一朝而平。兵不逾时，战不终日，云彻席卷，荡定巴<br>蜀。虽白起破强楚，韩信克劲赵，吴汉禽子阳，亚夫灭七国，计功论美，不足比<br>勋也。其以艾为太尉，增邑二万户，封子二人亭侯，各食邑千户。”【袁子曰：<br>诸葛亮，重人也，而骤用蜀兵，此知小国弱民难以久存也。今国家一举而灭蜀，<br>自征伐之功，未有如此之速者也。方邓艾以万人入江由之危险，锺会以二十万众<br>留剑阁而不得进，三军之士已饥，艾虽战胜克将，使刘禅数日不降，则二将之军<br>难以反矣。故功业如此之难也。国家前有寿春之役，后有灭蜀之劳，百姓贫而仓<br>禀虚，故小国之虑，在於时立功以自存，大国之虑，在於既胜而力竭，成功之后，<br>戒惧之时也。】艾言司马文王曰：“兵有先声而后实者，今因平蜀之势以乘吴，<br>吴人震恐，席卷之时也。然大举之后，将士疲劳，不可便用，且徐缓之；留陇右<br>兵二万人，蜀兵二万人，煮盐兴冶，为军农要用，并作舟船，豫顺流之事，然后<br>发使告以利害，吴必归化，可不征而定也。今宜厚刘禅以致孙休，安士民以来远<br>人，若便送禅於京都，吴以为流徙，则於向化之心不劝。宜权停留，须来年秋冬，<br>比尔吴亦足平。以为可封禅为扶风王，锡其资财，供其左右。郡有董卓坞，为之<br>宫舍。爵其子为公侯，食郡内县，以显归命之宠。开广陵、城阳以待吴人，则畏<br>威怀德，望风而从矣。”文王使监军卫瓘喻艾：“事当须报，不宜辄行。”艾重<br>言曰：“衔命征行，奉指授之策，元恶既服；至于承制拜假，以安初附，谓合权<br>宜。今蜀举众归命，地尽南海，东接吴会，宜早镇定。若待国命，往复道途，延<br>引日月。春秋之义，大夫出疆，有可以安社稷，利国家，专之可也。今吴未宾；<br>势与蜀连，不可拘常以失事机。兵法，进不求名，退不避罪，艾虽无古人之节，<br>终不自嫌以损于国也。”锺会、胡烈、师纂等皆白艾所作悖逆，变衅以结。诏书<br>槛车徵艾。【魏氏春秋曰：艾仰天叹曰：“艾忠臣也，一至此乎！白起之酷，复<br>见於今日矣。”】<br>艾父子既囚，锺会至成都，先送艾，然后作乱。会已死，艾本营将士追出艾<br>槛车，迎还。瓘遣田续等讨艾，遇於绵竹西，斩之。子忠与艾俱死，馀子在洛阳<br>者悉诛，徙艾妻子及孙於西域。【汉晋春秋曰：初艾之下江由也，以续不进，欲<br>斩，既而舍之。及瓘遣续，谓曰：“可以报江由之辱矣。”杜预言於众曰：“伯<br>玉其不免乎！身为名士，位望已高，既无德音，又不御下以正，是小人而乘君子<br>之器，将何以堪其责乎？”瓘闻之，不俟驾而谢。世语曰：师纂亦与艾俱死。纂<br>性急少恩，死之日体无完皮。】<br>初，艾当伐蜀，梦坐山上而有流水，以问殄虏护军爰邵。邵曰：“按易卦，<br>山上有水曰蹇。蹇繇曰：‘蹇利西南，不利东北。’孔子曰：‘蹇利西南，往有<br>功也；不利东北，其道穷也。’往必克蜀，殆不还乎！”艾怃然不乐。【荀绰冀<br>州记曰：邵起自幹吏，位至卫尉。长子翰，河东太守。中子敞，大司农。少子倩，<br>字君幼，宽厚有器局，勤於当世，历位冀州刺史、太子右卫率。翰子俞，字世都，<br>清贞贵素，辩於论议，采公孙龙之辞以谈微理。少有能名，辟太尉府，稍历显位，<br>至侍中中书令，迁为监。臣松之按：蹇彖辞云“蹇利西南，往得中也”，不云<br>“有功”；下云“利见大人，往有功也”。】<br>泰始元年，晋室践阼，诏曰：“昔太尉王凌谋废齐王，而王竟不足以守位。<br>征西将军邓艾，矜功失节，实应大辟。然被书之日，罢遣人众，束手受罪，比于<br>求生遂为恶者，诚复不同。今大赦得还，若无子孙者听使立后，令祭祀不绝。”<br>三年，议郎段灼上疏理艾曰：“艾心怀至忠而荷反逆之名，平定巴蜀而受夷灭之<br>诛，臣窃悼之。惜哉，言艾之反也！艾性刚急，轻犯雅俗，不能协同朋类，故莫<br>肯理之。臣敢言艾不反之状。昔姜维有断陇右之志，艾脩治备守，积谷强兵。值<br>岁凶旱，艾为区种，身被乌衣，手执耒耜，以率将士。上下相感，莫不尽力。艾<br>持节守边，所统万数，而不难仆虏之劳，士民之役，非执节忠勤，孰能若此？故<br>落门、段谷之战，以少击多，摧破强贼。先帝知其可任，委艾庙胜，授以长策。<br>艾受命忘身，束马县车，自投死地，勇气陵云，士众乘势，使刘禅君臣面缚，叉<br>手屈膝。艾功名以成，当书之竹帛，传祚万世。七十老公，反欲何求！艾诚恃养<br>育之恩，心不自疑，矫命承制，权安社稷；虽违常科，有合古义，原心定罪，本<br>在可论。锺会忌艾威名，构成其事。忠而受诛，信而见疑，头县马巿，诸子并斩，<br>见之者垂泣，闻之者叹息。陛下龙兴，阐弘大度，释诸嫌忌，受诛之家，不拘叙<br>用。昔秦民怜白起之无罪，吴人伤子胥之冤酷，皆为立祠。今天下民人为艾悼心<br>痛恨，亦犹是也。臣以为艾身首分离，捐弃草土，宜收尸丧，还其田宅。以平蜀<br>之功，绍封其孙，使阖棺定谥，死无馀恨。赦冤魂于黄泉，收信义于后世，葬一<br>人而天下慕其行，埋一魂而天下归其义，所为者寡而悦者众矣。”九年，诏曰：<br>“艾有功勋，受罪不逃刑，而子孙为民隶，朕常愍之。其以嫡孙朗为郎中。”<br>艾在西时，修治障塞，筑起城坞。泰始中，羌虏大叛，频杀刺史，凉州道断。<br>吏民安全者，皆保艾所筑坞焉。【世语曰：咸宁中，积射将军樊震为西戎牙门，<br>得见辞，武帝问震所由进，震自陈曾为邓艾伐蜀时帐下将，帝遂寻问艾，震具申<br>艾之忠，言之流涕。先是以艾孙朗为丹水令，由此迁为定陵令。次孙千秋有时望，<br>光禄大夫王戎辟为掾。永嘉中，朗为新都太守，未之官，在襄阳失火，朗及母妻<br>子举室烧死，惟子韬子行得免。千秋先卒，二子亦烧死。】<br>艾州里时辈南阳州泰，亦好立功业，善用兵，官至征虏将军、假节都督江南<br>诸军事。景元二年薨，追赠卫将军，谥曰壮侯。【世语曰：初，荆州刺史裴潜以<br>泰为从事，司马宣王镇宛，潜数遣诣宣王，由此为宣王所知。及征孟达，泰又导<br>军，遂辟泰。泰频丧考、妣、祖，九年居丧，宣王留缺待之，至三十六日，擢为<br>新城太守。宣王为泰会，使尚书锺繇调泰：“君释褐登宰府，三十六日拥麾盖，<br>守兵马郡；乞儿乘小车，一何驶乎？”泰曰：“诚有此。君，名公之子，少有文<br>采，故守吏职；猕猴骑土牛，又何迟也！”众宾咸悦。后历兖、豫州刺史，所在<br>有筹算绩效。】<br>锺会字士季，颍川长社人，太傅繇小子也。少敏惠夙成。【会为其母传曰：<br>“夫人张氏，字昌蒲，太原兹氏人，太傅定陵成侯之命妇也。世长吏二千石。夫<br>人少丧父母，充成侯家，修身正行，非礼不动，为上下所称述。贵妾孙氏，摄嫡<br>专家，心害其贤，数谗毁无所不至。孙氏辨博有智巧，言足以饰非成过，然竟不<br>能伤也。及妊娠，愈更嫉妒，乃置药食中，夫人中食，觉而吐之，瞑眩者数日。<br>或曰：‘何不向公言之？’答曰：‘嫡庶相害，破家危国，古今以为鉴诫。假如<br>公信我，众谁能明其事？彼以心度我，谓我必言，固将先我；事由彼发，顾不快<br>耶！’遂称疾不见。孙氏果谓成侯曰：‘妾欲其得男，故饮以得男之药，反谓毒<br>之！’成侯曰：‘得男药佳事，闇於食中与人，非人情也。’遂讯侍者具服，孙<br>氏由是得罪出。成侯问夫人何能不言，夫人言其故，成侯大惊，益以此贤之。黄<br>初六年，生会，恩愈隆。成侯既出孙氏，更纳正嫡贾氏。”臣松之按：锺繇于<br>时老矣，而方纳正室。盖礼所云宗子虽七十无无主妇之义也。魏氏春秋曰：会母<br>见宠於繇，繇为之出其夫人。卞太后以为言，文帝诏繇复之。繇恚愤，将引鸩，<br>弗获，餐椒致噤，帝乃止。】中护军蒋济著论，谓“观其眸子，足以知人。”会<br>年五岁，繇遣见济，济甚异之，曰：“非常人也。”及壮，有才数技艺，而博学<br>精练名理，以夜续昼，由是获声誉。正始中，以为秘书郎，迁尚书中书侍郎。<br>【世语曰：司马景王命中书令虞松作表，再呈辄不可意，命松更定。以经时，松<br>思竭不能改，心苦之，形於颜色。会察其有忧，问松，松以实答。会取视，为定<br>五字。松悦服，以呈景王，王曰：“不当尔邪，谁所定也？”松曰：“锺会。向<br>亦欲启之，会公见问，不敢饕其能。”王曰：“如此，可大用，可令来。”会问<br>松王所能，松曰：“博学明识，无所不贯。”会乃绝宾客，精思十日，平旦入见，<br>至鼓二乃出。出后，王独拊手叹息曰：“此真王佐材也！”松字叔茂，陈留人，<br>九江太守边让外孙。松弱冠有才，从司马宣王征辽东，宣王命作檄，及破贼，作<br>露布。松从还，宣王辟为掾，时年二十四，迁中书郎，遂至太守。松子濬，字显<br>弘，晋廷尉。臣松之以为锺会名公之子，声誉夙著，弱冠登朝，已历显位，景王<br>为相，何容不悉，而方於定虞松表然后乃蒙接引乎？设使先不相识，但见五字而<br>便知可大用，虽圣人其犹病诸，而况景王哉？】高贵乡公即尊位，赐爵关内侯。<br>毌丘俭作乱，大将军司马景王东征，会从，典知密事，卫将军司马文王为大<br>军后继。景王薨於许昌，文王总统六军，会谋谟帷幄。时中诏敕尚书傅嘏，以东<br>南新定，权留卫将军屯许昌为内外之援，令嘏率诸军还。会与嘏谋，使嘏表上，<br>辄与卫将军俱发，还到雒水南屯住。於是朝廷拜文王为大将军、辅政，会迁黄门<br>侍郎，封东武亭侯，邑三百户。<br>甘露二年，徵诸葛诞为司空，时会丧宁在家，策诞必不从命，驰白文王。文<br>王以事已施行，不复追改。【会时遭所生母丧。其母传曰：“夫人性矜严，明於<br>教训，会虽童稚，勤见规诲。年四岁授孝经，七岁诵论语，八岁诵诗，十岁诵尚<br>书，十一诵易，十二诵春秋左氏传、国语，十三诵周礼、礼记，十四诵成侯易记，<br>十五使入太学问四方奇文异训。谓会曰：‘学猥则倦，倦则意怠；吾惧汝之意怠，<br>故以渐训汝，今可以独学矣。’雅好书籍，涉历书，特好易、老子，每读易孔子<br>说鸣鹤在阴、劳谦君子、籍用白茅、不出户庭之义，每使会反覆读之，曰：‘易<br>三百馀爻，仲尼特说此者，以谦恭慎密，枢机之发，行己至要，荣身所由故也，<br>顺斯术已往，足为君子矣。’正始八年，会为尚书郎，夫人执会手而诲之曰：<br>‘汝弱冠见叙，人情不能不自足，则损在其中矣，勉思其戒！’是时大将军曹爽<br>专朝政，日纵酒沉醉，会兄侍中毓宴还，言其事。夫人曰：‘乐则乐矣，然难久<br>也。居上不骄，制节谨度，然后乃无危溢之患。今奢僣若此，非长守富贵之道。’<br>嘉平元年，车驾朝高平陵，会为中书郎，从行。相国宣文侯始举兵，众人恐惧，<br>而夫人自若。中书令刘放、侍郎卫瓘、夏侯和等家皆怪问：‘夫人一子在危难之<br>中，何能无忧？’答曰：‘大将军奢僣无度，吾常疑其不安。太傅义不危国，必<br>为大将军举耳。吾儿在帝侧何忧？闻且出兵无他重器，其势必不久战。’果如其<br>言，一时称明。会历机密十馀年，颇豫政谋。夫人谓曰：‘昔范氏少子为赵简子<br>设伐邾之计，事从民悦，可谓功矣。然其母以为乘伪作诈，末业鄙事，必不能久。<br>其识本深远，非近人所言，吾常乐其为人。汝居心正，吾知免矣。但当脩所志以<br>辅益时化，不忝先人耳。常言人谁能皆体自然，但力行不倦，抑亦其次。虽接鄙<br>贱，必以言信。取与之间，分画分明。’或问：‘此无乃小乎？’答曰：‘君子<br>之行，皆积小以致高大，若以小善为无益而弗为，此乃小人之事耳。希通慕大者，<br>吾所不好。’会自幼少，衣不过青绀，亲营家事，自知恭俭。然见得思义，临财<br>必让。会前后赐钱帛数百万计，悉送供公家之用，一无所取。年五十有九，甘露<br>二年二月暴疾薨。比葬，天子有手诏，命大将军高都侯厚加赗赠，丧事无巨细，<br>一皆供给。议者以为公侯有夫人，有世妇，有妻，有妾，所谓外命妇也。依春秋<br>成风、定姒之义，宜崇典礼，不得总称妾名，於是称成侯命妇。殡葬之事，有取<br>于古制，礼也。”】及诞反，车驾住项，文王至寿春，会复从行。<br>初，吴大将全琮，孙权之婚亲重臣也，琮子怿、孙静、从子端、翩、缉等，<br>皆将兵来救诞。怿兄子辉、仪留建业，与其家内争讼，携其母，将部曲数十家渡<br>江，自归文王。会建策，密为辉、仪作书，使辉、仪所亲信赍入城告怿等，说吴<br>中怒怿等不能拔寿春，欲尽诛诸将家，故逃来归命。怿等恐惧，遂将所领开东城<br>门出降，皆蒙封宠，城中由是乖离。寿春之破，会谋居多，亲待日隆，时人谓之<br>子房。军还，迁为太仆，固辞不就。以中郎在大将军府管记室事，为腹心之任。<br>以讨诸葛诞功，进爵陈侯，屡让不受。诏曰：“会典综军事，参同计策，料敌制<br>胜，有谋谟之勋，而推宠固让，辞指款实，前后累重，志不可夺。夫成功不处，<br>古人所重，其听会所执，以成其美。”迁司隶校尉。虽在外司，时政损益，当世<br>与夺，无不综典。嵇康等见诛，皆会谋也。<br>文王以蜀大将姜维屡扰边陲，料蜀国小民疲，资力单竭，欲大举图蜀。惟会<br>亦以为蜀可取，豫共筹度地形，考论事势。景元三年冬，以会为镇西将军、假节<br>都督关中诸军事。文王敕青、徐、兖、豫、荆、扬诸州，并使作船，又令唐咨作<br>浮海大船，外为将伐吴者。四年秋，乃下诏使邓艾、诸葛绪各统诸军三万馀人，<br>艾趣甘松、沓中连缀维，绪趣武街、桥头绝维归路。会统十馀万众，分从斜谷、<br>骆谷入。先命牙门将许仪在前治道，会在后行，而桥穿，马足陷，於是斩仪。仪<br>者，许褚之子，有功王室，犹不原贷。诸军闻之，莫不震竦。蜀令诸围皆不得战，<br>退还汉、乐二城守。魏兴太守刘钦趣子午谷，诸军数道平行，至汉中。蜀监军王<br>含守乐城，护军蒋斌守汉城，兵各五千。会使护军荀恺、前将军李辅各统万人，<br>恺围汉城，辅围乐城。会径过，西出阳安口，遣人祭诸葛亮之墓。使护军胡烈等<br>行前，攻破关城，得库藏积谷。姜维自沓中还，至阴平，合集士众，欲赴关城。<br>未到，闻其已破，退趣白水，与蜀将张翼、廖化等合守剑阁拒会。会移檄蜀将吏<br>士民曰：<br>往者汉祚衰微，率土分崩，生民之命，几于泯灭。太祖武皇帝神武圣哲，拨<br>乱反正，拯其将坠，造我区夏。高祖文皇帝应天顺民，受命践阼。烈祖明皇帝奕<br>世重光，恢拓洪业。然江山之外，异政殊俗，率土齐民未蒙王化，此三祖所以顾<br>怀遗恨也。今主上圣德钦明，绍隆前绪，宰辅忠肃明允，劬劳王室，布政垂惠而<br>万邦协和，施德百蛮而肃慎致贡。悼彼巴蜀，独为匪民，愍此百姓，劳役未已。<br>是以命授六师，龚行天罚，征西、雍州、镇西诸军，五道并进。古之行军，以仁<br>为本，以义治之；王者之师，有征无战；故虞舜舞干戚而服有苗，周武有散财、<br>发廪、表闾之义。今镇西奉辞衔命，摄统戎重，庶弘文告之训，以济元元之命，<br>非欲穷武极战，以快一朝之政，故略陈安危之要，其敬听话言。<br>益州先主以命世英才，兴兵朔野，困踬冀、徐之郊，制命绍、布之手，太祖<br>拯而济之，与隆大好。中更背违，弃同即异，诸葛孔明仍规秦川，姜伯约屡出陇<br>右，劳动我边境，侵扰我氐、羌，方国家多故，未遑修九伐之征也。今边境乂清，<br>方内无事，畜力待时，并兵一向，而巴蜀一州之众，分张守备，难以御天下之师。<br>段谷、侯和沮伤之气，难以敌堂堂之陈。比年以来，曾无宁岁，征夫勤瘁，难以<br>当子来之民。此皆诸贤所亲见也。蜀相壮见禽於秦，公孙述授首于汉，九州之险，<br>是非一姓。此皆诸贤所备闻也。明者见危于无形，智者规祸于未萌，是以微子去<br>商，长为周宾，陈平背项，立功于汉。岂晏安鸩毒，怀禄而不变哉？今国朝隆天<br>覆之恩，宰辅弘宽恕之德，先惠后诛，好生恶杀。往者吴将孙壹举众内附，位为<br>上司，宠秩殊异。文钦、唐咨为国大害，叛主仇贼，还为戎首。咨困逼禽获，钦<br>二子还降，皆将军、封侯；咨与闻国事。壹等穷踧归命，犹加盛宠，况巴蜀贤知<br>见机而作者哉！诚能深鉴成败，邈然高蹈，投迹微子之踪，错身陈平之轨，则福<br>同古人，庆流来裔，百姓士民，安堵旧业，农不易亩，巿不回肆，去累卵之危，<br>就永安之福，岂不美与！若偷安旦夕，迷而不反，大兵一发，玉石皆碎，虽欲悔<br>之，亦无及已。其详择利害，自求多福，各具宣布，咸使闻知。<br>邓艾追姜维到阴平，简选精锐，欲从汉德阳入江由、左儋道诣绵竹，趣成都，<br>与诸葛绪共行。绪以本受节度邀姜维，西行非本诏，遂进军前向白水，与会合。<br>会遣将军田章等从剑阁西，径出江由。未至百里，章先破蜀伏兵三校，艾使章先<br>登。遂长驱而前。会与绪军向剑阁，会欲专军势，密白绪畏懦不进，槛车徵还。<br>军悉属会，【按百官名：绪入晋为太常崇礼卫尉。子冲，廷尉。荀绰兖州记曰：<br>冲子诠，字德林，玫字仁林，并知名显达。诠，兖州刺史。玫，侍中御史中丞。】<br>进攻剑阁，不克，引退，蜀军保险拒守。艾遂至绵竹，大战，斩诸葛瞻。维等闻<br>瞻巳破，率其众东入于巴。会乃进军至涪，遣胡烈、田续、庞会等追维。艾进军<br>向成都，刘禅诣艾降，遣使敕维等令降于会。维至广汉郪县，令兵悉放器仗，<br>送节传於胡烈，便从东道诣会降。会上言曰：“贼姜维、张翼、廖化、董厥等逃<br>死遁走，欲趣成都。臣辄遣司马夏侯咸、护军胡烈等，经从剑阁，出新都、大渡<br>截其前，参军爰青彡、将军句安等蹑其后，参军皇甫闿、将军王买等从涪南出冲<br>其腹，臣据涪县为东西势援。维等所统步骑四五万人，擐甲厉兵，塞川填谷，数<br>百里中首尾相继，凭恃其众，方轨而西。臣敕咸、闿等令分兵据势，广张罗罔，<br>南杜走吴之道，西塞成都之路，北绝越逸之径，四面云集，首尾并进，蹊路断绝，<br>走伏无地。臣又手书申喻，开示生路，群寇困逼，知命穷数尽，解甲投戈，面缚<br>委质，印绶万数，资器山积。昔舜舞干戚，有苗自服；牧野之师，商旅倒戈：有<br>征无战，帝王之盛业。全国为上，破国次之；全军为上，破军次之：用兵之令典。<br>陛下圣德，侔踪前代，翼辅忠明，齐轨公旦，仁育群生，义征不譓，殊俗向化，<br>无思不服，师不逾时，兵不血刃，万里同风，九州共贯。臣辄奉宣诏命，导扬恩<br>化，复其社稷，安其闾伍，舍其赋调，弛其征役，训之德礼以移其风，示之轨仪<br>以易其俗，百姓欣欣，人怀逸豫，后来其苏，义无以过。”会于是禁检士众不得<br>钞略，虚己诱纳，以接蜀之群司，与维情好欢甚。【世语曰：夏侯霸奔蜀，蜀朝<br>问“司马公如何德”？霸曰：“自当作家门。”“京师俊士”？曰：“有锺士季，<br>其人管朝政，吴、蜀之忧也。”汉晋春秋曰：初，夏侯霸降蜀，姜维问之曰：<br>“司马懿既得彼政，当复有征伐之志不？”霸曰：“彼方营立家门，未遑外事。<br>有锺士季者，其人虽少，终为吴、蜀之忧，然非非常之人亦不能用也。”后十五<br>年而会果灭蜀。按习凿齿此言，非出他书，故采用世语而附益也。】十二月诏曰：<br>“会所向摧弊，前无强敌，缄制众城，罔罗迸逸。蜀之豪帅，面缚归命，谋无遗<br>策，举无废功。凡所降诛，动以万计，全胜独克，有征无战。拓平西夏，方隅清<br>晏。其以会为司徒，进封县侯，增邑万户。封子二人亭侯，邑各千户。”<br>会内有异志，因邓艾承制专事，密白艾有反状，【世语曰：会善效人书，於<br>剑阁要艾章表白事，皆易其言，令辞指悖傲，多自矜伐。又毁文王报书，手作以<br>疑之也。】於是诏书槛车徵艾。司马文王惧艾或不从命，敕会并进军成都，监军<br>卫瓘在会前行，以文王手笔令宣喻艾军，艾军皆释仗，遂收艾入槛车。会所惮惟<br>艾，艾既禽而会寻至，独统大众，威震西土。自谓功名盖世，不可复为人下，加<br>猛将锐卒皆在己手，遂谋反。欲使姜维等皆将蜀兵出斜谷，会自将大众随其后。<br>既至长安，令骑士从陆道，步兵从水道顺流浮渭入河，以为五日可到孟津，与骑<br>会洛阳，一旦天下可定也。会得文王书云：“恐邓艾或不就徵，今遣中护军贾充<br>将步骑万人径入斜谷，屯乐城，吾自将十万屯长安，相见在近。”会得书，惊呼<br>所亲语之曰：“但取邓艾，相国知我能独办之；今来大重，必觉我异矣，便当速<br>发。事成，可得天下；不成，退保蜀汉，不失作刘备也。我自淮南以来，画无遗<br>策，四海所共知也。我欲持此安归乎！”会以五年正月十五日至，其明日，悉请<br>护军、郡守、牙门骑督以上及蜀之故官，为太后发丧于蜀朝堂。矫太后遗诏，使<br>会起兵废文王，皆班示坐上人，使下议讫，书版署置，更使所亲信代领诸军。所<br>请群官，悉闭著益州诸曹屋中，城门宫门皆闭，严兵围守。会帐下督丘建本属胡<br>烈，烈荐之文王，会请以自随，任爱之。建愍烈独坐，启会，使听内一亲兵出取<br>饮食，诸牙门随例各内一人。烈绐语亲兵及疏与其子曰：“丘建密说消息，会已<br>作大坑，白棓【棓与棒同。】数千，欲悉呼外兵入，人赐白<巾臽>，【苦洽反。】<br>拜为散将，以次棓杀坑中。”诸牙门亲兵亦咸说此语，一夜传相告，皆遍。或<br>谓会：“可尽杀牙门骑督以上。”会犹豫未决。十八日日中，烈军兵与烈儿雷鼓<br>出门，诸军兵不期皆鼓噪出，曾无督促之者，而争先赴城。时方给与姜维铠杖，<br>白外有匈匈声，似失火，有顷，白兵走向城。会惊，谓维曰：“兵来似欲作恶，<br>当云何？”维曰：“但当击之耳。”会遣兵悉杀所闭诸牙门郡守，内人共举机以<br>柱门，兵斫门，不能破。斯须，门外倚梯登城，或烧城屋，蚁附乱进，矢下如雨，<br>牙门、郡守各缘屋出，与其卒兵相得。姜维率会左右战，手杀五六人，众既格斩<br>维，争赴杀会。会时年四十，将士死者数百人。【晋诸公赞曰：胡烈儿名渊，字<br>世元，遵之孙也。遵，安定人，以才兼文武，累居藩镇，至车骑将军。子奋，字<br>玄威，亦历方任。女为晋武帝贵人，有宠。太康中，以奋为尚书仆射，加镇军大<br>将军、开府。弟广，字宣祖，少府。次烈，字玄武，秦州刺史。次岐，宇玄嶷，<br>并州刺史。广子喜，凉州刺史。渊小字鹞鸱，时年十八，既杀会救父，名震远近。<br>后赵王伦篡位，三王兴义，伦使渊与张泓将兵御齐王，屡破齐军。会成都战克，<br>渊乃归降伏法。】<br>初，艾为太尉，会为司徒，皆持节、都督诸军如故，咸未受命而毙。会兄毓，<br>以四年冬薨，会竟未知问。会兄子邕，随会与俱死，会所养兄子毅及峻、辿<br>【敕连反。】等下狱，当伏诛。司马文王表天子下诏曰：“峻等祖父繇，三祖之<br>世，极位台司，佐命立勋，飨食庙庭。父毓，历职内外，幹事有绩。昔楚思子文<br>之治，不灭斗氏之祀。晋录成宣之忠，用存赵氏之后。以会、邕之罪，而绝繇、<br>毓之类，吾有愍然！峻、辿兄弟特原，有官爵者如故。惟毅及邕息伏法。”<br>或曰，毓曾密启司马文王，言会挟术难保，不可专任，故宥峻等云。【汉晋春秋<br>曰：文王嘉其忠亮，笑答毓曰：“若如卿言，必不以及宗矣。”】<br>初，文王欲遣会伐蜀，西曹属邵悌求见曰：“今遣锺会率十馀万众伐蜀，愚<br>谓会单身无重任，不若使馀人行。”文王笑曰：“我宁当复不知此耶？蜀为天下<br>作患，使民不得安息，我今伐之如指掌耳，而众人皆言蜀不可伐。夫人心豫怯则<br>智勇并竭，智勇并竭而强使之，適为敌禽耳。惟锺会与人意同，今遣会伐蜀，必<br>可灭蜀。灭蜀之后，就如卿所虑，当何所能一办耶？凡败军之将不可以语勇，亡<br>国之大夫不可与图存，心胆以破故也。若蜀以破，遗民震恐，不足与图事；中国<br>将士各自思归，不肯与同也。若作恶，祗自灭族耳。卿不须忧此，慎莫使人闻也。”<br>及会白邓艾不轨，文王将西，悌复曰：“锺会所统，五六倍于邓艾，但可敕会取<br>艾，不足自行。”文王曰：“卿忘前时所言邪，而更云可不须行乎？虽尔，此言<br>不可宣也。我要自当以信义待人，但人不当负我，我岂可先人生心哉！近日贾护<br>军问我，言：‘颇疑锺会不？’我答言：‘如今遣卿行，宁可复疑卿邪？’贾亦<br>无以易我语也。我到长安，则自了矣。”军至长安，会果已死，咸如所策。【按<br>咸熙元年百官名：邵悌字元伯，阳平人。汉晋春秋曰：文王闻锺会功曹向雄之收<br>葬会也，召而责之曰：“往者王经之死，卿哭于东市而我不问，今锺会躬为叛逆<br>而又辄收葬，若复相容，其如王法何！”雄曰：“昔先王掩骼埋胔，仁流朽骨，<br>当时岂先卜其功罪而后收葬哉？今王诛既加，於法已备，雄感义收葬，教亦无阙。<br>法立於上，教弘於下，以此训物，雄曰可矣！何必使雄背死违生，以立於时。殿<br>下雠对枯骨，捐之中野，百岁之后，为臧获所笑，岂仁贤所掩哉？”王悦，与宴<br>谈而遣之。习凿齿曰；向伯茂可谓勇於蹈义也，哭王经而哀感市人，葬锺会而义<br>动明主，彼皆忠烈奋劲，知死而往，非存生也。况使经、会处世，或身在急难，<br>而有不赴者乎？故寻其奉死之心，可以见事生之情，览其忠贞之节，足以愧背义<br>之士矣。王加礼而遣，可谓明达。】<br>会尝论易无互体、才性同异。及会死后，于会家得书二十篇，名曰道论，而<br>实刑名家也，其文似会。初，会弱冠与山阳王弼并知名。弼好论儒道，辞才逸辩，<br>注易及老子，为尚书郎，年二十馀卒。【弼字辅嗣。何劭为其传曰：弼幼而察慧，<br>年十馀，好老氏，通辩能言。父业，为尚书郎。时裴徽为吏部郎，弼未弱冠，往<br>造焉。徽一见而异之，问弼曰：“夫无者诚万物之所资也，然圣人莫肯致言，而<br>老子申之无已者何？”弼曰：“圣人体无，无又不可以训，故不说也。老子是有<br>者也，故恒言无所不足。”寻亦为傅嘏所知。于时何晏为吏部尚书，甚奇弼，叹<br>之曰：“仲尼称后生可畏，若斯人者，可与言天人之际乎！”正始中，黄门侍郎<br>累缺。晏既用贾充、裴秀、朱整，又议用弼。时丁谧与晏争衡，致高邑王黎於曹<br>爽，爽用黎。於是以弼补台郎。初除，觐爽，请间，爽为屏左右，而弼与论道，<br>移时无所他及，爽以此嗤之。时爽专朝政，党与共相进用，弼通俊不治名高。寻<br>黎无几时病亡，爽用王沈代黎，弼遂不得在门下，晏为之叹恨。弼在台既浅，事<br>功亦雅非所长，益不留意焉。淮南人刘陶善论纵横，为当时所推。每与弼语，常<br>屈弼。弼天才卓出，当其所得，莫能夺也。性和理，乐游宴，解音律，善投壶。<br>其论道傅会文辞，不如何晏，自然有所拔得，多晏也，颇以所长笑人，故时为士<br>君子所疾。弼与锺会善，会论议以校练为家，然每服弼之高致。何晏以为圣人无<br>喜怒哀乐，其论甚精，锺会等述之。弼与不同，以为圣人茂於人者神明也，同於<br>人者五情也，神明茂故能体冲和以通无，五情同故不能无哀乐以应物，然则圣人<br>之情，应物而无累於物者也。今以其无累，便谓不复应物，失之多矣。弼注易，<br>颍川人荀融难弼大衍义。弼答其意，白书以戏之曰：“夫明足以寻极幽微，而不<br>能去自然之性。颜子之量，孔父之所预在，然遇之不能无乐，丧之不能无哀。又<br>常狭斯人，以为未能以情从理者也，而今乃知自然之不可革。足下之量，虽已定<br>乎胸怀之内，然而隔逾旬朔，何其相思之多乎？故知尼父之於颜子，可以无大过<br>矣。”弼注老子，为之指略，致有理统。著道略论，注易，往往有高丽言。太原<br>王济好谈，病老、庄，常云：“见弼易注，所悟者多。”然弼为人浅而不识物情，<br>初与王黎、荀融善，黎夺其黄门郎，於是恨黎，与融亦不终。正始十年，曹爽废，<br>以公事免。其秋遇疠疾亡，时年二十四，无子绝嗣。弼之卒也，晋景王闻之，嗟<br>叹者累日，其为高识所惜如此。孙盛曰：易之为书，穷神知化，非天下之至精，<br>其孰能与於此？世之注解，殆皆妄也。况弼以傅会之辨而欲笼统玄旨者乎？故其<br>叙浮义则丽辞溢目，造阴阳则妙颐无闻，至于六爻变化，群象所效，日时岁月，<br>五气相推，弼皆摈落，多所不关。虽有可观者焉，恐将泥夫大道。博物记曰：初，<br>王粲与族兄凯俱避地荆州，刘表欲以女妻粲，而嫌其形陋而用率，以凯有风貌，<br>乃以妻凯。凯生业，业即刘表外孙也。蔡邕有书近万卷，末年载数车与粲，粲亡<br>后，相国掾魏讽谋反，粲子与焉，既被诛，邕所与书悉入业。业字长绪，位至谒<br>者仆射。子宏字正宗，司隶校尉。宏，弼之兄也。魏氏春秋曰：文帝既诛粲二子，<br>以业嗣粲。】<br>评曰：王凌风节格尚，毌丘俭才识拔幹，诸葛诞严毅威重，锺会精练策数，<br>咸以显名，致兹荣任，而皆心大志迂，不虑祸难，变如发机，宗族涂地，岂不谬<br>惑邪！邓艾矫然强壮，立功立事，然闇于防患，咎败旋至，岂远知乎诸葛恪而不<br>能近自见，此盖古人所谓目论者也。【史记曰：越王无疆与中国争强，当楚威王<br>时，越北伐齐，齐威王使人说越云，越王不纳。齐使者曰：“幸也，越之不亡也。<br>吾不贵其用智之如目，目见毫毛而不自见其睫也。今王知晋之失计，不自知越之<br>过，是目论也。”】<br><hr>
