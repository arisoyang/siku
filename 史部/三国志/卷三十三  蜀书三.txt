<h4>《史部·三国志·卷三十三  蜀书三》<b class="x">作者：裴松之注</b></h4>
<br>◎后主传第三<br>后主讳禅，字公嗣，先主子也。建安二十四年，先主为汉中王，立为王太子。<br>及即尊号，册曰：“惟章武元年五月辛巳，皇帝若曰：太子禅，朕遭汉运艰难，<br>贼臣篡盗，社稷无主，格人群正，以天明命，朕继大统。今以禅为皇太子，以承<br>宗庙，祗肃社稷。使使持节丞相亮授印缓，敬听师傅，行一物而三善皆得焉，可<br>不勉与！”【礼记曰：行一物而三善者，惟世子而已，其齿於学之谓也。郑玄曰：<br>物犹事也。】三年夏四月，先主殂于永安宫。五月，后主袭位於成都，时年十七。<br>尊皇后曰皇太后。大赦，改元。是岁魏黄初四年也。【魏略曰：初备在小沛，不<br>意曹公卒至，遑遽弃家属，后奔荆州。禅时年数岁，窜匿，随人西入汉中，为人<br>所卖。及建安十六年，关中破乱，扶风人刘括避乱入汉中，买得禅，问知其良家<br>子，遂养为子，与娶妇，生一子。初禅与备相失时，识其父字玄德。比舍人有姓<br>简者，及备得益州而简为将军，备遣简到汉中，舍都邸。禅乃诣简，简相检讯，<br>事皆符验。简喜，以语张鲁，鲁【乃】为洗沐送诣益州，备乃立以为太子。初备<br>以诸葛亮为太子太傅，及禅立，以亮为丞相，委以诸事，谓亮曰：“政由葛氏，<br>祭则寡人。”亮亦以禅未闲於政，遂总内外。臣松之案：二主妃子传曰“后主生<br>於荆州”，后主传云“初即帝位，年十七”，则建安十二年生也。十三年败於长<br>阪，备弃妻子走，赵云传曰“云身抱弱子以免”，即后主也。如此，备与禅未尝<br>相失也。又诸葛亮以禅立之明年领益州牧，其年与主簿杜微书曰“朝廷今年十八”，<br>与禅传相应，理当非虚。而鱼豢云备败於小沛，禅时年始生，及奔荆州，能识其<br>父字玄德，计当五六岁。备败於小沛时，建安五年也，至禅初立，首尾二十四年，<br>禅应过三十矣。以事相验，理不得然。此则魏略之妄说，乃至二百馀言，异也！<br>又案诸书记及诸葛亮集，亮亦不为太子太傅。】<br>建兴元年夏，牂牁太守朱褒拥郡反。【魏氏春秋曰：初，益州从事常房行部，<br>闻褒将有异志，收其主簿案问，杀之。褒怒，攻杀房，诬以谋反。诸葛亮诛房诸<br>子，徙其四弟於越隽，欲以安之。褒犹不悛改，遂以郡叛应雍闿。臣松之案：以<br>为房为褒所诬，执政所宜澄察，安有妄杀不辜以悦奸慝？斯殆妄矣！】先是，益<br>州郡有大姓雍闿反，流太守张裔於吴，据郡不宾，越隽夷王高定亦背叛。是岁，<br>立皇后张氏。遣尚书郎邓芝固好於吴，吴王孙权与蜀和亲使聘，是岁通好。<br>二年春，务农殖谷，闭关息民。<br>三年春三月，丞相亮南征四郡，四郡皆平。改益州郡为建宁郡，分建宁、永<br>昌郡为云南郡，又分建宁、牂牁为兴古郡。十二月，亮还成都。<br>四年春，都护李严自永安还住江州，筑大城。【今巴郡故城是。】<br>五年春，丞相亮出屯汉中，营沔北阳平石马。【诸葛亮集载禅三月下诏曰：<br>“朕闻天地之道，福仁而祸淫；善积者昌，恶积者丧，古今常数也。是以汤、武<br>脩德而王，桀、纣极暴而亡。曩者汉祚中微，网漏凶慝，董卓造难，震荡京畿。<br>曹操阶祸，窃执天衡，残剥海内，怀无君之心。子丕孤竖，敢寻乱阶，盗据神器，<br>更姓改物，世济其凶。当此之时，皇极幽昧，天下无主，则我帝命陨越于下。昭<br>烈皇帝体明叡之德，光演文武，应乾坤之运，出身平难，经营四方，人鬼同谋，<br>百姓与能。兆民欣戴。奉顺符谶，建位易号，丕承天序，补弊兴衰，存复祖业，<br>诞膺皇纲，不坠於地。万国未定，早世遐殂。朕以幼冲，继统鸿基，未习保傅之<br>训，而婴祖宗之重。六合壅否，社稷不建，永惟所以，念在匡救，光载前绪，未<br>有攸济，朕甚惧焉。是以夙兴夜寐，不敢自逸，每从菲薄以益国用，劝分务穑以<br>阜民财，授方任能以参其听，断私降意以养将士。欲奋剑长驱，指讨凶逆，朱旗<br>未举，而丕复陨丧，斯所谓不燃我薪而自焚也。残类馀丑，又支天祸，恣睢河、<br>洛，阻兵未弭。诸葛丞相弘毅忠壮，忘身忧国，先帝讬以天下，以勖朕躬。今授<br>之以旄钺之重，付之以专命之权，统领步骑二十万众，董督元戎，龚行天罚，除<br>患宁乱，克复旧都，在此行也。昔项籍总一强众，跨州兼土，所务者大，然卒败<br>垓下，死於东城，宗族【如焚】焚如，为笑千载，皆不以义，陵上虐下故也。今<br>贼效尤，天人所怨，奉时宜速，庶凭炎精祖宗威灵相助之福，所向必克。吴王孙<br>权同恤灾患，潜军合谋，掎角其后。凉州诸国王各遣月支、康居胡侯支富、康植<br>等二十馀人诣受节度，大军北出，便欲率将兵马，奋戈先驱。天命既集，人事又<br>至，师贞势并，必无敌矣。夫王者之兵，有征无战，尊而且义，莫敢抗也，故鸣<br>条之役，军不血刃，牧野之师，商人倒戈。今旍麾首路，其所经至，亦不欲穷兵<br>极武。有能弃邪从正，箪食壶浆以迎王师者，国有常典，封宠大小，各有品限。<br>及魏之宗族、支叶、中外，有能规利害、审逆顺之数，来诣降者，皆原除之。昔<br>辅果绝亲於智氏，而蒙全宗之福，微子去殷，项伯归汉，皆受茅土之庆。此前世<br>之明验也。若其迷沈不反，将助乱人，不式王命，戮及妻孥，罔有攸赦。广宣恩<br>威，贷其元帅，吊其残民。他如诏书律令，丞相其露布天下，使称朕意焉。”】<br>六年春，亮出攻祁山，不克。冬，复出散关，围陈仓，粮尽退。魏将王双率<br>军追亮，亮与战，破之，斩双，还汉中。<br>七年春，亮遣陈式攻武都、阴平，遂克定二郡。冬，亮徙府营於南山下原上，<br>筑汉、乐二城。是岁，孙权称帝，与蜀约盟，共交分天下。<br>八年秋，魏使司马懿由西城，张郃由子午，曹真由斜谷，【斜，余奢反。】<br>欲攻汉中。丞相亮待之於城固、赤阪，大雨道绝，真等皆还。是岁，魏延破魏雍<br>州刺史郭淮于阳谿。徙鲁王永为甘陵王。梁王理为安平王，皆以鲁、梁在吴分界<br>故也。<br>九年春二月，亮复出军围祁山，始以木牛运。魏司马懿、张郃救祁山。夏六<br>月，亮粮尽退军，郃追至青封，与亮交战，被箭死。秋八月，都护李平废徙梓潼<br>郡。【汉晋春秋曰：冬十月，江阳至江州有鸟从江南飞渡江北，不能达，堕水死<br>者以千数。】<br>十年，亮休士劝农於黄沙，作流马木牛毕，教兵讲武。<br>十一年冬，亮使诸军运米，集於斜谷口，治斜谷邸阁。是岁，南夷刘胄反，<br>将军马忠破平之。<br>十二年春二月，亮由斜谷出，始以流马运。秋八月，亮卒于渭滨。征西大将<br>军魏延与丞相长史杨仪争权不和，举兵相攻，延败走；斩延首，仪率诸军还成都。<br>大赦。以左将军吴壹为车骑将军，假节督汉中。以丞相留府长史蒋琬为尚书令，<br>总统国事。<br>十三年春正月，中军师杨仪废徙汉嘉郡。夏四月，进蒋琬位为大将军。<br>十四年夏四月，后主至湔，【臣松之案：湔，县名也，属蜀郡，音翦。】登<br>观阪，看汶水之流，旬日还成都。徙武都氐王苻健及氐民四百馀户於广都。<br>十五年夏六月，皇后张氏薨。<br>延熙元年春正月，立皇后张氏。大赦，改元。立子璿为太子，子瑶为安定王。<br>冬十一月，大将军蒋琬出屯汉中。<br>二年春三月，进蒋琬位为大司马。<br>三年春，使越隽太守张嶷平定越隽郡。<br>四年冬十月，尚书令费祎至汉中，与蒋琬谘论事计，岁尽还。<br>五年春正月，监军姜维督偏军，自汉中还屯涪县。<br>六年冬十月，大司马蒋琬自汉中还，住涪。十一月，大赦。以尚书令费祎为<br>大将军。<br>七年闰月，魏大将军曹爽、夏侯玄等向汉中，镇北大将军王平拒兴势围，大<br>将军费祎督诸军往赴救，魏军退。夏四月，安平王理卒。秋九月，祎还成都。<br>八年秋八月，皇太后薨。十二月，大将军费祎至汉中，行围守。<br>九年夏六月，费祎还成都。秋，大赦。冬十一月，大司马蒋琬卒。【魏略曰：<br>琬卒，禅乃自摄国事。】<br>十年，凉州胡王白虎文、治无戴等率众降，卫将军姜维迎逆安抚，居之于繁<br>县。是岁，汶山平康夷反，维往讨，破平之。<br>十一年夏五月，大将军费祎出屯汉中。秋，涪陵属国民夷反，车骑将军邓芝<br>往讨，皆破平之。<br>十二年春正月，魏诛大将军曹爽等，右将军夏侯霸来降。夏四月，大赦。秋，<br>卫将军姜维出攻雍州，不克而还。将军句安、李韶降魏。<br>十三年，姜维复出西平，不克而还。<br>十四年夏，大将军费祎还成都。冬，复北驻汉寿。大赦。<br>十五年，吴王孙权薨。立子琮为西河王。<br>十六年春正月，大将军费祎为魏降人郭脩所杀于汉寿。夏四月，卫将军姜维<br>复率众围南安，不克而还。<br>十七年春正月，姜维还成都。大赦。夏六月，维复率众出陇西。冬，拔狄道、<br>【河间河关、临洮三县民，居于绵竹、繁县。<br>十八年春，姜维还成都。夏，复率诸军出狄道，与魏雍州刺史王经战于洮西，<br>大破之。经退保狄道城，维卻住锺题。<br>十九年春，进姜维位为大将军，督戎马，与镇西将军胡济期会上邽，济失誓<br>不至。秋八月，维为魏大将军邓艾所破于上邽。维退军还成都。是岁，立子瓒为<br>新平王。大赦。<br>二十年，闻魏大将军诸葛诞据寿春以叛，姜维复率众出骆谷，至芒水。是岁<br>大赦。<br>景耀元年，姜维还成都。史官言景星见，於是大赦，改年。宦人黄皓始专政。<br>吴大将军孙綝废其主亮，立琅邪王休。<br>二年夏六月，立子谌为北地王，恂为新兴王，虔为上党王。<br>三年秋九月，追谥故将军关羽、张飞、马超、庞统、黄忠。<br>四年春三月，追谥故将军赵云。冬十月，大赦。<br>五年春正月，西河王琮卒。是岁，姜维复率众出侯和，为邓艾所破，还住沓<br>中。<br>六年夏，魏大兴徒众，命征西将军邓艾、镇西将军锺会、雍州刺史诸葛绪数<br>道并攻。於是遣左右车骑将军张翼、廖化、辅国大将军董厥等拒之。大赦。改元<br>为炎兴。冬，邓艾破卫将军诸葛瞻於绵竹。用光禄大夫谯周策，降於艾，奉书曰：<br>“限分江、汉，遇值深远，阶缘蜀土，斗绝一隅，干运犯冒，渐苒历载，遂与京<br>畿攸隔万里。每惟黄初中，文皇帝命虎牙将军鲜于辅，宣温密之诏，申三好之恩，<br>开示门户，大义炳然，而否德暗弱，窃贪遗绪，俯仰累纪，未率大教。天威既震，<br>人鬼归能之数，怖骇王师，神武所次，敢不革面，顺以从命！辄敕群帅投戈释甲，<br>官府努藏一无所毁。百姓布野，馀粮栖亩，以俟后来之惠，全元元之命。伏惟大<br>魏布德施化，宰辅伊、周，含覆藏疾。谨遣私署侍中张绍、光禄大夫谯周、驸马<br>都尉邓良奉赍印缓，请命告诚，敬输忠款，存亡敕赐，惟所裁之。舆榇在近，不<br>复缕陈。”是日，北地王谌伤国之亡，先杀妻子，次以自杀。【汉晋春秋曰：后<br>主将从谯周之策，北地王谌怒曰：“若理穷力屈，祸败必及，便当父子君臣背城<br>一战，同死社稷，以见先帝可也。”后主不纳，遂送玺缓。是日，谌哭於昭烈之<br>庙，先杀妻子，而后自杀，左右无不为涕泣者。】绍、良与艾相遇於雒县。艾得<br>书，大喜，即报书，【王隐蜀记曰：艾报书云：“王纲失道，群英并起，龙战虎<br>争，终归真主，此盖天命去就之道也。自古圣帝，爰逮汉、魏，受命而王者，莫<br>不在乎中土。河出图，洛出书，圣人则之，以兴洪业，其不由此，未有不颠覆者<br>也。隗嚣凭陇而亡，公孙述据蜀而灭，此皆前世覆车之鉴也。圣上明哲，宰相忠<br>贤，将比隆黄轩，侔功往代。衔命来征，思闻嘉响，果烦来使，告以德音，此非<br>人事，岂天启哉！昔微子归周，实为上宾，君子豹变，义存大易，来辞谦冲，以<br>礼舆榇，皆前哲归命之典也。全国为上，破国次之，自非通明智达，何以见王者<br>之义乎！”禅又遣太常张峻、益州别驾汝超受节度，遣太仆蒋显有命敕姜维。又<br>遣尚书郎李虎送士民簿，领户二十八万，男女口九十四万，带甲将士十万二千，<br>吏四万人，米四十馀万斛，金银各二千斤，锦绮彩绢各二十万匹，馀物称此。】<br>遣绍、良先还。艾至城北，后主舆榇自缚，诣军垒门。艾解缚焚榇，延请相见。<br>【晋诸公赞曰：刘禅乘骡车诣艾，不具亡国之礼。】因承制拜后主为骠骑将军。<br>诸围守悉被后主敕，然后降下。艾使后主止其故宫，身往造焉。资严未发，明年<br>春正月，艾见收。锺会自涪至成都作乱。会既死，蜀中军众钞略，死丧狼籍，数<br>日乃安集。<br>后主举家东迁，既至洛阳，策命之曰：“惟景元五年三月丁亥。皇帝临轩，<br>使太常嘉命刘禅为安乐县公。於戏，其进听朕命！盖统天载物，以咸宁为大，光<br>宅天下，以时雍为盛。故孕育群生者，君人之道也，乃顺承天者，坤元之义也。<br>上下交畅，然后万物协和，庶类获乂。乃者汉氏失统，六合震扰。我太祖承运龙<br>兴，弘济八极，是用应天顺民，抚有区夏。于时乃考因群杰虎争，九服不静，乘<br>间阻远，保据庸蜀，遂使西隅殊封，方外壅隔。自是以来，干戈不戢，元元之民，<br>不得保安其性，几将五纪。朕永惟祖考遗志，思在绥缉四海，率土同轨，故爰整<br>六师，耀威梁、益。公恢崇德度，深秉大正，不惮屈身委质，以爱民全国为贵，<br>降心回虑，应机豹变，履言思顺，以享左右无疆之休，岂不远欤！朕嘉与君公长<br>飨显禄，用考咨前训，开国胙土，率遵旧典，钖兹玄牡，苴以白茅，永为魏藩辅，<br>往钦哉！公其祗服朕命，克广德心，以终乃显烈。”食邑万户，赐绢万匹，奴婢<br>百人，他物称是。子孙为三都尉封侯者五十馀人。尚书令樊建、侍中张绍、光禄<br>大夫谯周、秘书令郤正、殿中督张通并封列侯。【汉晋春秋曰：司马文王与禅宴，<br>为之作故蜀技，旁人皆为之感怆，而禅喜笑自若。王谓贾充曰：“人之无情，乃<br>可至於是乎！虽使诸葛亮在，不能辅之久全，而况姜维邪？”充曰：“不如是，<br>殿下何由并之。”他日，王问禅曰：“颇思蜀否？”禅曰：“此间乐，不思蜀。”<br>郤正闻之，求见禅曰：“若王后问，宜泣而答曰‘先人坟墓远在陇、蜀，乃心西<br>悲，无日不思’，因闭其目。”会王复问，对如前，王曰：“何乃似郤正语邪！”<br>禅惊视曰：“诚如尊命。”左右皆笑。】公泰始七年薨於洛阳。【蜀记云：谥曰<br>思公，子恂嗣。】<br>评曰：后主任贤相则为循理之君，惑阉竖则为昬闇之后，传曰“素丝无常，<br>唯所染之”，信矣哉！礼，国君继体，逾年改元，而章武之三年，则革称建兴，<br>考之古义，体理为违。又国不置史，注记无官，是以行事多遗，灾异靡书。诸葛<br>亮虽达於为政，凡此之类，犹有未周焉。然经载十二而年名不易，军旅屡兴而赦<br>不妄下，不亦卓乎！自亮没后，兹制渐亏，优劣著矣。【华阳国志曰：丞相亮时，<br>有言公惜赦者，亮答曰：“治世以大德，不以小惠，故匡衡、吴汉不愿为赦。先<br>帝亦言吾周旋陈元方、郑康成间，每见启告，治乱之道悉矣，曾不语赦也。若刘<br>景升、季玉父子，岁岁赦宥，何益於治！”臣松之以为“赦不妄下”，诚为可称，<br>至於“年名不易”，犹所未达。案建武、建安之号，皆久而不改，未闻前史以为<br>美谈。“经载十二”，盖何足云？岂别有他意，求之未至乎！亮殁后，延熙之号，<br>数盈二十，“兹制渐亏”，事又不然也。】<br><hr>
