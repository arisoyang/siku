<h4>《史部·三国志·卷四十三  蜀书十三》<b class="x">作者：裴松之注</b></h4>
<br>◎黄李吕马王张传第十三<br>黄权字公衡，巴西阆中人也。少为郡吏，州牧刘璋召为主簿。时别驾张松建<br>议，宜迎先主，使伐张鲁。权谏曰：“左将军有骁名，今请到，欲以部曲遇之，<br>则不满其心，欲以宾客礼待，则一国不容二君。若客有泰山之安，则主有累卵之<br>危。可但闭境，以待河清。”璋不听，竟遣使迎先主，出权为广汉长。及先主袭<br>取益州，将帅分下郡县，郡县望风景附，权闭城坚守，须刘璋稽服，乃诣降先主。<br>先主假权偏将军。【徐众评曰：权既忠谏於主，又闭城拒守，得事君之礼。武王<br>下车，封比干之墓，表商容之闾，所以大显忠贤之士，而明示所贵之旨。先主假<br>权将军，善矣，然犹薄少，未足彰忠义之高节，而大劝为善者之心。】及曹公破<br>张鲁，鲁走入巴中，权进曰：“若失汉中，则三巴不振，此为割蜀之股臂也。”<br>於是先主以权为护军，率诸将迎鲁。鲁已还南郑，北降曹公，然卒破杜濩、朴胡，<br>杀夏侯渊，据汉中，皆权本谋也。<br>先主为汉中王，犹领益州牧，以权为治中从事。及称尊号，将东伐吴，权谏<br>曰：“吴人悍战，又水军顺流，进易退难，臣请为先驱以尝寇，陛下宜为后镇。”<br>先主不从，以权为镇北将军，督江北军以防魏师；先主自在江南。及吴将军陆议<br>乘流断围，南军败绩，先主引退。而道隔绝，权不得还，故率将所领降于魏。有<br>司执法，白收权妻子。先主曰：“孤负黄权，权不负孤也。”待之如初。【臣松<br>之以为汉武用虚罔之言，灭李陵之家，刘主拒宪司所执，宥黄权之室，二主得失<br>县邈远矣。诗云“乐只君子，保艾尔后”，其刘主之谓也。】<br>魏文帝谓权曰：“君舍逆效顺，欲追踪陈、韩邪？”权对曰：“臣过受刘主<br>殊遇，降吴不可，还蜀无路，是以归命。且败军之将，免死为幸，何古人之可慕<br>也！”文帝善之，拜为镇南将军，封育阳侯，加侍中，使之陪乘。蜀降人或云诛<br>权妻子，权知其虚言，未便发丧，【汉魏春秋曰：文帝诏令发丧，权答曰：“臣<br>与刘、葛推诚相信，明臣本志。疑惑未实，请须后问。”】后得审问，果如所言。<br>及先主薨问至，魏群臣咸贺而权独否。文帝察权有局量，欲试惊之，遣左右诏权，<br>未至之间，累催相属，马使奔驰，交错於道，官属侍从莫不碎魄，而权举止颜色<br>自若。后领益州刺史，徙占河南。大将军司马宣王深器之，问权曰：“蜀中有卿<br>辈几人？”权笑而答曰：“不图明公见顾之重也！”宣王与诸葛亮书曰：“黄公<br>衡，快士也，每坐起叹述足下，不去口实。”景初三年，蜀延熙二年，权迁车骑<br>将军、仪同三司。【蜀记曰：魏明帝问权：“天下鼎立，当以何地为正？”权对<br>曰：“当以天文为正。往者荧惑守心而文皇帝崩，吴、蜀二主平安，此其徵也。”】<br>明年卒，谥曰景侯。子邕嗣。邕无子，绝。<br>权留蜀子崇，为尚书郎，随卫将军诸葛瞻拒邓艾。到涪县，瞻盘桓未进，崇<br>屡劝瞻宜速行据险，无令敌得入平地。瞻犹与未纳，崇至于流涕。会艾长驱而前，<br>瞻卻战至绵竹，崇帅厉军士，期於必死，临陈见杀。<br>李恢字德昂，建宁俞元人也。仕郡督邮，姑夫爨习为建伶令，有违犯之事，<br>恢坐习免官。太守董和以习方土大姓，寝而不许。【华阳国志曰：习后官至领军。】<br>后贡恢于州，涉道未至，闻先主自葭萌还攻刘璋。恢知璋之必败，先主必成，乃<br>讬名郡使，北诣先主，遇於绵竹。先主嘉之，从至雒城，遣恢至汉中交好马超，<br>超遂从命。成都既定，先主领益州牧，以恢为功曹书佐主簿。后为亡虏所诬，引<br>恢谋反，有司执送，先主明其不然，更迁恢为别驾从事。章武元年，庲降都督邓<br>方卒，先主问恢：“谁可代者？”恢对曰：“人之才能，各有长短，故孔子曰<br>‘其使人也器之’。且夫明主在上，则臣下尽情，是以先零之役，赵充国曰‘莫<br>若老臣’。臣窃不自揆，惟陛下察之。”先主笑曰：“孤之本意，亦已在卿矣。”<br>遂以恢为庲降都督，使持节领交州剌史，住平夷县。【臣松之讯之蜀人，云庲降<br>地名，去蜀二千馀里，时未有宁州，号为南中，立此职以总摄之。晋泰始中，始<br>分为宁州。】<br>先主薨，高定恣睢於越巂，雍闿跋扈於建宁，朱褒反叛於牂牁。丞相亮南征，<br>先由越巂，而恢案道向建宁。诸县大相纠合，围恢军於昆明。时恢众少敌倍，又<br>未得亮声息，绐谓南人曰：“官军粮尽，欲规退还，吾中间久斥乡里，乃今得旋，<br>不能复北，欲还与汝等同计谋，故以诚相告。”南人信之，故围守怠缓。於是恢<br>出击，大破之，追奔逐北，南至槃江，东接牂牁，与亮声势相连。南土平定，恢<br>军功居多，封汉兴亭侯，加安汉将军。后军还，南夷复叛，杀害守将。恢身往扑<br>讨，鉏尽恶类，徙其豪帅于成都，赋出叟、濮耕牛战马金银犀革，充继军资，于<br>时费用不乏。<br>建兴七年，以交州属吴，解恢刺史。更领建宁太守，以还居本郡。徙居汉中，<br>九年卒。子遗嗣。恢弟子球，羽林右部督，随诸葛瞻拒邓艾，临陈授命，死于绵<br>竹。<br>吕凯字季平、永昌不韦人也。【孙盛蜀世谱曰：初，秦徙吕不韦子弟宗族於<br>蜀汉。汉武帝时，开西南夷，置郡县，徙吕氏以充之，因曰不韦县。】仕郡五官<br>掾功曹。时雍闿等闻先主薨於永安，骄黠滋甚。都护李严与闿书六纸，解喻利害，<br>闿但答一纸曰：“盖闻天无二日，土无二王，今天下鼎立，正朔有三，是以远人<br>惶惑，不知所归也。”其桀慢如此。闿又降於吴，吴遥署闿为永昌太守。永昌既<br>在益州郡之西，道路壅塞，与蜀隔绝，而郡太守改易，凯与府丞蜀郡王伉帅厉吏<br>民，闭境拒闿。闿数移檄永昌，称说云云。凯答檄曰：“天降丧乱，奸雄乘衅，<br>天下切齿，万国悲悼，臣妾大小，莫不思竭筋力，肝脑涂地，以除国难。伏惟将<br>军世受汉恩，以为当躬聚党众，率先启行，上以报国家，下不负先人，书功竹帛，<br>遗名千载。何期臣仆吴越，背本就末乎？昔舜勤民事，陨于苍梧，书籍嘉之，流<br>声无穷。崩于江浦，何足可悲！文、武受命，成王乃平。先帝龙兴，海内望风，<br>宰臣聪睿，自天降康。而将军不睹盛衰之纪，成败之符，譬如野火在原，蹈履河<br>冰，火灭冰泮，将何所依附？曩者将军先君雍侯，造怨而封，窦融知兴，归志世<br>祖，皆流名后叶，世歌其美。今诸葛丞相英才挺出，深睹未萌，受遗讬孤，翊赞<br>季兴，与众无忌，录功忘瑕。将军若能翻然改图，易迹更步，古人不难追，鄙土<br>何足宰哉！盖闻楚国不恭，齐桓是责，夫差僣号，晋人不长，况臣於非主，谁肯<br>归之邪？窃惟古义，臣无越境之交，是以前后有来无往。重承告示，发愤忘食，<br>故略陈所怀，惟将军察焉。”凯威恩内著，为郡中所信，故能全其节。<br>及丞相亮南征讨闿，既发在道，而闿已为高定部曲所杀。亮至南，上表曰：<br>“永昌郡吏吕凯、府丞王伉等，执忠绝域，十有馀年，雍闿、高定偪其东北，而<br>凯等守义不与交通。臣不意永昌风俗敦直乃尔！”以凯为云南太守，封阳迁亭侯。<br>会为叛夷所害，子祥嗣。而王伉亦封亭侯，为永昌太守。【蜀世谱曰：吕祥后为<br>晋南夷校尉，祥子及孙世为永昌太守。李雄破宁州，诸吕不肯附，举郡固守。王<br>伉等亦守正节。】<br>马忠字德信，巴西阆中人也。少养外家，姓狐，名笃，后乃复姓，改名忠。<br>为郡吏，建安末举孝廉，除汉昌长。先主东征，败绩猇亭，巴西太守阎芝发诸<br>县兵五千人以补遗阙，遣忠送往。先主已还永安，见忠与语，谓尚书令刘巴曰：<br>“虽亡黄权，复得狐笃，此为世不乏贤也。”建兴元年，丞相亮开府，以忠为门<br>下督。三年，亮入南，拜忠牂牁太守。郡丞朱褒反。叛乱之后，忠抚育恤理，甚<br>有威惠。八年，召为丞相参军，副长史蒋琬署留府事。又领州治中从事。明年，<br>亮出祁山，忠诣亮所，经营戎事。军还，督将军张嶷等讨汶山郡叛羌。十一年，<br>南夷豪帅刘胄反，扰乱诸郡。徵庲降都督张翼还，以忠代翼。忠遂斩胄，平南土。<br>加忠监军奋威将军，封博阳亭侯。初，建宁郡杀太守正昂，缚太守张裔於吴，故<br>都督常驻平夷县。至忠，乃移治味县，处民夷之间。又越巂郡亦久失土地，忠率<br>将太守张嶷开复旧郡，由此就加安南将军，进封彭乡亭侯。延熙五年还朝，因至<br>汉中，见大司马蒋琬，宣传诏旨，加拜镇南大将军。七年春，大将军费祎北御魏<br>敌，留忠成都，平尚书事。祎还，忠乃归南。十二年卒，子脩嗣。【脩弟恢。恢<br>子义，晋建宁太守。】<br>忠为人宽济有度量，但诙啁大笑，忿怒不形於色。然处事能断，威恩并立，<br>是以蛮夷畏而爱之。及卒，莫不自致丧庭，流涕尽哀，为之立庙祀，迄今犹在。<br>张表，时名士，清望逾忠。阎宇，宿有功幹，於事精勤。继踵在忠后，其威<br>风称绩，皆不及忠。【益部耆旧传曰：张表，肃子也。华阳国志云：表，张松子，<br>未详。阎宇字文平，南郡人也。】<br>王平字子均，巴西宕渠人也。本养外家何氏，后复姓王。随杜濩、朴胡诣洛<br>阳，假校尉，从曹公征汉中，因降先主，拜牙门将、裨将军。建兴六年，属参军<br>马谡先锋。谡舍水上山，举措烦扰，平连规谏谡，谡不能用，大败於街亭。众尽<br>星散，惟平所领千人，鸣鼓自持，魏将张郃疑其伏兵，不往偪也。於是平徐徐收<br>合诸营遗迸，率将士而还。丞相亮既诛马谡及将军张休、李盛，夺将军黄袭等兵，<br>平特见崇显，加拜参军，统五部兼当营事，进位讨寇将军，封亭侯。九年，亮围<br>祁山，平别守南围。魏大将军司马宣王攻亮，张郃攻平，平坚守不动，郃不能克。<br>十二年，亮卒於武功，军退还，魏延作乱，一战而败，平之功也。迁后典军、安<br>汉将军，副车骑将军吴壹住汉中，又领汉中太守。十五年，进封安汉侯，代壹督<br>汉中。延熙元年，大将军蒋琬住沔阳，平更为前护军，署琬府事。六年，琬还住<br>涪，拜平前监军、镇北大将军，统汉中。<br>七年春，魏大将军曹爽率步骑十馀万向汉川，前锋已在骆谷。时汉中守兵不<br>满三万，诸将大惊。或曰：“今力不足以拒敌，听当固守汉、乐二城，遇贼令入，<br>比尔间，涪军足得救关。”平曰：“不然。汉中去涪垂千里。贼若得关，便为祸<br>也。今宜先遣刘护军、杜参军据兴势，平为后拒；若贼分向黄金，平率千人下自<br>临之，比尔间，涪军行至，此计之上也。”惟护军刘敏与平意同，即便施行。涪<br>诸军及大将军费祎自成都相继而至，魏军退还，如平本策。是时，邓芝在东，马<br>忠在南，平在北境，咸著名迹。<br>平生长戎旅，手不能书，其所识不过十字，而口授作书，皆有意理。使人读<br>史、汉诸纪传，听之，备知其大义，往往论说不失其指。遵履法度，言不戏谑，<br>从朝至夕，端坐彻日，忄画无武将之体，然性狭侵疑，为人自轻，以此为损焉。<br>十一年卒，子训嗣。<br>初，平同郡汉昌句扶【句古候反】忠勇宽厚，数有战功，功名爵位亚平，官<br>至左将军，封宕渠侯。【华阳国志曰：后张翼、廖化并为大将军，时人语曰：<br>“前有王、句，后有张、廖。”】<br>张嶷字伯岐，巴郡南充国人也。【益部耆旧传曰：嶷出自孤微，而少有通壮<br>之节。】弱冠为县功曹。先主定蜀之际，山寇攻县，县长捐家逃亡，嶷冒白刃，<br>携负夫人，夫人得免。由是显名，州召为从事。时郡内士人龚禄、姚伷位二千石，<br>当世有声名，皆与嶷友善。建兴五年，丞相亮北住汉中，广汉、绵竹山贼张慕等<br>钞盗军资，劫掠吏民，嶷以都尉将兵讨之。嶷度其鸟散，难以战禽，乃诈与和亲，<br>克期置酒。酒酣，嶷身率左右，因斩慕等五十馀级，渠帅悉殄。寻其馀类，旬日<br>清泰。后得疾病困笃，家素贫匮，广汉太守蜀郡何祗，名为通厚，嶷宿与疏阔，<br>乃自轝诣祗，讬以治疾。祗倾财医疗，数年除愈。其党道信义皆此类也。拜为牙<br>门将，属马忠，北讨汶山叛羌，南平四郡蛮夷，辄有筹画战克之功。【益部耆旧<br>传曰：嶷受兵马三百人，随马忠讨叛羌。嶷别督数营在先，至他里。邑所在高峻，<br>嶷随山立上四五里。羌於要厄作石门，於门上施床，积石於其上，过者下石槌击<br>之，无不糜烂。嶷度不可得攻，乃使译告晓之曰：“汝汶山诸种反叛，伤害良善，<br>天子命将讨灭恶类。汝等若稽颡过军，资给粮费，福禄永隆，其报百倍。若终不<br>从，大兵致诛，雷击电下，虽追悔之，亦无益也。”耆帅得命，即出诣嶷，给粮<br>过军。军前讨馀种，馀种闻他里已下，悉恐怖失所，或迎军出降，或奔窜山谷，<br>放兵攻击，军以克捷。后南夷刘胄又反，以马忠为督庲降讨胄，嶷复属焉，战斗<br>常冠军首，遂斩胄。平南事讫，牂牁兴古獠种复反，忠令嶷领诸营往讨，嶷内招<br>降得二千人，悉传诣汉中。】十四年，武都氐王苻健请降，遣将军张尉往迎，过<br>期不到，大将军蒋琬深以为念。嶷平之曰：“苻健求附款至，必无他变，素闻健<br>弟狡黠，又夷狄不能同功，将有乖离，是以稽留耳。”数日，问至，健弟果将四<br>百户就魏，独健来从。<br>初，越巂郡自丞相亮讨高定之后，叟夷数反，杀太守龚禄、焦璜，是后太守<br>不敢之郡，只住【安定】安上县，去郡八百馀里，其郡徒有名而已。时论欲复旧<br>郡，除嶷为越巂太守，嶷将所领往之郡，诱以恩信，蛮夷皆服，颇来降附。北徼<br>捉马最骁劲，不承节度，嶷乃往讨，生缚其帅魏狼，又解纵告喻，使招怀馀类。<br>表拜狼为邑侯，种落三千馀户皆安土供职。诸种闻之，多渐降服，嶷以功赐爵关<br>内侯。<br>苏祁邑君冬逢、逢弟隗渠等，已降复反。嶷诛逢。逢妻，旄牛王女，嶷以计<br>原之。而渠逃入西徼。渠刚猛捷悍，为诸种深所畏惮，遣所亲二人诈降嶷，实取<br>消息。嶷觉之，许以重赏，使为反间，二人遂合谋杀渠。渠死，诸种皆安。又斯<br>都耆帅李求承，昔手杀龚禄，嶷求募捕得，数其宿恶而诛之。<br>始嶷以郡郛宇颓坏，更筑小坞。在官三年，徙还故郡，缮治城郭，夷种男女<br>莫不致力。<br>定莋、台登、卑水三县去郡三百馀里，旧出盐铁及漆，而夷徼久自固食。嶷<br>率所领夺取，署长吏焉。嶷之到定莋，定莋率豪狼岑，槃木王舅，甚为蛮夷所信<br>任，忿嶷自侵，不自来诣。嶷使壮士数十直往收致，挞而杀之，持尸还种，厚加<br>赏赐，喻以狼岑之恶，且曰：“无得妄动，动即殄矣！”种类咸面缚谢过。嶷杀<br>牛飨宴，重申恩信，遂获盐铁，器用周赡。<br>汉嘉郡界旄牛夷种类四千馀户，其率狼路，欲为姑婿冬逢报怨，遣叔父离将<br>逢众相度形势。嶷逆遣亲近赍牛酒劳赐，又令离【姊】逆逢妻宣畅意旨。离既受<br>赐，并见其姊，姊弟欢悦，悉率所领将诣嶷，嶷厚加赏待，遣还。旄牛由是辄不<br>为患。<br>郡有旧道，经旄牛中至成都，既平且近；自旄牛绝道，已百馀年，更由安上，<br>既险且远。嶷遣左右赍货币赐路，重令路姑喻意，路乃率兄弟妻子悉诣嶷，嶷与<br>盟誓，开通旧道，千里肃清，复古亭驿。奏封路为旄牛<田句>毗王，遣使将路朝贡。<br>后主於是加嶷怃戎将军，领郡如故。<br>嶷初见费祎为大将军，恣性汎爱，待信新附太过，嶷书戒之曰：“昔岑彭率<br>师，来歙杖节，咸见害於刺客，今明将军位尊权重，宜鉴前事，少以为警。”后<br>祎果为魏降人郭脩所害。<br>吴太傅诸葛恪以初破魏军，大兴兵众以图攻取。侍中诸葛瞻，丞相亮之子，<br>恪从弟也，嶷与书曰：“东主初崩，帝实幼弱，太傅受寄讬之重，亦何容易！亲<br>以周公之才，犹有管、蔡流言之变，霍光受任，亦有燕、盖、上官逆乱之谋，赖<br>成、昭之明，以免斯难耳。昔每闻东主杀生赏罚，不任下人，又今以垂没之命，<br>卒召太傅，属以后事，诚实可虑。加吴、楚剽急，乃昔所记，而太傅离少主，履<br>敌庭，恐非良计长算之术也。虽云东家纲纪肃然，上下辑睦，百有一失，非明者<br>之虑邪？取古则今，今则古也，自非郎君进忠言於太傅，谁复有尽言者也！旋军<br>广农，务行德惠，数年之中，东西并举，实为不晚，愿深采察。”恪竟以此夷族。<br>嶷识见多如是类。<br>在郡十五年，邦域安穆。屡乞求还，乃徵诣成都。【夷民】民夷恋慕，扶毂<br>泣涕，过旄牛邑，邑君襁负来迎，及追寻至蜀郡界，其督相率随嶷朝贡者百馀人。<br>嶷至，拜荡寇将军，慷慨壮烈，士人咸多贵之，然放荡少礼，人亦以此讥焉，<br>【益部耆旧传曰：时车骑将军夏侯霸谓嶷曰：“虽与足下疏阔，然讬心如旧，宜<br>明此意。”嶷答曰：“仆未知子，子未知我，大道在彼，何云讬心乎！愿三年之<br>后徐陈斯言。”有识之士以为美谈。】是岁延熙十七年也。魏狄道长李简密书请<br>降，卫将军姜维率嶷等因简之资以出陇西。【益部耆旧传曰：嶷风湿固疾，至都<br>浸笃，扶杖然后能起。李简请降，众议狐疑，而嶷曰必然。姜维之出，时论以嶷<br>初还，股疾不能在行中，由是嶷自乞肆力中原，致身敌庭。临发，辞后主曰：<br>“臣当值圣明，受恩过量，加以疾病在身，常恐一朝陨没，辜负荣遇。天不违愿，<br>得豫戎事。若凉州克定，臣为藩表守将；若有未捷，杀身以报。”后主慨然为之<br>流涕。】既到狄道，简悉率城中吏民出迎军。军前与魏将徐质交锋，嶷临陈陨身，<br>然其所杀伤亦过倍。既亡，封长子瑛西乡侯，次子护雄袭爵。南土越巂民夷闻嶷<br>死，无不悲泣，为嶷立庙，四时水旱辄祀之。【益部耆旧传曰：余观张嶷仪貌辞<br>令，不能骇人，而其策略足以入算，果烈足以立威，为臣有忠诚之节，处类有亮<br>直之风，而动必顾典，后主深崇之。虽古之英士，何以远逾哉！蜀世谱曰：嶷孙<br>奕，晋梁州刺史。】<br>评曰：黄权弘雅思量，李恢公亮志业，吕凯守节不回，马忠扰而能毅，【尚<br>书曰：扰而毅。郑玄注曰：扰，驯也。致果曰毅。】王平忠勇而严整，张嶷识断<br>明果，咸以所长，显名发迹，遇其时也。<br><hr>
