<h4>《史部·三国志·卷六十五  吴书二十》<b class="x">作者：裴松之注</b></h4>
<br>◎王楼贺韦华传第二十<br>王蕃字永元，庐江人也。博览多闻，兼通术艺。始为尚书郎，去官。孙休即<br>位，与贺邵、薛莹、虞汜俱为散骑中常侍，皆加驸马都尉。时论清之。遣使至蜀，<br>蜀人称焉，还为夏口监军。<br>孙皓初，复入为常侍，与万彧同官。彧与皓有旧，俗士挟侵，谓蕃自轻。又<br>中书丞陈声，皓之嬖臣，数谮毁蕃。蕃体气高亮，不能承颜顺指，时或迕意，积<br>以见责。<br>甘露二年，丁忠使晋还，皓大会群臣，蕃沈醉顿伏，皓疑而不悦，轝蕃出外。<br>顷之请还，酒亦不解。蕃性有威严，行止自若，皓大怒，呵左右於殿下斩之。卫<br>将军滕牧、征西将军留平请，不能得。【江表传曰：皓用巫史之言，谓建业宫不<br>利，乃西巡武昌，仍有迁都之意，恐群臣不从，乃大请会，赐将吏。问蕃“射不<br>主皮，为力不同科，其义云何”？蕃思惟未答，即於殿上斩蕃。出登来山，使亲<br>近将掷蕃首，作虎跳狼争咋齧之，头皆碎坏，欲以示威，使众不敢犯也。此与本<br>传不同。吴录曰：皓每於会，因酒酣，辄令侍臣嘲谑公卿，以为笑乐。万彧既为<br>左丞相，蕃嘲彧曰：“鱼潜於渊，出水煦沫。何则？物有本性，不可横处非分也。<br>彧出自谿谷，羊质虎皮，虚受光赫之宠，跨越三九之位，犬马犹能识养，将何以<br>报厚施乎！”彧曰：“唐虞之朝无谬举之才，造父之门无驽蹇之质，蕃上诬明选，<br>下讪桢幹，何伤於日月，適多见其不知量耳。”臣松之按本传云丁忠使晋还，皓<br>为大会，於会中杀蕃，检忠从北还在此年之春，彧时尚未为丞相，至秋乃为相耳。<br>吴录所言为乖互不同。】<br>丞相陆凯上疏曰：“常侍王蕃黄中通理，知天知物，处朝忠蹇，斯社稷之重<br>镇，大吴之龙逢也。昔事景皇，纳言左右，景皇钦嘉，叹为异伦。而陛下忿其苦<br>辞，恶其直对，枭之殿堂，尸骸暴弃，郡内伤心，有识悲悼。”其痛蕃如此。蕃<br>死时年三十九，皓徙蕃家属广州。二弟著、延皆作佳器，郭马起事，不为马用，<br>见害。<br>楼玄字承先，沛郡蕲人也。孙休时为监农御史。孙皓即位，与王蕃、郭逴、<br>万彧俱为散骑中常侍，出为会稽太守，入为大司农。旧禁中主者自用亲近人作之，<br>彧陈亲密近识，宜用好人，皓因敕有司，求忠清之士，以应其选，遂用玄为宫下<br>镇禁中候，主殿中事。玄从九卿持刀侍卫，正身率众，奉法而行，应对切直，数<br>迕皓意，渐见责怒。后人诬白玄与贺邵相逢，驻共耳语大笑，谤讪政事，遂被诏<br>诘责，送付广州。<br>东观令华覈上疏曰：“臣窃以治国之体，其犹治家。主田野者，皆宜良信。<br>又宜得一人总其条目，为作维纲，众事乃理。论语曰：‘无为而治者其舜也与！<br>恭己正南面而已。’言所任得其人，故优游而自逸也。今海内未定，天下多事，<br>事无大小，皆当关闻，动经御坐，劳损圣虑。陛下既垂意博古，综极艺文，加勤<br>心好道，随节致气，宜得闲静以展神思，呼翕清淳，与天同极。臣夙夜思惟，诸<br>吏之中，任幹之事，足委仗者，无胜於楼玄。玄清忠奉公，冠冕当世，众服其操，<br>无与争先。夫清者则心平而意直，忠者惟正道而履之，如玄之性，终始可保，乞<br>陛下赦玄前愆，使得自新，擢之宰司，责其后效，使为官择人，随才授任，则舜<br>之恭己，近亦可得。”皓疾玄名声，复徙玄及子据，付交阯将张奕，使以战自效，<br>阴别敕奕令杀之。据到交趾，病死。玄一身随奕讨贼，持刀步涉，见奕辄拜，奕<br>未忍杀。会奕暴卒，玄殡敛奕，於器中见敕书，还便自杀。【江表传曰：皓遣将<br>张奕追赐玄鸩，奕以玄贤者，不忍即宣诏致药，玄阴知之，谓奕曰：“当早告玄，<br>玄何惜邪？”即服药死。臣松之以玄之清高，必不以安危易操，无缘骤拜张奕，<br>以亏其节。且祸机既发，岂百拜所免？江表传所言，於理为长。】<br>贺邵字兴伯，会稽山阴人也。【吴书曰：邵，贺齐之孙，景之子。】孙休即<br>位，从中郎为散骑中常侍，出为吴郡太守。孙皓时，入为左典军，迁中书令，领<br>太子太傅。<br>皓凶暴骄矜，政事日弊。邵上疏谏曰：<br>古之圣王，所以潜处重闱之内而知万里之情，垂拱衽席之上，明照八极之际<br>者，任贤之功也。陛下以至德淑姿，统承皇业，宜率身履道，恭奉神器，旌贤表<br>善，以康庶政。自顷年以来，朝列纷错，真伪相贸，上下空任，文武旷位，外无<br>山岳之镇，内无拾遗之臣；佞谀之徒拊翼天飞，干弄朝威，盗窃荣利，而忠良排<br>坠，信臣被害。是以正士摧方，而庸臣苟媚，先意承旨，各希时趣，人执反理之<br>评，士吐诡道之论，遂使清流变浊，忠臣结舌。陛下处九天之上，隐百重之室，<br>言出风靡，令行景从，亲洽宠媚之臣，日闻顺意之辞，将谓此辈实贤，而天下已<br>平也。臣心所不安，敢不以闻。<br>臣闻兴国之君乐闻其过，荒乱之主乐闻其誉；闻其过者过日消而福臻，闻其<br>誉者誉日损而祸至。是以古之人君，揖让以进贤，虚己以求过，譬天位於乘奔，<br>以虎尾为警戒。至於陛下，严刑法以禁直辞，黜善士以逆谏臣，眩耀毁誉之实，<br>沈沦近习之言。昔高宗思佐，梦寐得贤，而陛下求之如忘，忽之如遗。故常侍王<br>蕃忠恪在公，才任辅弼，以醉酒之间加之大戮。近鸿胪葛奚，先帝旧臣，偶有逆<br>迕，昏醉之言耳，三爵之后，礼所不讳，陛下猥发雷霆，谓之轻慢，饮之醇酒，<br>中毒陨命。自是之后，海内悼心，朝臣失图，仕者以退为幸，居者以出为福，诚<br>非所以保光洪绪，熙隆道化也。<br>又何定本趋走小人，仆隶之下，身无锱铢之<br>行，能无鹰犬之用，而陛下爱其佞媚，假其威柄，使定恃宠放恣，自擅威福，口<br>正国议，手弄天机，上亏日月之明，下塞君子之路。夫小人求入，必进奸利，定<br>间妄兴事役，发江边戍兵以驱麋鹿，结罝山陵，芟夷林莽，殚其九野之兽，聚於<br>重围之内，上无益时之分，下有损耗之费。而兵士罢於运送，人力竭於驱逐，老<br>弱饥冻，大小怨叹。臣窃观天变，自比年以来阴阳错谬，四时逆节，日食地震，<br>中夏陨霜，参之典籍，皆阴气陵阳，小人弄势之所致也。臣尝览书传，验诸行事，<br>灾祥之应，所为寒栗。昔高宗脩己以消鼎雉之异，宋景崇德以退荧惑之变，愿陛<br>下上惧皇天谴告之诮，下追二君攘灾之道，远览前代任贤之功，近寤今日谬授之<br>失，清澄朝位，旌叙俊乂，放退佞邪，抑夺奸势，如是之辈，一勿复用，广延淹<br>滞，容受直辞，祗承乾指，敬奉先业，则大化光敷，天人望塞也。<br>传曰：“国之兴也，视民如赤子；其亡也，以民为草芥。”陛下昔韬神光，<br>潜德东夏，以圣哲茂姿，龙飞应天，四海延颈，八方拭目，以成康之化必隆於旦<br>夕也。自登位以来，法禁转苛，赋调益繁；中宫内竖，分布州郡，横兴事役，竞<br>造奸利；百姓罹杼轴之困，黎民罢无已之求，老幼饥寒，家户菜色，而所在长吏，<br>迫畏罪负，严法峻刑，苦民求办。是以人力不堪，家户离散，呼嗟之声，感伤和<br>气。又江边戍兵，远当以拓土广境，近当以守界备难，宜特优育，以待有事，而<br>徵发赋调，烟至云集，衣不全裋褐，食不赡朝夕，出当锋镝之难，入抱无聊之<br>慼。是以父子相弃，叛者成行。愿陛下宽赋除烦，振恤穷乏，省诸不急，荡禁约<br>法，则海内乐业，大化普洽。夫民者国之本，食者民之命也，今国无一年之储，<br>家无经月之畜，而后宫之中坐食者万有馀人。内有离旷之怨，外有损耗之费，使<br>库廪空於无用，士民饥於糟糠。<br>　又北敌注目，伺国盛衰，陛下不恃己之威德，而怙敌之不来，<br>忽四海之困穷，而轻虏之不为难，诚非长策庙胜之要也。昔大皇帝勤身苦<br>体，创基南夏，割据江山，拓土万里，虽承天赞，实由人力也。馀庆遗祚，至於<br>陛下，陛下宜勉崇德器，以光前烈，爱民养士，保全先轨，何可忽显祖之功勤，<br>轻难得之大业，忘天下之不振，替兴衰之巨变哉？臣闻否泰无常，吉凶由人，长<br>江之限不可久恃，苟我不守，一苇可航也。昔秦建皇帝之号，据殽函之阻，德化<br>不脩，法政苛酷，毒流生民，忠臣杜口，是以一夫大呼，社稷倾覆。近刘氏据三<br>关之险，守重山之固，可谓金城石室，万世之业，任授失贤，一朝丧没，君臣系<br>颈，共为羁仆。此当世之明鉴，目前之炯戒也。愿陛下远考前事，近鉴世变，丰<br>基强本，割情从道，则成康之治兴，而圣祖之祚隆矣。<br>书奏，皓深恨之。邵奉公贞正，亲近所惮。乃共谮邵与楼玄谤毁国事，俱被<br>诘责，玄见送南州，邵原复职。后邵中恶风，口不能言，去职数月，皓疑其讬疾，<br>收付酒藏，掠考千所，邵卒无一语，竟见杀害，家属徙临海。并下诏诛玄子孙，<br>是岁天册元年也，邵年四十九。【邵子循，字彦先。虞预晋书曰：循丁家祸，流<br>放海滨，吴平，还乡里。节操高厉，童齓不群，言行举动，必以礼让。好<br>学博闻，尤善三礼。举秀子，除阳羡、武康令。顾荣、陆机、陆云表荐循曰：<br>“伏见吴兴武康令贺循德量邃茂，才鉴清远，服膺道素，风操凝峻，历践三城，<br>刑政肃穆，守职下县，编名凡萃，出自新邦，朝无知己，恪居遐外，志不自营，<br>年时倏忽，而邈无阶绪，实州党愚智所为怅然。臣等并以凡才，累授饰进，被服<br>恩泽，忝豫朝末，知良士后时，而守局无言，惧有蔽贤之咎，是以不胜愚管，谨<br>冒死表闻。”久之，召为太子舍人。石冰破扬州，循亦合众，事平，杜门不出。<br>陈敏作乱，以循为丹杨内史，循称疾固辞，敏不敢逼。于时江东豪右无不受敏爵<br>位，惟循与同郡朱诞不挂贼网。后除吴国内史，不就。元皇帝为镇东将军，请循<br>为军司马，帝为晋王，以循为中书令，固让不受，转太常，领太子太傅。时朝廷<br>初建，动有疑议，宗庙制度皆循所定，朝野谘询，为一时儒宗。年六十，太兴二<br>年卒。追赠司空，谥曰穆。循诸所著论，并传於世。子隰，临海太守。】<br>韦曜字弘嗣，吴郡云阳人也。【曜本名昭，史为晋讳，改之。】少好学，能<br>属文，从丞相掾，除西安令，还为尚书郎，迁太子中庶子。<br>时蔡颖亦在东宫，性好博弈，太子和以为无益，命曜论之。其辞曰：<br>盖闻君子耻当年而功不立，疾没世而名不称，故曰学如不及，犹恐失之。是<br>以古之志士，悼年齿之流迈而惧名称之不立也，故勉精厉操，晨兴夜寐，不遑宁<br>息，经之以岁月，累之以日力，若甯越之勤，董生之笃，渐渍德义之渊，栖迟道<br>艺之域。且以西伯之圣，姬公之才，犹有日昃待旦之劳，故能隆兴周道，垂名亿<br>载，况在臣庶，而可以已乎？历观古今立功名之士，皆有累积殊异之迹，劳身苦<br>体，契阔勤思，平居不堕其业，穷困不易其素，是以卜式立志於耕牧，而黄霸受<br>道於囹圄，终有荣显之福，以成不朽之名。故山甫勤於夙夜，而吴汉不离公门，<br>岂有游惰哉？<br>　今世之人多不务经术，好玩博弈，废事弃业，忘寝与食，穷日尽明，继以脂<br>烛。当其临局交争，雌雄未决，专精锐意，心劳体倦，人事旷而不脩，宾旅阙而<br>不接，虽有太牢之馔，韶夏之乐，不暇存也。至或赌及衣物，徙棋易行，廉耻之<br>意弛，而忿戾之色发，然其所志不出一枰之上，所务不过方罫之间，胜敌无封爵<br>之赏，获地无兼土之实，技非六艺，用非经国；立身者不阶其术，徵选者不由其<br>道。求之於战陈，则非孙、吴之伦也；考之於道艺，则非孔氏之门也；以变诈为<br>务，则非忠信之事也；以劫杀为名，则非仁者之意也；而空妨日废业，终无补益。<br>是何异设木而击之，置石而投之哉！且君子之居室也勤身以致养，其在朝也竭命<br>以纳忠，临事且犹旰食，而何博弈之足耽？夫然，故孝友之行立，贞纯之名彰也。<br>方今大吴受命，海内未平，圣朝乾乾，务在得人，勇略之士则受熊虎之任，<br>儒雅之徒则处龙凤之署，百行兼苞，文武并骛，博选良才，旌简髦俊，设程试之<br>科，垂金爵之赏，诚千载之嘉会，百世之良遇也。当世之士，宜勉思至道，爱功<br>惜力，以佐明时，使名书史籍，勋在盟府，乃君子之上务，当今之先急也。<br>夫一木之枰孰与方国之封？枯棋三百孰与万人之将？衮龙之服，金石之乐，<br>足以兼棋局而贸博弈矣。假令世士移博弈之力而用之於诗书，是有颜、闵之志也；<br>用之於智计，是有良、平之思也；用之於资货，是有猗顿之富也；用之於射御，<br>是有将帅之备也。如此则功名立而鄙贱远矣。<br>和废后，为黄门侍郎。孙亮即位，诸葛恪辅政，表曜为太史令，撰吴书，华<br>覈、薛莹等皆与参同。孙休践阼，为中书郎、博士祭酒。命曜依刘向故事，校定<br>众书。又欲延曜侍讲，而左将军张布近习宠幸，事行多玷，惮曜侍讲儒士，又性<br>精确，惧以古今警戒休意，固争不可。休深恨布，语在休传。然曜竟止不入。<br>孙皓即位，封高陵亭侯，迁中书仆射，职省，为侍中，常领左国史。时所在<br>承指数言瑞应。皓以问曜，曜答曰：“此人家筐箧中物耳。”又皓欲为父和作纪，<br>曜执以和不登帝位，宜名为传。如是者非一，渐见责怒。曜益忧惧，自陈衰老，<br>求去侍、史二官，乞欲成所造书，以从业别有别付，皓终不听。时有疾病，医药<br>监护，持之愈急。<br>皓每飨宴，无不竟日，坐席无能否率以七升为限，虽不悉入口，皆浇灌取尽。<br>曜素饮酒不过二升，初见礼异时，常为裁减，或密赐茶荈以当酒，至於宠衰，更<br>见偪强，辄以为罪。又於酒后使侍臣难折公卿，以嘲弄侵克，发摘私短以为欢。<br>时有愆过，或误犯皓讳，辄见收缚，至於诛戮。曜以为外相毁伤，内长尤恨，使<br>不济济，非佳事也，故但示难问经义言论而已。皓以为不承用诏命，意不忠尽，<br>遂积前后嫌忿，收曜付狱，是岁凤皇二年也。<br>曜因狱吏上辞曰：“囚荷恩见哀，无与为比，曾无芒<imgheight=32width=32border=0src=/bzk/B126.bmp>有以上报，孤辱<br>恩宠，自陷极罪。念当灰灭，长弃黄泉，愚情慺慺，窃有所怀，贪令上闻。囚昔<br>见世间有古历注，其所纪载既多虚无，在书籍者亦复错谬。囚寻按传记，考合异<br>同，采摭耳目所及，以作洞纪，起自庖牺，至于秦、汉，凡为三卷，当起黄武以<br>来，别作一卷，事尚未成。又见刘熙所作释名，信多佳者，然物类众多，难得详<br>究，故时有得失，而爵位之事，又有非是。愚以官爵，今之所急，不宜乖误。囚<br>自忘至微，又作官职训及辩释名各一卷，欲表上之。新写始毕，会以无状，幽囚<br>待命，泯没之日，恨不上闻，谨以先死列状，乞上言秘府，於外料取，呈内以闻。<br>追惧浅蔽，不合天听，抱怖雀息，乞垂哀省。”<br>曜冀以此求免，而皓更怪其书之垢，故又以诘曜。曜对曰：“囚撰此书，实<br>欲表上，惧有误谬，数数省读，不觉点污。被问寒战，形气呐吃。谨追辞叩头五<br>百下，两手自搏。”而华覈连上疏救曜曰：“曜运值千载，特蒙哀识，以其儒学，<br>得与史官，貂蝉内侍，承合天问，圣朝仁笃，慎终追远，迎神之际，垂涕敕曜。<br>曜愚惑不达，不能敷宣陛下大舜之美，而拘系史官，使圣趣不叙，至行不彰，实<br>曜愚蔽当死之罪。然臣慺慺，见曜自少勤学，虽老不倦，探综坟典，温故知新，<br>及意所经识古今行事，外吏之中少过曜者。昔李陵为汉将，军败不还而降匈奴，<br>司马迁不加疾恶，为陵游说，汉武帝以迁有良史之才，欲使毕成所撰，忍不加诛，<br>书卒成立，垂之无穷。今曜在吴，亦汉之史迁也。伏见前后符瑞彰著，神指天应，<br>继出累见，一统之期，庶不复久。事平之后，当观时设制，三王不相因礼，五帝<br>不相沿乐，质文殊涂，损益异体，宜得曜辈依准古义，有所改立。汉氏承秦，则<br>有叔孙通定一代之仪，曜之才学亦汉通之次也。又吴书虽已有头角，叙赞未述。<br>昔班固作汉书，文辞典雅，后刘珍、刘毅等作汉记，远不及固，叙传尤劣。今吴<br>书当垂千载，编次诸史，后之才士论次善恶，非得良才如曜者，实不可使阙不朽<br>之书。如臣顽蔽，诚非其人。曜年已七十，馀数无几，乞赦其一等之罪，为终身<br>徒，使成书业，永足传示，垂之百世。谨通进表，叩头百下。”皓不许，遂诛曜，<br>徙其家零陵。子隆，亦有文学也。<br>华覈字永先，吴郡武进人也。始为上虞尉、典农都尉，以文学入为秘府郎，<br>迁中书丞。<br>蜀为魏所并，覈诣宫门发表曰：“间闻贼众蚁聚向西境，西境艰险，谓当无<br>虞。定闻陆抗表至，成都不守，臣主播越，社稷倾覆。昔卫为翟所灭而桓公存之，<br>今道里长远，不可救振，失委附之土，弃贡献之国，臣以草芥，窃怀不宁。陛下<br>圣仁，恩泽远抚，卒闻如此，必垂哀悼。臣不胜忡怅之情，谨拜表以闻。”<br>孙皓即位，封徐陵亭侯。宝鼎二年，皓更营新宫，制度弘广，饰以珠玉，所<br>费甚多。是时盛夏兴工，农守并废，覈上疏谏曰：<br>　臣闻汉文之世，九州晏然，秦民喜去惨毒之苛政，归刘氏之宽仁，省役约法，<br>与之更始，分王子弟以藩汉室，当此之时，皆以为泰山之安，无穷之基也。至於<br>贾谊，独以为可痛哭及流涕者三，可为长叹息者六，乃曰当今之势何异抱火於积<br>薪之下而寝其上，火未及然而谓之安。其后变乱，皆如其言。臣虽下愚，不识大<br>伦，窃以曩时之事，揆今之势。<br>　谊曰复数年间，诸王方刚，汉之傅相称疾罢归，欲以此为治，虽尧舜不能安。<br>今大敌据九州之地，有大半之众，习攻战之馀术，乘戎马之旧势，欲与中国争相<br>吞之计，其犹楚汉势不两立，非徒汉之诸王淮南、济北而已。谊之所欲痛哭，比<br>今为缓，抱火卧薪之喻，於今而急。大皇帝览前代之如彼，察今势之如此，故广<br>开农桑之业，积不訾之储，恤民重役，务养战士，是以大小感恩，各思竭命。斯<br>运未至，早弃万国。自是之后，强臣专政，上诡天时，下违众议，亡安存之本，<br>邀一时之利，数兴军旅，倾竭府藏，兵劳民困，无时获安。今之存者乃创夷之遗<br>众，哀苦之馀民耳。遂使军资空匮，仓廪不实，布帛之赐，寒暑不周，重以失业，<br>家户不赡。而北积谷养民，专心向东，无复他警。蜀为西藩，土地险固，加承先<br>主统御之术，谓其守御足以长久，不图一朝，奄至倾覆。唇亡齿寒，古人所惧。<br>交州诸郡，国之南土，交阯、九真二郡已没，日南孤危，存亡难保，合浦以北，<br>民皆摇动，因连避役，多有离叛，而备戍减少，威镇转轻，常恐呼吸复有变故。<br>昔海虏窥窬东县，多得离民，地习海行，狃於往年，钞盗无日，今胸背有嫌，首<br>尾多难，乃国朝之厄会也。诚宜住建立之役，先备豫之计，勉垦殖之业，为饥乏<br>之救。唯恐农时将过，东作向晚，有事之日，整严未办。若舍此急，尽力功作，<br>卒有风尘不虞之变，当委版筑之役，应烽燧之急，驱怨苦之众，赴白刃之难，此<br>乃大敌所因为资也。如但固守，旷日持久，则军粮必乏，不待接刃，而战士已困<br>矣。<br>　昔太戊之时，桑谷生庭，惧而脩德，怪消殷兴。荧惑守心，宋以为灾，景<br>公下从瞽史之言，而荧惑退舍，景公延年。夫脩德於身而感异类，言发於口而<br>通神明，臣以愚蔽，误忝近署，不能翼宣仁泽以感灵祇，仰惭俯愧，无所投处。<br>退伏思惟，荧惑桑谷之异，天示二主，至如他馀锱介之妖，近是门庭小神所为，<br>验之天地，无有他变，而徵祥符瑞前后屡臻，明珠既觌，白雀继见，万亿之祚，<br>实灵所挺，以九域为宅，天下为家，不与编户之民转徙同也。又今之宫室，先帝<br>所营，卜土立基，非为不祥。又杨市土地与宫连接，若大功毕竟，舆驾迁住，门<br>行之神，皆当转移，犹恐长久未必胜旧。屡迁不可，留则有嫌，此乃愚臣所以夙<br>夜为忧灼也。臣省月令，季夏之月，不可以兴土功，不可以会诸侯，不可以起兵<br>动众，举大事必有大殃。今虽诸侯不会，诸侯之军与会无异。六月戊己，土行正<br>王，既不可犯，加又农月，时不可失。昔鲁隐公夏城中丘，春秋书之，垂为后戒。<br>今筑宫为长世之洪基，而犯天地之大禁，袭春秋之所书，废敬授之上务，臣以愚<br>管，窃所未安。<br>又恐所召离民，或有不至，讨之则废役兴事，不讨则日月滋蔓。若悉并到，<br>大众聚会，希无疾病。且人心安则念善，苦则怨叛。江南精兵，北土所难，欲以<br>十卒当东一人。天下未定，深可忧惜之。如此宫成，死叛五千，则北军之众更增<br>五万，若到万人，则倍益十万，病者有死亡之损，叛者传不善之语，此乃大敌所<br>以欢喜也。今当角力中原，以定强弱，正於际会，彼益我损，加以劳困，此乃雄<br>夫智士所以深忧。<br>　臣闻先王治国无三年之储，曰国非其国，安宁之世戒备如此，况敌强大而忽<br>农忘畜。今虽颇种殖，间者大水沈没，其馀存者当须耘获，而长吏怖期，上方诸<br>郡，身涉山林，尽力伐材，废农弃务，士民妻孥羸小，垦殖又薄，若有水旱则永<br>无所获。州郡见米，当待有事，冗食之众，仰官供济。若上下空乏，运漕不供，<br>而北敌犯疆，使周、召更生，良、平复出，不能为陛下计明矣。臣闻君明者臣忠，<br>主圣者臣直，是以慺慺，昧犯天威，乞垂哀省。<br>书奏，皓不纳。后迁东观令，领右国史，覈上疏辞让，皓答曰：“得表，以<br>东观儒林之府，当讲校文艺，处定疑难，汉时皆名学硕儒乃任其职，乞更选英贤。<br>闻之，以卿研精坟典，博览多闻，可谓悦礼乐敦诗书者也。当飞翰骋藻，光赞时<br>事，以越杨、班、张、蔡之畴，怪乃谦光，厚自菲薄，宜勉脩所职，以迈先贤，<br>勿复纷纷。”<br>时仓廪无储，世俗滋侈，覈上疏曰：“今寇虏充斥，征伐未已，居无积年之<br>储，出无应敌之畜，此乃有国者所宜深忧也。夫财谷所生，皆出於民，趋时务农，<br>国之上急。而都下诸官，所掌别异，各自下调，不计民力，辄与近期。长吏畏罪。<br>昼夜催民，委舍佃事，遑赴会日，定送到都，或蕴积不用，而徒使百姓消力失时。<br>到秋收月，督其限入，夺其播殖之时，而责其今年之税，如有逋悬，则籍没财物，<br>故家户贫困，衣食不足。宜暂息众役，专心农桑，古人称一夫不耕，或受其饥，<br>一女不织，或受其寒，是以先王治国，惟农是务。军兴以来，已向百载，农人废<br>南亩之务，女工停机杼之业。推此揆之，则蔬食而长饥，薄衣而履冰者，固不少<br>矣。臣闻主之所求於民者二，民之所望於主者三。二谓求其为己劳也，求其为己<br>死也。三谓饥者能食之，劳者能息之，有功者能赏之。民以致其二事而主失其三<br>望者，则怨心生而功不建。今帑藏不实，民劳役猥，主之二求已备，民之三望未<br>报。且饥者不待美馔而后饱，寒者不俟狐貉而后温，为味者口之奇，文绣者身之<br>饰也。今事多而役繁，民贫而俗奢，百工作无用之器，妇人为绮靡之饰，不勤麻<br>枲，并绣文黼黻，转相仿效，耻独无有。兵民之家，犹复逐俗，内无儋石之储，<br>而出有绫绮之服，至於富贾商贩之家，重以金银，奢恣尤甚。天下未平，百姓不<br>赡，宜一生民之原，丰谷帛之业，而弃功於浮华之巧，妨日於侈靡之事，上无尊<br>卑等级之差，下有耗财物力之损。今吏士之家，少无子女，多者三四，少者一二，<br>通令户有一女，十万家则十万人，人织绩一岁一束，则十万束矣。使四疆之内同<br>心戮力，数年之间，布帛必积。恣民五色，惟所服用，但禁绮绣无益之饰。且美<br>貌者不待华采以崇好，艳姿者不待文绮以致爱，五采之饰，足以丽矣。若极粉黛，<br>穷盛服，未必无丑妇；废华采，去文绣，未必无美人也，若实如论，有之无益废<br>之无损者，何爱而不暂禁以充府藏之急乎？此救乏之上务，富国之本业也，使管、<br>晏复生，无以易此。汉之文、景，承平继统，天下已定，四方无虞，犹以彫文之<br>伤农事，锦绣之害女红，开富国之利，杜饥寒之本。况今六合分乖，豺狼充路，<br>兵不离疆，甲不解带，而可以不广生财之原，充府藏之积哉？”<br>皓以覈年老，敕令草表，覈不敢。又敕作草文，停立待之。覈为文曰：“咨<br>覈小臣，草芥凡庸。遭眷值圣，受恩特隆。越从朽壤，蝉蜕朝中。熙光紫闼，青<br>琐是凭。毖挹清露，沐浴凯风。效无丝氂，负阙山崇。滋润含垢，恩贷累重。秽<br>质被荣，局命得融。欲报罔极，委之皇穹。圣恩雨注，哀弃其尤。猥命草对，润<br>被下愚。不敢违敕，惧速罪诛。冒承诏命，魂逝形留。”<br>覈前后陈便宜，及贡荐良能，解释罪过，书百馀上，皆有补益，文多不悉载。<br>天册元年以微谴免，数岁卒。曜、覈所论事章疏，咸传於世也。<br>评曰：薛莹称王蕃器量绰异，弘博多通；楼玄清白节操，才理条畅；贺邵厉<br>志高洁，机理清要；韦曜笃学好古，博见群籍，有记述之才。胡冲以为玄、邵、<br>蕃一时清妙，略无优劣。必不得已，玄宜在先，邵当次之。华覈文赋之才，有过<br>於曜，而典诰不及也。予观覈数献良规，期於自尽，庶几忠臣矣。然此数子，处<br>无妄之世而有名位，强死其理，得免为幸耳。<br><hr>
