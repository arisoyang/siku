<h4>《史部·三国志·卷五十四  吴书九》<b class="x">作者：裴松之注</b></h4>
<br>◎周瑜鲁肃吕蒙传第九<br>周瑜字公瑾，庐江舒人也。从祖父景，景子忠，皆为汉太尉。【谢承后汉书<br>曰：景字仲向，少以廉能见称，以明学察孝廉，辟公府。后为豫州刺史，辟汝南<br>陈蕃为别驾，颍川李膺、荀绲、杜密、沛国朱寓为从事，皆天下英俊之士也。稍<br>迁至尚书令，遂登太尉。张璠汉纪曰：景父荣，章、和世为尚书令。初景历位牧<br>守，好善爱士，每岁举孝廉，延请入，上后堂，与家人宴会，如此者数四。及赠<br>送既备，又选用其子弟，常称曰：“移臣作子，於政何有？”先是，司徒韩縯<br>为河内太守，在公无私，所举一辞而已，后亦不及其门户，曰：“我举若可矣，<br>不令恩偏称一家也。”当时论者，或两讥焉。】父异，洛阳令。<br>瑜长壮有姿貌。初，孙坚兴义兵讨董卓，徙家於舒。坚子策与瑜同年，独相<br>友善，瑜推道南大宅以舍策，升堂拜母，有无通共。瑜从父尚为丹杨太守，瑜往<br>省之。会策将东渡，到历阳，驰书报瑜，瑜将兵迎策。策大喜曰：“吾得卿，谐<br>也。”遂从攻横江、当利，皆拔之。乃渡江击秣陵，破笮融、薛礼，转下湖孰、<br>江乘，进入曲阿，刘繇奔走，而策之众已数万矣。因谓瑜曰：“吾以此众取吴会<br>平山越已足。卿还镇丹杨。”瑜还。顷之，袁术遣从弟胤代尚为太守，而瑜与尚<br>俱还寿春。术欲以瑜为将，瑜观术终无所成，故求为居巢长，欲假涂东归，术听<br>之。遂自居巢还吴。是岁，建安三年也。策亲自迎瑜，授建威中郎将，即与兵二<br>千人，骑五十匹。【江表传曰：策又给瑜鼓吹，为治馆舍，赠赐莫与为比。策令<br>曰：“周公瑾英俊异才，与孤有总角之好，骨肉之分。如前在丹杨，发众及船粮<br>以济大事，论德酬功，此未足以报者也。”】瑜时年二十四，吴中皆呼为周郎。<br>以瑜恩信著於庐江，出备牛渚，后领春谷长。顷之，策欲取荆州，以瑜为中护军，<br>领江夏太守，从攻皖，拔之。时得桥公两女，皆国色也。策自纳大桥，瑜纳小桥。<br>【江表传曰：策从容戏瑜曰：“桥公二女虽流离，得吾二人作婿，亦足为欢。”】<br>复进寻阳，破刘勋，讨江夏，还定豫章、庐陵，留镇巴丘。【臣松之案：孙策于<br>时始得豫章、庐陵，尚未能得定江夏。瑜之所镇，应在今巴丘县也，与后所【平】<br>卒巴丘处不同。】<br>五年，策薨，权统事。瑜将兵赴丧，遂留吴，以中护军与长史张昭共掌众事。<br>【江表传曰：曹公新破袁绍，兵威日盛，建安七年，下书责权质任子。权召群臣<br>会议，张昭、秦松等犹豫不能决，权意不欲遣质，乃独将瑜诣母前定议，瑜曰：<br>“昔楚国初封於荆山之侧，不满百里之地，继嗣贤能，广土开境，立基於郢，遂<br>据荆杨，至於南海，传业延祚，九百馀年。今将军承父兄馀资，兼六郡之众，兵<br>精粮多，将士用命，铸山为铜，煮海为盐，境内富饶，人不思乱，汎舟举帆，朝<br>发夕到，士风劲勇，所向无敌，有何偪迫，而欲送质？质一入，不得不与曹氏相<br>首尾，与相首尾，则命召不得不往，便见制於人也。极不过一侯印，仆从十馀人，<br>车数乘，马数匹，岂与南面称孤同哉？不如勿遣，徐观其变。若曹氏能率义以正<br>天下，将军事之未晚。若图为暴乱，兵犹火也，不戢将自焚。将军韬勇抗威，以<br>待天命，何送质之有！”权母曰：“公瑾议是也。公瑾与伯符同年，小一月耳，<br>我视之如子也，汝其兄事之。”遂不送质。】十一年，督孙瑜等讨麻、保二屯，<br>枭其渠帅，囚俘万馀口，还备【官亭】宫亭。江夏太守黄祖遣将邓龙将兵数千人<br>入柴桑，瑜追讨击，生虏龙送吴。十三年春，权讨江夏，瑜为前部大督。<br>其年九月，曹公入荆州，刘琮举众降，曹公得其水军，船步兵数十万，将士<br>闻之皆恐。权延见群下，问以计策。议者咸曰：“曹公豺虎也，然讬名汉相，挟<br>天子以征四方，动以朝廷为辞，今日拒之，事更不顺。且将军大势，可以拒操者，<br>长江也。今操得荆州，奄有其地，刘表治水军，蒙冲斗舰，乃以千数，操悉浮以<br>沿江，兼有步兵，水陆俱下，此为长江之险，已与我共之矣。而势力众寡，又不<br>可论。愚谓大计不如迎之。”瑜曰：“不然。操虽讬名汉相，其实汉贼也。将军<br>以神武雄才，兼仗父兄之烈，割据江东，地方数千里，兵精足用，英雄乐业，尚<br>当横行天下，为汉家除残去秽。况操自送死，而可迎之邪？请为将军筹之：今使<br>北土已安，操无内忧，能旷日持久，来争疆埸，又能与我校胜负於船楫间乎？今<br>北土既未平安，加马超、韩遂尚在关西，为操后患。且舍鞍马，仗舟楫，与吴越<br>争衡，本非中国所长。又今盛寒，马无藁草，驱中国士众远涉江湖之间，不习水<br>土，必生疾病。此数四者，用兵之患也，而操皆冒行之。将军禽操，宜在今日。<br>瑜请得精兵三万人，进住夏口，保为将军破之。”权曰：“老贼欲废汉自立久矣，<br>徒忌二袁、吕布、刘表与孤耳。今数雄已灭，惟孤尚存，孤与老贼，势不两立。<br>君言当击，甚与孤合，此天以君授孤也。”【江表传曰：权拔刀斫前奏案曰：<br>“诸将吏敢复有言当迎操者，与此案同！”及会罢之夜，瑜请见曰：“诸人徒见<br>操书，言水步八十万，而各恐慑，不复料其虚实，便开此议，甚无谓也。今以实<br>校之，彼所将中国人，不过十五六万，且军已久疲，所得表众，亦极七八万耳，<br>尚怀狐疑。夫以疲病之卒，御狐疑之众，众数虽多，甚未足畏。得精兵五万，自<br>足制之，愿将军勿虑。”权抚背曰：“公瑾，卿言至此，甚合孤心。子布、文表<br>诸人，各顾妻子，挟持私虑，深失所望，独卿与子敬与孤同耳，此天以卿二人赞<br>孤也。五万兵难卒合，已选三万人，船粮战具俱办，卿与子敬、程公便在前发，<br>孤当续发人众，多载资粮，为卿后援。卿能办之者诚快，邂逅不如意，便还就孤，<br>孤当与孟德决之。”臣松之以为建计拒曹公，实始鲁肃。于时周瑜使鄱阳，肃劝<br>权呼瑜，瑜使鄱阳还，但与肃闇同，故能共成大勋。本传直云，权延见群下，问<br>以计策，瑜摆拨众人之议，独言抗拒之计，了不云肃先有谋，殆为攘肃之善也。】<br>时刘备为曹公所破，欲引南渡江，与鲁肃遇於当阳，遂共图计，因进住夏口，<br>遣诸葛亮诣权，权遂遣瑜及程普等与备并力逆曹公，遇於赤壁。时曹公军众已有<br>疾病，初一交战，公军败退，引次江北。瑜等在南岸。瑜部将黄盖曰：“今寇众<br>我寡，难与持久。然观操军船舰首尾相接，可烧而走也。”乃取蒙冲斗舰数十艘，<br>实以薪草，膏油灌其中，裹以帷幕，上建牙旗，先书报曹公，欺以欲降。【江表<br>传载盖书曰：“盖受孙氏厚恩，常为将帅，见遇不薄。然顾天下事有大势，用江<br>东六郡山越之人，以当中国百万之众，众寡不敌，海内所共见也。东方将吏，无<br>有愚智，皆知其不可，惟周瑜、鲁肃偏怀浅戆，意未解耳。今日归命，是其实计。<br>瑜所督领，自易摧破。交锋之日，盖为前部，当因事变化，效命在近。”曹公特<br>见行人，密问之，口敕曰：“但恐汝诈耳。盖若信实，当授爵赏，超於前后也。”】<br>又豫备走舸，各系大船后，因引次俱前。曹公军吏士皆延颈观望，指言盖降。盖<br>放诸船，同时发火。时风盛猛，悉延烧岸上营落。顷之，烟炎张天，人马烧溺死<br>者甚众，军遂败退，还保南郡。【江表传曰：至战日，盖先取轻利舰十舫，载燥<br>荻枯柴积其中，灌以鱼膏，赤幔覆之，建旌旗龙幡於舰上。时东南风急，因以十<br>舰最著前，中江举帆，盖举火白诸校，使众兵齐声大叫曰：“降焉！”操军人皆<br>出营立观。去北军二里馀，同时发火，火烈风猛，往船如箭，飞埃绝烂，烧尽北<br>船，延及岸边营柴。瑜等率轻锐寻继其后，雷鼓大进，北军大坏，曹公退走。】<br>备与瑜等复共追。曹公留曹仁等守江陵城，径自北归。<br>瑜与程普又进南郡，与仁相对，各隔大江。兵未交锋，【吴录曰：备谓瑜云：<br>“仁守江陵城，城中粮多，足为疾害。使张益德将千人随卿，卿分二千人追我，<br>相为从夏水入截仁后，仁闻吾入必走。”瑜以二千人益之。】瑜即遣甘宁前据夷<br>陵。仁分兵骑别攻围宁。宁告急於瑜。瑜用吕蒙计，留凌统以守其后，身与蒙上<br>救宁。宁围既解，乃渡屯北岸，克期大战。瑜亲跨马擽陈，会流矢中右肋，疮<br>甚，便还。后仁闻瑜卧未起，勒兵就陈。瑜乃自兴，案行军营，激扬吏士，仁由<br>是遂退。<br>权拜瑜偏将军，领南郡太守。以下隽、汉昌、刘阳、州陵为奉邑，屯据江陵。<br>刘备以左将军领荆州牧，治公安。备诣京见权，瑜上疏曰：“刘备以枭雄之姿，<br>而有关羽、张飞熊虎之将，必非久屈为人用者。愚谓大计宜徙备置吴，盛为筑宫<br>室，多其美女玩好，以娱其耳目，分此二人，各置一方，使如瑜者得挟与攻战，<br>大事可定也。今猥割土地以资业之，聚此三人，俱在疆埸，恐蛟龙得云雨，终非<br>池中物也。”权以曹公在北方，当广揽英雄，又恐备难卒制，故不纳。<br>是时刘璋为益州牧，外有张鲁寇侵，瑜乃诣京见权曰：“今曹操新折衄，方<br>忧在腹心，未能与将军连兵相事也。乞与奋威俱进取蜀，得蜀而并张鲁，因留奋<br>威固守其地，好与马超结援。瑜还与将军据襄阳以戚操，北方可图也。”权许<br>之。瑜还江陵，为行装，而道於巴丘病卒，【臣松之案，瑜欲取蜀，还江陵治严，<br>所卒之处，应在今之巴陵，与前所镇巴丘，名同处异也。】时年三十六。权素服<br>举哀，感动左右。丧当还吴，又迎之芜湖，众事费度，一为供给。后著令曰：<br>“故将军周瑜、程普，其有人客，皆不得问。”初瑜见友於策，太妃又使权以兄<br>奉之。是时权位为将军，诸将宾客为礼尚简，而瑜独先尽敬，便执臣节。性度恢<br>廓，大率为得人，惟与程普不睦。【江表传曰：普颇以年长，数陵侮瑜。瑜折节<br>容下，终不与校。普后自敬服而亲重之，乃告人曰：“与周公瑾交，若饮醇醪，<br>不觉自醉。”时人以其谦让服人如此。初曹公闻瑜年少有美才，谓可游说动也，<br>乃密下扬州，遣九江蒋幹往见瑜。幹有仪容，以才辩见称，独步江、淮之间，莫<br>与为对。乃布衣葛巾，自讬私行诣瑜。瑜出迎之，立谓幹曰：“子翼良苦，远涉<br>江湖为曹氏作说客邪？”幹曰：“吾与足下州里，中间别隔，遥闻芳烈，故来叙<br>阔，并观雅规，而云说客，无乃逆诈乎？”瑜曰：“吾虽不及夔、旷，闻弦赏音，<br>足知雅曲也。”因延幹入，为设酒食。毕，遣之曰：“適吾有密事，且出就馆，<br>事了，别自相请。”后三日，瑜请幹与周观营中，行视仓库军资器仗讫，还宴饮，<br>示之侍者服饰珍玩之物，因谓幹曰：“丈夫处世，遇知己之主，外讬君臣之义，<br>内结骨肉之恩，言行计从，祸福共之，假使苏张更生，郦叟复出，犹抚其背而折<br>其辞，岂足下幼生所能移乎？”幹但笑，终无所言。幹还，称瑜雅量高致，非言<br>辞所间。中州之士，亦以此多之。刘备之自京还也，权乘飞云大船，与张昭、秦<br>松、鲁肃等十馀人共追送之，大宴会叙别。昭、肃等先出，权独与备留语，因言<br>次，叹瑜曰：“公瑾文武筹略，万人之英，顾其器量广大，恐不久为人臣耳。”<br>瑜之破魏军也，曹公曰：“孤不羞走。”后书与权曰：“赤壁之役，值有疾病，<br>孤烧船自退，横使周瑜虚获此名。”瑜威声远著，故曹公、刘备咸欲疑谮之。及<br>卒，权流涕曰：“公瑾有王佐之资，今忽短命，孤何赖哉！”后权称尊号，谓公<br>卿曰：“孤非周公瑾，不帝矣。”】<br>瑜少精意於音乐，虽三爵之后，其有阙误，瑜必知之，知之必顾，故时人谣<br>曰：“曲有误，周郎顾。”<br>瑜两男一女。女配太子登。男循尚公主，拜骑都尉，有瑜风，早卒。循弟胤，<br>初拜兴业都尉，妻以宗女，授兵千人，屯公安。黄龙元年，封都乡侯，后以罪徒<br>庐陵郡。赤乌二年，诸葛瑾、步骘连名上疏曰：“故将军周瑜子胤，昔蒙粉饰，<br>受封为将，不能养之以福，思立功效，至纵情欲，招速罪辟。臣窃以瑜昔见宠任，<br>入作心膂，出为爪牙，衔命出征，身当矢石，尽节用命，视死如归，故能摧曹操<br>於乌林，走曹仁於郢都，扬国威德，华夏是震，蠢尔蛮荆，莫不宾服，虽周之方<br>叔，汉之信、布，诚无以尚也。夫折冲扞难之臣，自古帝王莫不贵重，故汉高帝<br>封爵之誓曰‘使黄河如带，太山如砺，国以永存，爰及苗裔’；申以丹书，重以<br>盟诅，藏于宗庙，传於无穷，欲使功臣之后，世世相踵，非徒子孙，乃关苗裔，<br>报德明功，勤勤恳恳，如此之至，欲以劝戒后人，用命之臣，死而无悔也。况於<br>瑜身没未久，而其子胤降为匹夫，益可悼伤。窃惟陛下钦明稽古，隆於兴继，为<br>胤归诉，乞匄馀罪，还兵复爵，使失旦之鸡，复得一鸣，抱罪之臣，展其后效。”<br>权答曰：“腹心旧勋，与孤协事，公瑾有之，诚所不忘。昔胤年少，初无功劳，<br>横受精兵，爵以侯将，盖念公瑾以及於胤也。而胤恃此，酗淫自恣，前后告喻，<br>曾无悛改。孤於公瑾，义犹二君，乐胤成就，岂有已哉？迫胤罪恶，未宜便还，<br>且欲苦之，使自知耳。今二君勤勤援引汉高河山之誓，孤用恧然。虽德非其畴，<br>犹欲庶几，事亦如尔，故未顺旨。以公瑾之子，而二君在中间，苟使能改，亦何<br>患乎！”瑾、骘表比上，朱然及全琮亦俱陈乞，权乃许之。会胤病死。<br>瑜兄子峻，亦以瑜元功为偏将军，领吏士千人。峻卒，全琮表峻子护为将。<br>权曰：“昔走曹操，拓有荆州，皆是公瑾，常不忘之。初闻峻亡，仍欲用护，闻<br>护性行危险，用之適为作祸，故便止之。孤念公瑾，岂有已乎？”<br>鲁肃字子敬，临淮东城人也。生而失父，与祖母居。家富於财，性好施与。<br>尔时天下已乱，肃不治家事，大散财货，摽卖田地，以赈穷弊结士为务，甚得乡<br>邑欢心。<br>周瑜为居巢长，将数百人故过候肃，并求资粮。肃家有两囷米，各三千斛，<br>肃乃指一囷与周瑜，瑜益知其奇也，遂相亲结，定侨、札之分。袁术闻其名，就<br>署东城长。肃见术无纲纪，不足与立事，乃携老弱将轻侠少年百馀人，南到居巢<br>就瑜。瑜之东渡，因与同行，【吴书曰：肃体貌魁奇，少有壮节，好为奇计。天<br>下将乱，乃学击剑骑射，招聚少年，给其衣食，往来南山中射猎，阴相部勒，讲<br>武习兵。父老咸曰：“鲁氏世衰，乃生此狂儿！”后雄杰并起，中州扰乱，肃乃<br>命其属曰：“中国失纲，寇贼横暴，淮、泗间非遗种之地，吾闻江东沃野万里，<br>民富兵强，可以避害，宁肯相随俱至乐土，以观时变乎？”其属皆从命。乃使细<br>弱在前，强壮在后，男女三百馀人行。州追骑至，肃等徐行，勒兵持满，谓之曰：<br>“卿等丈夫，当解大数。今日天下兵乱，有功弗赏，不追无罚，何为相偪乎？”<br>又自植盾，引弓射之，矢皆洞贯。骑既嘉肃言，且度不能制，乃相率还。肃渡江<br>往见策，策亦雅奇之。】留家曲阿。会祖母亡，还葬东城。<br>刘子扬与肃友善，遗肃书曰：“方今天下豪杰并起，吾子姿才，尤宜今日。<br>急还迎老母，无事滞於东城。近郑宝者，今在巢湖，拥众万馀，处地肥饶，庐江<br>间人多依就之，况吾徒乎？观其形势，又可博集，时不可失，足下速之。”肃答<br>然其计。葬毕还曲阿，欲北行。会瑜已徙肃母到吴、肃具以状语瑜。时孙策已薨，<br>权尚住吴，瑜谓肃曰：“昔马援答光武云‘当今之世，非但君择臣，臣亦择君’。<br>今主人亲贤贵士，纳奇录异，且吾闻先哲秘论，承运代刘氏者，必兴于东南，推<br>步事势，当其历数。终构帝基，以协天符，是烈士攀龙附凤驰骛之秋。吾方达此，<br>足下不须以子扬之言介意也。”肃从其言。瑜因荐肃才宜佐时，当广求其比，以<br>成功业，不可令去也。<br>权即见肃，与语甚悦之。众宾罢退，肃亦辞出，乃独引肃还，合榻对饮。因<br>密议曰：“今汉室倾危，四方云扰，孤承父兄馀业，思有桓文之功。君既惠顾，<br>何以佐之？”肃对曰：“昔高帝区区欲尊事义帝而不获者，以项羽为害也。今之<br>曹操，犹昔项羽，将军何由得为桓文乎？肃窃料之，汉室不可复兴，曹操不可卒<br>除。为将军计，惟有鼎足江东，以观天下之衅。规模如此，亦自无嫌。何者？北<br>方诚多务也。因其多务，剿除黄祖，进伐刘表，竟长江所极，据而有之，然后建<br>号帝王以图天下，此高帝之业也。”权曰：“今尽力一方，冀以辅汉耳，此言非<br>所及也。”张昭非肃谦下不足，颇訾毁之，云肃年少粗疏，未可用。权不以介意，<br>益贵重之，赐肃母衣服帏帐，居处杂物，富拟其旧。<br>刘表死。肃进说曰：“夫荆楚与国邻接，水流顺北，外带江汉，内阻山陵，<br>有金城之固，沃野万里，士民殷富，若据而有之，此帝王之资也。今表新亡，二<br>子素不辑睦，军中诸将，各有彼此。加刘备天下枭雄，与操有隙，寄寓於表，表<br>恶其能而不能用也。若备与彼协心，上下齐同，则宜抚安，与结盟好；如有离违，<br>宜别图之，以济大事。肃请得奉命吊表二子，并慰劳其军中用事者，及说备使抚<br>表众，同心一意，共治曹操，备必喜而从命。如其克谐，天下可定也。今不速往，<br>恐为操所先。”权即遣肃行。到夏口，闻曹公已向荆州，晨夜兼道。比至南郡，<br>而表子琮已降曹公，备惶遽奔走，欲南渡江。肃径迎之，到当阳长阪，与备会，<br>宣腾权旨，及陈江东强固，劝备与权并力。备甚欢悦。时诸葛亮与备相随，肃谓<br>亮曰“我子瑜友也”，即共定交。备遂到夏口，遣亮使权，肃亦反命。【臣松之<br>案：刘备与权并力，共拒中国，皆肃之本谋。又语诸葛亮曰“我子瑜友也”，则<br>亮已亟闻肃言矣。而蜀书亮传曰：“亮以连横之略说权，权乃大喜。”如似此计<br>始出於亮。若二国史官，各记所闻，竞欲称扬本国容美，各取其功。今此二书，<br>同出一人，而舛互若此，非载述之体也。】<br>会权得曹公欲东之问，与诸将议，皆劝权迎之，而肃独不言。权起更衣，肃<br>追於宇下，权知其意，执肃手曰：“卿欲何言？”肃对曰：“向察众人之议，专<br>欲误将军，不足与图大事。今肃可迎操耳，如将军，不可也。何以言之？今肃迎<br>操，操当以肃还付乡党，品其名位，犹不失下曹从事，乘犊车，从吏卒，交游士<br>林，累官故不失州郡也。将军迎操，欲安所归？愿早定大计，莫用众人之议也。”<br>权叹息曰：“此诸人持议，甚失孤望；今卿廓开大计，正与孤同，此天以卿赐我<br>也。”【魏书及九州春秋曰：曹公征荆州，孙权大惧，鲁肃实欲劝权拒曹公，乃<br>激说权曰：“彼曹公者，实严敌也，新并袁绍，兵马甚精，乘战胜之威，伐丧乱<br>之国，克可必也。不如遣兵助之，且送将军家诣邺；不然，将危。”权大怒，欲<br>斩肃，肃因曰：“今事已急，即有他图，何不遣兵助刘备，而欲斩我乎？”权然<br>之，乃遣周瑜助备。孙盛曰：吴书及江表传，鲁肃一见孙权便说拒曹公而论帝王<br>之略，刘表之死也，又请使观变，无缘方复激说劝迎曹公也。又是时劝迎者众，<br>而云独欲斩肃，非其论也。】<br>时周瑜受使至鄱阳，肃劝追召瑜还。遂任瑜以行事，以肃为赞军校尉，助画<br>方略。曹公破走，肃即先还，权大请诸将迎肃。肃将入閤拜，权起礼之，因谓曰：<br>“子敬，孤持鞍下马相迎，足以显卿未？”肃趋进曰：“未也。”众人闻之，无<br>不愕然。就坐，徐举鞭言曰：“愿至尊威德加乎四海，总括九州，克成帝业，更<br>以安车软轮徵肃，始当显耳。”权抚掌欢笑。<br>后备诣京见权，求都督荆州，惟肃劝权借之，共拒曹公。【汉晋春秋曰：吕<br>范劝留备，肃曰：“不可。将军虽神武命世，然曹公威力实重，初临荆州，恩信<br>未洽，宜以借备，使抚安之。多操之敌，而自为树党，计之上也。”权即从之。】<br>曹公闻权以土地业备，方作书，落笔於地。<br>周瑜病困，上疏曰：“当今天下，方有事役，是瑜乃心夙夜所忧，愿至尊先<br>虑未然，然后康乐。今既与曹操为敌，刘备近在公安，边境密迩，百姓未附，宜<br>得良将以镇抚之。鲁肃智略足任，乞以代瑜。瑜陨踣之日，所怀尽矣。”【江表<br>传载：初瑜疾困，与权笺曰：“瑜以凡才，昔受讨逆殊特之遇，委以腹心，遂荷<br>荣任，统御兵马，志执鞭弭，自效戎行。规定巴蜀，次取襄阳，凭赖威灵，谓若<br>在握。至以不谨，道遇暴疾，昨自医疗，日加无损。人生有死，修短命矣，诚不<br>足惜，但恨微志未展，不复奉教命耳。方今曹公在北，疆埸未静，刘备寄寓，有<br>似养虎，天下之事，未知终始，此朝士旰食之秋，至尊垂虑之日也。鲁肃忠烈，<br>临事不苟，可以代瑜。人之将死，其言也善，傥或可采，瑜死不朽矣。”案此笺<br>与本传所载，意旨虽同，其辞乖异耳。】即拜肃奋武校尉，代瑜领兵。瑜士众四<br>千馀人，奉邑四县，皆属焉。令程普领南郡太守。肃初住江陵，后下屯陆口，威<br>恩大行，众增万馀人，拜汉昌太守、偏将军。十九年，从权破皖城，转横江将军。<br>先是，益州牧刘璋纲维颓弛，周瑜、甘宁并劝权取蜀，权以咨备，备内欲自<br>规，乃伪报曰：“备与璋讬为宗室，冀凭英灵，以匡汉朝。今璋得罪左右，备独<br>竦惧，非所敢闻，愿加宽贷。若不获请，备当放发归於山林。”后备西图璋，留<br>关羽守，权曰：“猾虏乃敢挟诈！”及羽与肃邻界，数生狐疑，疆埸纷错，肃常<br>以欢好抚之。备既定益州，权求长沙、零、桂，备不承旨，权遣吕蒙率众进取。<br>备闻，自还公安，遣羽争三郡。肃住益阳，与羽相拒。肃邀羽相见，各驻兵马百<br>步上，但请将军单刀俱会。肃因责数羽曰：“国家区区本以土地借卿家者，卿家<br>军败远来，无以为资故也。今已得益州，既无奉还之意，但求三郡，又不从命。”<br>语未究竟，坐有一人曰：“夫土地者，惟德所在耳，何常之有！”肃厉声呵之，<br>辞色甚切。羽操刀起谓曰：“此自国家事，是人何知！”目使之去。【吴书曰：<br>肃欲与羽会语，诸将疑恐有变，议不可往。肃曰：“今日之事，宜相开譬。刘备<br>负国，是非未决，羽亦何敢重欲干命！”乃趋就羽。羽曰：“乌林之役，左将军<br>身在行间，寝不脱介，戮力破魏，岂得徒劳，无一块壤，而足下来欲收地邪？”<br>肃曰：“不然。始与豫州观於长阪，豫州之众不当一校，计穷虑极，志势摧弱，<br>图欲远窜，望不及此。主上矜愍豫州之身，无有处所，不爱土地士人之力，使有<br>所庇荫以济其患，而豫州私独饰情，愆德隳好。今已藉手於西州矣，又欲翦并荆<br>州之土，斯盖凡夫所不忍行，而况整领人物之主乎！肃闻贪而弃义，必为祸阶。<br>吾子属当重任，曾不能明道处分，以义辅时，而负恃弱众以图力争，师曲为老，<br>将何获济？”羽无以答。】备遂割湘水为界，於是罢军。<br>肃年四十六，建安二十二年卒。权为举哀，又临其葬。诸葛亮亦为发哀。<br>【吴书曰：肃为人方严，寡於玩饰，内外节俭，不务俗好。治军整顿，禁令必行，<br>虽在军陈，手不释卷。又善谈论，能属文辞，思度弘远，有过人之明。周瑜之后，<br>肃为之冠。】权称尊号，临坛，顾谓公卿曰：“昔鲁子敬尝道此，可谓明於事势<br>矣。”<br>肃遗腹子淑既壮，濡须督张承谓终当到至。永安中，为昭武将军、都亭侯、<br>武昌督。建衡中，假节，迁夏口督。所在严整，有方幹。凤皇三年卒。子睦袭爵，<br>领兵马。<br>吕蒙字子明，汝南富陂人也。少南渡，依姊夫邓当。当为孙策将，数讨山越。<br>蒙年十五六，窃随当击贼，当顾见大惊，呵叱不能禁止。归以告蒙母，母恚欲罚<br>之，蒙曰：“贫贱难可居，脱误有功，富贵可致。且不探虎穴，安得虎子？”母<br>哀而舍之。时当职吏以蒙年小轻之，曰：“彼竖子何能为？此欲以肉喂虎耳。”<br>他日与蒙会，又蚩辱之。蒙大怒，引刀杀吏，出走，逃邑子郑长家。出因校尉袁<br>雄自首，承间为言，策召见奇之，引置左右。<br>数岁，邓当死，张昭荐蒙代当，拜别部司马。权统事，料诸小将兵少而用薄<br>者，欲并合之。蒙阴赊贳，为兵作绛衣行縢，及简日，陈列赫然，兵人练习，权<br>见之大悦，增其兵。从讨丹杨，所向有功，拜平北都尉，领广德长。<br>从征黄祖，祖令都督陈就逆以水军出战。蒙勒前锋，亲枭就首，将士乘胜，<br>进攻其城。祖闻就死，委城走，兵追禽之。权曰：“事之克，由陈就先获也。”<br>以蒙为横野中郎将，赐钱千万。<br>是岁，又与周瑜、程普等西破曹公於乌林，围曹仁於南郡。益州将袭肃举军<br>来附，瑜表以肃兵益蒙，蒙盛称肃有胆用，且慕化远来，於义宜益不宜夺也。权<br>善其言，还肃兵。瑜使甘宁前据夷陵，曹仁分众攻宁，宁困急，使使请救。诸将<br>以兵少不足分，蒙谓瑜、普曰：“留凌公绩，蒙与君行，解围释急，势亦不久，<br>蒙保公绩能十日守也。”又说瑜分遣三百人柴断险道，贼走可得其马。瑜从之。<br>军到夷陵，即日交战，所杀过半。敌夜遁去，行遇柴道，骑皆舍马步走。兵追蹙<br>击，获马三百匹，方船载还。於是将士形势自倍，乃渡江立屯，与相攻击，曹仁<br>退走，遂据南郡，抚定荆州。还，拜偏将军，领寻阳令。<br>鲁肃代周瑜，当之陆口，过蒙屯下。肃意尚轻蒙，或说肃曰：“吕将军功名<br>日显，不可以故意待也，君宜顾之。”遂往诣蒙。酒酣，蒙问肃曰：“君受重任，<br>与关羽为邻，将何计略，以备不虞？”肃造次应曰：“临时施宜。”蒙曰：“今<br>东西虽为一家，而关羽实熊虎也，计安可不豫定？”因为肃画五策。肃於是越席<br>就之，拊其背曰：“吕子明，吾不知卿才略所及乃至於此也。”遂拜蒙母，结友<br>而别。【江表传曰：初，权谓蒙及蒋钦曰：“卿今并当涂掌事，宜学问以自开益。”<br>蒙曰：“在军中常苦多务，恐不容复读书。”权曰：“孤岂欲卿治经为博士邪？<br>但当令涉猎见往事耳。卿言多务孰若孤，孤少时历诗、书、礼记、左传、国语，<br>惟不读易。至统事以来，省三史、诸家兵书，自以为大有所益。如卿二人，意性<br>朗悟，学必得之，宁当不为乎？宜急读孙子、六韬、左传、国语及三史。孔子言<br>‘终日不食，终夜不寝以思，无益，不如学也’。光武当兵马之务，手不释卷。<br>孟德亦自谓老而好学。卿何独不自勉勖邪？”蒙始就学，笃志不倦，其所览见，<br>旧儒不胜。后鲁肃上代周瑜，过蒙言议，常欲受屈。肃拊蒙背曰：“吾谓大弟但<br>有武略耳，至於今者，学识英博，非复吴下阿蒙。”蒙曰：“士别三日，即更刮<br>目相待。大兄今论，何一称穰侯乎。兄今代公瑾，既难为继，且与关羽为邻。斯<br>人长而好学，读左传略皆上口，梗亮有雄气，然性颇自负，好陵人。今与为对，<br>当有单复以乡待之。”。密为肃陈三策，肃敬受之，秘而不宣。权常叹曰：“人<br>长而进益，如吕蒙、蒋钦，盖不可及也。富贵荣显，更能折节好学，耽悦书传，<br>轻财尚义，所行可迹，并作国士，不亦休乎！”】<br>时蒙与成当、宋定、徐顾屯次比近，三将死，子弟幼弱，权悉以兵并蒙。蒙<br>固辞，陈启顾等皆勤劳国事，子弟虽小，不可废也。书三上，权乃听。蒙於是又<br>为择师，使辅导之，其操心率如此。<br>魏使庐江谢奇为蕲春典农，屯皖田乡，数为边寇。蒙使人诱之，不从，则伺<br>隙袭击，奇遂缩退，其部伍孙子才、宋豪等，皆携负老弱，诣蒙降。后从权拒曹<br>公於濡须，数进奇计，又劝权夹水口立坞，所以备御甚精，【吴录曰：权欲作坞，<br>诸将皆曰：“上岸击贼，洗足入船，何用坞为？”吕蒙曰：“兵有利钝，战无百<br>胜，如有邂逅，敌步骑蹙人，不暇及水，其得入船乎？”权曰：“善。”遂作之。】<br>曹公不能下而退。<br>曹公遣朱光为庐江太守，屯皖，大开稻田，又令间人招诱鄱阳贼帅，使作内<br>应。蒙曰：“皖田肥美，若一收孰，彼众必增，如是数岁，操态见矣，宜早除之。”<br>乃具陈其状。於是权亲征皖，引见诸将，问以计策。【吴书曰：诸将皆劝作土山，<br>添攻具，蒙趋进曰：“治攻具及土山，必历日乃成，城备既脩，外救必至，不可<br>图也。且乘雨水以入，若留经日，水必向尽，还道艰难，蒙窃危之。今观此城，<br>不能甚固，以三军锐气，四面并攻，不移时可拔，及水以归，全胜之道也。”权<br>从之。】蒙乃荐甘宁为升城督，督攻在前，蒙以精锐继之。侵晨进攻，蒙手执枹<br>鼓，士卒皆腾踊自升，食时破之。既而张辽至夹石，闻城已拔，乃退。权嘉其功，<br>即拜庐江太守，所得人马皆分与之，别赐寻阳屯田六百人，官属三十人。蒙还寻<br>阳，未期而庐陵贼起，诸将讨击不能禽，权曰：“鸷鸟累百，不如一鹗。”复令<br>蒙讨之。蒙至，诛其首恶，馀皆释放，复为平民。<br>是时刘备令关羽镇守，专有荆土，权命蒙西取长沙、零、桂三郡。蒙移书二<br>郡，望风归服，惟零陵太守郝普城守不降。而备自蜀亲至公安，遣羽争三郡。权<br>时住陆口，使鲁肃将万人屯益阳拒羽，而飞书召蒙，使舍零陵，急还助肃。初，<br>蒙既定长沙，当之零陵，过酃，载南阳邓玄之，玄之者郝普之旧也，欲令诱普。<br>及被书当还，蒙秘之，夜召诸将，授以方略，晨当攻城，顾谓玄之曰：“郝子太<br>闻世间有忠义事，亦欲为之，而不知时也。左将军在汉中，为夏侯渊所围。关羽<br>在南郡，今至尊身自临之。近者破樊本屯，救酃，逆为孙规所破。此皆目前之事，<br>君所亲见也。彼方首尾倒悬，救死不给，岂有馀力复营此哉？今吾士卒精锐，人<br>思致命，至尊遣兵，相继於道。今子太以旦夕之命，待不可望之救，犹牛蹄中鱼，<br>冀赖江汉，其不可恃亦明矣。若子太必能一士卒之心，保孤城之守，尚能稽延旦<br>夕，以待所归者，可也。今吾计力度虑，而以攻此，曾不移日，而城必破，城破<br>之后，身死何益於事，而令百岁老母，戴白受诛，岂不痛哉？度此家不得外问，<br>谓援可恃，故至於此耳。君可见之，为陈祸福。”玄之见普，具宣蒙意，普惧而<br>听之。玄之先出报蒙，普寻后当至。蒙豫敕四将，各选百人，普出，便入守城门。<br>须臾普出，蒙迎执其手，与俱下船。语毕，出书示之，因拊手大笑，普见书，知<br>备在公安，而羽在益阳，惭恨入地。蒙留【孙河】孙皎，委以后事。即日引军赴<br>益阳。刘备请盟，权乃归普等，割湘水，以零陵还之。以寻阳、阳新为蒙奉邑。<br>师还，遂征合肥，既彻兵，为张辽等所袭，蒙与凌统以死扞卫。后曹公又大<br>出濡须，权以蒙为督，据前所立坞，置强弩万张於其上，以拒曹公。曹公前锋屯<br>未就，蒙攻破之，曹公引退。拜蒙左护军、虎威将军。<br>鲁肃卒，蒙西屯陆口，肃军人马万馀尽以属蒙。又拜汉昌太守，食下隽、刘<br>阳、汉昌、州陵。与关羽分土接境，知羽骁雄，有并兼心，且居国上流，其势难<br>久。初，鲁肃等以为曹公尚存，祸难始构，宜相辅协，与之同仇，不可失也，蒙<br>乃密陈计策曰：“令征虏守南郡，潘璋住白帝，蒋钦将游兵万人，循江上下，应<br>敌所在，蒙为国家前据襄阳，如此，何忧於操，何赖於羽？且羽君臣，矜其诈力，<br>所在反覆，不可以腹心待也。今羽所以未便东向者，以至尊圣明，蒙等尚存也。<br>今不於强壮时图之，一旦僵仆，欲复陈力，其可得邪？”权深纳其策，又聊复与<br>论取徐州意，蒙对曰：“今操远在河北，新破诸袁，抚集幽、冀，未暇东顾。徐<br>土守兵，闻不足言，往自可克。然地势陆通，骁骑所骋，至尊今日得徐州，操后<br>旬必来争，虽以七八万人守之，犹当怀忧。不如取羽，全据长江，形势益张。”<br>权尤以此言为当。及蒙代肃，初至陆口，外倍修恩厚，与羽结好。<br>后羽讨樊，留兵将备公安、南郡。蒙上疏曰：“羽讨樊而多留备兵，必恐蒙<br>图其后故也。蒙常有病，乞分士众还建业，以治疾为名。羽闻之，必撤备兵，尽<br>赴襄阳。大军浮江，昼夜驰上，袭其空虚，则南郡可下，而羽可禽也。”遂称病<br>笃，权乃露檄召蒙还，阴与图计。羽果信之，稍撤兵以赴樊。魏使于禁救樊，羽<br>尽禽禁等，人马数万，讬以粮乏，擅取湘关米。权闻之，遂行，先遣蒙在前。蒙<br>至寻阳，尽伏其精兵<舟冓><舟鹿>中，使白衣摇橹，作商贾人服，昼夜兼行，至羽所<br>置江边屯候，尽收缚之，是故羽不闻知。遂到南郡，士仁、麋芳皆降。【吴书曰：<br>将军士仁在公安拒守，蒙令虞翻说之。翻至城门，谓守者曰：“吾欲与汝将军语。”<br>仁不肯相见。乃为书曰：“明者防祸於未萌，智者图患於将来，知得知失，可与<br>为人，知存知亡，足别吉凶。大军之行，斥候不及施，烽火不及举，此非天命，<br>必有内应。将军不先见时，时至又不应之，独守萦带之城而不降，死战则毁宗灭<br>祀，为天下讥笑。吕虎威欲径到南郡，断绝陆道，生路一塞，案其地形，将军为<br>在箕舌上耳，奔走不得免，降则失义，窃为将军不安，幸熟思焉。”仁得书，流<br>涕而降。翻谓蒙曰：“此谲兵也，当将仁行，留兵备城。”遂将仁至南郡。南郡<br>太守麋芳城守，蒙以仁示之，遂降。吴录曰：初，南郡城中失火，颇焚烧军器。<br>羽以责芳，芳内畏惧，权闻而诱之，芳潜相和。及蒙攻之，乃以牛酒出降。】蒙<br>入据城，尽得羽及将士家属，皆怃慰，约令军中不得干历人家，有所求取。蒙麾<br>下士，是汝南人，取民家一笠，以覆官铠，官铠虽公，蒙犹以为犯军令，不可以<br>乡里故而废法，遂垂涕斩之。於是军中震栗，道不拾遗。蒙旦暮使亲近存恤耆老，<br>问所不足，疾病者给医药，饥寒者赐衣粮。羽府藏财宝，皆封闭以待权至。羽还，<br>在道路，数使人与蒙相闻，蒙辄厚遇其使，周游城中，家家致问，或手书示信。<br>羽人还，私相参讯，咸知家门无恙，见待过於平时，故羽吏士无斗心。会权寻至，<br>羽自知孤穷，乃走麦城，西至漳乡，众皆委羽而降。权使朱然、潘璋断其径路，<br>即父子俱获，荆州遂定。<br>以蒙为南郡太守，封孱陵侯，【江表传曰：权於公安大会，吕蒙以疾辞，权<br>笑曰：“禽羽之功，子明谋也，今大功已捷，庆赏未行，岂邑邑邪？”乃增给步<br>骑鼓吹，敕选虎威将军官属，并南郡、庐江二郡威仪。拜毕还营，兵马导从，前<br>后鼓吹，光耀于路。】赐钱一亿，黄金五百斤。蒙固辞金钱，权不许。封爵未下，<br>会蒙疾发，权时在公安，迎置内殿，所以治护者万方，募封内有能愈蒙疾者，赐<br>千金。时有针加，权为之惨慽，欲数见其颜色，又恐劳动，常穿壁瞻之，见小<br>能下食则喜，顾左右言笑，不然则咄唶，夜不能寐。病中瘳，为下赦令，群臣毕<br>贺。后更增笃，权自临视，命道士於星辰下为之请命。年四十二，遂卒於内殿。<br>时权哀痛甚，为之降损。蒙未死时，所得金宝诸赐尽付府藏，敕主者命绝之日皆<br>上还，丧事务约。权闻之，益以悲感。<br>蒙少不脩书传，每陈大事，常口占为笺疏。常以部曲事为江夏太守蔡遗所白，<br>蒙无恨意。及豫章太守顾邵卒，权问所用，辽因荐遗奉职佳吏，权笑曰：“君欲<br>为祁奚耶？”於是用之。甘宁粗暴好杀，既常失蒙意，又时违权令，权怒之，蒙<br>辄陈请：“天下未定，斗将如宁难得，宜容忍之。”权遂厚宁，卒得其用。<br>蒙子霸袭爵，与守冢三百家，复田五十抨。霸卒，兄琮袭侯。琮卒，弟睦嗣。<br>孙权与陆逊论周瑜、鲁肃及蒙曰：“公瑾雄烈，胆略兼人，遂破孟德，开拓<br>荆州，邈焉难继，君今继之。公瑾昔要子敬来东，致达於孤，孤与宴语，便及大<br>略帝王之业，此一快也。后孟德因获刘琮之势，张言方率数十万众水步俱下。孤<br>普请诸将，咨问所宜，无適先对，至子布、文表，俱言宜遣使脩檄迎之，子敬即<br>駮言不可，劝孤急呼公瑾，付任以众，逆而击之，此二快也。且其决计策意，出<br>张苏远矣；后虽劝吾借玄德地，是其一短，不足以损其二长也。周公不求备於一<br>人，故孤忘其短而贵其长，常以比方邓禹也。又子明少时，孤谓不辞剧易，果敢<br>有胆而已；及身长大，学问开益，筹略奇至，可以次於公瑾，但言议英发不及之<br>耳。图取关羽，胜於子敬。子敬答孤书云：‘帝王之起，皆有驱除，羽不足忌。’<br>此子敬内不能办，外为大言耳，孤亦恕之，不苟责也。然其作军屯营，不失令行<br>禁止，部界无废负，路无拾遗，其法亦美也。”<br>评曰：曹公乘汉相之资，挟天子而扫群桀，新荡荆城，仗威东夏，于时议者<br>莫不疑贰。周瑜、鲁肃建独断之明，出众人之表，实奇才也。吕蒙勇而有谋，断<br>识军计，谲郝普，禽关羽，最其妙者。初虽轻果妄杀，终於克己，有国士之量，<br>岂徒武将而已乎！孙权之论，优劣允当，故载录焉。<br><hr>
