<h4>《子部·林泉高致·画格拾遗》<b class="x">作者：郭熙</b></h4>
<br>《早春晚烟》，骄阳初蒸，晨光欲动，晓山如翠，晓烟交碧，乍合乍离，或<br>聚或散，变态不定，飘飖缭绕于丛林溪谷之间，曾莫知其涯际也。<br>《风雨水石》，猛风骤发，大雨斜倾，瀑布飞空，湍奔射石，喷玉溅玉，交<br>相溅乱，不知其源流之远近也。<br>《古木平林》，层峦群立，怪木斜欹，影浸寒水，根蟠石岸，轮囷万状，不<br>可得而名也。（右上三图乃郭熙所画，温县宣圣殿三壁画也）<br>《烟生乱山》，生绢六幅，皆作平远，亦人之所难。一障乱山，几数百里，<br>烟嶂联绵，矮林小宇，间见相映，看之令人意兴无穷。此图乃平远之物也。<br>《朝阳树梢》，缣素横长六尺许，作近山远山，山之前后神宇佛庙，津渡桥<br>梁，缕分脉剖，佳思丽景，不可殚言。惟是于浓岚积翠之间，以朱色而浅深之，<br>自大山腰横抹，以旁达于向后平远，林麓烟云缥缈，一带之上，朱绿相异，色之<br>轻重，隐没相得，画出山中一番晓意，可谓奇作也。<br>《西山走马图》，先子作衡州时作此以付思。其山作秋意，于深山中数人骤<br>马出谷口，内人坠下，人马不大而神气如生，先子指之曰：躁进者如此。自此而<br>下，得一长板桥，有皂帻数人，乘款段而来者，先子指之曰：恬退者如此。又于<br>峭壁之隈、青林之荫，半出一野艇。艇中蓬庵，庵中酒榼书帙，庵前露顶坦腹一<br>人，若仰看白云，俯听流水，冥搜遐想之象，舟侧一夫理楫。先子指之曰：斯则<br>又高矣。<br>《一望松》，先子以二尺馀小绢，作一老人倚松岩前，在一大松下，自此后<br>作无数松，大小相联，转岭下涧，几十百松，一望不断。平昔未尝如此布署，此<br>物为文潞公寿意，取公子子孙孙，联绵公相之义，潞公大喜。<br><hr>
