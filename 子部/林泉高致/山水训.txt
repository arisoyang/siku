<h4>《子部·林泉高致·山水训》<b class="x">作者：郭熙</b></h4>
<br>君子之所以爱夫山水者，其旨安在？丘园，养素所常处也；泉石，啸傲所常乐<br>也；渔樵，隐逸所常适也；猿鹤，飞鸣所常亲也。尘嚣缰锁，此人情所常厌也。烟<br>霞仙圣，此人情所常愿而不得见也。直以太平盛日，君亲之心两隆，苟洁一身出处，<br>节义斯系，岂仁人高蹈远引，为离世绝俗之行，而必与箕颖埒素黄绮同芳哉！白驹<br>之诗，紫芝之咏，皆不得已而长往者也。然则林泉之志，烟霞之侣，梦寐在焉，耳<br>目断绝，今得妙手郁然出之，不下堂筵，坐穷泉壑，猿声鸟啼依约在耳，山光水色<br>氵晃漾夺目，此岂不快人意，实获我心哉，此世之所以贵夫画山之本意也。不此之<br>主而轻心临之，岂不芜杂神观，溷浊清风也哉！画山水有体，铺舒为宏图而无馀，<br>消缩为小景而不少。看山水亦有体，以林泉之心临之则价高，以骄侈之目临之则价<br>低。<br>山水，大物也。人之看者，须远而观之，方见得一障山川之形势气象。若士女<br>人物，小小之笔，即掌中几上，一展便见，一览便尽，此皆画之法也。<br>世之笃论，谓山水有可行者，有可望者，有可游者，有可居者。画凡至此，皆<br>入妙品。但可行可望不如可居可游之为得，何者？观今山川，地占数百里，可游可<br>居之处十无三四，而必取可居可游之品。君子之所以渴慕林泉者，正谓此佳处故也。<br>故画者当以此意造，而鉴者又当以此意穷之，此之谓不失其本意。<br>画亦有相法，李成子孙昌盛，其山脚地面皆浑厚阔大，上秀而下丰，合有后之<br>相也，非特谓相兼，理当如此故也。<br>人之学画，无异学书，今取钟、王、虞、柳，久必入其仿佛。至於大人达士，<br>不局於一家，必兼收并览，广议博考，以使我自成一家，然后为得。今齐鲁之士惟<br>摹营丘，关陕之士惟摹范宽，一己之学，犹为蹈袭，况齐鲁关陕，辐员数千里，州<br>州县县，人人作之哉！专门之学，自古为病，正谓出于一律，而不肯听者，不可罪<br>不听之人，迨由陈迹，人之耳目喜新厌故，天下之同情也，故予以为大人达士不局<br>於一家者，此也。<br>柳子厚善论为文，余以为不止於文。万事有诀，尽当如是，况于画乎！何以言<br>之？凡一景之画，不以大小多少，必须注精以一之。不精则神不专，必神与俱成之。<br>神不与俱成则精不明；必严重以肃之，不严则思不深；必恪勤以周之，不恪则景不<br>完。故积惰气而强之者，其迹软懦而不决，此不注精之病也；积昏气而汨之者，其<br>状黯猥而不爽，此神不与俱成之弊也。以轻心挑之者，其形略而不圆，此不严重之<br>弊也；以慢心忽之者，其体疏率而不齐，此不恪勤之弊也。故不决则失分解法，不<br>爽则失潇洒法，不圆则失体裁法，不齐则失紧慢法，此最作者之大病也，然可与明<br>者道：<br>思平昔见先子作一二图，有一时委下不顾，动经一二十日不向，再三体之，<br>是意不欲。意不欲者，岂非所谓惰气者乎！又每乘兴得意而作，则万事俱<br>忘，及事汨志挠，外物有一则亦委而不顾。委而不顾者，岂非所谓昏气者<br>乎！凡落笔之日，必明窗净几，焚香左右，精笔妙墨，盥手涤砚，如见大<br>宾，必神闲意定，然后为之，岂非所谓不敢以轻心挑之者乎！已营之又彻<br>之，已增之又润之，一之可矣又再之，再之可矣又复之，每一图必重复终<br>始，如戒严敌然后毕，此岂非所谓不敢以慢心忽之者乎！所谓天下之事，<br>不论大小，例须如此，而后有成。先子向思每丁宁委曲，论及于此，岂非<br>教思终身奉之，以为进修之道耶！<br>学画花者，以一株花置深坑中，临其上而瞰之，则花之四面得矣。学画竹者，<br>取一枝竹，因月夜照其影于素壁之上，则竹之真形出矣。学画山水者何以异此？盖<br>身即山川而取之，则山水之意度见矣。真山水之川谷远望之以取其势，近看之以取<br>其质。真山水之云气四时不同：春融，夏蓊郁，秋疏薄，冬黯淡。画见其大象而不<br>为斩刻之形，则云气之态度活矣。真山水之烟岚四时不同，春山澹冶而如笑，夏山<br>苍翠而如滴，秋山明净而如妆，冬山惨淡而如睡。画见其大意而不为刻画之迹，则烟<br>岚之景象正矣。真山水之风雨远望可得，而近者玩习不能究错纵起止之势，真山水<br>之阴晴远望可尽，而近者拘狭不能得明晦隐见之迹。山之人物以标道路，山之楼观<br>以标胜概，山之林木映蔽以分远近，山之溪谷断续以分浅深。水之津渡桥梁以足人<br>事，水之渔艇钓竿以足人意，大山堂堂为众山之主，所以分布以次冈阜林壑为远近<br>大小之宗主也。其象若大君赫然当阳而百辟奔走朝会，无偃蹇背却之势也。长松亭<br>亭为众木之表，所以分布以次藤萝草木为振挈依附之师帅也，其势若君子轩然得时，<br>而众小人为之役使。无凭陵愁挫之态也。山近看如此，远数里看又如此，远十数里<br>看又如此，每远每异，所谓“山形步步移”也。山正面如此，侧面又如此，背面又<br>如此，每看每异，所谓“山形面面看”也。如此是一山而兼数十百山之形状，可得<br>不悉乎！山春夏看如此，秋冬看又如此，所谓“四时之景不同”也。山朝看如此，<br>暮看又如此，阴晴看又如此，所谓“朝暮之变态不同”也。如此是一山而兼数十百<br>山之意态，可得不究乎！春山烟云连绵人欣欣，夏山嘉木繁阴人坦坦，秋山明净摇<br>落人肃肃，冬山昏霾翳塞人寂寂。看此画令人生此意，如真在此山中，此画之景外<br>意也。见青烟白道而思行，见平川落照而思望，见幽人山客而思居，见岩扃泉石而<br>思游。看此画令人起此心，如将真即其处，此画之意外妙也。<br>东南之山多奇秀，天地非为东南私也。东南之地极下，水潦之所归，以漱濯开<br>露之所出，故其地薄，其水浅，其山多奇峰峭壁，而斗出霄汉之外，瀑布千丈飞落<br>于霞云之表。如华山垂溜，非不千丈也，如华山者鲜尔，纵有浑厚者，亦多出地上，<br>而非出地中也。<br>西北之山多浑厚，天地非为西北偏也。西北之地极高，水源之所出，以冈陇拥<br>肿之所埋，故其地厚，其水深，其山多堆阜盘礴而连延不断于千里之外。介丘有顶<br>而迤逦拔萃于四逵之野。如嵩山少室，非不峭拔也，如嵩少类者鲜尔，纵有峭拔者，<br>亦多出地中而非地上也。<br>嵩山多好溪，华山多好峰，衡山多好别岫，常山多好列岫，泰山特好主峰，天<br>台、武夷、庐、霍、雁荡、岷峨、巫峡、天坛、王屋、林庐、武当，皆天下名山巨<br>镇，天地宝藏所出，仙圣窟宅所隐，奇崛神秀莫可穷，其要妙欲夺其造化，则莫神<br>于好，莫精于勤，莫大于饱游饫看，历历罗列于胸中，而目不见绢素，手不知笔墨，<br>磊磊落落，杳杳漠漠，莫非吾画，此怀素夜闻嘉陵江水声而草圣益佳，张颠见公孙<br>大娘舞剑器而笔势益俊者也。今执笔者所养之不扩充，所览之不淳熟，所经之不众<br>多，所取之不精粹，而得纸拂壁，水墨遽下，不知何以掇景于烟霞之表，发兴于溪<br>山之颠哉！后主妄语，其病可数。何谓所养欲扩充？近者画手有《仁者乐山图》，<br>作一叟支颐于峰畔，《智者乐水图》作一叟侧耳于岩前，此不扩充之病也。盖仁者<br>乐山宜如白乐天《草堂图》，山居之意裕足也。智者乐水宜如王摩诘《辋川图》，<br>水中之乐饶给也。仁智所乐岂只一夫之形状可见之哉！何谓所览欲淳熟？近世画工，<br>画山则峰不过三五峰，画水则波不过三五波，此不淳熟之病也。盖画山，高者、下<br>者、大者、小者，盎碎向背，颠顶朝揖，其体浑然相应，则山之美意足矣。画水，<br>齐者、泪者、卷而飞激者、引而舒长者，其状宛然自足，则水之态富赡也。何谓所<br>经之不众多？近世画手生于吴越者，写东南之耸瘦；居咸秦者，貌关陇之壮；浪学<br>范宽者，乏营丘之秀；媚师王维者，缺关仝之风骨。凡此之类，咎在于所经之不众<br>多也。何谓所取之不精粹？千里之山不能尽奇，万里之水岂能尽秀。太行枕华夏而<br>面目者，林虑泰山占齐鲁而胜绝者，龙岩一概画之，版图何异？凡此之类，咎在于<br>所取之不精粹也。故专于坡陀失之粗，专于幽闲失之薄，专于人物失之俗，专于楼<br>观失之冗，专于石则骨露，专于土则肉多。笔迹不混成谓之疏，疏则无真意；墨色<br>不滋润谓之枯，枯则无生意。水不潺湲则谓之死水，云不自在则谓之冻云，山无明<br>晦则谓之无日影，山无隐见则谓之无烟霭。今山日到处明，日不到处晦，山因日影<br>之常形也。明晦不分焉，故曰无日影。今山烟霭到处隐，烟霭不到处见，山因烟霭<br>之常态也。隐见不分焉，故曰无烟霭。<br>山，大物也，其形欲耸拔，欲偃蹇，欲轩豁，欲箕踞，欲盘礴，欲浑厚，欲雄<br>豪，欲精神，欲严重，欲顾盼，欲朝揖，欲上有盖，欲下有乘，欲前有据，欲后有<br>倚，欲下瞰而若临观，欲下游而若指麾，此山之大体也。<br>水，活物也，其形欲深静，欲柔滑，欲汪洋，欲回环，欲肥腻，欲喷薄，欲激<br>射，欲多泉，欲远流，欲瀑布插天，欲溅扑入地，欲渔钓怡怡，欲草木欣欣，欲挟<br>烟云而秀媚，欲照溪谷而光辉，此水之活体也。<br>山以水为血脉，以草木为毛发，以烟云为神彩，故山得水而活，得草木而华，<br>得烟云而秀媚。水以山为面，以亭榭为眉目，以渔钓为精神，故水得山而媚，得亭<br>榭而明快，得渔钓而旷落，此山水之布置也。<br>山有高有下，高者血脉在下，其肩股开张，基脚壮厚，峦岫冈势培拥相勾连，<br>映带不绝，此高山也。故如是高山谓之不孤，谓之不什。下者血脉在上，其颠半落，<br>项领相攀，根基庞大，堆阜臃肿，直下深插，莫测其浅深，此浅山也。故如是浅山<br>谓之不薄，谓之不泄。高山而孤，体干有什之理，浅山而薄，神气有泄之理，此山<br>水之体裁也。<br>石者，天地之骨也，骨贵坚深而不浅露。水者，天地之血也，血贵周流而不凝<br>滞。<br>山无烟云如春无花草。<br>山无云则不秀，无水则不媚，无道路则不活，无林木则不生，无深远则浅，无<br>平远则近，无高远则下。<br>山有三远：自山下而仰山颠，谓之高远；自山前而窥山后，谓之深远；自近山<br>而望远山，谓之平远。高远之色清明，深远之色重晦；平远之色有明有晦；高远之<br>势突兀，深远之意重叠，平远之意冲融而缥缥缈缈。其人物之在三远也，高远者明<br>了，深远者细碎，平远者冲澹。明了者不短，细碎者不长，冲澹者不大，此三远也。<br>山有三大，山大于木，木大于人。山不数十里如木之大，则山不大；木不数十<br>百如人之大，则木不大。木之所以比夫人者，先自其叶，而人之所以比大木者，先<br>自其头。木叶若干可以敌人之头，人之头自若干叶而成之，则人之大小，木之大小，<br>山之大小，自此而皆中程度，此三大也。<br>山欲高，尽出之则不高，烟霞锁其腰则高矣。水欲远，尽出之则不远，掩映断<br>其派则远矣。盖山尽出不唯无秀拔之高，兼何异画碓嘴！水尽出不唯无盘折之远，<br>兼何异画蚯蚓！<br>正面溪山林木盘折，委曲铺设，其景而来不厌其详，所以足人目之近寻也。傍<br>边平远，峤岭重叠，钩连缥缈而去，不厌其远，所以极人目之旷望也。远山无皴，<br>远水无波，远人无目。非无也，如无耳。<br><hr>
