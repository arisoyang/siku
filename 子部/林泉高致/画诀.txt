<h4>《子部·林泉高致·画诀》<b class="x">作者：郭熙</b></h4>
<br>凡经营下笔，必合天地。何谓天地？谓如一尺半幅之上，上留天之位，下留<br>地之位，中间方立意定景。见世之初学，据案把笔下去，率尔立意，触情涂抹，<br>满幅看之，填塞人目，已令人意不快，那得取赏于潇洒，见情于高大哉！<br>山水先理会大山，名为主峰。主峰已定，方作以次，近者、远者、小者、大<br>者，以其一境主之于此，故曰主峰，如君臣上下也。<br>林石先理会大松，名为宗老。宗老意定，方作以次，杂窠、小卉、女萝、碎<br>石，以其一山表之于此，故曰宗老，如君子小人也。<br>山有戴土，山有戴石。土山戴石，林木瘦耸；石山戴土，林木肥茂。木有在山，<br>木有在水。在山者，土厚之处有千尺之松；在水者，土薄处有数尺之檗。水有流水，<br>石有盘石；水有瀑布，石有怪石。瀑布练飞于林表，怪石虎蹲于路隅。雨有欲雨，<br>雪有欲雪；雨有大雨，雪有大雪；雨有雨霁，雪有雪霁；风有急风，云有归云；风<br>有大风，云有轻云。大风有吹沙走石之势，轻云有薄罗引素之容。店舍依溪不依水<br>冲，依溪以近水，不依水冲以为害。或有依水冲者，水虽冲之，必无水害处也。村<br>落依陆不依山，依陆以便耕，不依山以为耕远。或有依山者，山之间必有可耕处也。<br>大松大石必画于大岸大波之上，不可作于浅滩平渚之边。<br>一种使笔不可反为笔使，一种用墨不可反为墨用。笔与墨，人之浅近事，二物<br>且不知所以操纵，又焉得成绝妙也哉！此亦非难，近取诸书法，正与此类也。故说<br>者谓王右军喜鹅，意在取其转项。如人之执笔转腕以结字，此正与论画用笔同。故<br>世之人多谓善书者往往善画，盖由其转腕用笔之不滞也。或曰墨之用何如？答曰：<br>用焦墨，用宿墨，用退墨，用埃墨，不一而足，不一而得。（详见下文）<br>砚用石，用瓦，用盆，用瓮片，墨用精墨而已，不必用东川与西山，笔用尖者、<br>圆者、粗者、细者、如针者、如刷者。运墨有时而用淡墨，有时而用浓墨，有时而<br>用焦墨，有时而用宿墨，有时而用退墨，有时而用厨中埃墨，有时而取青黛杂墨水<br>而用之。用淡墨六七加而成深，即墨色滋润而不枯燥。用浓墨、焦墨欲特然取其限<br>界，非浓与焦则松林石角不了然，故尔了然，然后用青墨水重叠过之，即墨色分明，<br>常如雾露中出也。淡墨重叠旋旋而取之谓之干，淡以锐笔横卧惹惹而取之谓之皴，<br>擦以水墨再三而淋之谓之渲，以水墨滚同而泽之谓之刷，以笔头直往而指之谓之<br>捽，以笔头特下而指之谓之擢。以笔端而注之谓之点，点施于人物，亦施于木叶，<br>以笔引而去之谓之画，画施于楼屋，亦施于松针。雪色用淡浓墨作浓淡，但墨之色<br>不一而染就烟色就缣素本色，萦拂以淡水而痕之，不可见笔墨迹。风色用黄土或埃<br>墨而得之，土色用淡墨、埃墨而得之。石色用青黛和墨而浅深取之，瀑布用缣素本<br>色，但焦墨作其旁以得之。<br>水色春绿、夏碧、秋青、冬黑，天色春晃、夏苍、秋净、冬黯。画之处所须冬<br>燠夏凉，宏堂邃宇，画之志思须百虑，不干神盘意豁。老杜诗所谓“五日画一水，<br>十日画一石”，“能事不受相蹙逼，王宰始肯留真迹”，斯言得之矣！一种画春夏<br>秋冬各有始终晓暮之类，品意物色便当分解，况其间各有趣哉！其他不消拘四时，<br>而经史诸子中故事又各须临时所宜者为可，谓如春有早春云景，早春雨景，残雪早<br>春，雪霁早春，雨霁早春，烟雨早春，寒云欲雨春，早春晚景，晓日春山，春云欲<br>雨，早春烟霭，春云出谷，满溪春溜，春雨春风作斜风细雨，春山明丽，春云如白<br>鹤，皆春题也。<br>夏有夏山晴霁，夏山雨霁，夏山风雨，夏山早行，夏山林馆，夏雨山行，夏山<br>林木怪石，夏山松石平远，夏山雨过，浓云欲雨，骤风急雨，又曰飘风急雨，夏山<br>雨罢云归，夏雨溪谷溅瀑，夏山烟晓，夏山烟晚，夏日山居，夏云多奇峰，皆夏题<br>也。<br>秋有初秋雨过，平远秋霁，亦曰秋山雨霁，秋风雨霁，秋云下陇，秋烟出谷，<br>秋风欲雨，又曰西风欲雨，秋风细雨，亦曰西风骤雨，秋晚烟岚，秋山晚意，秋山<br>晚照，秋晚平远，远水澄清，疏林秋晚，秋景林石，秋景松石，平远秋景，皆秋题<br>也。<br>冬有寒云欲雪，冬阴密雪，冬阴霰雪，翔风飘雪，山涧小雪，四溪远雪，雪<br>后山家，雪中渔舍，舣舟沽酒，踏雪远沽，雪溪平远，又曰风雪平远，绝涧松雪，<br>松轩醉雪，水榭吟风，皆冬题也。<br>晓有春晓，秋晓，雨晓，雪晓，烟岚晓色，秋烟晓色，春霭晓色，皆晓题也。<br>晚有春山晚照，雨过晚照，雪残晚照，疏林晚照，平川返照，远水晚照，暮<br>山烟霭，僧归溪寺，客到晚扉，皆晚题也。<br>松有双松、三松、五松、六松，怪木、古木、老木，垂岸怪木，垂崖古木，<br>乔松至一望松，皆祝寿用青松、长松。<br>思尝见先子作连山一望松，带一望不断之意，于一幅上为之一老人以一手抚<br>面，前大松作极引望之意，其老人若为寿星所献之人云。<br>石有怪石、坡石、松石，兼云松者也。林石兼之林木，秋江怪石，怪石之在<br>秋江也，江上蓼花，蒹葭之致，可以映带远近作一二也。<br>云有云横谷口，云出岩间，白云出岫，轻云下岭。<br>烟有烟横谷口，烟出谿上，暮霭平林，轻烟引素，春山烟岚，秋山烟霭。<br>水有回溪溅瀑，松石溅瀑，云岭飞泉，雨中瀑布，雪中瀑布，烟溪瀑布，远<br>水鸣榔，云溪钓艇。<br>杂有水村渔舍，凭高观耨，平沙落雁，溪桥酒家，桥梁樵子，皆杂题也。<br><hr>
