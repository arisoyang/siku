<h4>《子部·扬子法言·寡见卷第七》<b class="x">作者：扬雄</b></h4>
<br>吾寡见人之假者也。迩文之视，迩言之听，假则偭焉。或曰：“曷<br>若兹之甚也？先王之道满门。”曰：“不得已也，得已则已矣。得已而不已者，<br>寡哉！”<br>好尽其心于圣人之道者，君子也。人亦有好尽其心矣，未必圣人之道也。<br>多闻见而识乎至道者，至识也。多闻见而识乎邪道者，迷识也。如贤人谋之，<br>美也，诎人而从道。如小人谋之，不美也，诎道而从人。<br>或问：“五经有辩乎？”曰：“惟五经为辩。说天者莫辩乎《易》，说事者<br>莫辩乎《书》，说体者莫辩乎《礼》，说志者莫辩乎《诗》，说理者莫辩乎《春<br>秋》。舍斯，辩亦小矣。”<br>春木之芚兮，援我手之鹑兮。去之五百岁，其人若存兮。或曰：“譊々<br>者天下皆说也，奚其存？”曰：“曼是为也，天下之亡圣也久矣。呱呱之子、<br>各识其亲；譊々之学，各习其师。精而精之，是在其中矣！”<br>或曰：“良玉不雕，美言不文，何谓也？”曰：“玉不雕，玙璠不作器。<br>言不文，典谟不作经。”<br>或问：“司马子长有言，曰五经不如《老子》之约也，当年不能极其变，终<br>身不能究其业。”曰：“若是则周公惑，孔子贼。古者之学耕且养，三年通一。<br>今之学也，非独为之华藻也，又从而绣其鞶帨，恶在其《老》不《老》也。”或<br>曰：“学者之说可约邪？”曰：“可约解科。”<br>或曰：“君子听声乎？”曰：“君子惟正之听；荒乎淫，拂乎正，沈而乐者，<br>君子不听也。”<br>或问：“侍君子以博乎？”曰：“侍坐则听言，有酒则观礼。焉事博乎？”<br>或曰：“不有博弈者乎？”曰：“为之犹贤于已耳。侍君子者贤于已乎？君子不<br>可得而侍也。侍君子，晦斯光，窒斯通，亡斯有，辱斯荣，败斯成。如之何贤于<br>已也。”<br>鹪明冲天，不在六翮乎？拔而傅尸鸠，其累矣夫。<br>雷震乎天，风薄乎山，云徂乎方，雨流乎渊，其事矣乎？<br>魏武侯与吴起浮于西河，宝河山之固。起曰：“在德不在固。”曰：“美哉<br>言乎！使起之固兵每如斯，则太公何以加诸？”<br>或问：“周宝九鼎，宝乎？”曰：“器宝也。器宝，待人而后宝。”<br>齐桓、晋文以下，至于秦兼，其无观已。或曰：“秦无观，奚其兼？”曰：<br>“所谓观，观德也。如观兵，开辟以来，未有秦也。”<br>或问：“鲁用儒而削，何也？”曰：“鲁不用儒也。昔在姬公用于周而四海<br>皇皇，奠枕于京。孔子用于鲁，齐人章章，归其侵疆。鲁不用真儒故也。如用真<br>儒，无敌于天下，安得削？”<br>灏灏之海，济，楼航之力也。航人无楫，如航何？<br>或曰：“奔垒之车，沈流之航，可乎？”曰：“否。”或曰：“焉用智？”<br>曰：“用智于未奔沈。大寒而后索衣裘，不亦晚乎？”<br>乘国者，其如乘航乎？航安，则人斯安矣。<br>惠以厚下，民忘其死。忠以卫上，君念其赏。自后者，人先之。自下者，人<br>高之。诚哉，是言也！<br>或曰：“弘羊榷利而国用足，盍榷诸？”曰：“譬诸父子，为其父而榷其子，<br>纵利，如子何？卜式之云，不亦匡乎！”<br>或曰：“因秦之法，清而行之，亦可以致平乎？”曰：“譬诸琴瑟郑、卫调，<br>俾夔因之，亦不可以致萧韶矣。”<br>或问：“处秦之世，抱周之书，益乎？”曰：“举世寒，貂狐不亦燠乎？”<br>或曰：“炎之以火，沃之以汤，燠亦燠矣！”曰：“燠哉！燠哉！时亦有寒者矣。”<br>非其时而望之，非其道而行之，亦不可以至矣。<br>秦之有司，负秦之法度；秦之法度，负圣人之法度。秦弘违天地之道，而天<br>地违秦亦弘矣。<br><hr>
