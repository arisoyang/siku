<h4>《子部·扬子法言·问明卷第六》<b class="x">作者：扬雄</b></h4>
<br>或问“明”。曰：“微。”或曰：“微何如其明也？”曰：“微而见之，明<br>其悖乎！”<br>聪明其至矣乎？不聪，实无耳也；不明，实无目也。“敢问大聪明。”曰：<br>“眩眩乎，惟天为聪，惟天为明。夫能高其目而下其耳者，匪天也夫？”<br>或问：“小每知之，可谓师乎？”曰：“是何师与？是何师与？天下小事为<br>不少矣，每知之，是谓师乎？师之贵也，知大知也。小知之师亦贱矣。”<br>孟子疾过我门而不入我室。或曰：“亦有疾乎？”曰：“摭我华而不食我实。”<br>或谓“仲尼事弥其年，盖天劳诸，病矣夫？”曰：“天非独劳仲尼，亦自劳<br>也。天病乎哉？天乐天，圣乐圣。”<br>或问：“鸟有凤，兽有麟，鸟、兽皆可凤、麟乎？”曰：“群鸟之于凤也，<br>群兽之于麟也，形性。岂群人之于圣乎？”<br>或曰：“甚矣！圣道无益于庸也。圣读而庸行，盍去诸？”曰：“甚矣！子<br>之不达也。圣读而庸行，犹有闻焉。去之，抏也。抏秦者，非斯乎？投诸火。”<br>或问：“人何尚？”曰：“尚智。”曰：“多以智杀身者，何其尚？”曰：<br>“昔乎皋陶以其智为帝谟，杀身者远矣！箕子以其智为武王陈《洪范》，杀身者<br>远矣！”<br>仲尼，圣人也，或者劣诸子贡，子贡辞而精之，然后廓如也。於戏！观书者<br>违子贡，虽多亦何以为？<br>盛哉！成汤丕承也，文王渊懿也。或问“丕承”。曰：“由小至大，不亦丕<br>乎？革夏以天，不亦承乎？”“渊懿”。曰：“重《易》六爻，不亦渊乎？浸以<br>光大，不亦懿乎？”<br>或问“命”。曰：“命者，天之命也，非人为也。人为不为命。”“请问人<br>为。”曰：“可以存亡，可以死生，非命也。命不可避也。”或曰：“颜氏之子，<br>冉氏之孙。”曰：“以其无避也。若立岩墙之下，动而征病，行而招死，命乎！<br>命乎！”<br>吉人凶其吉，凶人吉其凶。<br>辰乎辰！曷来之迟，去之速也，君子兢诸。<br>謣言败俗，謣好败则，姑息败德。君子谨于言，慎于好，亟于时。吾不<br>见震风之能动聋聩也。<br>或问“君子”。“在治曰若凤，在乱曰若凤。”或人不谕。曰：“未之思<br>矣！”曰：“治则见，乱则隐。鸿飞冥冥，弋人何篡焉。鹪明遴集，食其洁者矣！<br>凤鸟跄跄，匪尧之庭。”<br>亨龙潜升，其贞利乎？或曰：“龙何如可以贞利而亨。”曰：“时未可而潜，<br>不亦贞乎？时可而升，不亦利乎？潜升在己，用之以时，不亦亨乎。”<br>或问“活身”。曰：“明哲。”或曰：“童蒙则活，何乃明哲乎？”曰：“<br>君子所贵，亦越用明保慎其身也。如庸行翳路，冲冲而活，君子不贵也。”<br>楚两龚之洁，其清矣乎！蜀庄沈冥。蜀庄之才之珍也，不作苟见，不治苟得，<br>久幽而不改其操。虽随、和何以加诸？举兹以旃，不亦珍乎？吾珍庄也，居难为<br>也。不慕由，即夷矣。何毚欲之有？<br>或问：“尧将让天下于许由，由耻。有诸？”曰：“好大者为之也。顾由无<br>求于世而已矣！允喆尧儃舜之重，则不轻于由矣。好大累克，巢父洒耳，不亦<br>宜乎？灵场之威，宜夜矣乎！”<br>朱鸟翾翾，归其肆矣。或曰：“奚取于朱鸟哉？”曰：“时来则来，时往则<br>往，能来能往者，朱鸟之谓与？”<br>或问：“韩非作《说难》之书而卒死乎说难，敢问何反也？”曰：“说难盖<br>其所以死乎？”曰：“何也？”曰：“君子以礼动，以义止，合则进，否则退，<br>确乎不忧其不合也。夫说人而忧其不合，则亦无所不至矣！”或曰：“说之不合，<br>非忧邪？”曰：“说不由道，忧也；由道而不合，非忧也。”<br>或问“哲”。曰：“旁明厥思。”问“行”。曰：“旁通厥德。”<br><hr>
