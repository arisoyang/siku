<h4>《子部·扬子法言·君子卷第十二》<b class="x">作者：扬雄</b></h4>
<br>或问：“君子言则成文，动则成德，何以也？”曰：“以其弸中而彪外也。<br>般之挥斤，羿之激矢。君子不言，言必有中也；不行，行必有称也。”<br>或问：“君子之柔刚。”曰：“君子于仁也柔，于义也刚。”<br>或问：“航不浆，冲不荠，有诸？”曰：“有之。”或曰：“大器固不周于<br>小乎？”曰：“斯械也，君子不械。”<br>或问“孟子知言之要，知德之奥”。曰：“非苟知之，亦允蹈之。”或曰：<br>“子小诸子，孟子非诸子乎？”曰：“诸子者，以其知异于孔子者也。孟子异乎？<br>不异。”<br>或曰：“孙卿非数家之书，侻也；至于子思、孟轲，诡哉！”曰：“吾于<br>孙卿，与见同门而异户也，惟圣人为不异。”<br>牛玄骍白，睟而角，其升诸庙乎？是以君子全其德。<br>或问“君子似玉”。曰：“纯沦温润，柔而坚，玩而廉，队乎其不可形也。”<br>或曰：“仲尼之术，周而不泰，大而不小，用之犹牛鼠也。”曰：“仲尼之<br>道，犹四渎也，经营中国，终入大海。它人之道者，西北之流也，纲纪夷貊，或<br>入于沱，或沦于汉。”<br>淮南说之用，不如太史公之用也。太史公，圣人将有取焉；淮南、鲜取焉尔。<br>必也，儒乎！乍出乍人，淮南也；文丽用寡，长卿也；多爱不忍，子长也。仲尼<br>多爱，爱义也；子长多爱，爱奇也。<br>或曰：“甚矣！传书之不果也。”曰：“不果则不果矣，又以巫鼓。”<br>或问：“圣人之言，炳若丹青，有诸？”曰：“吁！是何言与？丹青初则炳，<br>久则渝。渝乎哉？”<br>或曰：“圣人之道若天，天则有常矣，奚圣人之多变也？”曰：“圣人固多<br>变。子游、子夏得其书矣，未得其所以书也；宰我、子贡得其言矣，未得其所以<br>言也；颜渊、闵子骞得其行矣，未得其所以行也。圣人之书、言、行，天也。天<br>其少变乎？”<br>或曰：“圣人自恣与？何言之多端也。”曰：“子未睹禹之行水与？一东一<br>北，行之无碍也。君子之行，独无碍乎？如何直往也！水避碍则通于海，君子避<br>碍则通于理。”<br>君子好人之好，而忘己之好；小人好己之恶，而忘人之好。<br>或曰：“子于天下则谁与？”曰：“与夫进者乎！”或曰：“贪夫位也，慕<br>夫禄也，何其与？”曰：“此贪也，非进也。夫进也者，进于道，慕于德，殷之<br>以仁义。进而进，退而退，日孳孳而不自知倦者也。”或曰：“进进则闻命矣，<br>请问退进。”曰：“昔乎，颜渊以退为进，天下鲜俪焉。”或曰：“若此，则何<br>少于必退也？”曰：“必进易俪，必退易俪也。进以礼，退以义，难俪也。”<br>或曰：“人有齐死生，同贫富，等贵贱，何如？”曰：“作此者，其有惧乎？<br>信死生齐，贫富同，贵贱等，则吾以圣人为嚣嚣。”<br>通天、地、人曰儒，通天、地而不通人曰伎。<br>人必先作，然后人名之；先求，然后人与之。人必其自爱也，而后人爱诸；<br>人必其自敬也，而后人敬诸。自爱，仁之至也。自敬，礼之至也。未有不自爱敬<br>而人爱敬之者也。<br>或问：“龙、龟、鸿、鹄不亦寿乎？”曰：“寿。”曰：“人可寿乎？”曰：<br>“物以其性，人以其仁。”<br>或问：“人言仙者，有诸乎？”“吁，吾闻虙羲、神农殁，黄帝、尧、舜殂<br>落而死，文王，毕；孔子，鲁城之北。独子爱其死乎？非人之所及也。仙亦无益<br>子之汇矣！”或曰：“圣人不师仙，厥术异也。圣人之于天下，耻一物之不知；<br>仙人之于天下，耻一日之不生。”曰：“生乎！生乎！名生而实死也。”<br>或曰：“世无仙，则焉得斯语？”曰，“语乎者，非嚣嚣也与？惟嚣嚣为能<br>使无为有。”或问“仙之实”。曰：“无以为也，有与无，非问也。问也者，忠<br>孝之问也。忠臣孝子，偟乎不偟。”<br>或问：“寿可益乎？”曰：“德。”曰：“回、牛之行德矣，曷寿之不益也？”<br>曰：“德，故尔。如回之残，牛之贼也，焉得尔？”<br>曰：“残，贼或寿。”曰：“彼妄也，君子不妄。”<br>有生者必有死，有始者必有终，自然之道也。<br>君子忠人，况己乎？小人欺己，况人乎？<br><hr>
