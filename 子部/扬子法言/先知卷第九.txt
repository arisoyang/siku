<h4>《子部·扬子法言·先知卷第九》<b class="x">作者：扬雄</b></h4>
<br>“先知其几于神乎？敢问先知。”曰：“不知。知其道者其如视，忽、眇、<br>绵作昞。”<br>先甲一日易，后甲一日难。<br>或问：“何以治国？”曰，“立政。”曰：“何以立政？”曰：“政之本，<br>身也，身立则政立矣。”<br>或问：“为政有几？”曰：“思斁。”或问“思斁”？曰：“昔在周公，征<br>于东方，四国是王。召伯述职，蔽芾甘棠，其思矣。夫齐桓欲径陈，陈不果内，<br>执袁涛涂，其斁矣夫。於戏，从政者审其思斁而已矣。”<br>或问：“何思？何斁？”曰：“老人老，孤人孤，病者养，死者葬，男子<br>亩，妇人桑之谓思。若汙人老，屈人孤，病者独，死者逋，田亩荒，杼轴空之谓<br>斁。”<br>为政日新。或人：“敢问日新。”曰：“使之利其仁，乐其义，厉之以名，<br>引之以美，使之陶陶然之谓日新。”<br>或问“民所勤”。曰：“民有三勤。”曰：“何哉所谓三勤？”曰：“政善<br>而吏恶，一勤也；吏善而政恶，二勤也；政、吏骈恶，三勤也。禽兽食人之食，<br>土木衣人之帛。谷人不足于昼，丝人不足于夜之谓恶政。”<br>圣人，文质者也。车服以彰之，藻色以明之，声音以扬之，诗书以光之。笾<br>豆不陈，玉帛不分，琴瑟不铿，钟鼓不抎，则吾无以见圣人矣。<br>或曰：“以往圣人之法治将来，譬犹胶柱而调瑟，有诸？”曰，“有之。”<br>曰：“圣君少而庸君多，如独守仲尼之道，是漆也。”曰：“圣人之法，未尝不<br>关盛衰焉。昔者，尧有天下，举大纲，命舜、禹；夏、殷、周属其子，不胶者卓<br>矣！唐、虞象刑惟明，夏后肉辟三千，不胶者卓矣！尧亲九族，协和万国。汤武<br>桓桓，征伐四克。由是言之，不胶者卓矣。礼乐征伐，自天子所出。春秋之时，<br>齐晋实予，不胶者卓矣！”<br>或曰：“人君不可不学《律》、《令》。”曰：“君子为国，张其纲纪，谨<br>其教化。导之以仁，则下不相贼；莅之以廉，则下不相盗；临之以正，则下不相<br>诈；修之以礼义，则下多德让。此君子所当学也。如有犯法，则司狱在。”<br>或苦乱。曰：“纲纪。”曰：“恶在于纲纪？”曰：“大作纲，小作纪，如<br>纲不纲，纪不纪，虽有罗网，恶得一目而正诸？”<br>或曰：“齐得夷吾而霸，仲尼曰小器。请问大器。”曰：“大器其犹规矩准<br>绳乎？先自治而后治人之谓大器。”<br>或曰：“正国何先？”曰：“躬工人绩。”<br>或曰：“为政先杀后教。”曰：“於乎，天先秋而后春乎？将先春而后秋乎？”<br>吾见玄驹之步，雉之晨雊也，化其可以已矣哉。<br>民可使觌德，不可使觌刑。觌德则纯，觌刑则乱。<br>象龙之致雨也，难矣哉。曰：“龙乎！龙乎！”<br>或问“政核”。曰：“真伪，真伪则政核。如真不真，伪不伪，则政不核。”<br>鼓舞万物者，雷风乎！鼓舞万民者，号令乎！雷不一，风不再。<br>圣人乐陶成天下之化，使人有士君子之器者也。故不遁于世，不离于群。遁<br>离者，是圣人乎？<br>雌之不才，其卵毈矣；君之不才，其民野矣。<br>或问曰：“载使子草律。”曰：“吾不如弘恭。”“草奏。”曰：“吾不如<br>陈汤。”曰：“何为？”曰：“必也律不犯，奏不剡。”<br>甄陶天下者，其在和乎？刚则甈，柔则坏。<br>龙之潜亢，不获中矣。是以过中则惕，不及中则跃，其近于中乎！<br>圣人之道，譬犹日之中矣！不及则未，过则昃。<br>什一，天下之中正也。多则桀，寡则貊。<br>井田之田，田也。肉刑之刑，刑也。田也者，与众田之。刑也者，与众弃之。<br>法无限，则庶人田侯田，处侯宅，食侯食，服侯服，人亦多不足矣。<br>为国不迪其法，而望其效，譬诸算乎？<br><hr>
