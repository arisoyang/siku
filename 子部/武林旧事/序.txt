<h4>《子部·武林旧事·序》<b class="x">作者：周密</b></h4>
<br>乾道、淳熙间，三朝授受，两宫奉亲，古昔所无。一时声名文物之盛，号<br>“小元佑”。丰亨豫大，至宝佑、景定，则几于政、宣矣。予曩于故家遗老得其<br>梗概，及客修门闲，闻退珰老监谈先朝旧事，辄耳谛听，如小儿观优，终日夕不<br>少倦。既而曳裾贵邸，耳目益广，朝歌暮嬉，酣玩岁月，意谓人生正复若此，初<br>不省承平乐事为难遇也。及时移物换，忧患飘零，追想昔游，殆如梦寐，而感慨<br>系之矣。岁时檀栾，酒酣耳热，时为小儿女戏道一二，未必不反以为夸言欺我也。<br>每欲萃为一编，如吕荥阳《杂记》而加详，孟元老《梦华》而近雅，病忘慷惰，<br>未能成书。世故纷来，惧终于不暇纪载，因摭大概，杂然书之。青灯永夜，时一<br>展卷，恍然类昨日事，而一旦朋游沦落，如晨星霜叶，而余亦老矣。噫，盛衰无<br>常，年运既往，后之览者，能不兴忾我寤叹之悲乎！四水潜夫书。<br><hr>
