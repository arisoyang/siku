<h4>《子部·容斋随笔·卷四（二十三则）》<b class="x">作者：洪迈</b></h4>
<br>○张浮休书<br>张芸叟与石司理书云：“顷游京师，求谒先达之门，每听欧阳文忠公、司马<br>温公、王荆公之论，于行义文史为多，唯欧阳公多谈吏事。既久之，不免有请：<br>‘大凡学者之见先生，莫不以道德文章为欲闻者，今先生多教人以吏事，所未谕<br>也。’公曰：‘不然。吾子皆时才，异日临事，当自知之。大抵文学止于润身，<br>政事可以及物。吾昔贬官夷陵，方壮年，未厌学，欲求《史》《汉》一观，公私<br>无有也。无以遣日，因取架阁陈年公案，反覆观之，见其枉直乖错不可胜数。以<br>无为有，以枉为直，违法徇情，灭亲害义，无所不有。且夷陵荒远褊小尚如此，<br>天下固可知也。当时仰天誓心曰：自尔遇事不敢忽也。’是时，苏明允父子亦在<br>焉，尝闻此语。”又有答孙子发书，多论《资治通鉴》，其略云：温公尝曰，吾<br>作此书，唯王胜之尝阅之终篇，自余君子求乞欲观，读未终纸，已欠伸思睡矣。<br>书十九年方成，中间受了人多少语言陵藉（云云）。此两事，士大夫罕言之，<br>《浮休集》百卷无此二篇，今豫章所刊者，附之集后。<br>○温公客位榜<br>司马温公作相日，亲书榜稿，揭于客位曰：“访及诸君，若睹朝政阙遗，庶<br>民疾苦，欲进忠言者，请以奏牍闻于朝廷，光得与同僚商议，择可行者进呈，取<br>旨行之。若但以私书宠谕，终无所益。若光身有过失，欲赐规正，即以通封书简<br>分付吏人，令传入，光得内自省讼，佩服改行。至于整会官职差遣，理雪罪名，<br>凡干身计，并请一面进状，光得与朝省众官公议施行。若在私第垂访，不请语及。<br>某再拜咨白。”乾道九年，公之曾孙伋出镇广州，道过赣，获观之。<br>○李颀诗<br>欧阳公好称诵唐严维诗“柳塘春水慢，花坞夕阳迟”，及杨衡“竹径通幽处，<br>禅房花木深”之句，以为不可及。予绝喜李颀诗云：“远客坐长夜，雨声孤寺秋。<br>请量东海水，看取浅深愁。”且作客涉远，适当穷秋，暮投孤村古寺中，夜不能<br>寐，起坐凄恻，而闻檐外雨声，其为一时襟抱，不言可知，而此两句十字中，尽<br>其意态，海水喻愁，非过语也。<br>○诗中用茱萸字<br>刘梦得云：“诗中用茱萸字者凡三人。杜甫云‘醉把茱萸子细看’，王维云<br>‘插遍茱萸少一人’，朱放云‘学他年少插茱萸’，三君所用，杜公为优。”予<br>观唐人七言用此者又十余家，漫录于后。王昌龄“茱萸插鬓花宜寿”；戴叔伦<br>“插鬓茱萸来未尽”；卢纶“茱萸一朵映华簪”；权德舆“酒泛茱萸晚易曛”，<br>白居易“舞鬟摆落茱萸房”，“茱萸色浅未经霜”；杨衡“强插茱萸随众人”；<br>张谔“茱萸凡作几年新”；耿湋“发希那敢插茱萸”；刘商“邮筒不解献茱萸”；<br>崔橹“茱萸冷吹溪口香”；周贺“茱萸城里一尊前”。比之杜句，真不侔矣。<br>○鬼宿度河<br>宋苍梧王当七夕夜，令杨玉夫伺织女度河，曰：“见，当报我；不见，当杀<br>汝。”钱希白《洞微志》载：“苏德哥为徐肇祀其先人，曰：‘当夜半可已。’<br>盖俟鬼宿度河之后。”翟公巽作《祭仪》十卷云：“或祭于昏，或祭于旦，皆非<br>是，当以鬼宿渡河为候，而鬼宿渡河常在中夜，必使人仰占以俟之。”叶少蕴云：<br>“公巽博学多闻，援证皆有据，不肯碌碌同众，所见必过人。”予案天上经星终<br>古不动，鬼宿随天西行，春昏见于南，夏晨见于东，秋夜半见于东，冬昏见于东，<br>安有所谓渡河及常在中夜之理？织女昏晨与鬼宿正相反，其理则同。苍梧王荒悖<br>小儿，不足笑，钱、翟、叶三公皆名儒硕学，亦不深考如此。杜诗云：“牛女漫<br>愁思，秋期犹渡河”，“牛女年年度，何曾风浪生？”梁刘孝仪诗云：“欲待黄<br>昏至，含娇浅渡河。”唐人七夕诗皆有此说，此自是牵俗遣词之过，故杜老又有<br>诗云：“牵牛出河西，织女处其东。万古永相望，七夕谁见同？神光竟难候，此<br>事终蒙胧。”盖自洞晓其实，非它人比也。<br>○府名军额<br>雍州，军额曰永兴，府曰京兆，而守臣以“知永兴军府事兼京兆府路安抚使”<br>结衔。镇州，军额曰成德，府曰真定，而守臣以“知成德军府事兼真定府路安抚<br>使”结衔。政和中，始正以府额为称。荆州，军额曰荆南，府曰江陵，而守臣则<br>曰“知荆南”，通判曰“通判荆南”，自余掾幕县官则曰“江陵府”，淳熙四年<br>始尽以“江陵”为称。孟州，军额曰河阳三城，无府额，而守臣曰“知河阳军州<br>事”。陕州无府额，而守臣曰“知陕州军府事”，法令行移，亦曰陕府。<br>○马融皇甫规<br>汉顺帝时，西羌叛，遣征西将军马贤将十万人讨之。武都太守马融上疏曰：<br>“贤处处留滞，必有溃叛之变。臣愿请贤所不用关东兵五千，裁假部队之号，尽<br>力率厉，三旬之中必克破之。”不从。贤果与羌战败，父子皆没，羌遂寇三辅，<br>烧园陵。诏武都太守赵冲督河西四郡兵追击。安定上计掾皇甫规上疏曰：“臣比<br>年以来，数陈便宜：羌戎未动，策其将反，马贤始出，知其必败。愿假臣屯列坐<br>食之兵五千，出其不意，与冲共相首尾。土地山谷，臣所晓习，可不烦方寸之印，<br>尺帛之赐，可以涤患。”帝不能用。赵冲击羌不利，羌寇充斥，凉部震恐，冲战<br>死，累年然后定。案马融、皇甫规之言晓然易见，而所请兵皆不过五千，然讫不<br>肯从，乃知宣帝纳用赵充国之册为不易得，所谓明主可为忠言也。<br>○孟蜀避唐讳<br>蜀本《石九经》皆孟昶时所刻，其书“渊、世、民”三字皆缺画，盖为唐高<br>祖、太宗讳也。昶父知祥，尝为庄宗、明宗臣，然于“存勖嗣源”字乃不讳。前<br>蜀王氏已称帝，而其所立《龙兴寺碑》，言及唐诸帝，亦皆平阙，乃知唐之泽远<br>矣。<br>○翰苑亲近<br>白乐天《渭村退居寄钱翰林》诗，叙翰苑之亲近云：“晓从朝兴庆，春陪宴<br>柏梁。分庭皆命妇，对院即储皇。贵主冠浮动，亲王辔闹装。金钿相照耀，朱紫<br>间荧煌。球簇桃花骑，歌巡竹叶觞。洼银中贵带，昂黛内人妆。赐禊东城下，颁<br>酺曲水傍。樽罍分圣酒，妓乐借仙倡。”盖唐世宫禁与外廷不至相隔绝，故杜子<br>美诗：“户外昭容紫袖垂，双瞻御座引朝仪。”又云：“舍人退食收封事，宫女<br>开函近御筵。”而学士独称内相，至于与命妇分庭，见贵主冠服、内人黛妆，假<br>仙倡以佐酒，它司无此也。<br>○宁馨阿堵<br>“宁馨”、“阿堵”，晋宋间人语助耳。后人但见王衍指钱云：“举阿堵物<br>却。”又山涛见衍曰：“何物老媪生宁馨儿？”今遂以阿堵为钱，宁馨儿为佳儿，<br>殊不然也。前辈诗“语言少味无阿堵，冰雪相看有此君”，又“家无阿堵物，门<br>有宁馨儿”，其意亦如此。宋废帝之母王太后疾笃，帝不往视，后怒谓侍者：<br>“取刀来剖我腹，那得生宁馨儿！”观此，岂得为佳？顾长康画人物，不点目精，<br>曰：“传神写照正在阿堵中。”犹言此处也。刘真长讥殷渊源曰：“田舍儿，强<br>学人作尔馨语。”又谓桓温曰：“使君，如馨地宁可斗战求胜？”王导与何充语<br>曰：“正自尔馨。”王恬拨王胡之手曰：“冷如鬼手馨，强来捉人臂。”至今吴<br>中人语言尚多用宁馨字为问，犹言“若何”也。刘梦得诗：“为问中华学道者，<br>几人雄猛得宁馨。”盖得其义。以宁字作平声读。<br>○凤毛<br>宋孝武嗟赏谢凤之子超宗曰：“殊有凤毛。”今人以子为凤毛，多谓出此。<br>案《世说》，王劭风姿似其父导，桓温曰：“大奴固自有凤毛。”其事在前，与<br>此不同。<br>○牛米<br>燕慕容皝以牛假贫民，使佃苑中，税其什之八，自有牛者税其七。参军封嵒<br>谏，以为魏晋之世，假官田牛者不过税其什六，自有牛者中分之，不取其七八也。<br>予观今吾乡之俗，募人耕田，十取其五，而用主牛者取其六，谓之牛米，盖晋法<br>也。<br>○为文矜夸过实<br>文士为文，有矜夸过实，虽韩文公不能免。如《石鼓歌》极道宣王之事伟矣，<br>至云：“孔子西行不到秦，掎摭星宿遗羲娥。陋儒编诗不收拾，《二雅》褊迫无<br>委蛇。”是谓三百篇皆如星宿，独此诗如日月也。“《二雅》褊迫”之语，尤非<br>所宜言。今世所传石鼓之词尚在，岂能出《吉日》、《车攻》之右？安知非经圣<br>人所删乎？<br>○送孟东野序<br>韩文公《送孟东野序》云：“物不得其平则鸣。”然其文云：“在唐、虞时，<br>咎陶、禹其善鸣者，而假之以鸣。夔假于《韶》以鸣，伊尹鸣殷，周公鸣周。”<br>又云：“天将和其声，而使鸣国家之盛。”然则非所谓不得其平也。<br>○喷嚏<br>今人喷嚏不止者，必噀唾祝云“有人说我”，妇人尤甚。予案《终风》诗：<br>“寤言不寐，愿言则嚏。”郑氏笺云：“我其忧悼而不能寐，女思我心如是，我<br>则嚏也。今俗人嚏，云‘人道我’，此古之遗语也。”乃知此风自古以来有之。<br>○野史不可信<br>野史杂说，多有得之传闻及好事者缘饰，故类多失实，虽前辈不能免，而士<br>大夫颇信之。姑摭真宗朝三事于左。魏泰《东轩录》云：“真宗次澶渊，语寇莱<br>公曰：‘虏骑未退，何人可守天雄军？’公言参知政事王钦若。退即召王于行府，<br>谕以上意，授敕俾行。王未及有言，公遽酌大白饮之，命曰‘上马杯’，且曰：<br>‘参政勉之，回日即为同列也。’王驰骑入魏，越十一日虏退，召为同中书门下<br>平章事。或云王公数进疑词于上前，故莱公因事出之。”予案澶渊之役，乃景德<br>元年九月，是时莱公为次相，钦若为参政，闰九月，钦若判天雄，二年四月，罢<br>政。三年，莱公罢相，钦若复知枢密院，至天禧始拜相，距景德凡十四年。<br>其二事者，沈括《笔谈》云：“向文简拜右仆射，真宗谓学士李昌武曰：<br>‘朕自即位以来，未尝除仆射，敏中应甚喜。’昌武退朝，往候之，门阑悄然。<br>明日再对，上笑曰：‘向敏中大耐官职。’”存中自注云：“向公拜仆射，年月<br>未曾考于国史，因见中书记，是天禧元年八月，而是年二月王钦若亦加仆射。”<br>予案真宗朝自敏中之前拜仆射者六人：吕端、李沆、王旦皆自宰相转，陈尧叟以<br>罢枢密使拜，张齐贤以故相拜，王钦若自枢密使转。及敏中转右仆射，与钦若加<br>左仆射同日降制，是时李昌武死四年矣。昌武者，宗谔也。<br>其三事者，存中《笔谈》又云：“时丁晋公从真宗巡幸，礼成，诏赐辅臣玉<br>带。时辅臣八人，行在祗候库止有七带。尚衣有带谓之‘比玉’，价直数百万，<br>上欲以足其数。公心欲之，而位在七人之下，度必不及己，乃谕有司：‘某自有<br>小私带可服，候还京别赐可也。’既各受赐，而晋公一带仅如指阔，上顾近侍速<br>易之，遂得尚衣御带。”予案景德元年真宗巡幸西京，大中祥符元年巡幸泰山，<br>四年幸河中，丁谓皆为行在三司使，未登政府。七年幸亳州，谓始以参知政事从。<br>时辅臣六人，王旦、向敏中为宰相，王钦若、陈尧叟为枢密使，皆在谓上，谓之<br>下尚有枢密副使马知节，即不与此说合。且既为玉带，而又名“比玉”，尤可笑。<br>魏泰无足论，沈存中不应尔也。<br>○谤书<br>司马迁作《史记》，于《封禅书》中述武帝神仙、鬼灶、方士之事甚备，故<br>王允谓之谤书。国朝景德、祥符间，治安之极，王文穆、陈文忠、陈文僖、丁晋<br>公诸人造作天书符瑞，以为固宠容悦之计。及真宗上仙，王沂公惧贻后世讥议，<br>故请藏天书于梓宫以灭迹。而实录之成，乃文穆监修，其载崇奉宫庙，祥云芝鹤，<br>唯恐不详，遂为信史之累。盖与太史公谤书意异而实同也。<br>○王文正公<br>祥符以后，凡天书礼文、宫观典册、祭祀巡幸、祥瑞颂声之事，王文正公旦<br>实为参政宰相，无一不预。官自侍郎至太保，公心知得罪于清议，而固恋患失，<br>不能决去。及其临终，乃欲削发僧服以敛，何所补哉？魏野赠诗所谓“西祀东封<br>今已了，好来相伴赤松游”，可谓君子爱人以德，其箴戒之意深矣。欧阳公神道<br>碑，悉隐而不书，盖不可书也。虽持身公清，无一可议，然特张禹、孔光、胡广<br>之流云。<br>○晋文公<br>晋公子重耳自狄适它国凡七，卫成公、曹共公、郑文公皆不礼焉，齐桓公妻<br>以女，宋襄公赠以马，楚成王享之，秦穆公纳之，卒以得国。卫、曹、郑皆同姓，<br>齐、宋、秦、楚皆异姓，非所谓“岂无他人，不如同姓”也。晋文公卒未葬，秦<br>师伐郑灭滑，无预晋事，晋先轸以为秦不哀吾丧，而伐吾同姓，背秦大惠，使襄<br>公墨衰绖而伐之。虽幸胜于殽，终启焚舟之战，两国交兵，不复修睦者数百年。<br>先轸是年死于狄，至孙縠而诛灭，天也。<br>○南夷服诸葛<br>蜀刘禅时，南中诸郡叛，诸葛亮征之，孟获为夷汉所服，七战七擒，曰：<br>“公，天威也，南人不复反矣。”《蜀志》所载，止于一时之事。国朝淳化中，<br>李顺乱蜀，招安使雷有终遣嘉州士人辛怡显使于南诏，至姚州，其节度使赵公美<br>以书来迎，云：“当境有沪水，昔诸葛武侯戒曰：‘非贡献征讨，不得辄渡此水。<br>若必欲过，须致祭，然后登舟。’今遣本部军将赍金龙二条、金钱三十文，并设<br>酒脯，请先祭享而渡。”乃知南夷心服，虽千年如初。呜呼，可谓贤矣！事见怡<br>显所作《云南录》。<br>○二疏赞<br>作议论文字，须考引事实无差忒，乃可传信后世。东坡先生作《二疏图赞》<br>云：“孝宣中兴，以法驭人。杀盖、韩、杨，盖三良臣。先生怜之，振袂脱屣。<br>使知区区，不足骄士。”其立意超卓如此。然以其时考之，元康三年二疏去位，<br>后二年盖宽饶诛，又三年韩延寿诛，又三年杨惲诛。方二疏去时，三人皆亡恙。<br>盖先生文如倾河，不复效常人寻阅质究也。<br>○李宓伐南诏<br>唐天宝中，南诏叛，剑南节度使鲜于仲通讨之，丧士卒六万人。杨国忠掩其<br>败状，仍叙其战功。时募兵击南诏，人莫肯应募，国忠遣御史分道捕人，连枷送<br>诣军所，行者愁怨，所在哭声振野。至十三载，剑南留后李宓将兵七万往击南诏，<br>南诏诱之深入，闭壁不战，宓粮尽，士卒瘴疫及饥死什七八，乃引还。蛮追击之，<br>宓被擒，全军皆没。国忠隐其败，更以捷闻，益发兵讨之。此《通鉴》所纪。<br>《旧唐书》云：“李宓率兵击蛮于西洱河粮尽军旋，马足陷桥，为閤罗凤所擒。”<br>《新唐书》亦云：“宓败死于西洱河。”<br>予案高适集中有《李宓南征蛮》诗一篇，序云：“天宝十一载，有诏伐西南<br>夷，丞相杨公兼节制之寄，乃奏前云南太守李宓涉海自交趾击之，往复数万里，<br>十二载四月，至于长安。君子是以知庙堂使能，而李公效节。予忝斯人之旧，因<br>赋是诗。”其略曰：“肃穆庙堂上，深沉节制雄。遂令感激士，得建非常功。鼓<br>行天海外，转战蛮夷中。长驱大浪破，急击群山空。饷道忽已远，县军垂欲穷。<br>野食掘田鼠，晡餐兼僰僮。收兵列亭候，拓地弥西东。泸水夜可涉，交州今始通。<br>归来长安道，召见甘泉宫。”其所称述如此，虽诗人之言未必皆实，然当时之人<br>所赋，其事不应虚言，则宓盖归至长安，未尝败死，其年又非十三载也。味诗中<br>掘鼠餐僮之语，则知粮尽危急，师非胜归明甚。<br>○浮梁陶器<br>彭器资尚书文集有《送许屯田》诗，曰：“浮梁巧烧瓷，颜色比琼玖。因官<br>射利疾，众喜君独不。父老争叹息，此事古未有。”注云：“浮梁父老言，自来<br>作知县不买瓷器者一人，君是也。作饶州不买者一人，今程少卿嗣宗是也。”惜<br>乎不载许君之名。<br><hr>
