<h4>《子部·容斋随笔·卷二（二十四则）》<b class="x">作者：洪迈</b></h4>
<br>○唐重牡丹<br>欧阳公《牡丹释名》云：“牡丹初不载文字，唐人如沈、宋、元、白之流，<br>皆善咏花。当时有一花之异者，彼必形于篇什，而寂无传焉，唯刘梦得有咏鱼朝<br>恩宅牡丹诗，但云一丛千朵而已，亦不云其美且异也。”予案，白公集有《白牡<br>丹》一篇十四韵，又《秦中吟》十篇，内《买花》一章几百言，云：“共道牡丹<br>时，相随买花去。”“一丛深色花，十户中人赋。”而《讽谕乐府》有《牡丹芳》<br>一篇三百四十七字，绝道花之妖艳，至有“遂使王公与卿士，游花冠盖日相望”，<br>“花开花落二十日，一城之人皆若狂”之语。又《寄微之百韵》诗云：“唐昌王<br>蕊会，崇敬牡丹期。”注“崇敬寺牡丹花，多与微之有期”。又《惜牡丹》诗云：<br>“明朝风起应吹尽，夜惜衰红把火看。”《醉归盩厔》诗云：“数日非关王事系，<br>牡丹花尽始归来。”元微之有《入永寿寺看牡丹》诗八韵，《和乐天秋题牡丹丛》<br>三韵，《酬胡三咏牡丹》一绝，又有五言二绝句。许浑亦有诗云：“近来无柰牡<br>丹何，数十千钱买一窠。”徐凝云：“三条九陌花时节，万马千车看牡丹。”又<br>云“何人不爱牡丹花，占断城中好物华。”然则元、白未尝无诗，唐人未尝不重<br>此花也。<br>○长歌之哀<br>嬉笑之怒，甚于裂眦，长歌之哀，过于恸哭，此语诚然。元微之在江陵，病<br>中闻白乐天左降江州，作绝句云：“残灯无焰影憧憧，此夕闻君谪九江。垂死病<br>中惊起坐，暗风吹雨入寒窗。”乐天以为：“此句他人尚不可闻，况仆心哉！”<br>《微之集》作“垂死病中仍怅望”，此三字既不佳，又不题为病中作，失其意矣。<br>东坡守彭城，子由来访之，留百余日而去，作二小诗曰：“逍遥堂后千寻木，长<br>送中宵风雨声。误喜对床寻旧约，不知漂泊在彭城。”“秋来东閤凉如水，客去<br>山公醉似泥。困卧北窗呼不醒，风吹松竹雨凄凄。”东坡以为读之殆不可为怀，<br>乃和其诗以自解。至今观之，尚能使人凄然也。<br>○韦苏州<br>《韦苏州集》中有《逢杨开府》诗云：“少事武皇帝，无赖恃恩私。身作里<br>中横，家藏亡命儿。朝持摴局，暮窃东邻姬。司隶不敢捕，立在白玉墀。骊山风<br>雪夜，长杨羽猎时。一字都不识，饮酒肆顽痴。武皇升仙去，憔悴被人欺。读书<br>事已晚，把笔学题诗。两府始收迹，南宫谬见推。非才果不容，出守抚惸嫠。忽<br>逢杨开府，论旧涕俱垂。”味此诗，盖应物自叙其少年事也，其不羁乃如此。李<br>肇《国史补》云：“应物为性高洁，鲜食寡欲，所居焚香扫地而坐。其为诗驰骤<br>建安已还，各得风韵。”盖记其折节后来也。《唐史》失其事，不为立传。高适<br>亦少落魄，年五十始为诗，即工，皆天分超卓，不可以常理论云。应物为三卫，<br>正天宝间，所为如是而吏不敢捕，又以见时政矣。<br>○古行宫诗<br>白乐天《长恨歌》、《上阳人歌》，元微之《连昌宫词》，道开、天间宫禁<br>事，最为深切矣。然微之有《行宫》一绝句云：“寥落古行宫，宫花寂寞红。白<br>头宫女在，闲坐说玄宗。”语少意足，有无穷之味。<br>○隔是<br>乐天诗云：“江州去日听筝夜，白发新生不愿闻。如今格是头成雪，弹到天<br>明亦任君。”元微之诗云：“隔是身如梦，频来不为名。怜君近南住，时得到山<br>行。”格与隔二字义同，格是犹言已是也。<br>○张良无后<br>张良、陈平皆汉祖谋臣。良之为人，非平可比也。平尝曰：“我多阴谋，道<br>家之所禁。吾世即废矣，以吾多阴祸也。”平传国至曾孙，而以罪绝，如其言。<br>然良之爵，但能至子，去其死财十年而绝，后世不复绍封，其祸更促于平，何哉？<br>予盖尝考之，沛公攻峣关，秦将欲连和，良曰：“不如因其懈怠击之。”公引兵<br>大破秦军。项羽与汉王约中分天下，既解而东归矣。良有养虎自遗患之语，劝王<br>回军追羽而灭之。此其事固不止于杀降也，其无后宜哉。<br>○周亚夫<br>周亚夫距吴、楚，坚壁不出。军中夜惊，内相攻击扰乱，至于帐下。亚夫坚<br>卧不起，顷之，复定。吴奔壁东南陬，亚夫使备西北。已而果奔西北，不得入。<br>《汉史》书之，以为亚夫能持重。案亚夫军细柳时，天子先驱至，不得入。文帝<br>称其不可得而犯。今乃有军中夜惊相攻之事，安在其能持重乎？<br>○汉轻族人<br>爰盎陷晁错，但云：“方今计，独有斩错耳。”而景帝使丞相以下劾奏，遂<br>至父母妻子同产无少长皆弃市。主父偃陷齐王于死，武帝欲勿诛，公孙丞相争之，<br>遂族偃。郭解客杀人，吏奏解无罪，公孙大夫议，遂族解。且偃、解两人本不死，<br>因议者之言，杀之足矣，何遽至族乎？汉之轻于用刑如此！<br>○漏泄禁中语<br>京房与汉元帝论幽、厉事，至于十问十答。西汉所载君臣之语，未有如是之<br>详尽委曲者。盖汉法漏泄省中语为大罪，如夏侯胜出道上语，宣帝责之，故退不<br>敢言，人亦莫能知者。房初见帝时，出为御史大夫郑君言之，又为张博道其语，<br>博密记之，后竟以此下狱弃市。今史所载岂非狱辞乎？王章与成帝论王凤之罪，<br>亦以王音侧听闻之耳。<br>○田叔<br>贯高谋弑汉祖，事发觉，汉诏赵王，有敢随王罪三族，唯田叔、孟舒等自髡<br>钳随王。赵王既出，上以叔等为郡守。文帝初立，召叔问曰：“公知天下长者乎？”<br>曰：“故云中守孟舒，长者也。”是时，舒坐虏大入云中免。上曰：“虏入云中，<br>孟舒不能坚守，士卒死者数百人，长者固杀人乎？”叔叩头曰：“夫贯高等谋反，<br>天子下明诏，赵有敢随张王者，罪三族。然孟舒自髡钳，随张王，以身死之，岂<br>自知为云中守哉？是乃所以为长者。”上曰：“贤哉孟舒！”复召以为云中守。<br>案，田叔、孟舒同随张王，今叔指言舒事，几于自荐矣。叔不自以为嫌，但欲直<br>孟舒之事，文帝不以为过，一言开悟，为之复用舒，君臣之诚意相与如此。<br>○孟舒魏尚<br>云中守孟舒，坐虏大入云中免。田叔对文帝曰：“匈奴来为边寇，孟舒知士<br>卒罢敝，不忍出言，士争临城死敌，如子为父，以故死者数百人。孟舒岂驱之哉？”<br>上曰：“贤哉孟舒！”复召以为云中守。又冯唐对文帝曰：“魏尚为云中守，虏<br>尝一入，尚率车骑击之。士卒终日力战。上功莫府，坐首虏差六级，下吏削爵。<br>臣以为陛下罚太重。”上赦魏尚，复以为云中守。案，孟舒、魏尚皆以文帝时为<br>云中守，皆坐匈奴入寇获罪，皆得士死力，皆用他人言复故官，事切相类，疑其<br>只一事云。<br>○秦用他国人<br>七国虎争天下，莫不招致四方游士。然六国所用相，皆其宗族及国人，如齐<br>之田忌、田婴、田文，韩之公仲、公叔，赵之奉阳、平原君，魏王至以太子为相。<br>独秦不然，其始与之谋国以开霸业者，魏人公孙鞅也。其它若楼缓赵人，张仪、<br>魏冉、范雎皆魏人，蔡泽燕人，吕不韦韩人，李斯楚人，皆委国而听之不疑，卒<br>之所以兼天下者，诸人之力也。燕昭王任郭隗、剧辛、乐毅，几灭强齐，辛、毅<br>皆赵人也。楚悼王任吴起为相，诸侯患楚之强，盖卫人也。<br>○曹参赵括<br>汉高祖疾甚，吕后问曰：“萧相国既死，谁令代之？”上曰：“曹参可。”<br>萧何事惠帝，病，上问曰：“君即百岁后，谁可代君？”对曰：“知臣莫若主。”<br>帝曰：“曹参何如？”曰：“帝得之矣。”曹参相齐，闻何薨，告舍人趣治行，<br>吾且入相。居无何，使者果召参。<br>赵括自少时学兵法，其父奢不能难，然不谓善，谓其母曰：“赵若必将之，<br>破赵军者必括也。”后廉颇与秦相持，秦应侯行千金为反间于赵，曰：“秦之所<br>畏，独赵括耳。”赵王以括代颇将。蔺相如谏，王不听。括母上书言括不可使，<br>王又不听。秦王闻括已为赵将，乃阴使白起代王龁，遂胜赵。<br>曹参之宜为相，高祖以为可，惠帝以为可，萧何以为可，参自以为可，故汉<br>用之而兴。赵括之不宜为将，其父以为不可，母以为不可，大臣以为不可，秦王<br>知之，相应侯知之，将白起知之，独赵王以为可，故用之而败。呜呼！将相安危<br>所系，可不监哉！且秦以白起易王龁，而赵乃以括代廉颇，不待于战，而胜负之<br>形见矣。<br>○信近于义<br>“信近于义，言可复也。恭近于礼，远耻辱也。因不失其亲，亦可宗也。”<br>程明道曰：“因恭信而不失其所以亲，近于礼义，故亦可宗。”伊川曰：“因不<br>失于相近，亦可尚也。”又曰：“因其近礼义而不失其亲，亦可宗也。况于尽礼<br>义者乎？”范纯父曰：“君子所因者本，而立爱必自亲始，亲亲必及人，故曰因<br>不失其亲。”吕与叔分为三事。谢显道曰：“君师友三者，虽非天属，亦可以亲，<br>舍此三者之外，吾恐不免于谄贱。惟亲不失其所亲，然后为可宗也。”杨中立曰：<br>“信不失义，恭不悖礼，又因不失其亲焉，是亦可宗也。”尹彦明曰：“因其近，<br>虽未足以尽礼义之本，亦不失其所宗尚也。”予切以谓义与礼之极，多至于不亲，<br>能至于不失其亲，斯为可宗也。然未敢以为是。<br>○刚毅近仁<br>刚毅者，必不能令色；木讷者，必不为巧言。此近仁鲜仁之辨也。<br>○忠恕违道<br>曾子曰：“夫子之道，忠恕而已矣。”《中庸》曰：“忠恕违道不远。”学<br>者疑为不同。伊川云：“《中庸》恐人不喻，乃指而示之近。”又云：“忠恕固<br>可以贯道，子思恐人难晓，故降一等言之。”又云：“《中庸》以曾子之言虽是<br>如此，又恐人尚疑忠恕未可便为道，故曰违道不远。”游定夫云：“道一而已，<br>岂参彼此所能豫哉？此忠恕所以违道，为其未能一以贯之也。虽然，欲求入道者，<br>莫近于此。此所以违道不远也。”杨中立云：“忠恕固未足以尽道，然而违道不<br>远矣。”侯师圣云：“子思之忠恕，施诸己而不愿，亦勿施于人，此已是违道。<br>若圣人，则不待施诸己而不愿，然后勿施诸人也。”诸公之说，大氐不同。予切<br>以为道不可名言，既丽于忠恕之名则为有迹，故曰违道。然非忠恕二字亦无可以<br>明道者，故曰不远。非谓其未足以尽道也。违者，违去之谓，非违畔之谓。老子<br>曰：“上善若水，水善利万物而不争。处众人之所恶，故几于道。”苏子由解云：<br>“道无所不在，无所不利，而水亦然。然而既已丽于形，则于道有间矣。故曰几<br>于道。然而可名之善，未有若此者。故曰上善。”其说与此略同。<br>○求为可知<br>“不患无位，患所以立；不患莫己知，求为可知也。”为之说者，皆以为当<br>求为可知之行。唯谢显道云：“此论犹有求位求可知之道在。至论则不然，难用<br>而莫我知，斯我贵矣，夫复何求？”予以为君子不以无位为患，而以无所立为患；<br>不以莫己知为患，而以求为可知为患。第四句盖承上文言之。夫求之有道，若汲<br>汲然求为可知，则亦无所不至矣。<br>○里仁<br>“里仁为美。择不处仁，焉得智？”孟子论函矢巫匠之术，而引此以质之。<br>说者多以里为居，居以亲仁为美。予尝记一说云，函矢巫匠皆里中之仁也。然于<br>仁之中有不仁存焉，则仁亦在夫择之而已矣。尝与郑景望言之，景望不以为然。<br>予以为此特谓闾巷之间所推以为仁者，固在所择，正合孟子之意。不然仁之为道<br>大矣，尚安所择而处哉？<br>○汉采众议<br>汉元帝时，珠厓反，连年不定。上与有司议大发军，待诏贾捐之建议，以为<br>不当击。上以问丞相、御史，御史大夫陈万年以为当击，丞相于定国以为捐之议<br>是，上从之，遂罢珠厓郡。匈奴呼韩邪单于既事汉，上书愿保塞上谷以西，请罢<br>边备塞吏卒，以休天子人民。天子令下有司议，议者皆以为便，郎中侯应习边事，<br>以为不可许。上问状，应对十策，有诏勿议罢边塞事。成帝时，匈奴使者欲降，<br>下公卿议，议者言宜如故事受其降。光禄大夫谷永以为不如勿受，天子从之。使<br>者果诈也。哀帝时，单于求朝，帝欲止之，以问公卿，亦以为虚费府帑，可且勿<br>许。单于使辞去。黄门郎杨雄上书谏，天子寤焉，召还匈奴使者，更报单于书而<br>许之。安帝时，大将军邓骘欲弃凉州，并力北边，会公卿集议，皆以为然，郎中<br>虞诩陈三不可，乃更集四府，皆从诩议。北匈奴复强，西域诸国既绝于汉，公卿<br>多以为宜闭玉门关绝西域。邓太后召军司马班勇问之，勇以为不可，于是从勇议。<br>顺帝时，交阯蛮叛，帝召公卿百官及四府掾属，问以方略，皆议遣大将发兵赴之，<br>议郎李固驳之，乞选刺史太守以往，四府悉从固议，岭外复平。灵帝时，凉州兵<br>乱不解，司徒崔烈以为宜弃，诏会公卿百官议之，议郎傅鋋以为不可，帝从之。<br>此八事者，所系利害甚大。一时公卿百官既同定议矣，贾捐之以下八人皆以郎大<br>夫之微，独陈异说，汉元、成、哀、安、顺、灵皆非明主，悉能违众而听之，大<br>臣无贤愚亦不复执前说，盖犹有公道存焉。每事皆能如是，天下其有不治乎。<br>○汉母后<br>汉母后预政，不必临朝及少主，虽长君亦然。文帝系周勃，薄太后曰：“绛<br>侯绾皇帝玺，将兵于北军，不以此时反，今居一小县，顾欲反邪？”帝谢曰：<br>“吏方验而出之。”遂赦勃。吴、楚反，诛，景帝欲续之，窦太后曰：“吴王老<br>人也，宜为宗室顺善，今乃首乱天下，奈何续其后！”不许吴，许立楚后。郅都<br>害临江王，窦太后怒，会匈奴中都以汉法，帝曰：“都忠臣。”欲释之。后曰：<br>“临江王独非忠臣乎？”于是斩都。武帝用王臧、赵绾，太皇窦太后不悦儒术，<br>绾请毋奏事东宫，后大怒，求得二人奸利事以责上，上下绾、臧吏，杀之。窦婴、<br>田蚡廷辩，王太后大怒不食，曰：“我在也，而人皆藉吾弟，且帝宁能为石人邪！”<br>帝不直蚡，特为太后故杀婴。韩嫣得幸于上，江都王为太后泣，请得入宿卫比嫣，<br>后繇此衔嫣，嫣以奸闻，后使使赐嫣死，上为谢，终不能得。成帝幸张放，太后<br>以为言，帝常涕泣而遣之。<br>○田千秋郅惲<br>汉武帝杀戾太子，田千秋讼太子冤曰：“子弄父兵当何罪？”帝大感悟曰：<br>“父子之间，人所难言也。公独明其不然，公当遂为吾辅佐。”遂拜为丞相。光<br>武废郭后，郅惲言曰：“夫妇之好，父不能得之于子，况臣能得之于君乎？是臣<br>所不敢言。虽然，愿陛下念其可否之计，无令天下有议社稷而已。”帝曰：“惲<br>善恕己量主。”遂以郭氏为中山王太后，卒以寿终。此二人者，可谓善处人骨肉<br>之间，谏不费词，婉而能入者矣。<br>○戾太子<br>戾太子死，武帝追悔，为之族江充家，黄门苏文助充谮太子，至于焚杀之。<br>李寿加兵刃于太子，亦以它事族。田千秋以一言至为丞相。又作思子宫，为归来<br>望思之台。然其孤孙囚系于郡邸，独不能释之，至于掖庭令养视而不问也，岂非<br>汉法至严，既坐太子以反逆之罪，虽心知其冤，而有所不赦者乎？<br>○灌夫任安<br>窦婴为丞相，田蚡为太尉，同日免。蚡后为丞相，而婴不用无埶，诸公稍自<br>引而怠骜，唯灌夫独否。卫青为大将军，霍去病财为校尉，已而皆为大司马。青<br>日衰，去病日益贵。青故人门下多去事去病，唯任安不肯去。灌夫、任安可谓贤<br>而知义矣。然皆以它事卒不免于族诛，事不可料如此。<br>○单于朝汉<br>汉宣帝黄龙元年正月，匈奴单于来朝，二月归国，十二月帝崩。元帝竟宁元<br>年正月，又来朝，五月帝崩。故哀帝时，单于愿朝，时帝被疾，或言匈奴从上游<br>来厌人。自黄龙、竟宁时，中国辄有大故。上由是难之。既不许矣，俄以杨雄之<br>言，复许之。然元寿二年正月，单于朝，六月帝崩。事之偶然符合，有如此者。<br><hr>
