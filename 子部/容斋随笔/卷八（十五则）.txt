<h4>《子部·容斋随笔·卷八（十五则）》<b class="x">作者：洪迈</b></h4>
<br>○诸葛公<br>诸葛孔明千载人，其用兵行师，皆本于仁义节制，自三代以降，未之有也。<br>盖其操心制行，一出于诚，生于乱世，躬耕垅亩，使无徐庶之一言，玄德之三顾，<br>则苟全性命，不求闻达必矣。其始见玄德，论曹操不可与争锋，孙氏可与为援而<br>不可图，唯荆、益可以取，言如蓍龟，终身不易。二十余年之间，君信之，士大<br>夫仰之，夷夏服之，敌人畏之。上有以取信于主，故玄德临终，至云“嗣子不才，<br>君可自取。”后主虽庸懦无立，亦举国听之而不疑。下有以见信于人，故废廖立<br>而立垂泣，废李严而严致死。后主左右奸辟侧佞，充塞于中，而无一人有心害疾<br>者。魏尽据中州，乘操、丕积威之后，猛士如林，不敢西向发一矢以临蜀，而公<br>六出征之，使魏畏蜀如虎。司马懿案行其营垒处所，叹为天下奇才。钟会伐蜀，<br>使人至汉川祭其庙，禁军士不得近墓樵采，是岂智力策虑所能致哉？魏延每随公<br>出，辄欲请兵万人，与公异道会于潼关，公制而不许，又欲请兵五千，循秦岭而<br>东直取长安，以为一举而咸阳以西可定。史臣谓公以为危计不用，是不然。公真<br>所谓义兵不用诈谋奇计，方以数十万之众，据正道而临有罪，建旗鸣鼓，直指魏<br>都，固将飞书告之，择日合战，岂复翳行窃步，事一旦之谲以规咸阳哉！司马懿<br>年长于公四岁，懿存而公死，才五十四耳，天不祚汉，非人力也。“霸气西南歇，<br>雄图历数屯。”杜诗尽之矣。<br>○沐浴佩玉<br>“石骀仲卒，有庶子六人，卜所以为后者，曰：‘沐浴佩玉则兆。’五人者<br>皆沐浴佩玉。石祁子曰：‘孰有执亲之丧而沐浴佩玉者乎？’不沐浴佩玉。”此<br>《檀弓》之文也，今之为文者不然，必曰“沐浴佩玉则兆，五人者如之，祁子独<br>不可，曰：‘孰有执亲之丧若此者乎？’”似亦足以尽其事，然古意衰矣。<br>○谈丛失实<br>后山陈无己著《谈丛》六卷，高简有笔力，然所载国朝事，失于不考究，多<br>爽其实，漫析数端于此。其一云：“吕许公恶韩、富、范三公，欲废之而不能，<br>及西军罢，尽用三公及宋莒公、夏英公于二府，皆其仇也。吕既老，大事犹问，<br>遂请出大臣行三边，既建议，乃数出道者院宿，范公奉使陕西，宿此院，相见云<br>云。”案吕公罢相，诏有同议大事之旨，公辞，乃庆历三年三月，至九月致仕矣。<br>四年七月，富、范始奉使，又三公入二府时，莒公自在外，英公拜枢密使而中辍，<br>后二年莒方复入，安有五人同时之事？<br>其二云：“杜正献、丁文简为河东宣抚，任布之子上书历诋执政，至云至于<br>臣父，亦出遭逢，谓其非德选也。杜戏丁曰：‘贤郎亦要牢笼。’丁深衔之。其<br>后二公同在政府，苏子美进奏事作，杜避嫌不预，丁论以深文，子美坐废为民，<br>杜亦罢去。一言之谑，贻祸如此。”案杜公以执政使河东时，丁以学士为副，庆<br>历四年十一月进奏狱起，杜在相位，五年正月罢，至五月，丁公方从翰林参知政<br>事，安有深文论子美之说？且杜公重厚，当无以人父子为谑之理，丁公长者也，<br>肯追仇一言陷贤士大夫哉？<br>其三云：“张乖崖自成都召为参知政事，既至而脑疽作，求补外，乃知杭州<br>而疾愈。上使中人往伺之，言且将召也，丁晋公以白金赂使者，还言如故，乃不<br>召。”案张两知成都，其初还朝为户部使、中丞，始知杭州，是时，丁方在侍从，<br>其后自蜀知升州，丁为三司使。岂有如前所书之事。<br>其四云：“乖崖在陈，闻晋公逐莱公，知祸必及己，乃延三大户与之博，出<br>彩骰子胜其一坐，乃买田宅为归计以自污，晋公闻之，亦不害也。”案张公以祥<br>符六年知陈州，八年卒，后五年当天禧四年，寇公方罢相，旋坐贬，岂有所谓乖<br>崖自污之事。<br>兹四者所系不细，乃诞漫如此。盖前辈不家藏国史，好事者肆意饰说为美听，<br>疑若可信，故误人纪述。后山之书，必传于后世，惧诒千载之惑，予是以辨之。<br>○石砮<br>东坡作《石砮记》云：“《禹贡》荆州贡砺、砥、砮、丹及箘、簵、楛，<br>梁州贡砮、磬。至春秋时，隼集于陈廷，楛矢贯之，石砮长尺有咫，问于孔子，<br>孔子不近取之荆、梁，而远取之肃慎，则荆、梁之不贡此久矣。颜师古曰：‘<br>楛木堪为笴，今豳以北皆用之。’以此考之，用楛为矢，至唐犹然，而用石<br>为砮，则自春秋以来莫识矣。”案《晋书·挹娄传》：“有石砮、楛矢，国有<br>山出石，其利入铁。周武王时，献其矢、砮。魏景元末亦来贡。晋元帝中兴，又<br>贡石砮。后通贡于石虎，虎以夸李寿者也。《唐书·黑水靺鞨传》：其矢，石镞<br>长二寸。盖楛遗法，然则东坡所谓春秋以来莫识，恐不考耳。予家有一砮，正<br>长二寸，岂黑水物乎？<br>○陶渊明<br>陶渊明高简闲靖，为晋、宋第一辈人。语其饥则箪瓢屡空，瓶无储粟；其寒<br>则短褐穿结，絺绤冬陈；其居则环堵萧然，风日不蔽。穷困之状，可谓至矣。读<br>其《与子俨等疏》云：“恨室无莱妇，抱兹苦心。汝等虽曰同生，当思四海皆兄<br>弟之义，管仲、鲍叔，分财无猜，佗人尚尔，况同父之人哉！”然则犹有庶子也。<br>《责子》诗云：“雍、端年十三。”此两人必异母尔。渊明在彭泽，悉令公田种<br>秫，曰：“吾常得醉于酒足矣。”妻子固请种粳，乃使二顷五十亩种秫，五十亩<br>种粳。其自叙亦云：“公田之利，足以为酒，故便求之。”犹望一稔而逝，然仲<br>秋至冬，在官八十余日，即自免去职。所谓秫粳，盖未尝得颗粒到口也，悲夫！<br>○东晋将相<br>西晋南度，国势至弱，元帝为中兴主，已有雄武不足之讥，余皆童幼相承，<br>无足称算。然其享国百年，五胡云扰，竟不能窥江、汉，符坚以百万之众，至于<br>送死肥水，后以强臣擅政，鼎命乃移，其于江左之势，固自若也，是果何术哉？<br>尝考之矣，以国事付一相而不贰其任，以外寄付方伯而不轻其权，文武二柄，既<br>得其道，余皆可概见矣。百年之间，会稽王昱、道子、元显以宗室，王敦、二桓<br>以逆取，姑置勿言，卞壸、陆玩、郗鉴、陆晔、王彪之坦之不任事，其真托国者，<br>王导、庾亮、何充、庾冰、蔡谟、殷浩、谢安、刘裕八人而已。方伯之任，莫重<br>于荆、徐，荆州为国西门，刺史常都督七八州事，力雄强，分天下半，自度江讫<br>于太元八十余年，荷阃寄者，王敦、陶侃、庾氏之亮、翼、桓氏之温、豁、冲、<br>石民八人而已，非终于其军不辄易，将士服习于下，敌人畏敬于外，非忽去忽来，<br>兵不适将，将不适兵之比也。顷尝为主上论此，蒙欣然领纳，特时有不同，不能<br>行尔。<br>○赏鱼袋<br>衡山有唐开元二十年所建《南岳真君碑》，衡州司马赵颐贞撰，荆府兵曹萧<br>诚书，末云，别驾赏鱼袋、上柱国光大晊。赏鱼袋之名不可晓，它处未之见也。<br>○浯溪留题<br>永州浯溪，唐人留题颇多，其一云：“太仆卿分司东都韦瓘，大中二年过此。<br>余大和中以中书舍人谪宦康州，逮今十六年。去冬罢楚州刺史，今年二月有桂林<br>之命，才经数月，又蒙除替，行次灵川，闻改此官，分司优闲，诚为忝幸。”案<br>《新唐书》：瓘仕累中书舍人，与李德嵒善，李宗闵恶之，德嵒罢相，贬为明州<br>长史，终桂管观察使。以题名证之，乃自中书谪康州，又不终于桂，史之误如此。<br>瓘所称十六年前，正当大和七年，是时德嵒方在相位，八年十一月始罢，然则瓘<br>之去国，果不知坐何事也。<br>○皇甫湜诗<br>皇甫湜、李翱，虽为韩门弟子，而皆不能诗，浯溪石间有湜一诗，为元结而<br>作，其词云：“次山有文章，可惋只在碎。然长于指叙，约洁多余态。心语适相<br>应，出句多分外。于诸作者间，拔戟成一队。中行虽富剧，粹美君可盖。子昂感<br>遇佳，未若君雅裁。退之全而神，上与千年对。李杜才海翻，高下非可概。文于<br>一气间，为物莫与大。先王路不荒，岂不仰吾辈。石屏立衙衙，溪口扬素濑。我<br>思何人知，徙倚如有待。”味此诗乃论唐人文章耳，风格殊无可采也。<br>○人物以义为名<br>人物以义为名者，其别最多。仗正道曰义，义师、义战是也。众所尊戴者曰<br>义，义帝是也。与众共之曰义，义仓、义社、义田、义学、义役、义井之类是也。<br>至行过人曰义，义士、义侠、义姑、义夫、义妇之类是也。自外入而非正者曰义，<br>义父、义儿、义兄弟、义服之类是也。衣裳器物亦然，在首曰义髻，在衣曰义褵、<br>义领，合中小合曰义子之类是也。合众物为之，则有义浆、义墨、义酒。禽畜之<br>贤，则有义犬、义乌、义鹰、义鹘。<br>○人君寿考<br>三代以前，人君寿考有过百年者。自汉、晋、唐、三国、南北下及五季，凡<br>百三十六君，唯汉武帝、吴大帝、唐高祖至七十一，玄宗七十八，梁武帝八十三，<br>自余至五六十者亦鲜。即此五君而论之，梁武召侯景之祸，幽辱告终，旋以亡国。<br>玄宗身致大乱，播迁失意，饮恨而没。享祚久长，翻以为害，固已不足言。汉武<br>末年，巫蛊事起，自皇太子、公主、皇孙皆不得其死，悲伤愁沮，群臣上寿，拒<br>不举觞，以天下付之八岁儿。吴大帝废太子和，杀爱子鲁王霸。唐高祖以秦王之<br>故，两子十孙同日并命，不得已而禅位，其方寸为如何？然则五君者虽有崇高之<br>位，享耆耋之寿，竟何益哉！若光尧太上皇帝之福，真可于天人中求之。<br>○韩文公佚事<br>韩文公自御史贬阳山，新旧二《唐史》，皆以为坐论宫市事。案公《赴江陵<br>涂中》诗自叙此事甚详，云：“是年京师旱，田亩少所收。有司恤经费，未免烦<br>诛求。传闻闾里间，赤子弃渠沟。我时出衢路，饿者何其稠！适会除御史，诚当<br>得言秋。拜疏移閤门，为忠宁自谋。上陈人疾苦，无令绝其喉。下言畿甸内，根<br>本理宜优。积雪验丰熟，幸宽待蚕麰。天子恻然感，司空叹绸缪。谓言即施设，<br>乃反迁炎洲！”皇甫湜作公神道碑云：“关中旱饥，人死相枕藉，吏刻取恩，先<br>生列言天下根本，民急如是，请宽民徭而免田租，专政者恶之，遂贬。”然则不<br>因论宫市明甚。碑又书三事云：“公为河南令，魏、郓、幽、镇各为留邸，贮潜<br>卒以橐罪亡，公将擿其禁，断民署吏，俟旦发，留守尹大恐，遽止之，是后郓邸<br>果谋反，将屠东都，以应淮、蔡。及从讨元济，请于裴度，须精兵千人，间道以<br>入，必擒贼。未及行，李愬自文城夜入，得元济。三军之士，为公恨。复谓度曰：<br>“今藉声势，王承宗可以辞取，不烦兵矣。得柏耆，口授其词，使耆执笔书之，<br>持以入镇州，承宗遂割德、棣二州以献。”李翱作公行状，所载略同。而《唐书》<br>并逸其事，且以镇州之功，专归柏耆，岂非未尝见湜文集乎？《资治通鉴》亦仅<br>言耆以策于愈，愈为白度，为书遣之耳。<br>○论韩公文<br>刘梦得、李习之、皇甫持正、李汉皆称诵韩公之文，各极其挚。刘之语云：<br>“高山无穷，太华削成。人文无穷，夫子挺生。鸾凤一鸣，蜩螗革音。手持文柄，<br>高视寰海。权衡低昂，瞻我所在。三十余年，声名塞天。”习之云：“建武以还，<br>文卑质丧。气萎体败，剽剥不让。拨去其华，得其本根。包刘越嬴，并武同殷。<br>《六经》之风，绝而复新。学者有归，大变于文。”又云：“公每以为自杨雄之<br>后，作者不出，其所为文，未尝效前人之言而固与之并，后进之士有志于古文者，<br>莫不视以为法。”皇甫云：“先生之作，无圆无方，主是归工，抉经之心，执圣<br>之权，尚友作者，跂邪抵异，以扶孔子，存皇之极。茹古涵今，无有端涯。鲸铿<br>春丽，惊耀天下。栗密窈眇，章妥句适。精能之至，鬼入神出。姬氏以来，一人<br>而已。”又云：“属文意语天出，业孔子、孟轲而侈其文，焯焯烈烈，为唐之章。”<br>又云：“如长江秋注，千里一道，然施于灌激，或爽于用。”此论似为不知公者。<br>汉之语云：“诡然而蛟龙翔，蔚然而虎凤跃，锵然而韶钧鸣，日光玉洁，周情孔<br>思，千态万貌，卒泽于道德仁义，炳如也。”是四人者，所以推高韩公，可谓尽<br>矣。及东坡之碑一出，而后众说尽废。其略云：匹夫而为百世师，一言而为天下<br>法，是皆有以参天地之化，关盛衰之运。自东汉以来，道丧文弊，历唐贞观开元<br>而不能救，独公谈笑而麾之，天下靡然从公，复归于正。文起八代之衰，道济天<br>下之溺，岂非参天地而独存者乎？骑龙白云之诗，蹈厉发越，直到《雅》、《颂》，<br>所谓若捕龙蛇、搏虎豹者，大哉言乎！<br>○治生从宦<br>韩诗曰：“居闲食不足，从仕力难任。两事皆害性，一生常苦心。”然治生<br>从宦，自是两涂，未尝有兼得者。张释之以赀为郎，十年不得调，曰：久官减兄<br>仲之产，不遂。欲免归。司马相如亦以赀为郎，因病免，家贫无以自业，至从故<br>人于临邛，及归成都，家徒四壁立而已。<br>○真宗末年<br>真宗末年属疾，每视朝不多语言，命令间或不能周审，前辈杂传记多以为权<br>臣矫制，而非也。钱文僖在翰林，有天禧四年《笔录》，纪逐日琐细家事，及一<br>时奏对，并它所闻之语，今略载于此。寇莱公罢相之夕，钱公当制，上问：“与<br>何官得？”钱奏云：“王钦若近出，除太子太保。”上曰：“近上是甚？”云：<br>“太子太傅。”上曰：“与太子太傅。”又云：“更与一优礼。”钱奏但请封国<br>公而已。时枢密有五员，而中书只参政李迪一人，后月余，召学士杨大年，宣云：<br>“冯拯与吏书，李迪吏侍。”更无它言。杨奏：“若只转官，合中书命词，唯枢<br>密使、平章事，却学士院降制。”上云：“与枢密使、平章事。”杨亦忧虑，而<br>不复审，退而草制，以迪为吏部侍郎、集贤相，拯为枢密相。又四日，召知制诰<br>晏殊，殊退，乃召钱。上问：“冯拯如何商量？”钱奏：“外论甚美，只为密院<br>却有三员正使，三员副使，中书依旧一员，以此外人疑讶。”上云：“如何安排？”<br>钱奏：“若却令拯入中书，即是彰昨来错误，但于曹利用、丁谓中选一人过中书，<br>即并不妨事。”上云：“谁得？”钱奏：“丁谓是文官，合入中书。”上云：<br>“入中书。”遂奏授同平章事。又奏兼玉清宫使，又奏兼昭文国史，又乞加曹利<br>用平章事。上云：“与平章事。”案此际大除拜，本真宗启其端，至于移改曲折，<br>则其柄乃系词臣，可以舞文容奸，不之觉也。寇公免相四十日，周怀政之事方作，<br>温公《记闻》，苏子由《龙川志》，范蜀公《东斋记事》，皆误以为因怀政而罢，<br>非也。予尝以《钱录》示李褷，褷采取之，又误以召晏公为寇罢之夕，亦非也。<br><hr>
