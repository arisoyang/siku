<h4>《子部·容斋随笔·卷十二（十八则）》<b class="x">作者：洪迈</b></h4>
<br>○利涉大川<br>《易》卦辞称“利涉大川”者七，不“利涉”者一。爻辞称“利涉”者二，<br>“用涉”者一，“不可涉”者一。《需》、《讼》、《未济》，指《坎》体而言。<br>《益》、《中孚》，指《巽》体而言。《涣》指《坎》、《巽》而言。盖《坎》<br>为水，有大川之象。而《巽》为木，木可为舟楫以济川。故《益》之彖曰“木道<br>乃行”，《中孚》之彖曰“乘木舟虚”，《涣》之彖曰“乘木有功”。又舟楫之<br>利，实取诸《涣》，正合二体以取象也。《谦》、《蛊》则中爻有《坎》，《同<br>人》、《大畜》则中爻有《巽》、《颐》之反，对《大过》，方有《巽》体，五<br>去之远，所以言“不可涉”，上则变而之对卦，故“利涉”云。<br>○光武弃冯衍<br>汉室中兴，固皆光武之功，然更始既即天子位，光武受其爵秩，北面为臣矣，<br>及平王郎，定河北，诏令罢兵，辞不受召，于是始贰焉。更始方困于赤眉，而光<br>武杀其将谢躬、苗曾，取洛阳，下河东，翻为腹心之疾。后世以成败论人，故不<br>复议。予谓光武知更始不材，必败大业，逆取顺守，尚为有辞。彼鲍永、冯衍，<br>始坚守并州，不肯降下，闻更始已亡，乃罢兵来归，曰：“诚惭以其众幸富贵。”<br>其忠义之节，凛然可称。光武不能显而用之，闻其言而不悦。永后以它立功见用，<br>而衍终身摈斥，群臣亦无为之言者，吁可叹哉！<br>○恭显议萧望之<br>弘恭、石显议置萧望之于牢狱，汉元帝知其不肯就吏，而讫可其奏，望之果<br>自杀，帝召显等责问以议不详，皆免冠谢，乃已。王氏五侯奢亻替，成帝内衔之，<br>一旦赫怒，诏尚书奏诛薄昭故事，然特欲恐之，实无意诛也。窦宪恃宫掖声势，<br>夺公主园，章帝切责，有孤雏腐鼠之比，然竟不绳其罪。三君之失政，前史固深<br>讥之矣。司马公谓元帝始疑望之不肯就狱，恭、显以为必无忧，其欺既明，终不<br>能治，可谓易欺而难寤也。予谓师傅大臣进退罪否，人主当决之于心，何为谋及<br>宦者？且望之先时已尝下廷尉矣，使其甘于再辱，忍耻对吏，将遂以恭、显之议<br>为是耶！望之死与不死，不必论也。成帝委政外家，先汉颠覆，章帝仁柔无断，<br>后汉遂衰，皆无足责。<br>○晁错张汤<br>晁错为内史，言事辄听，幸倾九卿，及为御史大夫，权任出丞相右。张汤为<br>御史，每朝奏事，国家用日旰，丞相取充位，天下事皆决汤。萧望之为御史，意<br>轻丞相，遇之无礼。三人者贤否虽不同，然均为非谊，各以它事至死，抑有以致<br>之邪！<br>○逸诗书<br>逸《书》、逸《诗》，虽篇名或存，既亡其辞，则其义不复可考。而孔安国<br>注《尚书》，杜预注《左传》，必欲强为之说。《书》“汩作”注云“言其治民<br>之功。”“咎单作《明居》”注云“咎单，主土地之官。作《明居》，民法。”<br>《左传》“国子赋辔之柔矣”注云“义取宽政，以安诸侯，若柔辔之御刚马。”<br>如此之类。予顷教授福州日，林之奇少颖为《书》学谕，讲“帝釐下土”数语，<br>曰：“知之为知之，《尧典》、《舜典》之所以可言也。不知为不知，《九共》<br>《稿饫》，略之可也。”其说最纯明可喜，林君有《书解》行于世，而不载此语，<br>故为表出之。<br>○刑罚四卦<br>《易》六十四卦，而以刑罚之事著于大象者凡四焉。《噬嗑》曰“先王以明<br>罚敕法”，《丰》曰“君子以折狱致刑”，《贲》曰“君子以明庶政，无敢折狱”，<br>《旅》曰“君子以明慎用刑而不留狱”。《噬嗑》、《旅》上卦为《离》《丰》、<br>《贲》，下卦为《离》。离，明也。圣人知刑狱为人司命，故设卦观象，必以文<br>明为主，而后世付之文法俗吏，何邪？<br>○巽为鱼<br>《易》中所言鱼，皆指《巽》也。《姤》卦《巽》下《乾》上，故九二有<br>鱼，九四无鱼。《井》内卦为《巽》，故二有射鲋之象。《中孚》外卦为《巽》，<br>故曰“豚鱼吉”。《剥》卦五阴而一阳。方一阴自下生，变《乾》为《姤》，<br>其下三爻乃《巽》体也。二阴生而为《遁》，则六二、九三、九四乃《巽》体。<br>三阴生而为《否》，则六三、九四、九五乃《巽》体。四阴生而为《观》，则上<br>三爻乃《巽》体。至五阴为《剥》，则《巽》始亡。故六五之爻辞曰“贯鱼”，<br>盖指下四爻皆从《巽》来，如鱼骈头而贯也。或曰《说》卦不言“《巽》为鱼”，<br>今何以知之？曰，以类而知之。说卦所不该者多矣，如“长子”、“长女”、<br>“中女”、“少女”见于《震》、《巽》、《离》、《兑》中，而《坎》、《艮》<br>之下，不言“为中男”、“为少男”之类，它可推也。<br>○三省长官<br>中书、尚书令在西汉时为少府官属，与大官、汤官、上林诸令品秩略等，侍<br>中但为加官，在东汉亦属少府，而秩稍增，尚书令为千石，然铜印墨绶，虽居几<br>要，而去公卿甚远，至或出为县令。魏、晋以来，浸以华重，唐初遂为三省长官，<br>居真宰相之任，犹列三品。大历中乃升正二品。入国朝，其位益尊，叙班至在太<br>师之上，然只以为亲王及使相兼官，无单拜者。见任宰相带侍中者才五人：范鲁<br>公质、赵韩王普、丁晋公谓、冯魏公拯、韩魏王琦。尚书令又最贵，除宗王外，<br>不以假人。赵韩王、韩魏王始赠真令，韩公官止司徒，及赠尚令，乃诏自今更不<br>加赠，盖不欲以三师之官，赘其称也。政和初，蔡京改侍中、中书令为左辅、右<br>弼，而不置尚书令，以为太宗皇帝曾任此官。殊不知乃唐之太宗为之，故郭子仪<br>不敢拜，非本朝也。<br>○王珪李靖<br>杜子美《送重表侄王评事》诗云：“我之曾老姑，尔之高祖母。尔祖未显时，<br>归为尚书妇。隋朝大业末，房杜俱交友。长者来在门，荒年自糊口。家贫无供给，<br>客位但箕帚。俄顷羞颇珍，寂寥人散后（云云）。”“上云天下乱，宜与英俊厚。<br>向窃窥数公，经纶亦俱有。次问最少年，虬髯十八九。子等成大名，皆因此人手。<br>下云风云合，龙虎一吟吼。愿展丈夫雄，得辞儿女丑。秦王时在坐，真气惊户牖。<br>及乎贞观初，尚书践台斗。夫人常肩舆，上殿称万寿。至尊均嫂叔，盛事垂不朽。”<br>观此诗，疑指王珪。珪相唐太宗，赠礼部尚书。然细考其事，大不与史合。蔡绦<br>诗话引《唐书·列女传》云：“珪母卢氏，识房、杜必贵。”质之此诗，则珪母<br>乃杜氏也。《桐江诗话》云：“不特不姓卢，乃珪之妻，非母也。”予案《唐·<br>列女传》元无此事，珪传末只云：“始隐居时，与房玄龄、杜如晦善，二人过其<br>家，母李窥之，知其必贵。”蔡说妄云有传，又误以李为卢，皆不足辨。但唐高<br>祖在位日，太子建成与秦王不睦，以权相倾。珪为太子中允，说建成曰：“秦王<br>功盖天下，中外归心，殿下但以长年，位居东宫，无大功以镇服海内，今刘黑闼<br>散亡之余，宜自击之，以取功名。”建成乃请行。其后杨文幹之事起，高祖责以<br>兄弟不睦，归罪珪等而流之。太宗即位，乃召还任用。久之，宴近臣于丹霄殿，<br>长孙无忌曰：“王珪、魏征，昔为仇雠，不谓今日得同此宴。”上曰：“珪、征<br>尽心所事，我故用之。”然则珪与太宗，非素交明矣。《唐书》载李氏事，亦采<br>之小说，恐未必然，而杜公称其祖姑事，不应不实。且太宗时宰相，别无姓王者，<br>真不可晓也。<br>又有杜光庭《虬须客传》云，隋炀帝幸江都，命杨素留守西京，李靖以布衣<br>往谒，窃其一妓，道遇异人，与俱至太原，因刘文静以见州将之子，言其真英主，<br>倾家资与靖，使助创业之举，即太宗也。按史载唐公击突厥，靖察有非常志，自<br>囚上急变。后高祖定京师，将斩之而止，必无先识太宗之事。且炀帝在江都时，<br>杨素死已十余年矣。此一传，大抵皆妄云。<br>○虎夔藩<br>黄鲁直《宿舒州太湖观音院》诗云：“汲烹寒泉窟，伐烛古松根。相戒莫浪<br>出，月黑虎夔藩。”夔字甚新，其意盖言抵触之义，而莫究所出。惟杜工部《课<br>伐木》诗序云：“课隶人入谷斩阴木，晨征暮返，我有藩篱，是缺是补，旅次于<br>小安。山有虎，知禁。若恃爪牙之利，必昏黑鯺突。夔人屋壁，列树白桃，镘焉<br>墙，实以竹，示式遏。为与虎近，混沦乎无良宾客。”其诗句有云：“藉汝跨小<br>篱，乳兽待人肉。虎穴连里闾，久客惧所触。”乃知鲁直用此序中语。然杜公在<br>夔府所作诗，所谓“夔人”者，述其土俗耳，本无抵触之义，鲁直盖误用之。<br>又《寺斋睡起》绝句云：“人言九事八为律，傥有江船吾欲东。”按《王父<br>偃传》：“上书言九事，其八事为律令，一事谏伐匈奴”，谓八事为律令而言，<br>则“为”字当作去声读，今鲁直似以为平声，恐亦误也。<br>○曹操用人<br>曹操为汉鬼蜮，君子所不道，然知人善任使，实后世之所难及。荀彧、荀攸、<br>郭嘉皆腹心谋臣，共济大事，无待赞说。其余智效一官，权分一郡，无小无大，<br>卓然皆称其职。恐关中诸将为害，则属司隶校尉钟繇以西事，而马腾、韩遂遣子<br>入侍。当天下乱离，诸军乏食，则以枣祗，任峻建立屯田，而军国饶嵒，遂芟群<br>雄。欲复盐官之利，则使卫觊镇抚关中，而诸将服。河东未定，以杜畿为太守，<br>而卫固、范先束手禽戮。并州初平，以梁习为刺史，而边境肃清。扬州陷于孙权，<br>独有九江一郡，付之刘馥而恩化大行。冯翊困于鄜盗，付之郑浑而民安寇灭。代<br>郡三单于，恃力骄恣，裴潜单车之郡，而单于慑服。方得汉中，命杜袭督留事，<br>而百姓自乐，出徙于洛、邺者至八万口。方得马超之兵，闻当发徙，惊骇欲变，<br>命赵俨为护军，而相率还降，致于东方者亦二万口。凡此十者，其为利岂不大哉！<br>张辽走孙权于合肥，郭淮拒蜀军于阳平，徐晃却关羽于樊，皆以少制众，分方面<br>忧。操无敌于建安之时，非幸也。<br>○汉士择所从<br>汉自中平黄巾之乱，天下震扰，士大夫莫不择所从，以为全身远害之计，然<br>非豪杰不能也。荀彧少时，以颍川四战之地，劝父老亟避之，乡人多怀土不能去，<br>彧独率宗族往冀州，袁绍待以上宾之礼，彧度绍终不能定大业，去而从曹操，其<br>乡人留者，多为贼所杀。袁绍遣使迎汝南士大夫，和洽独往荆州，刘表以上客待<br>之。洽曰：“所以不从本初，避争地也。昏世之主，不可黩近，久而不去，谗慝<br>将兴。”遂南之武陵，其留者多为表所害。曹操牧兖州，陈留太守张邈与之亲友。<br>郡士高柔独以为邈必乘间为变，率乡人欲避之，众皆以曹、张相亲，不然其言。<br>柔举宗适河北，邈果叛操。郭嘉初见袁绍，谓其谋臣辛评等曰：“智者审于量主，<br>袁公多端寡要，好谋无决，难与共济大难，吾将更举以求主，子盍去乎？”评等<br>曰：“袁氏今最强，去将何之？”嘉不复言，遂去依曹操。操召见，与论天下事，<br>出曰：“真吾主也。”杜袭、赵俨、繁钦避乱荆州，钦数见奇于表，袭曰：“所<br>以俱来者，欲全身以待时耳。子若见能不已，非吾徒也。”及天子都许，俨曰：<br>“曹镇东必能济华夏，吾知归矣。”遂诣操。河间邢颙在无终，闻操定冀州，谓<br>田畴曰：“闻曹公法令严，民厌乱矣，乱极则平，请以身先。”遂装还乡里。畴<br>曰：“颙，天民之先觉者也。”孙策定丹阳，吕范请暂领都督，策曰：“子衡已<br>有大众，岂宜复屈小职！”范曰：“今舍本土而托将军者，欲济世务也，譬犹同<br>舟涉海，一事不牢，即俱受其败，此亦范计，非但将军也。”策从之。周瑜闻策<br>声问，便推结分好，及策卒权立，瑜谓权可与共成大业，遂委心服事焉。诸葛亮<br>在襄阳，刘表不能起，一见刘备，事之不疑。此诸人识见如是，安得困于乱世哉！<br>○刘公荣<br>王戎诣阮籍，时兖州刺史刘昶字公荣在坐，阮谓王曰：“偶有二斗美酒，当<br>与君共饮。彼公荣者无预焉。”二人交觞酬酢，公荣遂不得一杯，而言语谈戏，<br>三人无异。或有问之者，阮曰：“胜公荣者，不得不与饮酒，不如公荣者，不可<br>不与饮酒，唯公荣可不与饮酒。”此事见戎传，而《世说》为详。又一事云，公<br>荣与人饮酒，杂秽非类，人或讥之，答曰：“胜公荣者，不可不与饮，不如公荣<br>者，亦不可不与饮，是公荣辈者，又不可不与饮，故终日共饮而醉。”二者稍不<br>同。公荣待客如是，费酒多矣，顾不蒙一杯于人乎？东坡诗云：“未许低头拜东<br>野，徒言共饮胜公荣。”盖用前事也。<br>○元丰官制<br>元丰官制初成，欲以司马公为御史大夫，又将俟建储时，以公及吕申公为保<br>傅。元祐初，起文潞公于既老，议处以侍中、中书令，为言者所攻，乃改平章军<br>国重事。自后习以为制，不复除此等官，以谓前无故事，其实不然也。绍兴二十<br>五年，中批右正言张扶除太常卿，执政言自来太常不置卿，遂改宗正，复言之，<br>乃以为国子祭酒。近岁除莫济秘书监，济辞避累日，然后就职。已而李褷、陈綍、<br>郑丙皆为之，均曰：“职事官，何不可除之有？”<br>○耳馀袁刘<br>张耳、陈馀少时为刎颈交，其后争权，相与致死地而不厌，盖势利之极，其<br>究必然。韩馥举冀州以迎袁绍，而终以惧死。刘璋开门延刘备，坐失益州。翟让<br>提兵授李密，而举族不免。尔朱兆以六镇之众付高欢，而卒毙于欢手。绍、密、<br>欢忘其所自，不足深责。孰谓玄德之长者而忍为此邪？<br>○周汉存国<br>周之初，诸侯千八百国，至王赧之亡，所存者才八国耳，七战国与卫也。然<br>赵、韩、魏分晋而立，齐田氏代姜而兴，其有土各不及二百年，俱非旧邦。秦始<br>皇乃吕氏子，楚幽王乃黄氏子，所谓嬴、芊之先，当不歆非类。然则惟燕、卫二<br>姬姓存，而卫至胡亥世乃绝，若以为召公、康叔之德，则周公岂不及乎！汉列侯<br>八百余人，及光武而存者，平阳、建平、富平三侯耳。建平以先降梁王，永夺国。<br>平阳为曹参之后，富平为张安世之后，参犹有创业之功，若安世则汤子也，史称<br>其推贤扬善，固宜有后，然轻重其心，杀人亦多矣，独无余殃乎！汉侯之在王莽<br>朝皆不夺国，光武乃但许宗室复故，余皆除之，虽幹侯亦不绍封，不知曹、张两<br>侯，何以能独全也？<br>○曹操杀杨修<br>曹操杀杨修之后，见其父彪，问曰：“公何瘦之甚？”对曰：“愧无日磾先<br>见之明，犹怀老牛舐犊之爱。”操为之改容。《古文苑》载操与彪书，数修之罪，<br>以为恃豪父之势，每不与吾同怀，将延足下尊门大累，便令刑之。且赠彪锦裘二<br>领，八节角桃杖一枝，青牸牛二头，八百里骅骝马一匹，四望通幰七香车一乘，<br>驱使二人。又遗其妻裘、靴、有心青衣二人，钱绢甚厚。卞夫人亦与袁夫人书云：<br>“贤郎有盖世文才，阖门钦敬，明公性急，辄行军法。”以衣服、文绢、房子官<br>锦、香车送之。彪及袁夫人皆答书引愆致谢。是时汉室将亡，政在曹氏，袁公四<br>世宰相，为汉宗臣，固操之所忌，彪之不死其手，幸矣。呜呼危哉！<br>○古人重国体<br>古人为邦以国体为急，初无小大强弱之异也。其所以自待，及以之待人，亦<br>莫不然。故执言修辞，非贤大夫不能尽。楚申舟不假道于宋而聘齐，宋华元止之，<br>曰：“过我而不假道，鄙我也。鄙我，亡也。杀其使者，必伐我。伐我，亦亡也。<br>亡，一也。”乃杀之。及楚子围宋既急，犹曰：“城下之盟，有以国毙，不能从<br>也。”郑三卿为盗所杀，余盗在宋，郑人纳赂以请之。师慧曰：“以千乘之相，<br>易絪乐之濛，宋无人焉故也。”子罕闻之，固请而归其赂。晋韩宣子有环在郑商，<br>谒诸郑伯，子产弗与，曰：“大国之求，无礼以斥之，何餍之有？吾且为鄙邑，<br>则失位矣。若大国令而共无艺，郑鄙邑也，亦弗为也。”晋合诸侯于平丘，子产<br>争贡赋之次，子大叔咎之。子产曰：“国不竞亦陵，何国之为！”郑驷偃娶于晋，<br>偃卒，郑人舍其子而立其弟，晋人来问，子产对客曰：“若寡君之二三臣，其即<br>世者，晋大夫而专制其位，是晋之县鄙也，何国之为！”楚囚郑印堇父，献于秦，<br>郑以货请之。子产曰：“不获。受楚之功，而取货于郑，不可谓国，秦不其然。<br>若曰郑国微君之惠，楚师其犹在敝邑之城下。”弗从，秦人不予。更币，从子产<br>而后获之。读此数事，知春秋列国各数百年，其必有道矣。<br><hr>
