<h4>《子部·容斋随笔·卷十五（十九则）》<b class="x">作者：洪迈</b></h4>
<br>○张文潜哦苏杜诗<br>“溪回松风长，苍鼠窜古瓦。不知何王殿，遗缔绝壁下。阴房鬼火青，坏道<br>哀湍泻。万籁真笙竽，秋色正萧洒。美人为黄土，况乃粉黛假。当时侍金舆，故<br>物独石马。忧来藉草坐，浩歌泪盈把。冉冉征途间，谁是长年者？”此老杜《玉<br>华宫诗》也。张文潜暮年在宛丘，何大圭方弱冠，往谒之，凡三日，见其吟哦此<br>诗不绝口，大圭请其故。曰：“此章乃《风》、《雅》鼓吹，未易为子言。”大<br>圭曰：“先生所赋，何必减此？”曰：“平生极力模写，仅有一篇稍似之，然未<br>可同日语。”遂诵其《离黄州诗》，偶同此韵，曰：“扁舟发孤城，挥手谢送者。<br>山回地势卷，天豁江面泻。中流望赤壁，石脚插水下。昏昏烟雾岭，历历渔樵舍。<br>居夷实三载，邻里通假借。别之岂无情，老泪为一洒。篙工起鸣鼓，轻橹健于马。<br>聊为过江宿，寂寂樊山夜。”此其音响节奏，固似之矣，读之可默谕也。又好诵<br>东坡《梨花》绝句，所谓“梨花淡白柳深青，柳絮飞时花满城。惆怅东栏一株雪，<br>人生看得几清明”者，每吟一过，必击节赏叹不能已，文潜盖有省于此云。<br>○任安田仁<br>任安、田仁，皆汉武帝时能臣也，而《汉史》载其事甚略，褚先生曰：“两<br>人俱为卫将军舍人，家监使养恶啮马。仁曰：‘不知人哉家监也！’安曰：‘将<br>军尚不知人，何乃家监也！’后有诏募择卫将军舍人以为郎。会贤大夫赵禹来，<br>悉召舍人百余人，以次问之，得田仁、任安，曰：‘独此两人可耳，余无可用者。’<br>将军上籍以闻。诏召此二人，帝遂用之。仁刺举三河时，河南、河内太守皆杜周<br>子弟，河东太守石丞相子孙，仁已刺三河，皆下吏诛死。”观此事，可见武帝求<br>才不遗微贱，得人之盛，诚非后世所及。然班史言：“霍去病既贵，卫青故人门<br>下多去事之，唯任安不肯去。”又言：“卫将军进言仁为郎中。”与褚先生所书<br>为不同。《杜周传》云：“两子夹河为郡守，治皆酷暴。”亦不书其所终，皆阙<br>文也。<br>○杜延年杜钦<br>《前汉书》称：杜延年本大将军霍光吏，光持刑罚严，延年辅之以宽，论议<br>持平，合和朝廷。杜钦在王凤莫府，救解冯野王、王尊之罪过，当世善政多出于<br>钦。予谓光以侯史吴之事，一朝杀九卿三人，延年不能谏。王章言王凤之过，天<br>子感寤，欲退凤，钦令凤上疏谢罪。上不忍废凤，凤欲遂退，钦说之而止。章死，<br>众庶冤之，钦复说凤，以为：“天下不知章实有罪，而以为坐言事，宜因章事举<br>直言极谏，使天下咸知主上圣明，不以言罪下。若此，则流言消释矣。”凤白，<br>行其策。夫新莽盗国权舆于凤，凤且退而复止，皆钦之谋。若钦者，盖汉之贼也，<br>而谓当世善政出其手，岂不缪哉？<br>○范晔作史<br>范晔在狱中，与诸甥侄书曰：“吾既造《后汉》，详观古今著述及评论，殆<br>少可意者。班氏最有高名，既任情无例，不可甲乙，唯志可推耳。博赡可不及之，<br>整理未必愧也。吾杂传论，皆有精意深旨。至于《循吏》以下及六夷诸序论，笔<br>势纵放，实天下之奇作。其中合者，往往不减《过秦篇》。尝共比方班氏所作，<br>非但不愧之而已。赞自是吾文之杰思，殆无一字空设，奇变不穷，同合异体，乃<br>自不知所以称之。此书行，故应有赏音者。自古体大而思精，未有此也。”晔之<br>高自夸诩如此。至以谓过班固，固岂可过哉？晔所著序论，了无可取，列传如邓<br>禹、窦融、马援、班超、郭泰诸篇者，盖亦有数也。人苦不自知，可发千载一笑。<br>○唐诗人有名不显者<br>《温公诗话》云：“唐之中叶，文章特盛，其姓名湮没不传于世者甚众，如：<br>河中府鹳雀楼有王之奂、畅诸二诗。二人皆当时所不数，而后人擅诗名者，岂能<br>及之哉！”予观《少陵集》中所载韦迢、郭受诗，少陵酬答，至有“新诗锦不如”，<br>“自得随珠觉夜明”之语，则二人诗名可知矣，然非编之《杜集》，几于无传焉。<br>又有严惲《惜花》一绝云：“春光冉冉归何处，更向花前把一杯。尽日问花花不<br>语，为谁零落为谁开？”前人多不知谁作，乃见于皮陆《唱和集》中。大率唐人<br>多工诗，虽小说戏剧，鬼物假托，莫不宛转有思致，不必颛门名家而后可称也。<br>○苏子由诗<br>苏子由《南窗诗》云：“京城三日雪，雪尽泥方深。闭门谢还往，不闻车马<br>音。西斋书帙乱，南窗朝日升。展转守床榻，欲起复不能。开户失琼玉，满阶松<br>竹阴。故人远方来，疑我何苦心。疏拙自当尔，有酒聊共斟。”此其少年时所作<br>也。东坡好书之，以为人间当有数百本，盖闲淡简远，得味外之味云。<br>○呼君为尔汝<br>东坡云：“凡人相与号呼者，贵之则曰公，贤之则曰君，自其下则尔汝之。<br>虽王公之贵，天下貌畏而心不服，则进而君公，退而尔汝者多矣。”予谓此论特<br>后世之俗如是尔，古之人心口一致，事从其真，虽君臣父子之间，出口而言，不<br>复顾忌，观《诗》、《书》所载可知矣。箕子陈《洪范》，对武王而汝之。《金<br>縢》策祝，周公所以告大王、王季、文王三世祖考也，而呼之曰尔三王，自称曰<br>予。至云尔之许我，我其以璧与珪，归俟尔命，尔不许我，我乃屏璧与珪。”殆<br>近乎相质责而邀索也。《天保》报上之诗曰：“天保定尔，俾尔戩穀”，《鸑宫》<br>颂君之诗曰：“俾尔富而昌”，“俾尔昌而炽”，及《节南山》、《正月》、<br>《板荡》、《卷阿》、《既醉》、《瞻卬》诸诗，皆呼王为尔。《大明》曰“上<br>帝临女”，指武王也。《民劳》曰“王欲玉女”，指厉王也。至或称为小子，虽<br>幽、厉之君，亦受之而不怒。呜呼！三代之风俗，可复见乎？晋武公请命乎天子，<br>其大夫赋《无衣》，所谓“不如子之衣”，亦指周王也。<br>○世事不可料<br>秦始皇并六国，一天下，东游会稽，度浙江，扌间然谓子孙帝王万世之固，<br>不知项籍已纵观其旁，刘季起喟然之叹于咸阳矣。曹操芟夷群雄，遂定海内，身<br>为汉相，日夜窥伺龟鼎，不知司马懿已入莫府矣。梁武帝杀东昏侯，覆齐祚，而<br>侯景以是年生于漠北。唐太宗杀建成、元吉，遂登天位，而武后已生于并州。宣<br>宗之世，无故而复河、陇，戎狄既衰，藩镇顺命，而朱温生矣。是岂智力谋虑所<br>可为哉？<br>○蔡君谟帖语<br>韩献肃公守成都时，蔡君谟与之书曰：“襄启：岁行甫新，鲁钝之资日益衰<br>老。虽勉就职务，其于精力不堪劳苦。念君之生，相距旬日，如闻年来补治有方，<br>当愈强健，果如何哉？襄于京居，尚留少时，伫君还轸，伸眉一笑，倾怀之极。<br>今因樊都官西行，奉书问动靖，不一一。襄上子华端明阁下。”此帖语简而情厚，<br>初无寒温之问，寝食之祝，讲德之佞也。今风俗日以媮薄，士大夫之獧浮者，<br>于尺牍之间，益出新巧，习贯自然，虽有先达笃实之贤，亦不敢自拔以速嘲骂。<br>每诒书多至十数纸，必系衔，相与之际，悉忘其真，言语不情，诚意扫地。相呼<br>不以字，而云某丈，僣紊官称，无复差等，观此其少愧乎！忆二纪之前，予在馆<br>中，见曾监吉甫与人书，独不作札子，且以字呼同舍，同舍因相约云：“曾公前<br>辈可尊，是宜曰丈，余人自今各以字行，其过误者罚一直。”行之几月，从官郎<br>省，欣然皆欲一变，而有欲败此议者，载酒饮同舍，乞仍旧。于是从约皆解，遂<br>不可复革，可为一叹。<br>○孔氏野史<br>世传孔毅甫《野史》一卷，凡四十事，予得其书于清江刘靖之所，载赵清献<br>为青城宰，挈散乐妓以归，为邑尉追还，大恸且怒，又因与妻忿争，由此惑志。<br>文潞公守太原，辟司马温公为通判，夫人生日，温公献小词，为都漕唐子方峻责。<br>欧阳永叔、谢希深、田元均、尹师鲁在河南，携官妓游龙门，半月不返，留守钱<br>思公作简招之，亦不答。范文正与京东人石曼卿、刘潜之类相结以取名，服中上<br>万言书，甚非言不文之义。苏子瞻被命作《储祥宫记》，大貂陈衍幹当宫事，得<br>旨置酒与苏高会，苏阴使人发，御史董敦逸即有章疏，遂堕计中。又云子瞻四六<br>表章不成文字。其它如潞公、范忠宣、吕汲公、吴冲卿、傅献简诸公，皆不免讥<br>议。予谓决非毅甫所作，盖魏泰《碧云狖》之流耳。温公自用庞颍公辟，不与潞<br>公、子方同时，其谬妄不待攻也。靖之乃原甫曾孙，佳士也，而跋是书云：“孔<br>氏兄弟曾大父行也，思其人欲闻其言久矣，故录而藏之。”汪圣锡亦书其后，但<br>记上官彦衡一事，岂弗深考云。<br>○有若<br>《史记·有若传》云：“孔子没，弟子以若状似孔子，立以为师。他日，进<br>问曰：‘昔夫子当行，使弟子持雨具，已而果雨。弟子问何以知之，夫子曰，<br>《诗》不云乎？月离于毕，俾滂沱矣。昨暮月不宿毕乎？他日，月宿毕，竟不雨。<br>商瞿年长无子，孔子曰瞿年四十后当有五丈夫子。已而果然。敢问何以知此？’<br>有若无以应。弟子起曰：‘有子避之，此非子之座也！’”予谓此两事殆近于星<br>历卜祝之学，何足以为圣人，而谓孔子言之乎？有若不能知，何所加损，而弟子<br>遽以是斥退之乎？孟子称“子夏、子张、子游，以若似圣人，欲以所事孔子事之，<br>曾子不可”，但言“江、汉秋阳不可尚”而已，未尝深诋也。《论语》记诸善言，<br>以有子之言为第二章，在曾子之前，使有避坐之事，弟子肯如是哉？《檀弓》载<br>有子闻曾子“丧欲速贫，死欲速朽”两语，以为“非君子之言”，又以为“夫子<br>有为言之”。子游曰：“甚哉！有子之言似夫子也。”则其为门弟子所敬久矣，<br>太史公之书，于是为失矣。且门人所传者道也，岂应以状貌之似而师之邪？世所<br>图七十二贤画象，其画有若遂与孔子略等，此又可笑也。<br>○张天觉为人<br>张天觉为人贤否，士大夫或不详知。方大观、政和间，时名甚著，多以忠直<br>许之。盖其作相适承蔡京之后，京弄国为奸，天下共疾，小变其政，便足以致誉，<br>饥者易为食，故蒙贤者之名，靖康初政，遂与司马公、范文正同被褒典。予以其<br>实考之，彼直奸人之雄尔。其外孙何麒作家传云：“为熙宁御史，则逐于熙宁；<br>为元祐廷臣，则逐于元祐；为绍圣谏官，则逐于绍圣；为崇宁大臣，则逐于崇宁；<br>为大观宰相，则逐于政和。”其迹是矣，而实不然。为御史时，以断狱失当，为<br>密院所治，遂摭博州事以报之，三枢密皆乞去，故坐贬。为谏官时，首攻内侍陈<br>衍以摇宣仁，至比之于吕、武。乞追夺司马公、吕申公赠谥，仆碑毁楼。论文潞<br>公背负国恩，吕汲公动摇先烈。辩吕惠卿、蔡确无罪。后以交通颍昌富民盖渐故，<br>又贬。元符末，除中书舍人，谢表历诋元祐诸贤，云：“当元祐之八九年，擢党<br>人之二十辈。”及在相位，乃以与郭天信交结而去耳。平生言行如此，而得美誉，<br>则以蔡京不相能之故。然皆章子厚门下客，其始非不同也。京拜相之词，天觉所<br>作，是以得执政云。<br>○为文论事<br>为文论事，当反复致志，救首救尾，则事词章著，览者可以立决。陈汤斩郅<br>支而功未录，刘向上疏论之，首言：“周方叔、吉甫诛猃狁。”次言：“齐桓公<br>有灭项之罪，君子以功覆过。李广利靡亿万之费，捐五万之师，廑获宛王之首，<br>孝武不录其过，封为列侯。”末言：“常惠随欲击之乌孙，郑吉迎自来之日逐，<br>皆裂土受爵。”然后极言：“今康居国强于大宛，郅支之号，重于宛王，杀使者<br>罪甚于留马，而不烦汉士，不费斗粮，比于贰师，功德百之。”又曰：“言威武<br>勤劳则大于方叔、吉甫，列功覆过则优于齐桓、贰师，近事之功则高于安远、长<br>罗，而大功未著，小恶数布，臣窃痛之！”于是天子乃下诏议封。盖其一疏抑扬<br>援证，明白如此，故以丞相匡衡、中书石显，出力沮害，竟不能夺。不然，衡、<br>显之议，岂区区一故九卿所能亢哉！<br>○连昌宫词<br>元微之、白乐天，在唐元和、长庆间齐名。其赋咏天宝时事，《连昌宫词》、<br>《长恨歌》皆脍炙人口，使读之者情性荡摇，如身生其时，亲见其事，殆未易以<br>优劣论也。然《长恨歌》不过述明皇追怆贵妃始末，无它激扬，不若《连昌词》<br>有监戒规讽之意，如云：“姚崇、宋景作相公，劝谏上皇言语切。长官清平太守<br>好，拣选皆言由相公。开元之末姚、宋死，朝廷渐渐由妃子。禄山宫里养作儿，<br>虢国门前闹如市。弄权宰相不记名，依俙忆得杨与李。庙谟颠倒四海摇，五十<br>年来作疮痏。”其末章及官军讨淮西，乞“庙谋休用兵”之语，盖元和十一、二<br>年间所作，殊得风人之旨，非《长恨》比云。<br>○二士共谈<br>《维摩诘经》言，文殊从佛所将诣维摩文室问疾，菩萨随之者以万亿计，曰：<br>“二士共谈，必说妙法。”予观杜少陵寄李太白诗云：“何时一尊酒，重与细论<br>文。”使二公真践此言，时得洒埽撰杖屦于其侧，所谓不二法门，不传之妙，启<br>聪击蒙，出肤寸之泽以润千里者，可胜道哉！<br>○张子韶祭文<br>先公自领外徙宜春，没于保昌，道出南安，时犹未闻桧相之死。张子韶先生<br>来致祭，其文但云：“维某年月日具官某，谨以清酌之奠昭告于某官之灵，呜呼<br>哀哉，伏惟尚飨！”其情旨哀怆，乃过于词，前人未有此格也。<br>○京师老吏<br>京师盛时，诸司老吏，类多识事体，习典故。翰苑有孔目吏，每学士制草出，<br>必据案细读，疑误辄告。刘嗣明尝作《皇子剃胎发文》，用克长克君之语，吏持<br>以请，嗣明曰：“此言堪为长堪为君，真善颂也。”吏拱手曰：“内中读文书不<br>如是，最以语忌为嫌，既克长又克君，殆不可用也。”嗣明悚然亟易之。靖康岁<br>都城受围，御敌器甲刓弊。或言太常寺有旧祭服数十，閒无所用，可以藉甲。<br>少卿刘珏即具稿欲献于朝，以付书史。史作字楷而敏，平常无错误，珏将上马，<br>立俟之，既至，而结衔脱两字。趣使更写，至于三，其误如初。珏怒责之，逡巡<br>谢曰：“非敢误也，某小人窃妄有管见，在《礼》，‘祭服敝则焚之’。今国家<br>迫急，诚不宜以常日论，然容台之职，唯当秉礼。少卿固体国，不若俟朝廷来索<br>则纳之，贤于先自背礼而有献也。”珏愧叹而止，后每为人言，嘉赏其意。今之<br>胥徒，虽公府右职，省寺掌故，但能鼓扇獧浮，顾赇谢为业，簿书期会之间，<br>乃漫不之晓，求如彼二人，岂可得哉！<br>○曹操唐庄宗<br>曹操在兖州，引兵东击陶谦于徐，而陈宫潜迎吕布为兖牧，郡县皆叛，赖程<br>昱荀彧之力，全东阿、鄄、范三城以待操，操还，执昱手曰：“微子之力，吾无<br>所归矣。”表为东平相。唐庄宗与梁人相持于河上，梁将王檀乘虚袭晋阳。城中<br>无备，几陷者数四，赖安金全帅子弟击却之于内，石君立引昭义兵破之于外，晋<br>阳获全。而庄宗以策非己：出，金全等赏皆不行。操终有天下，庄宗虽能灭梁，<br>旋踵覆亡，考其行事，概可睹矣。<br>○云中守魏尚<br>《史记》、《汉书》所记冯唐救魏尚事，其始云：“魏尚为云中守，与匈奴<br>战，上功莫府，一言不相应，文吏以法绳之，其赏不行。臣以为陛下赏太轻，罚<br>太重。”而又申言之云：“且云中守魏尚，坐上功首虏差六级，陛下下之吏，削<br>其爵，罚作之。”重言云中守及姓名而文势益遒健有力，今人无此笔也。<br><hr>
