<h4>《子部·容斋随笔·卷三（二十一则）》<b class="x">作者：洪迈</b></h4>
<br>○进士试题<br>唐穆宗长庆元年，礼部侍郎钱徽知举，放进士郑朗等三十三人，后以段文昌<br>言其不公，诏中书舍人王起、知制诰白居易重试，驳放卢公亮等十人，贬徽江州<br>刺史。白公集有奏状论此事，大略云：伏料自欲重试进士以来，论奏者甚众。盖<br>以礼部试进士，例许用书策，兼得通宵。得通宵则思虑必周，用书册则文字不错。<br>昨重试之日，书策不容一字，木烛只许两条，迫促惊忙，幸皆成就，若比礼部所<br>试事校不同。及驳放公亮等敕文，以为《孤竹管赋》出于《周礼》正经，阅其程<br>试之文，多是不知本末。乃知唐试进士许挟书及见烛如此。<br>国朝淳化三年，太宗试进士，出《卮言日出赋》题，孙何等不知所出，相率<br>扣殿槛乞上指示之，上为陈大义。景德二年，御试《天道犹张弓赋》。后礼部贡<br>院言，近年进士惟钞略古今文赋，怀挟入试，昨者御试以正经命题，多懵所出，<br>则知题目不示以出处也。大中祥符元年，试礼部进士，内出《清明象天赋》等题，<br>仍录题解，摹印以示之。至景祐元年，始诏御药院，御试日进士题目，具经史所<br>出，摹印给之，更不许上请。<br>○儒人论佛书<br>韩文公《送文畅序》言，儒人不当举浮屠之说以告僧。其语云：“文畅，浮<br>屠也，如欲闻浮屠之说，当自就其师而问之，何故谒吾徒而来请也？”元微之作<br>《永福寺石壁记》云：“佛书之妙奥，僧当为予言，予不当为僧言。”二公之语，<br>可谓至当。<br>○和归去来<br>今人好和《归去来辞》，予最敬晁以道所言。其《答李持国书》云：“足下<br>爱渊明所赋《归去来辞》，遂同东坡先生和之，仆所未喻也。建中靖国间，东坡<br>和《归去来》，初至京师，其门下宾客从而和者数人，皆自谓得意也，陶渊明纷<br>然一日满人目前矣。参寥忽以所和篇示予，率同赋，予谢之曰：‘童子无居位，<br>先生无并行，与吾师共推东坡一人于渊明间可也。’参寥即索其文，袖之出，吴<br>音曰：‘罪过公，悔不先与公话。’今辄以厚于参寥者为子言。”昔大宋相公谓<br>陶公《归去来》是南北文章之绝唱，五经之鼓吹。近时绘画《归去来》者，皆作<br>大圣变，和其辞者，如即事遣兴小诗，皆不得正中者也。<br>○四海一也<br>海一而已，地之势西北高而东南下，所谓东、北、南三海，其实一也。北至<br>于青、沧，则云北海，南至于交、广，则云南海，东渐吴、越，则云东海，无由<br>有所谓西海者。《诗》、《书》、《礼经》所载四海，盖引类而言之。《汉·西<br>域传》所云蒲昌海，疑亦渟居一泽尔。班超遣甘英往条支，临大海，盖即南海<br>之西云。<br>○李太白<br>世俗多言李太白在当涂采石，因醉泛舟于江，见月影俯而取之，遂溺死，故<br>其地有捉月台。予案李阳冰作太白《草堂集序》云：“阳冰试弦歌于当涂，公疾<br>亟，草稿万卷，手集未修，枕上授简，俾为序。”又李华作《太白墓志》亦云：<br>“赋《临终歌》而卒。”乃知俗传良不足信，盖与谓杜子美因食白酒牛炙而死者<br>同也。<br>○太白雪谗<br>李太白以布衣入翰林，既而不得官。《唐史》言高力士以脱靴为耻，摘其诗<br>以激杨贵妃，为妃所沮止。今集中有《雪谗诗》一章，大率载妇人淫乱败国，其<br>略云：“彼妇人之猖狂，不如鹊之强强。彼妇人之淫昏，不如鹑之奔奔。坦荡君<br>子，无悦簧言。”又云：“妲己灭纣，褒女惑周。汉祖吕氏，食其在傍。秦皇太<br>后，枿亦淫荒。螮蝀作昏，遂掩太阳。万乘尚尔，匹夫何伤。词殚意穷，心切理<br>直。如或妄谈，昊天是殛。”予味此诗，岂非贵妃与禄山淫乱，而白曾发其奸乎？<br>不然，则“飞燕在昭阳”之句，何足深怨也？<br>○冉有问卫君<br>冉有曰：“夫子为卫君乎？”子贡曰：“吾将问之。”入，曰：“伯夷、叔<br>齐何人也？”曰：“古之贤人也。”曰：“怨乎？”曰：“求仁而得仁，又何怨？”<br>出，曰：“夫子不为也。”说者皆评较蒯聩、辄之是非，多至数百言，惟王逢原<br>以十字蔽之，曰：“贤兄弟让，知恶父子争矣。”最为简妙。盖夷、齐以兄弟让<br>国，而夫子贤之，则不与卫君以父子争国可知矣。晁以道亦有是语，而结意不同。<br>尹彦明之说与逢原同。唯杨中立云：“世之说者，以谓善兄弟之让，则恶父子之<br>争可知，失其旨矣。”其意为不可晓。<br>○商颂<br>宋自微子至戴公，礼乐废坏。正考甫得《商颂》十二篇于周之太师，后又亡<br>其七，至孔子时所存才五篇尔。宋，商王之后也，于先代之诗如是，则其它可知。<br>夫子所谓“商礼吾能言之，宋不足证也”。盖有叹于此。杞以夏后之裔，至于用<br>夷礼，尚何有于文献哉？郯国小于杞、宋，少昊氏远于夏、商，而凤鸟名官，郯<br>子枚数不忘，曰：“吾祖也，我知之。”其亦贤矣。<br>○俗语有所本<br>俗语谓“钱一贯有畸”，曰千一、千二；“米一石有畸”，曰石一、石二；<br>“长一丈有畸”，曰丈一、丈二之类。按《考工记》：“殳长寻有四尺。”注云：<br>“八尺曰寻，殳长丈二。”《史记·张仪传》，尺一之檄。汉淮南王安书云，丈<br>一之组。《匈奴传》，尺一牍。《后汉》，尺一诏书。唐城南去天尺五之类。然<br>则亦有所本云。<br>○鄱阳学<br>鄱阳学在城外东湖之北，相传以为范文正公作郡守时所创。予考国史，范公<br>以景祐三年乙亥岁四月知饶州，四年十二月，诏自今须藩镇乃得立学，他州勿听，<br>是月，范公移润州。《余襄公集》有《饶州新建州学记》，实起于庆历五年乙酉<br>岁，其郡守曰都官员外郎张君，其略云：先是郡先圣祠宫栋宇隳剥，前守亦尝相<br>土，而未遑缔治，于是即其基于东湖之北偏而经营之。浮梁人金君卿郎中作《郡<br>学庄田记》云：“庆历四年春，诏郡国立学，时守都官副郎张侯谭始营之，明年<br>学成。”与余公记合。范公在饶时，延君卿置馆舍，使公有意建学，记中岂无一<br>言及之？盖是时公既为执政，去郡十年矣。所谓前守相土者不知为何人？<br>○国忌休务<br>《刑统》载唐大和七年，敕：“准令，国忌日唯禁饮酒举乐，至于科罚人吏，<br>都无明文。但缘其日不合釐务，官曹即不得决断刑狱，其小小笞责，在礼律固无<br>所妨。起今以后，纵有此类，台府更不要举奏。”《旧唐书》载此事，因御史台<br>奏均王傅王堪男国忌日于私第科决作人，故降此诏。盖唐世国忌休务，正与私忌<br>义等，故虽刑狱亦不决断，谓之不合釐务者此也。今在京百司，唯双忌作假，以<br>其拜跪多，又昼漏已数刻，若单忌独三省归休耳，百司坐曹决狱与常日亡异，视<br>古谊为不同。元微之诗云：“缚遣推囚名御史，狼藉囚徒满田地，明日不推缘国<br>忌。”又可证也。<br>○汉昭顺二帝<br>汉昭帝年十四，能察霍光之忠，知燕王上书之诈，诛桑弘羊、上官桀，后世<br>称其明。然和帝时，窦宪兄弟专权，太后临朝，共图杀害。帝阴知其谋，而与内<br>外臣僚莫由亲接，独知中常侍郑众不事豪党，遂与定议诛宪，时亦年十四，其刚<br>决不下昭帝，但范史发明不出，故后世无称焉。顺帝时，梁商为大将军辅政，商<br>以小黄门曹节用事于中，遣子冀与交友，而宦官忌其宠，反欲害之。中常侍张逵、<br>蘧政、杨定等与左右连谋，共谮商及中常侍曹腾、孟贲，云欲议废立，请收商等<br>案罪。帝曰：“大将军父子我所亲，腾、贲我所爱，必无是，但汝曹共妒之耳。”<br>逵等知言不用，遂出矫诏收缚腾、贲，帝震怒，收逵等杀之，此事尤与昭帝相类。<br>霍光忠于国，而为子禹覆其宗，梁商忠于国，而为子冀覆其宗，又相似。但顺帝<br>复以政付冀，其明非昭帝比，故不为人所称。<br>○三女后之贤<br>王莽女为汉平帝后，自刘氏之废，常称疾不朝会。莽敬惮伤哀，欲嫁之，后<br>不肯，及莽败，后曰：“何面目以见汉家。”自投火中而死。杨坚女为周宣帝后，<br>知其父有异图，意颇不平，形于言色，及禅位，愤惋逾甚。坚内甚愧之，欲夺其<br>志，后誓不许，乃止。李昪女为吴太子琏妃，昪既篡吴，封为永兴公主，妃闻人<br>呼公主，则流涕而辞。三女之事略同，可畏而仰，彼为其父者，安所置愧乎？<br>○贤父兄子弟<br>宋谢晦为右卫将军，权遇已重，自彭城还都迎家，宾客辐凑。兄瞻惊骇曰：<br>“汝名位未多，而人归趣乃尔，此岂门户之福邪？”乃以篱隔门庭，曰：“吾不<br>忍见此。”又言于宋公嵒，特乞降黜，以保衰门。及晦立佐命功，瞻意忧惧，遇<br>病，不疗而卒。晦果覆其宗。颜竣于孝武有功贵重，其父延之常语之曰：“吾平<br>生不喜见要人，今不幸见汝。”尝早诣竣，见宾客盈门，竣尚未起，延之怒曰：<br>“汝出粪土之中，升云霞之上，遽骄傲如此，其能久乎？”竣竟为孝武所诛。延<br>之、瞻可谓贤父兄矣。<br>隋高颎拜为仆射，其母戒之曰：“汝富贵已极，但有一斫头尔！”颎由是常<br>恐祸变，及罢免为民，欢然无恨色，后亦不免为炀帝所诛。唐潘孟阳为侍郎，年<br>未四十，母曰：“以尔之材而位丞郎，使吾忧之。”严武卒，母哭曰：“而今而<br>后，吾知免为官婢。”三者可谓贤母矣。<br>褚渊助萧道成篡宋为齐，渊从弟炤谓渊子贲曰：“不知汝家司空将一家物与<br>一家，亦复何谓？”及渊为司徒，炤叹曰：“门户不幸，乃复有今日之拜。”渊<br>卒，世子贲耻其父失节，服除遂不仕，以爵与其弟，屏居终身。齐王晏助明帝夺<br>国，从弟思远曰：“兄将来何以自立？若及此引决，犹可保全门户。”及拜骠骑<br>将军，集会子弟，谓思远兄思微曰：“隆昌之末，阿戎劝吾自裁，若从其语，岂<br>有今日？”思远曰：“如阿戎所见，今犹未晚也。”晏叹曰：“世乃有劝人死者！”<br>晏果为明帝所诛。炤、贲、思远，可谓贤子弟矣。<br>○蔡君谟帖<br>蔡君谟一帖云：“襄昔之为谏臣，与今之为词臣，一也。为谏臣有言责，世<br>人自见疏，今无是焉，世人见亲，襄之于人，未始异之，而人之观故有以异也。”<br>观此帖，乃知昔时居台谏者为人所疏如此。今则反是，方为此官时，其门挥汗成<br>雨，一徙它局，可张爵罗，风俗媮薄甚矣。又有送荔枝与昭文相公一帖云：<br>“襄再拜，宿来伏惟台候起居万福。闽中荔枝，唯陈家紫号为第一，辄献左右，<br>以伸野芹之诚，幸赐收纳，谨奉手状上闻不宣。襄上昭文相公閤下。”是时，侍<br>从与宰相往还，其礼盖如是，今之不情苛礼，吁可厌哉！<br>○亲王与从官往还<br>神宗有御笔一纸，乃为颍王时封还李受门状者，状云：“右谏议大夫、天章<br>阁待制兼侍讲李受起居皇子大王。”而其外封题曰：“台衔回纳。”下云：“皇<br>子忠武军节度使、检校太尉、同中书门下平章事、上柱国颍王名谨封。”名乃亲<br>书，其后受之子覆以黄，缴进，故藏于显谟阁。先公得之于燕，始知国朝故事，<br>亲王与从官往还公礼如此。<br>○三传记事<br>秦穆公袭郑，晋纳邾捷菑。《三传》所书略相似。《左氏》书秦事曰：“杞<br>子自郑告秦曰：‘潜师以来，国可得也。’穆公访诸蹇叔，蹇叔曰：‘劳师以袭<br>远，非所闻也，且行千里，其谁不知！’公辞焉，召孟明出师。蹇叔哭之曰：<br>‘孟子，吾见师之出，而不见其入也。’公曰：‘尔何知？中寿，尔墓之木拱矣。’<br>蹇叔之子与师，哭而送之曰：‘晋人御师必于殽，殽有二陵焉，必死是间，余收<br>尔骨焉。’秦师遂东。”《公羊》曰：“秦伯将袭郑，百里子与蹇叔子谏曰：<br>‘千里而袭人，未有不亡者也。’秦伯怒曰：‘若尔之年者，宰上之木拱矣，尔<br>曷知！’师出，百里子与蹇叔子送其子而戒之曰：‘尔即死，必于殽嵚岩，吾将<br>尸尔焉。’子揖师而行，百里子与蹇叔子从其子而哭之。秦伯怒曰：‘尔曷为哭<br>吾师？’对曰：‘臣非敢哭君师，哭臣之子也。’”《穀梁》曰：“秦伯将袭郑，<br>百里子与蹇叔子谏曰：‘千里而袭人，未有不亡者也。’秦伯曰：‘子之冢木已<br>拱矣，何知？’师行，百里子与蹇叔子送其子而戒子曰：‘女死，必于殽之岩灊<br>之下，我将尸女于是。’师行，百里子与蹇叔子随其子而哭之，秦伯怒曰：<br>‘何为哭吾师也！’二子曰：‘非敢哭师也，哭吾子也，我老矣，彼不死，则我<br>死矣。’”<br>其书邾事，《左氏》曰：“邾文公元妃齐姜生定公，二妃晋姬生捷菑。文公<br>卒，邾人立定公。捷菑奔晋，晋赵盾以诸侯之师八百乘纳之。邾人辞曰：‘齐出<br>玃且长。’宣子曰：‘辞顺而弗从，不祥。’乃还。”《公羊》曰：“晋郤缺帅<br>师，革车八百乘，以纳接菑于邾娄，力沛然若有余而纳之，邾娄人辞曰：‘接菑，<br>晋出也，玃且，齐出也。子以其指则接菑也四，玃且也六，子以大国压之，则未<br>知齐、晋孰有之也。贵则皆贵矣，虽然，玃且也长。’郤缺曰：‘非吾力不能纳<br>也，义实不尔克也。’引师而去之。”《穀梁》曰：“长毂五百乘，绵地千里，<br>过宋、郑、滕、薛，敻入千乘之国，欲变人之主，至城下，然后知，何知之晚也！<br>捷菑，晋出也，玃且，齐出也。玃且，正也，捷菑，不正也。”<br>予谓秦之事，《穀梁》纡余有味，邾之事，《左氏》语简而切，欲为文记事<br>者，当以是观之。<br>○张嘉贞<br>唐张嘉贞为并州长史、天兵军使，明皇欲相之，而忘其名，诏中书侍郎韦抗<br>曰：“朕尝记其风操，今为北方大将，张姓而复名，卿为我思之。”抗曰：“非<br>张齐丘乎？今为朔方节度使。”帝即使作诏以为相，夜阅大臣表疏，得嘉贞所献，<br>遂相之。议者谓明皇欲大用人，而卤莽若是，非得嘉贞表疏，则误相齐丘矣。予<br>考其事大为不然。案开元八年，嘉贞为相，而齐丘以天宝八载始为朔方节度，相<br>去三十年，安得如上所云者？又是时明皇临御未久，方厉精为治，不应置相而不<br>审其名位，盖郑处诲所著《明皇杂录》妄载其事，史家误采之也，《资治通鉴》<br>弃不取云。<br>○张九龄作牛公碑<br>张九龄为相，明皇欲以凉州都督牛仙客为尚书，执不可，曰：“仙客河湟一<br>使典耳，擢自胥史，目不知书，陛下必用仙客，臣实耻之。”帝不悦，因是遂罢<br>相。观九龄集中，有《赠泾州刺史牛公碑》，盖仙客之父，誉之甚至，云：“福<br>善莫大于有后，仙客为国之良，用商君耕战之国，修充国羌胡之具，出言可复，<br>所计而然，边捍长城，主恩前席。”正称其在凉州时，与所谏止尚书事亦才一年，<br>然则与仙客非有夙嫌，特为公家忠计耳。<br>○唐人告命<br>唐人重告命，故颜鲁公自书告身，今犹有存者。韦述《集贤注记》，记一事<br>尤著，漫载于此：开元二十三年七月，制加皇子荣王已下官爵，令宰相及朝官工<br>书者，就集贤院写告身以进，于是宰相张九龄、裴耀卿、李林甫，朝士萧太师嵩、<br>李尚书暠、崔少保琳、陈黄门希烈、严中书挺之、张兵部均、韦太常陟、褚谏议<br>庭诲等十三人，各写一通，装缥进内，上大悦，赐三相绢各三百匹，余官各二百<br>匹。以《唐书》考之，是时，十三王并授开府仪同三司，诏诣东宫、尚书省，上<br>日百官集送，有司供张设乐，悉拜王府官属，而不书此事。<br>○典章轻废<br>典章故事，有一时废革遂不可复者。牧守铜鱼之制，新除刺史给左鱼，到州<br>取州库右鱼合契。周显德六年，诏以特降制书，何假符契？遂废之。唐两省官上<br>事宰臣，送上，四相共坐一榻，各据一隅，谓之押角。晋天福五年敕废之。<br><hr>
