<h4>《子部·容斋随笔·卷十四（十七则）》<b class="x">作者：洪迈</b></h4>
<br>○张文潜论诗<br>前辈议论，有出于率然不致思而于理近碍者。张文潜云：“《诗》三百篇，<br>虽云妇人、女子、小夫、贱隶所为，要之非深于文章者不能作，如‘七月在野’<br>至‘入我床下’，于七月已下，皆不道破，直至十月方言蟋蟀，非深于文章者能<br>为之邪？”予谓三百篇固有所谓女妇小贱所为，若周公、召康公、穆公、卫武公、<br>芮伯、凡伯、尹吉甫，仍叔、家父、苏公、宋襄公、秦康公、史克、公子素，其<br>姓氏明见于大序，可一概论之乎？且“七月在野”，“八月在宇”，“九月在户”，<br>本自言农民出入之时耳，郑康成始并入下句，皆指为蟋蟀，正已不然，今直称此<br>五句为深于文章者，岂其余不能过此乎？以是论《诗》，隘矣。<br>○汉祖三诈<br>汉高祖用韩信为大将，而三以诈临之：信既定赵，高祖自成皋度河，晨自称<br>汉使驰入信壁，信未起，即其卧，夺其印符，麾召诸将易置之。项羽死，则又袭<br>夺其军。卒之伪游云梦而缚信。夫以豁达大度开基之主，所行乃如是，信之终于<br>谋逆，盖有以启之矣。<br>○有心避祸<br>有心于避祸，不若无心于任运，然有不可一概论者。董卓盗执国柄，筑坞于<br>眉阝，积谷为三十年储，自云：“事不成，守此足以毕老。”殊不知一败则扫地，<br>岂容老于坞耶？公孙瓒据幽州，筑京于易地，以铁为门，楼橹千重，积谷三百万<br>斛，以为足以待天下之变，殊不知梯冲舞于楼上，城岂可保邪？曹爽为司马懿所<br>奏，桓范劝使举兵，爽不从，曰：“我不失作富家翁。”不知诛灭在旦暮耳，富<br>可复得邪？张华相晋，当贾后之难不能退，少子以中台星坼，劝其逊位，华不从，<br>曰：“天道玄远，不如静以待之。”竟为赵王伦所害。方事势不容发，而欲以静<br>待，又可蚩也。他人无足言，华博物有识，亦暗于几事如此哉！<br>○蹇解之险<br>《蹇》卦《艮》下《坎》上，见险而止，故诸爻皆有蹇难之辞。独六二重言<br>蹇蹇，说者以为六二与九五为正应，如臣之事君，当以身任国家之责，虽蹇之又<br>蹇，亦匪躬以济之，此解释文义之旨也。若寻绎爻画，则有说焉。盖外卦一《坎》，<br>诸爻所同，而自六二推之，上承九三、六四，又为《坎》体，是一卦之中已有二<br>《坎》也，故重言之。《解》卦《坎》下《震》上，动而免乎险矣。六三将出险，<br>乃有负乘致寇之咎，岂非上承九四、六五又为《坎》乎？坎为舆为盗，既获出险，<br>而复蹈焉，宜其可丑而致戎也，是皆中爻之义云。<br>○士之处世<br>士之处世，视富贵利禄，当如优伶之为参军，方其据几正坐，噫呜诃棰，群<br>优拱而听命，戏罢则亦已矣。见纷华盛丽，当如老人之抚节物，以上元、清明言<br>之，方少年壮盛，昼夜出游，若恐不暇，灯收花暮，辄怅然移日不能忘，老人则<br>不然，未尝置欣戚于匈中也。睹金珠珍玩，当如小儿之弄戏剧，方杂然前陈，疑<br>若可悦，即委之以去，了无恋想。遭横逆机阱，当如醉人之受骂辱，耳无所闻，<br>目无所见，酒醒之后，所以为我者自若也，何所加损哉？<br>○张全义治洛<br>唐洛阳经黄巢之乱，城无居人，县邑荒圯，仅能筑三小城，又遭李罕之争夺，<br>但遗余堵而已。张全义招怀理葺，复为壮藩，《五代史》于《全义传》书之甚略，<br>《资治通鉴》虽稍详，亦不能尽。辄采张文定公所著《搢绅旧闻记》，芟取其要<br>而载于此：“厥今荆襄淮沔创痍之余，绵地数千里，长民之官，用守边保障之劳，<br>超阶擢职，不知几何人？其真能仿佛全义所为者，吾未见其人也，岂局于文法讥<br>议，有所制而不得骋乎？全义始至洛，于麾下百人中，选可使者十八人，命之曰屯<br>将，人给一旗一榜。于旧十八县中，令招农户自耕种，流民渐归。又选可使者十<br>八人，命之曰屯副，民之来者绥抚之，除杀人者死，余但加杖，无重刑，无租税，<br>归者渐众。又选谙书计者十八人，命之曰屯判官，不一二年，每屯户至数千。于<br>农隙时，选丁夫教以弓矢枪剑，为坐作进退之法。行之一二年，得丁夫二万余人，<br>有盗贼即时擒捕。关市之赋，迨于无籍，刑宽事简，远近趋之如市，五年之内，<br>号为富庶，于是奏每县除令簿主之。喜民力耕织者，知某家蚕麦善，必至其家，<br>悉召老幼亲慰劳之，赐以酒食茶彩，遗之布衫裙裤，喜动颜色。见稼田中无草者，<br>必下马观之，召田主赐衣服，若禾下有草，耕地不熟，则集众决责之。或诉以阙<br>牛，则召责其邻伍曰：‘此少人牛，何不众助？’自是民以耕桑为务，家家有蓄<br>积，水旱无饥人，在洛四十余年，至今庙食。”呜呼！今之君子，其亦肯以全义<br>之心施诸人乎？<br>○博古图<br>政和、宣和间，朝廷置书局以数十计，其荒陋而可笑者莫若《博古图》。予<br>比得汉匜，因取一册读之，发书捧腹之余，聊识数事于此。父癸匜之铭曰“爵方<br>父癸”。则为之说曰：“周之君臣，其有癸号者，惟齐之四世有癸公，癸公之子<br>曰哀公，然则作是器也，其在哀公之时欤？故铭曰‘父癸’者此也。”夫以十干<br>为号，及称父甲、父丁、父癸之类，夏商皆然，编图者固知之矣，独于此器表为<br>周物，且以为癸公之子称其父，其可笑一也。<br>周义母匜之铭曰“仲姞义母作”。则为之说曰：“晋文公杜祁让逼姞而<br>已次之，赵孟云‘母义子贵’，正谓杜祁，则所谓仲姞者自名也，义母者襄公<br>谓杜祁也。”夫周世姞姓女多矣，安知此为逼姞，杜祁但让之在上，岂可便<br>为母哉？既言仲姞自名，又以为襄公为杜祁所作，然则为谁之物哉？其可笑二<br>也。<br>汉注水匜之铭曰“始建国元年正月癸酉朔日制”。则为之说曰：“汉初始元<br>年十二月改为建国，此言元年正月者，当是明年也。”案《汉书》王莽以初始元<br>年十二月癸酉朔日窃即真位，遂以其日为始建国元年正月，安有明年却称元年之<br>理？其可笑三也。<br>楚姬盘之铭曰“齐侯作楚姬宝盘”。则为之说曰：“楚与齐从亲，在齐湣王<br>之时，所谓齐侯，则湣王也。周末诸侯自王，而称侯以铭器，尚知止乎礼义也。”<br>夫齐、楚之为国，各数百年，岂必当湣王时从亲乎？且湣王在齐诸王中最为骄暴，<br>尝称东帝，岂有肯自称侯之理？其可笑四也。<br>汉梁山穀之铭曰“梁山铜造”。则为之说曰：“梁山铜者，纪其所贡之地，<br>梁孝王依山鼓铸，为国之富，则铜有自来矣。”夫即山铸钱，乃吴王濞耳，梁山<br>自是山名，属冯翊夏阳县，于梁国何预焉？其可笑五也。观此数说，他可知矣。<br>○士大夫论利害<br>士大夫论利害，固当先陈其所以利之实，然于利之中而有小害存焉，亦当科<br>别其故，使人主择而处之，乃合母隐勿欺之谊。赵充国征先零，欲罢骑兵而屯田，<br>宣帝恐虏闻兵罢，且攻扰田者。充国曰：“虏小寇盗，时杀人民，其原未可卒禁。<br>诚令兵出而虏绝不为寇，则出兵可也。即今同是，而释坐胜之道，非所以视蛮夷<br>也。”班勇乞复置西域校尉，议者难曰：“班将能保北虏不为边害乎？”勇曰：<br>“今置州牧以禁盗贼，若州牧能保盗贼不起者，臣亦愿以要斩保匈奴之不为边害<br>也。今通西域，则虏埶必弱，为患微矣。若埶归北虏，则中国之费不止十亿。置<br>之诚便。”此二人论事，可谓极尽利害之要，足以为法也。<br>○舒元舆文<br>舒元舆，唐中叶文士也，今其遗文所存者才二十四篇。既以甘露之祸死，文<br>宗因观牡丹，摘其赋中桀句曰：“向者如迓，背者如诀。拆者如语，含者如咽。<br>俯者如怨，仰者如悦。”为之泣下。予最爱其《玉箸篆志》论李斯、李阳冰之书，<br>其词曰：“斯去千年，冰生唐时，冰复去矣，后来者谁！后千年有人，谁能待之？<br>后千年无人，篆止于斯！呜呼主人，为吾宝之！”此铭有不可名言之妙，而世或<br>鲜知之。<br>○绝唱不可和<br>韦应物在滁州，以酒寄全椒山中道士，作诗曰：“今朝郡斋冷，忽念山中客。<br>涧厎束荆薪，归来煮白石。欲持一樽酒，远慰风雨夕。落叶满空山，何处寻行迹？”<br>其为高妙超诣，固不容夸说，而结尾两句，非复语言思索可到。东坡在惠州，依<br>其韵作诗寄罗浮邓道士曰：“一杯罗浮春，远饷采薇客。遥知独酌罢，醉卧松下<br>石。幽人不可见，清啸闻月夕。聊戏庵中人，空飞本无迹。”刘梦得“山围故国<br>周遭在，潮打空城寂寞回”之句，白乐天以为后之诗人，无复措词。坡公仿之曰：<br>“山围故国城空在，潮打西陵意未平。”坡公天才，出语惊世，如追和陶诗，真<br>与之齐驱，独此二者，比之韦、刘为不侔，岂非绝唱寡和，理自应尔邪？<br>○赠典轻重<br>国朝未改官制以前，从官丞、郎、直学士以降，身没大氐无赠典，唯尚书、<br>学士有之，然亦甚薄，余襄公、王素自工书得刑书，蔡君谟自端明、礼侍得吏侍<br>耳。元丰以后，待制以上皆有四官之恩，后遂以为常典，而致仕又迁一秩。梁扬<br>祖终宝文学士、宣奉大夫，既以致仕转光禄，遂赠特进、龙图学士，盖以为银青、<br>金紫、特进只三官，故增其职，是从左丞得仆射也。节度使旧制赠侍中或太尉，<br>官制行，多赠开府。秦桧创立检校少保之例，以赠王德、叶梦得、张澄，近岁王<br>彦遂用之，实无所益也。元祐中，王岩叟终于朝奉郎、端明殿学士，以尝签书枢<br>密院，故超赠正议大夫。杨愿终于朝奉郎、资政殿学士，但赠朝请大夫，以执政<br>而赠郎秩，轻重为不侔，皆掌固之失也。<br>○扬之水<br>《左传》所载列国人语言书讯，其辞旨如出一手。说者遂以为皆左氏所作，<br>予疑其不必然，乃若润色整齐，则有之矣。试以《诗》证之：《扬之水》三篇，<br>一《周诗》，一《郑诗》，一《晋诗》，其二篇皆曰“不流束薪”，“不流束楚”。<br>《邶》之《谷风》曰“习习谷风，以阴以雨”，《雅》之《谷风》曰“习习谷风，<br>维风及雨”。“在南山之阳”，“在南山之下”，“在南山之侧”；“在浚之郊”，<br>“在浚之都”，“在浚之城”；“在河之浒”，“在河之漘”，“在河之涘”；<br>“山有枢，隰有榆”，“山有苞亻乐，隰有六驳”，“山有蕨薇，隰有杞桋”；<br>“言秣其马”，“言采其虻”，“言观其旂”，“言醿其弓。”皆杂出于诸诗，<br>而兴致一也。盖先王之泽未远，天下书同文，师无异道，人无异习，出口成言，<br>皆止乎礼义，是以不谋而同尔。<br>○李陵诗<br>《文选》编李陵、苏武诗凡七篇，人多疑“俯观江、汉流”之语，以为苏武<br>在长安所作，何为乃及江、汉？东坡云“皆后人所拟也”。予观李诗云：“独有<br>盈觞酒，与子结绸缪。”“盈”字正惠帝讳，汉法触讳者有罪，不应陵敢用之，<br>益知坡公之言为可信也。<br>○大曲伊凉<br>今乐府所传大曲，皆出于唐，而以州名者五，伊、凉、熙、石、渭也。凉州<br>今转为梁州，唐人已多误用，其实从西凉府来也。凡此诸曲，唯《伊》《凉》最<br>著，唐诗词称之极多，聊纪十数联以资谈助。如“老去将何散旅愁？新教小玉唱<br>《伊州》”，“求守管弦声款逐，侧商调里唱《伊州》”，“细蝉金雁皆零落，<br>一曲《伊州》泪万行”，“公子邀欢月满楼，双成揭调唱《伊州》”，“赚杀唱<br>歌楼上女，《伊州》误作《石州》声”，“胡部笙歌西部头，梨园弟子和《凉州》，<br>“唱得《凉州》意外声，旧人空数米嘉荣”，《霓裳》奏罢唱《梁州》，红袖斜<br>翻翠黛愁”，“行人夜上西城宿，听唱《凉州》双管逐”，“丞相新裁别离曲，<br>声声飞出旧《梁州》”，“只愁拍尽《凉州》杖，画出风雷是拨声”，“一曲<br>《凉州》今不清，边风萧飒动江城”，“满眼由来是旧人，那堪更奏《梁州》曲”，<br>“昨夜蕃军报国仇，沙州都护破梁州”，“边将皆承主恩泽，无人解道取凉州”。<br>皆王建、张祐、刘禹锡、王昌龄、高骈、温庭筠、张籍诸人诗也。<br>○元次山元子<br>元次山有《文编》十卷，李商隐作序，今九江所刻是也。又有《元子》十卷，<br>李纾作序，予家有之，凡一百五篇，其十四篇已见于《文编》余者大氐澶漫矫亢。<br>而弟八卷中所载{宀昏}方国二十国事最为谲诞，其略云：方国之惣，尽身皆方，<br>其俗恶圆。设有问者，曰：“汝心圆”，则两手破胸露心，曰：“此心圆耶？”<br>圆国则反之。言国之惣，三口三舌。相乳国之惣，口以下直为一窍。无手国足便<br>于手。无足国肤行如风。其说颇近《山海经》，固已不韪，至云：恶国之惣，男<br>长大则杀父，女长大则杀母。忍国之惣，父母见子，如臣见君。无鼻之国，兄弟<br>相逢则相害。触国之惣，子孙长大则杀之。如此之类，皆悖理害教，于事无补，<br>次山《中兴颂》与日月争光，若此书，不作可也，惜哉！<br>○次山谢表<br>元次山为道州刺史，作《春陵行》，其序云：“州旧四万余户，经贼以来，<br>不满四千，太半不胜赋税。到官未五十日，承诸使征求符牒二百余封，皆曰‘失<br>期限者罪至贬削’。於戏！若悉应其命，则州县破乱，刺史欲焉逃罪？若不应命，<br>又即获罪戾。吾将静以安人，待罪而已。其辞甚苦，大略云：“州小经乱亡，遗<br>人实困疲。朝餐是草根，暮食乃木皮。出言气欲绝，意速行步迟。追呼尚不忍，<br>况乃鞭扑之。邮亭传急符，来往迹相追。更无宽大恩，但有迫催期。欲令鬻儿女，<br>言发恐乱随。奈何重驱逐，不使存活为？安人天子命，符节我所持。逋缓违诏令，<br>蒙责固所宜。”又《贼退示官吏》一篇，言贼攻永破邵，不犯此州，盖蒙其伤怜<br>而已，诸使何为忍苦征敛。其诗云：“城小贼不屠，人贫伤可怜。是以陷邻境，<br>此州独见全。使臣将王命，岂不如贼焉？今彼征敛者，迫之如火煎。”二诗忧民<br>惨切如此。故杜老以为：“今盗贼未息，知民疾苦，得结辈十数公，落落参错天<br>下为邦伯，天下少安，立可待矣。”遂有“两章对秋月，一字偕华星”之句。<br>今《次山集》中，载其《谢上表》两通，其一云：“今日刺史，若无武略，<br>以制暴乱；若无文才，以救疲弊；若不清廉，以身率下；若不变通，以救时须，<br>则乱将作矣。臣料今日州县堪征税者无几，已破败者实多，百姓恋坟墓者盖少，<br>思流亡者乃众，则刺史宜精选谨择以委任之固不可拘限官次，得之货贿出之权门<br>者也。”其二云：“今四方兵革未宁，赋敛未息，百姓流亡转甚，官吏侵刻日多，<br>实不合使凶庸贪猥之徒，凡弱下愚之类，以货赂权势，而为州县长官。”观次山<br>表语，但因谢上而能极论民穷吏恶，劝天子以精择长吏，有谢表以来，未之见也。<br>世人以杜老褒激之故，或稍诵其诗，以《中兴颂》故诵其文，不闻有称其表者，<br>予是以备录之，以风后之君子。次山临道州，岁在癸卯，唐代宗初元广德也。<br>○光武仁君<br>汉光武虽以征伐定天下，而其心未尝不以仁恩招怀为本。隗嚣受官爵而复叛，<br>赐诏告之曰：“若束手自诣，保无他也。”公孙述据蜀，大军征之垂灭矣，犹下<br>诏喻之曰：“勿以来歙、岑彭受害自疑，今以时自诣，则家族全，诏书手记不可<br>数得，朕不食言。”遣冯异西征，戒以平定安集为急。怒吴汉杀降，责以失斩将<br>吊民之义，可谓仁君矣。萧铣举荆楚降唐，而高祖怒其逐鹿之对，诛之于市，其<br>隘如此，《新史》犹以高祖为圣，岂理也哉？<br><hr>
