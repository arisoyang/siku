<h4>《子部·容斋随笔·卷十（二十则）》<b class="x">作者：洪迈</b></h4>
<br>○杨彪陈群<br>魏文帝受禅，欲以杨彪为太尉，彪辞曰：“彪备汉三公，耄年被病，岂可赞<br>惟新之朝？”乃授光禄大夫。相国华歆以形色忤旨，徙为司徒而不进爵。帝久不<br>怿，以问尚书令陈群曰：“我应天受禅，相国及公独不怡，何也？”群对曰：<br>“臣与相国，曾臣汉朝，心虽悦喜，犹义形于色。”夫曹氏篡汉，忠臣义士之所<br>宜痛心疾首，纵力不能讨，忍复仕其朝为公卿乎？歆、群为一世之贤，所立不过<br>如是。彪逊词以免祸，亦不敢一言及曹氏之所以得。盖自党锢祸起，天下贤士大<br>夫如李膺、范滂之徒，屠戮殆尽，故所存者如是而已。士风不竞，悲夫！章惇、<br>蔡京为政，欲殄灭元祐善类，正士禁锢者三十年，以致靖康之祸，其不为歆、群<br>者几希矣！<br>○袁盎温峤<br>赵谈常害袁盎，盎兄子种曰：“君与斗，廷辱之，使其毁不用。”文帝出，<br>谈参乘，盎前曰：“天子所与共六尺舆者，皆天下豪英，陛下奈何与刀锯余人载？”<br>上笑下谈，谈泣下车。温峤将去王敦，而惧钱凤为之奸谋，因敦饯别，峤起行酒<br>至凤，击凤帻坠，作色曰：“钱凤何人，温太真行酒而敢不饮！”及发后，凤入<br>说敦曰：“峤于朝廷甚密，未必可信。”敦曰：“太真昨醉，小加声色，岂得以<br>此便相谗贰。”由是凤谋不行。二者之智如此。<br>○日饮亡何<br>《汉书·爰盎传》：“南方卑湿，君能日饮亡何。”颜师古注云：“无何，<br>言更无余事。”而《史记·盎传》作“日饮毋苛”，盖言南方不宜多饮耳。今人<br>多用“亡何”字。<br>○爰盎小人<br>爰盎真小人，每事皆借公言而报私怨，初非尽忠一意为君上者也。尝为吕禄<br>舍人，故怨周勃。文帝礼下勃，何豫盎事，乃有“非社稷臣”之语，谓勃不能争<br>吕氏之事，适会成功耳。致文帝有轻勃心，既免使就国，遂有廷尉之难。尝谒丞<br>相申屠嘉，嘉弗为礼，则之丞相舍折困之。为赵谈所害，故沮止其参乘。素不好<br>晁错，故因吴反事请诛之。盖盎本安陵群盗，宜其忮心忍戾如此，死于刺客，非<br>不幸也。<br>○唐书判<br>唐铨选择人之法有四：一曰身，谓体貌丰伟；二曰言，言辞辩正；三曰书，<br>楷法遒美；四曰判，文理优长。凡试判登科谓之入等，甚拙者谓之蓝缕，选未满<br>而试文三篇谓之宏辞，试判三条谓之拔萃。中者即授官。既以书为艺，故唐人无<br>不工楷法，以判为贵，故无不习熟，而判语必骈俪，今所传《龙筋凤髓判》及<br>《白乐天集甲乙判》是也。自朝廷至县邑，莫不皆然，非读书善文不可也。宰臣<br>每启拟一事，亦必偶数十语，今郑畋敕语、堂判犹存。世俗喜道琐细遗事，参以<br>滑稽，目为花判，其实乃如此，非若今人握笔据案，只署一字亦可。国初尚有唐<br>余波，久而革去之。但体貌丰伟，用以取人，未为至论。<br>○古彝器<br>三代彝器，其存至今者，人皆宝为奇玩。然自春秋以来，固重之矣。经传所<br>记，取郜大鼎于宋，鲁以吴寿梦之鼎贿荀偃，晋赐子产莒之二方鼎，齐赂晋以纪<br>甗、玉磬，徐赂齐以甲父之鼎，郑赂晋以襄钟，卫欲以文之舒鼎、定之鞶鉴纳鲁<br>侯，乐毅为燕破齐，祭器设于宁台，大吕陈于元英，故鼎反乎磨室是已。<br>○玉蕊杜鹃<br>物以希见为珍，不必异种也。长安唐昌观玉蕊，乃今玚花，又名米囊，黄鲁<br>直易为山矾者。润州鹤林寺杜鹃，乃今映山红，又名红踯躅者。二花在江东弥山<br>亘野，殆与榛莽相似。而唐昌所产，至于神女下游，折花而去，以践玉峰之期，<br>鹤林之花，至以为外国僧钵盂中所移，上玄命三女下司之，已逾百年，终归阆苑。<br>是不特土俗罕见，虽神仙亦不识也。王建宫词云：“太仪前日暖房来，嘱向昭阳<br>乞药栽。敕赐一窠红踯躅，谢恩未了奏花开。”其重如此，盖宫禁中亦鲜云。<br>○礼寺失职<br>唐开元中，封孔子为文宣王，颜子为兖公，闵子至子夏为侯，群弟子为伯。<br>本朝祥符中，进封公为国公，侯为郡公，伯为侯。绍兴二十五年，太上皇帝御制<br>赞七十五首，而有司但具唐爵，故宸翰所标，皆用开元国邑，其失于考据如此，<br>今当请而正之可也。绍兴末，胡马饮江，既而自毙，诏加封马当、采石、金山三<br>水府。太常寺按籍，系四字王，当加至六字。及降告命至其处，庙令以旧告来，<br>则已八字矣。逐郡为缴回新命，而别易二美名以宠之。礼寺之失职类此。方完颜<br>亮据淮上，予从枢密行府于建康，尝致祷大江，能令虏不得渡者，当奏册为帝。<br>洎事定，朝廷许如约。朱丞相汉章曰：“四渎当一体，独帝江神，礼乎？”予曰：<br>“惩劝之道，人神一也。彼洪河长淮，受国家祭祀血食，不为不久，当胡骑之来，<br>如行枕席，唯大江滔滔天险，坐遏巨敌之冲，使其百万束手倒戈而退，此其灵德<br>阴功，于河、淮何如？自五岳进册之后，今蒋庙、陈果仁祠亦称之，江神之帝，<br>于是为不忝矣。”朱公终以为不可，亦仅改两字。吁，可惜哉！<br>○徐凝诗<br>徐凝以“瀑布界破青山”之句，东坡指为恶诗，故不为诗人所称说。予家有<br>凝集，观其余篇，亦自有佳处，今漫纪数绝于此。《汉宫曲》云：“水色帘前流<br>玉霜，赵家飞燕侍昭阳。掌中舞罢箫声绝，三十六宫秋夜长。”《忆扬州》云：<br>“萧娘脸下难胜泪，桃叶眉头易得愁。天下三分明月夜，二分无赖是扬州。”<br>《相思林》云：“远客远游新过岭，每逢芳树问芳名。长林遍是相思树，争遣愁<br>人独自行。”《玩花》云：“一树梨花春向暮，雪枝残处怨风来，明朝渐校无多<br>去，看到黄昏不欲回。”《将归江外辞韩侍郎》云：“一生所遇唯元白，天下无<br>人重布衣。欲别朱门泪先尽，白头游子白身归。”皆有情致，宜其见知于微之、<br>乐天也。但俗子妄作乐天诗，缪为赏激，以起东坡之诮耳。<br>○梅花横参<br>今人梅花诗词，多用参横字，盖出柳子厚《龙城录》所载赵师雄事，然此实<br>妄书，或以为刘无言所作也。其语云：“东方已白，月落参横。”且以冬半视之，<br>黄昏时参已见，至丁夜则西没矣，安得将旦而横乎？秦少游诗：“月落参横画角<br>哀，暗香消尽令人老。”承此误也。唯东坡云：“纷纷初疑月挂树，耿耿独与参<br>横昏。”乃为精当。老杜有“城拥朝来客，天横醉后参”之句，以全篇考之，盖<br>初秋所作也。<br>○致仕之失<br>大夫七十而致事，谓之得谢，美名也。汉韦贤、薛广德、疏广、疏受，或县<br>安车以示子孙，卖黄金以侈君赐，为荣多矣。至于龚胜、郑弘辈，亦诏策褒表，<br>郡县存问，合于三代敬老之义。本朝尤重之，大臣告老，必宠以东宫师傅、侍从。<br>耆艾若晁迥、孙奭、李柬之亦然。宣和以前，盖未有既死而方乞致仕者，南度之<br>后，故实散亡，于是朝奉、武翼郎以上，不以内外高卑，率为此举。其最甚而无<br>理者，虽宰相辅臣，考终于位，其家发哀即服，降旨声钟给赙，既已阅日，方且<br>为之告廷出命，纶书之中，不免有亲医药、介寿康之语。如秦太师、万俟丞相、<br>陈鲁公、沈必先、王时亨、郑仲益是已。其在外者，非易箦属纩，不复有请，间<br>千百人中有一二焉，则知与不知，骇惜其死，子弟游宦远地，往往饮泣不宁，谒<br>急奔命，故及无事日，不敢为之。绍兴二十九年，予为吏部郎，因轮对，奏言：<br>“乞令吏部立法，自今日以往，当得致仕恩泽之人物故者，即以告所在州，州上<br>省部，然后夷考其平生，非有赃私过恶于式有累者，辄官其后人。若真能陈义引<br>年，或辞荣知止者，乞厚其节礼，以厉风俗，贤于率天下为伪也。”太上览奏欣<br>纳曰：“朕记得此事之废，方四十年，当如卿语。”既下三省，诸公多以为是，<br>而首相汤歧公独难之，其议遂寝，今不复可正云。<br>○南班宗室<br>南班宗室，自来只以本官奉朝请。自隆兴以后，始带宫观使及提举。今嗣濮<br>王、永阳、恩平、安定王以下皆然，非制也。<br>○省郎称谓<br>除省郎者，初降旨挥，但云：“除某部郎官。”盖以知州资序者，当为郎中，<br>不及者为员外郎。及吏部拟告身细衔，则始直书之。其兼权者，初云“权某部郎<br>官”，洎入衔及文书，皆曰“权员外郎”，已是它部郎中，则曰“权郎中”。至<br>绍兴末，冯方以馆职摄吏部，欲为异，则系衔曰：“兼权尚书吏部郎官。”予尝<br>扣其说，冯曰：“所被省札只言‘权郎官’，故不敢耳。”予曰：“省札中岂有<br>‘尚书’二字乎？”冯无以对，然讫不肯改。自后相承效之，至今告命及符牒所<br>书，亦云“权郎官”，固已甚野，至于尚左、侍右之名，遂入除目，皆小吏不谙<br>熟故事，驯以致然，书之记注，为不美耳。<br>○水衡都尉二事<br>龚遂为渤海太守，宣帝召之，议曹王生愿从，遂不忍逆。及引入宫，王生从<br>后呼曰：“天子即问君何以治渤海，宜曰：‘皆圣主之德，非小臣之力也。’”<br>遂受其言。上果问以治状，遂对如王生言。天子悦其有让，笑曰：“君安得长者<br>之言而称之？”遂曰：“乃臣议曹教戒臣也。”上拜遂水衡都尉，以王生为丞。<br>予谓遂之治郡，功效著明，宣帝不以为赏，而顾悦其佞词乎！宜其起王成胶东之<br>伪也。皞先生于《史记》中又载武帝时，召北海太守，有文学卒史王先生自请与<br>太守俱。太守入宫，王先生曰：“天子即问君何以治北海令无盗贼，君对曰何哉？”<br>守曰：“选择贤材，各任之以其能，赏异等，罚不肖。”王先生曰：“是自誉自<br>伐功，不可也。愿君对言：‘非臣之力，尽陛下神灵威武所变化也。’”太守如<br>其言。武帝大笑，曰：“安得长者之言而称之，安所受之？”对曰：“受之文学<br>卒史。”于是以太守为水衡都尉，王先生为丞。二事不应相类如此，疑即龚遂，<br>而皞误书也。<br>○程婴杵臼<br>《春秋》于鲁成公八年书晋杀赵同、赵括，于十年书晋景公卒。相去二年。<br>而《史记》乃有屠岸贾欲灭赵氏，程婴、公孙杵臼共匿赵孤，十五年景公复立赵<br>武之说。以年世考之，则自同、括死后，景公又卒，厉公立八年而弑，悼公立又<br>五年矣，其乖妄如是。婴、杵臼之事，乃战国侠士刺客所为，春秋时风俗无此也。<br>元丰中，吴处厚以皇嗣未立，上书乞立二人庙，访求其墓，优加封爵。敕令河东<br>路访寻遗迹，得其冢于绛州太平县。诏封婴为成信侯，杵臼为忠智侯，庙食于绛。<br>后又以为韩厥存赵，追封为公。三人皆以春秋祠于祚德庙。且自晋景公至元丰，<br>千六百五十年矣，古先圣帝、明王之墓，尚不可考，区区二士，岂复有兆域所在<br>乎？绛郡以朝命所访，姑指它丘垅为之词以塞责耳。此事之必不然者也。处厚之<br>书进御，即除将作丞，狃于出位陈言以得宠禄，遂有讦蔡新州十诗之事，所获几<br>何，诒笑无极，哀哉！<br>○战国自取亡<br>秦以关中之地，日夜东猎六国，百有余年，悉禽灭之。虽云得地利，善为兵，<br>故四世有胜，以予考之，实六国自有以致之也。韩、燕弱小，置不足论。彼四国<br>者，魏以惠王而衰，齐以闵王而衰，楚以怀王而衰，赵以孝成王而衰，皆本于好<br>兵贪地之故。魏承文侯、武侯之后，表里山河，大于三晋，诸侯莫能与之争。而<br>惠王数伐韩、赵，志吞邯郸，挫败于齐，军覆子死，卒之为秦所困，国日以蹙，<br>失河西七百里，去安邑而都大梁，数世不振，讫于殄国。闵王承威、宣之后，山<br>东之建国莫强焉。而狃于伐宋之利，南侵楚，西侵三晋，欲并二周为天子，遂为<br>燕所屠。虽赖田单之力，得复亡城，子孙沮气，孑孑自保，终堕秦计，束手为虏。<br>怀王贪商于六百里，受诈张仪，失其名都，丧其甲士，不能取偿，身遭囚辱以死。<br>赵以上党之地，代韩受兵，利令智昏，轻用民死，同日坑于长平者过四十万，几<br>于社稷为墟，幸不即亡，终以不免。此四国之君，苟为保境睦邻，畏天自守，秦<br>虽强大，岂能加我哉！<br>○临敌易将<br>临敌易将，固兵家之所忌，然事当审其是非，当易而不易，亦非也。秦以白<br>起易王龁而胜赵，以王翦易李信而灭楚，魏公子无忌易晋鄙而胜秦，将岂不可易<br>乎？燕以骑劫易乐毅而败，赵以赵括易廉颇而败，以赵葱易李牧而灭，魏使人代<br>信陵君将亦灭，将岂可易乎？<br>○司空表圣诗<br>东坡称司空表圣诗文高雅，有承平之遗风，盖尝自列其诗之有得于文字之表<br>者二十四韵，恨当时不识其妙。又云：“表圣论其诗，以为得味外味，如‘绿树<br>连村暗，黄花入麦稀’，此句最善。又‘棋声花院闭，幡影石坛高’，吾尝独入<br>白鹤观，松阴满地，不见一人，惟闻棋声，然后知此句之工，但恨其寒俭有僧态。”<br>予读表圣《一鸣集》，有《与李生论诗》一书，乃正坡公所言者，其余五言句云：<br>“人家寒食月，花影午时天”，“雨微吟足思，花落梦无憀”，“坡暖冬生笋，<br>松凉夏健人”，“川明虹照雨，树密鸟冲人”，“夜短猿悲减，风和鹊喜灵”，<br>“马色经寒惨，雕声带晚饥”，“客来当意惬，花发遇歌成”。七言句云：“孤<br>屿池痕春涨满，小栏花韵午晴初”，“五更惆怅回孤枕，由自残灯照落花。”皆<br>可称也。<br>○汉丞相<br>汉丞相或终于位，或免就国，或免为庶人，或致仕，或以罪死，其复召用者，<br>但为光禄大夫或特进，优游散秩，未尝有除它官者也。御史大夫则间为九卿、将<br>军。至东汉则大不然。始于光武时，王梁罢大司空而为中郎将，其后三公去位，<br>辄复为大夫、列卿。如崔烈历司徒、太尉之后，乃为城门校尉，其体貌大臣之礼<br>亦衰矣！<br>○册礼不讲<br>唐封拜后妃王公及赠官，皆行册礼。文宗大和四年，以裴度守司徒平章重事，<br>度上表辞册命，其言云：“臣此官已三度受册，有筼面目。”从之。然则唐世以<br>为常仪，辞者盖鲜。唯国朝以此礼为重，自皇后、太子之外，虽王公之贵，率一<br>章乞免即止，典礼益以不讲，良为可惜！<br><hr>
