<h4>《子部·容斋随笔·卷十三（十八则）》<b class="x">作者：洪迈</b></h4>
<br>○谏说之难<br>韩非作《说难》，而死于说难，盖谏说之难，自古以然。至于知其所欲说，<br>迎而拒之，然卒至于言听而计行者，又为难而可喜者也。秦穆公执晋侯，晋阴饴<br>甥往会盟，其为晋游说无可疑者。秦伯曰：“晋国和乎？”对曰：“不和。小人<br>曰必报仇，君子曰必报德。”秦伯曰：“国谓君何？”曰：“小人谓之不免，君<br>子以为必归。以德为怨，秦不其然。”秦遂归晋侯。秦伐赵，赵求救于齐，齐欲<br>长安君为质。太后不肯，曰：“复言者老妇必唾其面。”左师触龙愿见，后盛气<br>而胥之入，知其必用此事来也。左师徐坐，问后体所苦，继乞以少子补黑衣之缺。<br>后曰：“丈夫亦爱怜少子乎？”曰：“甚于妇人。”然后及其女燕后，乃极论赵<br>王三世之子孙无功而为侯者，祸及其身。后既寤，则言：“长安君何以自托于赵？”<br>于是后曰：“恣君之所使。”长安遂出质。范雎见疏于秦，蔡泽入秦，使人宣言<br>感怒雎，曰：“燕客蔡泽，天下辩士也。彼一见秦王，必夺君位。”雎曰：“百<br>家之说，吾既知之，众口之辩，吾皆摧之，是恶能夺我位乎？”使人召泽，谓之<br>曰：“子宣言欲代我相，有之乎？”对曰：“然。”即引商君、吴起、大夫种之<br>事。雎知泽欲困己以说，谬曰：“杀身成名，何为不可？”泽以身名俱全之说诱<br>之，极之以闳夭、周公之忠圣。今秦王不倍功臣，不若秦孝公、楚越王，雎之功<br>不若三子，劝其归相印以让贤。雎竦然失其宿怒，忘其故辩，敬受命，延入为上<br>客。卒之代为秦相者，泽也。秦始皇迁其母，下令曰：“敢以太后事谏者杀之。”<br>死者二十七人矣。茅焦请谏，王召镬将亨之，焦数以桀、纣狂悖之行，言未绝口，<br>王母子如初。吕甥之言出于义，左师之计伸于爱，蔡泽之说激于理，若茅焦者真<br>所谓渼虎牙者矣。范雎亲困穰侯而夺其位，何遽不如泽哉！彼此一时也。<br>○韩馥刘璋<br>韩馥以冀州迎袁绍，其僚耿武、闵纯、李历、赵浮、程涣等谏止之，馥不听。<br>绍既至，数人皆见杀。刘璋迎刘备，主簿黄权、王累、名将杨怀、高沛止之，璋<br>逐权，不纳其言，二将后为备所杀。王浚受石勒之诈，督护孙纬及将佐皆欲拒勒，<br>浚怒欲斩之，果为勒所杀。武、纯、怀、沛诸人谓之忠于所事可矣，若云择君，<br>则未也。呜呼！生于乱世，至死不变，可不谓贤矣乎？<br>○萧房知人<br>汉祖至南郑，韩信亡去，萧何自追之。上骂曰：“诸将亡者以十数，公无所<br>追，追信，诈也。”何曰：“诸将易得，至如信，国士亡双，必欲争天下，非信<br>无可与计事者。”乃拜信大将，遂成汉业。唐太宗为秦王时，府属多外迁，王患<br>之。房乔曰：“去者虽多不足吝，杜如晦，王佐才也，王必欲经营四方，舍如晦<br>无共功者。”乃表留莫府，遂为名相。二人之去留，系兴替治乱如此，萧、房之<br>知人，所以为莫及也。樊哙从高祖起丰、沛，劝霸上之还，解鸿门之厄，功亦不<br>细矣，而韩信羞与为伍。唐俭赞太宗建大策，发蒲津之谋，定突厥之计，非庸臣<br>也，而李靖以为不足惜。盖以信、靖而视哙、俭，犹熊罴之与狸狌耳。帝王之<br>功，非一士之略，必待将如韩信，相如杜公，而后用之，不亦难乎！惟能置萧、<br>房于帷幄中，拔茅汇进，则珠玉无胫而至矣。<br>○俞似诗<br>英州之北三十里有金山寺，予尝至其处，见法堂后壁题两绝句。僧云：“广<br>州钤辖俞似之妻赵夫人所书。”诗句洒落不凡，而字画径四寸，遒健类薛稷，极<br>可喜。数年后又过之，僧空无人，壁亦隳圮，犹能追忆其语，为纪于此，其一云：<br>“莫遣芃鹰饱一呼，将军谁志灭匈奴？年来万事灰人意，只有看山眼不枯。”其<br>二云：“转食胶胶扰扰间，林泉高步未容攀。兴来尚有平生屐，管领东南到处山。”<br>盖似所作也。<br>○吴激小词<br>先公在燕山，赴北人张总侍御家集。出侍儿佐酒，中有一人，意状摧抑可怜，<br>扣其故，乃宣和殿小宫姬也。坐客翰林直学士吴激赋长短句纪之，闻者挥涕。其<br>词曰：“南朝千古伤心地，还唱后庭花。旧时王、谢，堂前燕子，飞向谁家？恍<br>然相遇，仙姿胜雪，宫髻堆鸦。江州司马，青衫湿泪，同是天涯。”激字彦高，<br>米元章婿也。<br>○君子为国<br>《传》曰：“不有君子，其能国乎？”古之为国，言辞抑扬，率以有人无人<br>占轻重。晋以诈取士会于秦，绕朝曰：“子无谓秦无人，吾谋适不用也。”楚子<br>反曰：“以区区之宋，犹有不欺人之臣，可以楚而无乎？”宋受郑赂，郑师慧曰：<br>“宋必无人。”鲁盟臧纥之罪，纥曰：“国有人焉。”贾谊论匈奴之嫚侮，曰：<br>“倒县如此，莫之能解，犹谓国有人乎？”后之人不能及此，然知敌之不可犯，<br>犹曰彼有人焉，未可图也。一士重于九鼎，岂不信然？<br>○兑为羊<br>《兑》为羊，《易》之称羊者凡三卦。《夬》之九四曰“牵羊悔亡”，《归<br>妹》之上六曰“士刲羊，无血”，皆《兑》也。《大壮》内外卦为《震》与《乾》，<br>而三爻皆称羊者，自复之一阳推而上之，至二为《临》，则《兑》体已见，故九<br>三曰“羝羊触藩，羸其角”，言三阳为《泰》而消《兑》也。自是而阳上进，至<br>于《乾》而后已。六五“丧羊于易”，谓九三、九四、六五为《兑》也，上六复<br>“触藩不能退”，盖阳方《夬》决，岂容上《兑》俨然乎？九四中爻亦本《兑》，<br>而云“不羸”者，赖《震》阳之壮耳。<br>○晏子杨雄<br>齐庄公之难，晏子不死不亡，而曰：“君为社稷死，则死之，为社稷亡，则<br>亡之。若为己死而为己亡，非其私昵，谁敢任之？”及崔杼、庆封盟国人曰：<br>“所不与崔、庆者。”晏子叹曰：“婴所不唯忠于君，利社稷者是与，有如上帝！”<br>晏子此意正与豫子所言众人遇我之义同，特不以身殉庄公耳。至于毅然据正以社<br>稷为辞，非豫子可比也。杨雄仕汉，亲蹈王莽之变，退托其身于列大夫中，不与<br>高位者同其死，抱道没齿，与晏子同科。世儒或以《剧秦美新》贬之，是不然，<br>此雄不得已而作也。夫诵述新莽之德，止能美于暴秦，其深意固可知矣。序所言<br>配五帝冠三王，开辟以来未之闻，真以戏莽尔。使雄善为谀佞，撰符命，称功德，<br>以邀爵位，当与国师公同列，岂固穷如是哉！<br>○一以贯之<br>“一以贯之”之语，圣贤心学也，夫子以告曾子、子贡，而学者犹以为不同。<br>尹彦明曰：“子贡之于学，不及曾子也如此。孔子于曾子，不待其问而告之，曾<br>子复深喻之曰‘唯’。至于子贡，则不足以知之矣，故先发‘多学而识之’之问，<br>果不能知之以为然也，又复疑其不然而请焉，方告之曰‘予一以贯之’。虽闻其<br>言，犹不能如曾子之唯也。”范淳父亦曰：“先攻子贡之失，而后语以至要。”<br>予窃以为二子皆孔门高第也，其闻言而唯，与夫闻而不复问，皆已默识于言意之<br>表矣。世儒所以卑子贡者，为其先然“多学而识之”之旨也，是殆不然。方闻圣<br>言如是，遽应曰“否”，非弟子所以敬师之道也，故对曰“然”，而即继以“非<br>与”之问，岂为不能知乎？或者至以为孔子择而告参、赐，盖非余人所得闻，是<br>又不然。颜氏之子，冉氏之孙，岂不足以语此乎？曾子于一“唯”之后，适门人<br>有问，故发其“忠恕”之言。使子贡是时亦有从而问者，其必有以诏之矣。<br>○裴潜陆俟<br>曹操以裴潜为代郡太守，服乌丸三单于之乱。后，召潜还，美其治代之功，<br>潜曰：“潜于百姓虽宽，于诸胡为峻。今继者必以潜为治过严，而事加宽惠。彼<br>素骄恣，过宽必弛，既弛又将摄之以法，此怨叛所由生也。以埶料之，代必复叛。”<br>于是操深悔还潜之速。后数十日，单于反问果至。元魏以陆俟为怀荒镇将，高车<br>诸莫弗诵俟严急无恩，复请前镇将郎孤。魏使孤代俟，俟既至，言曰：“不过期<br>年，郎孤必败，高车必叛。”世祖切责之。明年，诸莫弗果杀孤而叛。帝召俟问<br>曰：“何以知其然？”俟曰：“高车不知上下之礼，故臣制之以法，使知分限，<br>而诸莫弗讼臣无恩，称孤之美。孤获还镇，悦其称誉，专用宽恕待之，无礼之人<br>易生骄慢，孤必将复以法裁之，众心怨怼，必生祸乱矣！”帝然之。裴潜、陆俟，<br>可谓知为治之道矣。郑子产戒子大叔曰：“惟有德者能以宽服人，其次莫如猛。”<br>大叔不忍猛而宽，是以致菅符之盗，故孔子有宽猛相济之说。乌丸、高车，不知<br>礼法，裴、陆先之以威，使其久而服化，必渐施之以宽政矣。后之人读纸上语，<br>专以鹰击毛挚为治，而不思救弊之术，无问华夷，吾见其败也。<br>○拔亡为存<br>燕乐毅伐齐，下七十余城，所存者唯莒，即墨两城耳，赖田单之力，齐复为<br>齐，尺寸之土无所失。曹操牧兖州，州叛迎吕布，郡县八十城皆应之，唯鄄城、<br>范、东阿不动，赖荀彧、程昱之力，卒全三城以待操，州境复安。古之人拔亡为<br>存，转祸为福，如此多矣。靖康、建炎间，国家不竞，秦、魏、齐、韩之地，名<br>都大邑数百，剪而为戎，越五十年矣，以今准古，岂曰无人乎哉？<br>○孙吴四英将<br>孙吴奄有江左，亢衡中州，固本于策、权之雄略，然一时英杰，如周瑜、鲁<br>肃、吕蒙、陆逊四人者，真所谓社稷心膂，与国为存亡之臣也。自古将帅，未尝<br>不矜能自贤，疾胜己者，此诸贤则不然。孙权初掌事，肃欲北还，瑜止之，而荐<br>之于权曰：“肃才宜佐时，当广求其比，以成功业。”后瑜临终与权笺曰：“鲁<br>肃忠烈，临事不苟，若以代瑜，死不朽矣！”肃遂代瑜典兵。吕蒙为寻阳令，肃<br>见之曰：“卿今者才略非复吴下阿蒙。”遂拜蒙母，结友而别。蒙遂亦代肃。蒙<br>在陆口，称疾还，权问：“谁可代者？”蒙曰：“陆逊意思深长，才堪负重，观<br>其规虑，终可大任，无复是过也。”逊遂代蒙。四人相继，居西边三四十年，为<br>威名将，曹操、刘备、关羽皆为所挫，虽更相汲引，而孙权委心听之，吴之所以<br>为吴，非偶然也。<br>○东坡罗浮诗<br>东坡游罗浮山，作诗示叔党，其末云：“负书从我盍归去，群仙正草《新宫<br>铭》。汝应奴隶蔡少霞，我亦季孟山玄卿。”坡自注曰：“唐有梦书《新宫铭》<br>者，云紫阳真人山玄卿撰。其略曰：‘良常西麓，原泽东泄。新宫宏宏，崇轩壒<br>壒。’又有蔡少霞者，梦人遣书碑铭曰：‘公昔乘鱼车，今履瑞云，躅空仰涂，<br>绮辂轮囷。’其末题云，五云书阁吏蔡少霞书。”予案唐小说薛用弱《集异记》<br>载蔡少霞梦人召去，令书碑，题云：《苍龙溪新宫铭》，紫阳真人山玄卿撰。其<br>词三十八句，不闻有五云阁吏之说。鱼车瑞云之语，乃《逸史》所载陈幼霞事，<br>云苍龙溪主欧阳某撰。盖坡公误以幼霞为少霞耳。玄卿之文，严整高妙，非神仙<br>中人嵇叔夜、李太白之流不能作。今纪于此，云：“良常西麓，源泽东泄。新宫<br>宏宏，崇轩壒壒。雕珉盘础，镂檀竦楶。碧瓦鳞差，瑶阶肪截。阁凝瑞雾，楼横<br>祥霓。驺虞巡徼，昌明捧<imgheight=32width=32border=0src=/bzk/Z114.bmp>。珠树规连，玉泉矩泄。灵飙遐集，圣日俯晰。太上<br>游储，无极便阙。百神守护，诸真班列。仙翁鹄立，道师冰洁。饮玉成浆，馔琼<br>为屑。桂旗不动，兰幄牙设。妙乐竞奏，流铃间发。天籁虚徐，风箫泠澈。凤歌<br>谐律，鹤舞会节。三变《玄云》，九成《绛雪》。易迁徒语，童初讵说。如毁乾<br>坤，自有日月。清宁二百三十一年四月十二日建。”予顷作广州《三清殿碑》，<br>仿其体为铭诗曰：“天池北阯，越领东鹿。银宫崟崟，瑶殿矗矗。陛纳九齿，阊<br>披四目。楯角储清，檐牙袤缛，雕牖谽閜，镂楹熠煜。元尊端拱，泰上秉箓。<br>绣黼周张，神光晬穆。宝帐流黄，温屏结绿。翠凤干旗，紫霓溜濆。星伯振鹭，<br>仙翁立鹄。昌明侍几，眉连捧纛。月节下堕，曦轮旁烛。涷雨清尘，矞云散縠。<br>钧籁虚徐，流铃禄续。童初渟礻辱，勾漏蓄缩。岳君有衡，海帝维倏。中边何<br>护，时节朝宿。飓母沦威，裛妃谢毒。丹厓罢徼，赤子累福。亿龄圣寿，万世宋<br>箓。”凡四十句，读者或许之，然终不近也。<br>○魏明帝容谏<br>魏明帝时，少府杨阜上疏，欲省宫人诸不见幸者，乃召御府吏问后宫人数。<br>吏守旧令，对曰：“禁密不得宣露。”阜怒，杖吏一百，数之曰：“国家不与九<br>卿为密，反与小吏为密乎？”帝愈严惮之。房玄龄、高士廉问少府少监窦德素北<br>门近有何营造，德素以闻。太宗大怒，谓玄龄等曰：“君但知南牙耳，北门小小<br>营造，何预君事耶？”玄龄等拜谢。夫太宗之与明帝，不待比似，观所以责玄龄<br>之语，与夫严惮杨阜之事，不迨远矣，贤君一话一言为后世法。惜哉！《魏史》<br>以谓：“群臣直谏之言，帝虽不能尽用，然皆优容之，虽非谊主，亦可谓有君人<br>之量矣。”<br>○汉世谋于众<br>两汉之世，事无小大，必谋之于众人，予前论之矣，然亦有持以藉口掩众议<br>者。霍光薨后，宣帝出其亲属补吏，张敞言：“朝臣宜有明言霍氏颛制，请罢三<br>侯就第。明诏以恩不听，群臣以义固争而后许之。今明诏自亲其文，非策之得者<br>也。”哀帝欲封董贤等，王嘉言：“宜延问公卿、大夫、博士、议郎，明正其义，<br>然后乃加爵土。不然，恐大失众心，暴平其事，必有言当封者，在陛下所从，天<br>下虽不说，咎有所分，不独在陛下。前成帝初封淳于长，其事亦议。谷永以长当<br>封，众人归咎于永，先帝不独蒙其讥。”哀帝乃止。是知委曲迁就，使恩出君上，<br>过归于下，汉代多如此也。<br>○国朝会要<br>国朝《会要》，自元丰三百卷之后，至崇宁、政和间，复置局修纂。宣和初，<br>王黼秉政，罢修书五十八所。时《会要》已进一百十卷，余四百卷亦成，但局中<br>欲节次觊赏，故未及上。既有是命，局官以谓若朝廷许立限了毕，不过三两月可<br>以投进，而黼务悉矫蔡京所为，故一切罢之，官吏既散，文书皆为弃物矣。建炎<br>三年，外舅张渊道为太常博士，时礼寺典籍散佚亡几，而京师未陷，公为宰相言：<br>“宜遣官往访故府，取见存图籍，悉辇而来，以备掌故。”此若缓而甚急者也。<br>宰相不能用，其后逆豫窃据，鞠为煨烬。吁，可惜哉！<br>○孙膑减灶<br>孙膑胜庞涓之事，兵家以为奇谋，予独有疑焉，云：“齐军入魏地为十万灶，<br>明日为五万灶，又明日为二万灶。”方师行逐利，每夕而兴此役，不知以几何人<br>给之，又必人人各一灶乎？庞涓行三日而大喜曰：“齐士卒亡者过半。”则是所<br>过之处必使人枚数之矣，是岂救急赴敌之师乎？又云：“度其暮当至马陵，乃斫<br>大树，白而书之曰：‘庞涓死于此树之下。’遂伏万弩，期日暮见火举而俱发。<br>涓果夜至斫木下，见白书，钻火烛之。读未毕，万弩俱发。”夫军行迟速，既非<br>他人所料，安能必其以暮至，不差晷刻乎？古人坐于车中，既云暮矣，安知树间<br>之有白书？且必举火读之乎？齐弩尚能俱发，而涓读八字未毕。皆深不可信。殆<br>好事者为之，而不精考耳。<br>○虫鸟之智<br>竹鸡之性，遇其俦必斗。捕之者扫落叶为城，置媒其中，而隐身于后操罔焉。<br>激媒使之鸣，闻者随声必至，闭目飞入城，直前欲斗，而罔已起，无得脱者，盖<br>目既闭则不复见人。鹧鸪性好洁，猎人于茂林间净扫地，稍散谷于上，禽往来行<br>游，且步且啄，则以厓竿取之。麂行草莽中，畏人见其迹，但循一径，无问远近<br>也。村民结绳为缳，置其所行处，麂足一葇，则倒悬于枝上，乃生获之。江南多<br>土蜂，人不能识其穴，往往以长纸带粘于肉，蜂见之必衔入穴，乃蹑寻得之，熏<br>取其子。虫鸟之智，自谓周身矣，如人之不仁何？<br><hr>
