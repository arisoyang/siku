<h4>《子部·容斋随笔·卷十一（十六则）》<b class="x">作者：洪迈</b></h4>
<br>○将帅贪功<br>以功名为心，贪军旅之寄，此自将帅习气，虽古来贤卿大夫，未有能知止自<br>敛者也。廉颇既老，饭斗米，肉十斤，被甲上马，以示可用，致困郭开之口，终<br>不得召。汉武帝大击匈奴，李广数自请行，上以为老，不许，良久，乃许之，卒<br>有东道失军之罪。宣帝时，先零羌反，赵充国年七十余，上老之，使丙吉问谁可<br>将，曰：“亡逾于老臣者矣。”即驰至金城，图上方略，虽全师制胜，而祸及其<br>子卬。光武时，五溪蛮夷畔，马援请行，帝愍其老，未许。援自请曰：“臣尚能<br>被甲上马。”帝令试之，援据鞍顾眄，以示可用。帝笑曰：“矍铄哉是翁也！”<br>遂用为将，果有壶头之厄。李靖为相，以足疾就第，会吐谷浑寇边，即往见房乔<br>曰：“吾虽老，尚堪一行。”既平其国，而有高甑生诬罔之事，几于不免。太宗<br>将伐辽，召入谓曰：“高丽未服，公亦有意乎？”对曰：“今疾虽衰，陛下诚不<br>弃，病且瘳矣。”帝悯其老，不许。郭子仪年八十余，犹为关内副元帅、朔方河<br>中节度，不求退身，竟为德宗册罢。此诸公皆人杰也，犹不免此，况其下者乎！<br>○汉二帝治盗<br>汉武帝末年，盗贼滋起，大群至数千人，小群以百数。上使使者衣绣衣，持<br>节虎符，发兵以兴击，斩首大部或至万余级。于是作“沈命法”曰：“群盗起不<br>发觉，觉而弗捕满品者，二千石以下至小吏主者皆死。”其后小吏畏诛，虽有盗，<br>弗敢发，恐不能得，坐课累府，府亦使不言。故盗贼浸多，上下相为匿，以避文<br>法焉。光武时，群盗处处并起，遣使者下郡国，听群盗自相纠擿，五人共斩一人<br>者除其罪。吏虽逗留回避故纵者，皆勿问，听以禽讨为效。其牧守令长坐界内有<br>盗贼而不收捕者，及以畏懦捐城委守者，皆不以为负，但取获贼多少为殿最，唯<br>蔽匿者乃罪之。于是更相追捕，贼并解散。此二事均为治盗，而武帝之严，不若<br>光武之宽，其效可睹也。<br>○汉唐封禅<br>汉光武建武三十年，车驾东巡，群臣上言，即位三十年，宜封禅泰山。诏曰：<br>“即位三十年，百姓怨气满腹，吾谁欺？欺天乎！何事污七十二代之编录！若郡<br>县远遣吏上寿，盛称虚美，必髡令屯田。”从此群臣不敢复言。后二年，上斋夜<br>读《河图会昌符》，曰“赤刘之九，会命岱宗”。感此文，乃诏梁松等案索《河》、<br>《雒》谶文言九世封禅事者，遂奏三十六事，于是求武帝元封故事，以三月行封<br>禅礼。<br>唐太宗贞观五年，群臣以四夷咸服，表请封禅。诏不许。六年，复请。上曰：<br>“卿辈皆以封禅为帝王盛事，朕意不然，若天下乂安，家给人足，虽不封禅，庸<br>何伤乎？昔秦始皇封禅，而汉文帝不封禅，后世岂以文帝之贤不及始皇邪？且事<br>天扫地而祭，何必登泰山之颠，封数尺之土，然后可以展其诚敬乎？”已而欲从<br>其请，魏郑公独以为不可，发六难以争之，至以谓崇虚名而受实害，会河南、北<br>大水，遂寝。十年，复使房乔裁定其礼，将以十六年二月，有事于泰山，会星孛<br>太微而罢。<br>予谓二帝皆不世出盛德之主，灼知封禅之非，形诸诏告，可谓著明。然不能<br>几时，自为翻覆，光武惑于谶记，太宗好大喜名，以今观之，盖所以累善政耳。<br>○汉封禅记<br>应劭《汉官仪》载马第伯《封禅仪记》，正纪建武东封事，每称天子为国家，<br>其叙山势筜釭，登陟劳困之状极工，予喜诵之。其略云：“是朝上山，骑行，往<br>往道峻峭，下骑步，牵马，乍步乍骑且相半。至中观，留马，仰望天关，如从谷<br>底仰观抗峰。其为高也，如视浮云，其峻也，石壁窅窱，如无道径。遥望其人，<br>端如行朽兀，或为白石，或雪，久之，白者移过树，乃知是人也。殊不可上，四<br>布僵卧石上，亦赖赍酒脯，处处有泉水，复勉强相将行，到天关，自以已至也，<br>问道中人，言尚十余里。其道旁山胁，仰视岩石松树，郁郁苍苍，若在云中。俯<br>视谿谷，碌碌不可见丈尺。直上七里，赖其羊肠逶迤，名曰环道，往往有祇索，<br>可得而登也。两从者扶挟，前人相牵，后人见前人履厎，前人见后人顶，如画。<br>初上此道，行十余步一休，稍疲，咽唇燋，五六步一休，牒牒据顿地，不避暗湿，<br>前有燥地，目视而两脚不随。”又云：“封毕，诏百官以次下，国家随后，道迫<br>小，步从匍匐邪上，起近炬火，止亦骆驿，步从触击大石，石声正欢，但欢石无<br>相应和者，肠不能已，口不能默。明日，太医令问起居，国家云：‘昨上下山，<br>欲行迫前人，欲休则后人所蹈，道峻危险。国家不劳。’”又云：“东山名曰日<br>观，鸡一鸣时，见日始欲出，长三丈所。秦观者望见长安，吴观者望见会稽，周<br>观者望见齐。”凡记文之工悉如此，而未尝见称于昔贤，秦、吴、周三观，亦无<br>曾用之者。今应劭书脱略，唯刘昭补注《东汉志》仅有之，亦非全篇也。<br>○杨虞卿<br>刘禹锡有《寄毗陵杨给事》诗云：“曾主鱼书轻刺史，今朝自请左鱼来。青<br>云直上无多地，却要斜飞取势回。”以其时考之，盖杨虞卿也。案唐文宗大和七<br>年，以李德嵒为相，与之论朋党事。时给事中杨虞卿、萧浣、中书舍人张元夫依<br>附权要，上干执政，下挠有司，上闻而恶之，于是出虞卿为常州刺史，浣为郑州<br>刺史，元夫为汝州刺史，皆李宗闵客也。它日上复言及朋党，宗闵曰：“臣素知<br>之，故虞卿辈，臣皆不与美官。”德嵒曰：“给事中、中书舍人非美官而何？”<br>宗闵失色。然则虞卿之剌毗陵，乃为朝廷所逐耳，禹锡犹以为自请，诗人之言，<br>渠可信哉！<br>○屯蒙二卦<br>《屯》、《蒙》二卦，皆二阳而四阴。《屯》以六二乘初九之刚，《蒙》以<br>六三乘九二之刚。而《屯》之爻曰“女子贞不字，十年乃字”。《蒙》之爻曰<br>“勿用取女，见金夫，不有躬”，其正邪不同如此者。盖《屯》二居中得正，不<br>为初刚所诱，而上从九五，所以为贞。《蒙》三不中不正，见九二之阳，悦而下<br>从之，而舍上九之正应，所以勿用。士之守身居世，而择所从所处，尚监兹哉！<br>○汉诽谤法<br>汉宣帝诏群臣议武帝庙乐，夏侯胜曰：“武帝竭民财力，奢泰亡度，天下虚<br>耗，百姓流离，赤地数千里，亡德泽于民，不宜为立庙乐。”于是丞相、御史劾<br>奏胜非议诏书，毁先帝，不道。遂下狱，系再更冬，会赦，乃得免。章帝时，孔<br>僖、崔勣游太学，相与论武帝始为天子，崇信圣道，及后恣己，忘其前善。为邻<br>房生告其诽谤先帝，刺讥当世，下吏受讯，僖以书自讼，乃勿问。元帝时，贾捐<br>之论珠厓事曰：“武帝籍兵厉马，攘服夷狄，天下断狱万数，寇贼并起，军旅数<br>发，父战死于前，子斗伤于后，女子乘亭障，孤儿号于道，老母寡妇饮泣巷哭，<br>是皆廓地泰大，征伐不休之故也。”考三人所指武帝之失，捐之言最切，而三帝<br>或罪或否，岂非夏侯非议诏书，僖、勣诽谤，皆汉法所禁，如捐之直指其事，则<br>在所不问乎？<br>○谊向触讳<br>贾谊上疏文帝曰：“生为明帝，没为明神。使顾成之庙，称为太宗，上配太<br>祖，与汉亡极。虽有愚幼不肖之嗣，犹得蒙业而安。植遗腹，朝委裘，而天下不<br>乱。”又云：“万年之后，传之老母弱子。”此既于生时谈死事，至云“传之老<br>母”，则是言其当终于太后之前，又目其嗣为“愚幼不肖”，可谓指斥。而帝不<br>以为过，谊不以为疑。刘向上书成帝谏王氏事曰：“王氏与刘氏，且不并立，陛<br>下为人子孙，守持宗庙，而令国祚移于外亲，降为皂隶，纵不为身，奈宗庙何！”<br>又云：“天命所授者博，非独一姓。”此乃于国存时说亡语，而帝不以为过，向<br>不以为疑，至乞援近宗室，几于自售，亦不以为嫌也。两人皆出于忠精至诚，故<br>尽言触忌讳而不自觉。文帝隆宽待下，圣德固尔，而成帝亦能容之，后世难及也。<br>○小贞大贞<br>人君居尊位，倒持太阿，政令有所不行，德泽有所不下，身为寄坐，受人指<br>麾，危亡之形，且立至矣。故《易》有“屯其膏，小贞，吉；大贞，凶”之戒，<br>谓当以渐而正之。说者多引鲁昭公、高贵乡公为比，予谓此自系一时国家之隆替，<br>君身之祸福，盖有刚决而得志，隐忍而危亡者，不可一概论也。汉宣帝之诛霍禹，<br>和帝之诛窦宪，桓宗之诛梁冀，魏孝庄之诛尔朱荣，刚决而得志者也。鲁昭公之<br>讨季氏，齐简公之谋田常，高贵乡公之讨司马昭，晋元帝之征王敦，唐文宗之谋<br>宦者，潞王之徙石敬瑭，汉隐帝之杀郭威，刚决而失者也。若齐郁林王知鸾之异<br>志，欲取之而不能，汉献帝知曹操之不臣，欲图之而不果，唐昭宗知朱温之必篡，<br>欲杀之而不克，皆翻以及亡，虽欲小正之，岂可得也？<br>○唐诗戏语<br>士人于棋酒间，好称引戏语，以助谭笑，大抵皆唐人诗，后生多不知所从出，<br>漫识所记忆者于此。“公道世间惟白发，贵人头上不曾饶”，杜牧《送隐者》诗<br>也。“因过竹院逢僧话，又得浮生半日闲”，李涉诗也。“只恐为僧僧不了，为<br>僧得了尽输僧”，“啼得血流无用处，不如缄口过残春”，杜荀鹤诗也。“数声<br>风笛离亭晚，君向潇湘我向秦”，郑谷诗也。“今朝有酒今朝醉，明日愁来明日<br>愁”，“劝君不用分明语，语得分明出转难”，“自家飞絮犹无定，争解垂丝绊<br>路人”，“明年更有新条在，挠乱春风卒未休”，“采得百花成蜜后，不知辛苦<br>为谁甜”，罗隐诗也。高骈在西川，筑城御蛮，朝廷疑之，徙镇荆南，作《风筝》<br>诗以见意曰：“昨夜筝声响碧空，宫商信任往来风。依俙似曲才堪听，又被吹<br>将别调中。”今人亦好引此句也。<br>○何进高睿<br>东汉末，何进将诛宦官，白皇太后悉罢中常侍、小黄门，使还里舍。张让子<br>妇，太后之妹也。让向子妇叩头曰：“老臣得罪，当与新妇俱归私门，唯受恩累<br>世，今当远离宫殿，愿复一入直，得暂奉望太后颜色，死不恨矣。”子妇为言之，<br>乃诏诸常侍皆复入直。不数日，进乃为让所杀，董卓随以兵至，让等虽死，汉室<br>亦亡。北齐和士开在武成帝世，奸蠹败国。及后主嗣立，宰相高睿与娄定远白胡<br>太后，出士开为兖州刺史。后欲留士开过百日，睿守之以死，苦言之。士开载美<br>女珠帘赂定远曰：“蒙王力，用为方伯，今当远出，愿得一辞觐二宫。”定远许<br>之，士开由是得见太后及帝，进说曰：“臣出之后，必有大变，今已得入，复何<br>所虑。”于是出定远为青州而杀睿。后二年，士开虽死，齐室亦亡。呜呼！奸佞<br>之难去久矣！何进、高睿，不惜陨身破家，为汉齐社稷计，而张让、士开以谈笑<br>一言，变如反掌，忠良受祸，宗庙为墟。乃知背胁瘭疽，决之不可不速；虎狼在<br>阱，养之则自贻害。可不戒哉！<br>○南乡掾史<br>金石刻有《晋南乡太守司马整碑》，其阴刻掾史以下姓名，合三百五十一。<br>议曹祭酒十一人，掾二十九人，诸曹掾、史、书佐、循行、幹百三十一人，从掾<br>位者九十六人，从史位者三十一人，部曲督将三十六人，其冗如此。以《晋史》<br>考之，南乡本南阳西界，魏武平荆州，始分为郡。至晋泰始中，所管八县，才二<br>万户耳，而掾史若是之多！掾史既然，吏士又可知矣。民力安得不困哉！整乃宗<br>室安平王孚之孙也。<br>○汉景帝忍杀<br>汉景帝恭俭爱民，上继文帝，故亦称为贤君。考其天资，则刻戾忍杀之人耳。<br>自在东宫时，因博戏杀吴太子，以起老濞之怨。即位之后，不思罪己，一旦于三<br>郡中而削其二，以速兵端。正信用晁错，付以国事，及爰盎之说行，但请斩错而<br>已，帝令有司劾错以大逆，遂父母妻子同产皆弃市。七国之役，下诏以深入多杀<br>为功，比三百石以上皆杀，无有所置，敢有议诏及不如诏者，皆要斩。周亚夫以<br>功为丞相，坐争封匈奴降将事病免，心恶之，赐食不置箸，叱之使起，昧于敬礼<br>大臣之义，卒以非罪置之死，悲哉！光武遣冯异征赤眉，敕之曰：“征伐非必略<br>地屠城，要在平定安集之耳。诸将非不健斗，然好虏掠。卿本能御吏士，念自修<br>敕，无为郡县所苦。”光武此言，视景帝诏书，为不侔矣。<br>○燕昭汉光武之明<br>乐毅为燕破齐，或谗之昭王曰：“齐不下者两城耳，非其力不能拔，欲久仗<br>兵威以服齐人，南面而王耳。”昭王斩言者，遣使立毅为齐王，毅惶恐不受，以<br>死自誓。冯异定关中，自以久在外，不自安。人有章言异威权至重，百姓归心，<br>号为“咸阳王”，光武以章示异，异上书谢，诏报曰：“将军之于国家，恩犹父<br>子，何嫌何疑，而有惧意？”及异破隗嚣，诸将欲分其功，玺书诮大司马以下，<br>称异功若丘山。今人咸知毅、异之为名将，然非二君之明，必困谗口矣。田单复<br>齐国，信陵君败秦兵，陈汤诛郅支，卢植破黄巾，邓艾平蜀，王濬平吴，谢安郤<br>符坚，慕容垂挫桓温，史万岁破突厥，李靖灭吐谷浑，郭子仪、李光弼中兴唐室，<br>李晟复京师，皆有大功于社稷，率为谮人所惎，或至杀身。区区庸主不足责，唐<br>太宗亦未能免。营营青蝇，亦可畏哉！<br>○周南召南<br>《毛诗序》曰：“《关雎》、《麟趾》之化，王者之风，故系之周公，南，<br>言化自北而南也。《鹊巢》、《驺虞》之德，诸侯之风也，先王之所以教，故系<br>之召公。《周南》、《召南》，正始之道。”据文义，“周公”、“召公”二<br>“公”字，皆合为“南”字，则与上下文相应，盖简策误耳。“王者之风”，恐<br>不当系之周公，而“先王之所以教”，又与召公自不相涉也。<br>○易中爻<br>《易·系辞》云：“杂物撰德，辨是与非，则非其中爻不备。”中爻者，谓<br>二三四及三四五也。如《坤》、《坎》为《师》，而六五之爻曰“长子帅师”，<br>以正应九二而言，盖指二至四为《震》也。《坤》、《艮》为《谦》，而初六之<br>爻曰“用涉大川”，盖自是而上，则六二、九三、六四为《坎》也。《归妹》之<br>六五曰“帝乙归妹”，以下配九二而言，盖指《震》也。而《泰》之六五亦曰<br>“帝乙归妹”，固亦下配九二，而九三、六四、六五盖《震》体云。它皆类此。<br><hr>
