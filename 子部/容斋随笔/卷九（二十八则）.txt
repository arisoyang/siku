<h4>《子部·容斋随笔·卷九（二十八则）》<b class="x">作者：洪迈</b></h4>
<br>○霍光赏功<br>汉武帝外事四夷，出爵劝赏，凡将士有军功，无问贵贱，未有不封侯者。及<br>昭帝时，大鸿胪田广明平益州夷，斩首捕虏三万，但赐爵关内侯。盖霍光为政，<br>务与民休息，故不欲求边功，益州之师，不得已耳。与唐宋璟抑郝灵佺斩默啜之<br>意同。然数年之后，以范明友击乌桓，傅介子剌楼兰，皆即侯之，则为非是，盖<br>明友，光女婿也。<br>○尺棰取半<br>《庄子》载惠子之语曰：“一尺之棰，日取其半，万世不竭。”虽为寓言，<br>然此理固具。盖但取其半，正碎为微尘，余半犹存，虽至于无穷可也。特所谓卵<br>有毛、鸡三足、犬可以为羊、马有珣、火不热、龟长于蛇、飞鸟之景未尝动，如<br>是之类，非词说所能了也。<br>○汉文失材<br>汉文帝见李广曰：“惜广不逢时，令当高祖世，万户侯岂足道哉！”贾山上<br>书言治乱之道，借秦为谕，其言忠正明白，不下贾谊，曾不得一官，史臣犹赞美<br>文帝，以为山言多激切，终不加罚，所以广谏争之路。观此二事，失材多矣。吴、<br>楚反时，李广以都尉战昌邑下显名，以梁王授广将军印，故赏不行。武帝时，五<br>为将军击匈奴，无尺寸功，至不得其死。三朝不遇，命也夫！<br>○陈轸之说疏<br>战国权谋之士，游说从横，皆趋一时之利，殊不顾义理曲直所在。张仪欺楚<br>怀王，使之绝齐而献商於之地。陈轸谏曰：“张仪必负王，商於不可得而齐、秦<br>合，是北绝齐交，西生秦患。”其言可谓善矣。然至云：“不若阴合而阳绝于齐，<br>使人随张仪，苟与吾地，绝齐未晚。”是轸不深计齐之可绝与否，但以得地为意<br>耳。及秦负约，楚王欲攻之，轸又劝曰：“不如因赂之以一名都，与之并兵而攻<br>齐，是我亡地于秦，取偿于齐也。”此策尤乖谬不义。且秦加亡道于我，乃欲赂<br>以地，齐本与国，楚无故而绝之，宜割地致币，卑词谢罪，复求其援，而反欲攻<br>之，轸之说于是疏矣。乃知鲁仲连、虞卿为豪杰之士，非轸辈所能企及也。<br>○颜率儿童之见<br>秦兴师临周而求九鼎，周君患之。颜率请借救于齐，乃诣齐王许以鼎，齐为<br>发兵救周，而秦兵罢。齐将求鼎，周君又患之。颜率复诣齐曰：“愿献九鼎，不<br>识何涂之从而致之齐？”齐王将寄径于梁、于楚，率皆以为不可，齐乃止。《战<br>国策》首载此事，盖以为奇谋。予谓此特儿童之见尔！争战虽急，要当有信。今<br>一绐齐可也，独不计后日诸侯来伐，谁复肯救我乎？疑必无是事，好事者饰之尔。<br>故《史记》、《通鉴》皆不取。<br>○皇甫湜正闰论<br>晋魏以来，正闰之说纷纷，前人论之多矣。盖以宋继晋，则至陈而无所终，<br>由隋而推之，为周为魏，则上无所起。故司马公于《通鉴》取南朝承晋讫于陈亡，<br>然后系之隋开皇九年，姑藉其年以纪事，无所抑扬也。唯皇甫湜之论不然，曰：<br>“晋之南迁，与平王避戎之事同，而元魏种实匈奴，自为中国之位号。谓之灭邪，<br>晋实未改，谓之禅耶，已无所传。而往之著书者有帝元，今之为录者皆闰晋，失<br>之远矣。晋为宋，宋为齐，齐为梁，江陵之灭，则为周矣。陈氏自树而夺，无容<br>于言。故自唐推而上，唐受之隋，隋得之周，周取之梁，推梁而上以至于尧、舜，<br>为得天下统。则陈僣于南，元闰于北，其不昭昭乎？”此说亦有理。然予复考之，<br>灭梁江陵者，魏文帝也，时岁在甲戌。又三年丁丑，周乃代魏。不得云江陵之灭，<br>则为周也。<br>○简师之贤<br>《皇甫持正集》有《送简师序》，云：“韩侍郎贬潮州，浮图之士，欢快以<br>抃，师独愤起访余求序行，资适潮，不顾蛇山鳄水万里之釭毒，若将朝得进拜而<br>夕死者。师虽佛其名，而儒其行，虽夷狄其衣服，而人其知。不犹愈于冠儒冠，<br>服朝服，惑溺于经怪之说以斁彝伦邪？”予读其文，想见简师之贤，而惜其名无<br>传于后世，故表而出之。<br>○老人推恩<br>唐世赦宥，推恩于老人绝优。开元二十三年，耕籍田。侍老百岁以上，版授<br>上州刺史。九十以上，中州刺史。八十以上，上州司马。二十七年，赦。百岁以<br>上，下州刺史，妇人郡君。九十以上，上州司马，妇人县君。八十以上，县令，<br>妇人乡君。天宝七载，京城七十以上本县令，六十以上县丞，天下侍老除官与开<br>元等。国朝之制，百岁者始得初品官封，比唐不侔矣。淳熙三年，以太上皇帝庆<br>寿之故，推恩稍优，遂有增年诡籍以冒荣命者。使如唐日，将如何哉！<br>○唐三杰<br>汉高祖以萧何、张良、韩信为人杰，此三人者真足以当之也。唐明皇同日拜<br>宋璟、张说、源乾曜三故相官，帝赋《三杰诗》，自写以赐。其意盖以比萧、张<br>等也。说与乾曜岂璟比哉！明皇可谓不知臣矣。<br>○忠义出天资<br>忠义守节之士，出于天资，非关居位贵贱，受恩深浅也。王莽移汉祚，刘歆<br>以宗室之俊，导之为逆，孔光以宰相辅成其事。而龚胜以故大夫守谊以死。郭钦、<br>蒋诩以刺史、郡守，栗融、禽庆、曹竟、苏章以儒生，皆去官不仕。陈咸之家，<br>至不用王氏腊。萧道成篡宋，皞渊、王俭，奕世达官，身为帝甥、主婿，所以纵<br>臾灭刘，唯恐不速。而死节者乃王蕴、卜伯兴、黄回、任候伯之辈耳。安禄山、<br>朱泚之变，陈希烈、张均、张垍、乔琳、李忠臣，皆以宰相世臣，为之丞弼。<br>而甄济、权皋、刘海宾、段秀实，或以莫府小吏，或以废斥列卿，捐身立节，名<br>震海内。人之贤不肖，相去何止天冠地屦乎！<br>○刘歆不孝<br>事亲孝，故忠可移于君，是以求忠臣必于孝子之门。刘歆事父，虽不载不孝<br>之迹，然其议论每与向异同。故向拳拳于国家，欲抑王氏以崇刘氏，而歆乃力赞<br>王莽，唱其凶逆，至为之国师公，又改名秀以应图谶，竟亦不免为莽所诛，子棻、<br>女忄音皆以戮死。使天道每如是，不善者其知惧乎！<br>○汉法恶诞谩<br>李广以私忿杀霸陵尉，上书自陈谢罪。武帝报之曰：“报忿除害，朕之所图<br>于将军也。若乃免冠徒跣，稽颡请罪，岂朕之指哉！”张敞杀絮舜，上书曰：<br>“臣待罪京兆，絮舜本臣素所厚吏，以臣有章劾当免，受记考事，谓臣‘五日京<br>兆’，背恩忘义。臣窃以舜无状，枉法以诛之。臣贼杀不辜，鞠狱故不直，死无<br>所恨。”宣帝引拜为刺史。汉世法令，最恶诞谩罔上。广、敞虽妄杀人，一语陈<br>情，则赦之不问，所以开臣下不敢为欺之路也。武帝待张汤非不厚，及问鲁谒居<br>事，谓其怀诈面欺，杀之不贷，真得御臣之法。<br>○汉官名<br>汉官名有不书于《百官表》，而因事乃见者。如行冤狱使者，因张敞杀絮舜<br>而见。美俗使者，因何并代严诩而见。河堤使者，因王延世塞决河而见。直指使<br>者，因暴胜之而见。岂非因事置官，事已即罢乎？<br>○五胡乱华<br>刘聪乘晋之衰，盗窃中土，身死而嗣灭，男女无少长皆戕于靳准。刘曜承其<br>后，不能十年，身为人禽。石勒尝盛矣，子夺于虎。虎尽有秦、魏、燕、齐、韩、<br>赵之地，死不一年，而后嗣屠戮，无一遗种。慕容俊乘石氏之乱，跨据河山，亦<br>仅终其身，至子而灭。符坚之兴，又非刘、石比，然不能自免，社稷为墟。慕容<br>垂乘符氏之乱，尽复燕祚，死未期年，基业倾覆。此七人者，皆夷狄乱华之臣擘<br>也，而不能久如此。今之北虏，为国八十年，传数酋矣，未亡何邪？<br>○石宣为彗<br>石虎将杀其子宣，佛图澄谏曰：“陛下若加慈恕，福祚犹长，若必诛之，宣<br>当为彗星下埽邺宫。”虎不从。明年，虎死。二年，国亡。《晋史》书之以为澄<br>言之验。予谓此乃石氏穷凶极虐，为天所弃，岂一逆子便能上干玄象，起彗孛乎？<br>宣杀其弟韬，又欲行冒顿之事，宁有不问之理？澄言既妄，史氏误信而载之，<br>《资治通鉴》亦失于不删也。<br>○三公改它官<br>国初以来，宰相带三公官居位，及罢去，多有改它官者。范质自司徒、侍中<br>改太子太傅，王溥自司空改太子太保，吕蒙正自司空改太子太师是也。天禧以前<br>唯赵普、王旦乃依旧公师，仍复迁秩。天圣而后，恩典始隆，张士逊致仕，至以<br>兵部尚书得太傅云。<br>○带职致仕<br>熙宁以前，待制学士致仕者，率迁官而解其职。若有疾就闲者，亦换为集贤<br>院学士。盖不以近职处散地也。带职致仕，方自熙宁中王素始。后改集贤学士为<br>修撰，政和中又改为右文云。<br>○朋友之义<br>朋友之义甚重。天下之达道五，君臣、父子、兄弟、夫妇而至朋友之交。故<br>天子至于庶人，未有不须友以成者。“天下俗薄，而朋友道绝。”见于《诗》。<br>“不信乎朋友，弗获乎上。”见于《中庸》、《孟子》。“朋友信之”，孔子之<br>志也。“车马衣裘，与朋友共”，子路之志也。“与朋友交而信”，曾子之志也。<br>《周礼》六行，五曰任，谓信于友也。汉、唐以来，犹有范张、陈雷、元白、刘<br>柳之徒，始终相与，不以死生贵贱易其心。本朝百年间，此风尚存。呜呼，今亡<br>矣！<br>○高科得人<br>国朝自太平兴国以来，以科举罗天下士，士之策名前列者，或不十年而至公<br>辅。吕文穆公蒙正、张文定公齐贤之徒是也。及嘉祐以前，亦指日在清显。东坡<br>《送章子平序》，以谓仁宗一朝十有三榜，数其上之三人，凡三十有九，其不至<br>于公卿者，五人而已。盖为士者知其身必达，故自爱重而不肯为非，天下公望亦<br>以鼎贵期之，故相与爱惜成就，以待其用。至嘉祐四年之制，前三名始不为通判，<br>第一人才得评事、签判，代还升通判，又任满始除馆职。王安石为政，又杀其法，<br>恩数既削，得人亦衰矣。观天圣初榜，宋郑公郊、叶清臣、郑文肃公戩、高文庄<br>公若讷、曾鲁公公亮五人连名，二宰相、二执政、一三司使。第二榜，王文忠公<br>尧臣、韩魏公琦、赵康靖公连名。第二榜，王宣徽拱辰、刘相沆、孙文懿公抃<br>连名。杨寘榜，寘不幸即死，王歧公珪、韩康公绛、王荆公安石连名。刘袴榜，<br>袴不显，胡右丞宗愈、安门下焘、刘忠肃公挚、章申公惇连名。其盛如此。治平<br>以后，第一人作侍从，盖可数矣。<br>○辛庆忌<br>汉成帝将立赵飞燕为皇后，怒刘辅直谏，囚之掖廷狱，左将军辛庆忌等上书<br>救辅，遂得减死。朱云请斩张禹，上怒，将杀之，庆忌免冠解印绶，叩头殿下曰：<br>“此臣素著狂直，臣敢以死争。”叩头流血。上意解，然后得已。庆忌此两事，<br>可与汲黯、王章同科。班史不书于本传，但言其为国虎臣，匈奴西域敬其威信而<br>已。方争朱云时，公卿在前，曾无一人助之以请，为可羞也。<br>○楚怀王<br>秦汉之际，楚怀王以牧羊小儿，为项氏所立，首尾才三年。以事考之，东坡<br>所谓天下之贤主也。项梁之死，王并吕臣、项羽军，自将之，羽不敢争。见宋义<br>论兵事，即以为上将军，而羽乃为次将。择诸将入关，羽怨秦，奋势愿与沛公西，<br>王以羽慓悍祸贼，不许，独遣沛公，羽不敢违。及秦既亡，羽使人还报王，王曰：<br>“如约。”令沛公王关中。此数者，皆能自制命，非碌碌孱王受令于强臣者，故<br>终不能全于项氏。然遣将救赵灭秦，至于有天下，皆出其手。太史公作《史记》，<br>当为之立本纪，继于秦后，迨其亡，则次以汉高祖可也。而乃立《项羽本纪》，<br>义帝之事特附见焉，是直以羽为代秦也，其失多矣。高祖尝下诏，以秦皇帝、楚<br>隐王亡后，为置守冢，并及魏、齐、赵三王，而义帝乃高祖故君，独缺不问，岂<br>简策脱佚乎？<br>○范增非人杰<br>世谓范增为人杰，予以为不然。夷考平生，盖出战国从横之余，见利而不知<br>义者也。始劝项氏立怀王，及羽夺王之地，迁王于郴，已而弑之，增不能引君臣<br>大谊，争之以死。怀王与诸将约，先入关中者王之，沛公既先定关中，则当如约，<br>增乃劝羽杀之，又徙之蜀汉。羽之伐赵，杀上将宋义，增为末将，坐而视之。坑<br>秦降卒，杀秦降王，烧秦宫室，增皆亲见之，未尝闻一言也。至于荥阳之役，身<br>遭反间，然后发怒而去。呜呼，疏矣哉！东坡公论此事伟甚，犹未尽也。<br>○翰苑故事<br>翰苑故事，今废弃无余。唯学士入朝，犹有朱衣院吏双引至朝堂而止，及景<br>灵宫行香，则引至立班处。公文至三省不用申状，但尺纸直书其事，右语云：<br>“谘报尚书省伏候裁旨，月日押。”谓之谘报。此两事仅存。<br>○唐扬州之盛<br>唐世盐铁转运使在扬州，尽斡利权，判官多至数十人，商贾如织。故谚称<br>“扬一益二”，谓天下之盛，扬为一而蜀次之也。杜牧之有“春风十里珠帘”之<br>句，张祜诗云：“十里长街市井连，月明桥上看神仙。人生只合扬州死，禅智山<br>光好墓田。”王建诗云：“夜市千灯照碧云，高楼红袖客纷纷。如今不似时平日，<br>犹自笙歌彻晓闻！”徐凝诗云：“天下三分明月夜，二分无赖是扬州。”其盛可<br>知矣。自毕师铎、孙儒之乱，荡为丘墟。杨行密复葺之，稍成壮藩，又毁于显德。<br>本朝承平百七十年，尚不能及唐之什一，今日真可酸鼻也！<br>○张祜诗<br>唐开元、天宝之盛，见于传记歌诗多矣，而张祜所咏尤多，皆它诗人所未尝<br>及者。如《正月十五夜灯》云：“千门开锁万灯明，正月中旬动帝京。三百内人<br>连袖舞，一时天上著词声。”《上巳乐》云：“猩猩血染系头标，天上齐声举画<br>桡。却是内人争意切，六宫红袖一时招。”《春莺啭》云：“兴庆池南柳未开，<br>太真先把一枝梅。内人已唱《春莺啭》，花下傞傞软舞来。”又有《大酺乐》、<br>《閤王小管》、《李谟笛》、《宁哥来》、《閤娘羯鼓》、《退宫人》、《耍娘<br>歌》、《悖拏儿舞》、《阿鸨汤》、《雨霖铃》、《香囊子》等诗，皆可补开天<br>遗事，弦之乐府也。<br>○古人无忌讳<br>古人无忌讳。如季武子成寝，杜氏之葬在西阶之下，请合葬焉，许之，入宫<br>而不敢哭，武子命之哭。曾子与客立于门侧，其徒有父死，将出哭于巷者，曾子<br>曰：“反哭于尔次。”北面而吊焉。伯高死于卫，赴于孔子，孔子曰：“夫由赐<br>也见我，吾哭诸赐氏。”遂哭于子贡寝门之外，命子贡为之主，曰：“为尔哭也<br>来者，拜之。”夫以国卿之寝阶，许外人入哭而葬，己所居室，而令门弟子哭其<br>亲，朋友之丧，而受哭于寝门之外，今人必不然者也。圣贤所行，固为尽礼。季<br>孙宿亦能如是。以古方今，相去何直千万也。<br>○宰我不诈<br>宰我以三年之丧为久，夫子以食稻衣锦问之曰：“于女安乎？”曰：“安。”<br>后人以是讥宰我，谓孔门高第乃如是。殊不知其由衷之言，不为诈隐，所以为孔<br>门高第也。鲁悼公之丧，孟敬子曰：“食粥，天下之达礼也，吾三臣者之不能居<br>公室也，四方莫不闻矣，勉而为瘠，母乃使人疑夫不以情居瘠者乎哉！我则食食。”<br>乐正子春之母死，五日而不食，曰：“吾悔之，自吾母而不得吾情，吾恶乎用吾<br>情！”谓勉强过礼也。夫不情之恶，贤者所深戒，虽孟敬子之不臣，宁废礼食食，<br>不肯不情而为瘠。盖先王之泽未远，故不肖者亦能及之。<br>○李益卢纶诗<br>李益、卢纶，皆唐大历十才子之杰者。纶于益为内兄，尝秋夜同宿，益赠纶<br>诗曰：“世故中年别，余生此会同。却将悲与病，独对朗陵翁。”纶和曰：“戚<br>戚一西东，十年今始同。可怜风雨夜，相问两衰翁。”二诗虽绝句，读之使人凄<br>然，皆奇作也。<br><hr>
