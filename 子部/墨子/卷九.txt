<h4>《子部·墨子·卷九》<b class="x">作者：墨翟</b></h4>
<br>○非乐中第三十三<br>（阙）<br>○非乐下第三十四<br>（阙）<br>○非命上第三十五<br>子墨子言曰：古者王公大人为政国家者，皆欲国家之富，人民之众，刑政之<br>治。然而不得富而得贫，不得众而得寡，不得治而得乱，则是本失其所欲，得其<br>所恶，是故何也？子墨子言曰：执有命者以杂于民间者众。执有命者之言曰：<br>“命富则富，命贫则贫，命众则众，命寡则寡，命治则治，命乱则乱，命寿则寿，<br>命夭则夭。命虽强劲，何益哉？”上以说王公大人，下以驵百姓之从事。故执有<br>命者不仁，故当执有命者之言，不可不明辨。<br>然则明辨此之说，将奈何哉？子墨子言曰：言必立仪。言而毋仪，譬犹运钧<br>之上而立朝夕者也，是非利害之辨，不可得而明知也。故言必有三表。何谓三表？<br>子墨子言曰：有本之者，有原之者，有用之者。于何本之？上本之于古者圣王之<br>事。于何原之？下原察百姓耳目之实。于何用之？废以为刑政，观其中国家百姓<br>人民之利。此所谓言有三表也。<br>然而今天下之士君子，或以命为有，盖尝尚观于圣王之事。古者桀之所乱，<br>汤受而治之。纣之所乱，武王受而治之。此世未易，民未渝，在于桀、纣则天下<br>乱，在于汤、武则天下治。岂可谓有命哉！<br>然而今天下之士君子，或以命为有，盖尝尚观于先王之书。先王之书，所以<br>出国家、布施百姓者，宪也。先王之宪亦尝有曰“福不可请，而祸不可讳，敬无<br>益、暴无伤”者乎？所以听狱制罪者，刑也。先王之刑亦尝有曰“福不可请，祸<br>不可讳，敬无益、暴无伤”者乎？所以整设师旅、进退师徒者，誓也。先王之誓<br>亦尝有曰“福不可请，祸不可讳，敬无益、暴无伤”者乎？是故子墨子言曰：吾<br>当未盐数，天下之良书不可尽计数，大方论数，而五者是也。今虽毋求执有命者<br>之言，不必得，不亦可错乎。<br>今用执有命者之言，是覆天下之义。覆天下之义者，是立命者也，百姓之谇<br>也。说百姓之谇者，是灭天下之人也。然则所为欲义在上者，何也？曰：义人在<br>上，天下必治，上帝、山川、鬼神必有干主，万民被其大利。何以知之？子墨子<br>曰：古者汤封于亳，绝长继短，方地百里，与其百姓兼相爱，交相利，移则分。<br>率其百姓，以上尊天事鬼。是以天鬼富之，诸侯与之，百姓亲之，贤士归之，未<br>殁其世而王天下，政诸侯。昔者文王封于岐周，绝长继短，方地百里，与其百姓<br>兼相爱，交相利，则，是以近者安其政，远者归其德。闻文王者皆起而趋之，罢<br>不肖股肱不利者，处而愿之，曰：“奈何乎使文王之地及我吾，则吾利岂不亦犹<br>文王之民也哉！”是以天鬼富之，诸侯与之，百姓亲之，贤士归之。未殁其世而<br>王天下，政诸侯。乡者言曰：义人在上，天下必治，上帝、山川、鬼神必有干主，<br>万民被其大利。吾用此知之。<br>是故古之圣王，发宪出令，设以为赏罚以劝贤。是以入则孝慈于亲戚，出则<br>弟长于乡里，坐处有度，出入有节，男女有辨。是故使治官府则不盗窃，守城则<br>不崩叛，君有难则死，出亡则送。此上之所赏，而百姓之所誉也。执有命者之言<br>曰：“上之所赏，命固且赏，非贤故赏也。上之所罚，命固且罚，命固且罚，不<br>暴故罚也。”是故入则不慈孝于亲戚，出则不弟长于乡里，坐处不度，出入无节，<br>男女无辨。是故治官府则盗窃，守城则崩叛，君有难则不死，出亡则不送。此上<br>之所罚，百姓之所非毁也。执有命者言曰：“上之所罚，命固且罚，不暴故罚也。<br>上之所赏命固且赏，非贤故赏也。”以此为君则不义，为臣则不忠，为父则不慈，<br>为子则不孝，为兄则不长，为弟则不弟。而强执此者，此特凶言之所自生，而暴<br>人之道也。<br>然则何以知命之为暴人之道？昔上世之穷民，贪于饮食，惰于从事，是以衣<br>食之财不足，而饥寒冻馁之忧至。不知曰我罢不肖，从事不疾，必曰我命固且贫。<br>昔上世暴王，不忍其耳目之淫，心涂之辟，不顺其亲戚，遂以亡失国家，倾覆社<br>稷。不知曰我罢不肖，为政不善，必曰吾命固失之。于《仲虺之告》曰：“我闻<br>于夏人，矫天命，布命于下。帝伐之恶，龚丧厥师。”此言汤之所以非桀之执有<br>命也。于《太誓》曰：“纣夷处，不肯事上帝鬼神，祸厥先神禔不祀，乃曰：<br>‘吾民有命。无廖排漏’。天亦纵弃之而弗葆。”此言武王所以非纣执有命也。<br>今用执有命者之言，则上不听治，下不从事。上不听治，则刑政乱；下不从事，<br>则财用不足。上无以供粢盛酒醴，祭祀上帝鬼神，下无以降绥天下贤可之士，外<br>无以应待诸侯之宾客，内无以食饥衣寒，将养老弱。故命上不利于天，中不利于<br>鬼，下不利于人。而强执此者，此特凶言之所自生，而暴人之道也！<br>是故子墨子言曰：今天下之士君子，忠实欲天下之富而恶其贫，欲天下之治<br>而恶其乱，执有命者之言不可不非，此天下之大害也<br>○非命中第三十六<br>子墨子言曰：凡出言谈、由文学之为道也，则不可而不先立义法。若言而无<br>义，譬犹立朝夕于员钧之上也，则虽有巧工，必不能得正焉。然今天下之情伪，<br>未可得而识也。故使言有三法。三法者何也？有本之者，有原之者，有用之者。<br>於其本之也，考之天鬼之志，圣王之事。於其原之也，征以先王之书。用之奈何？<br>发而为刑。此言之三法也。<br>今天下之士君子，或以命为亡。我所以知命之有与亡者，以众人耳目之情，<br>知有与亡。有闻之，有见之，谓之有。莫之闻，莫之见，谓之亡。然胡不尝考之<br>百姓之情？自古以及今，生民以来者，亦尝见命之物、闻命之声者乎？则未尝有<br>也。若以百姓为愚不肖，耳目之情，不足因而为法。然则胡不尝考之诸侯之传言<br>流语乎？自古以及今，生民以来者，亦尝有闻命之声、见命之体者乎？则未尝有<br>也。然胡不尝考之圣王之事？古之圣王，举孝子而劝之事亲，尊贤良而劝之为善，<br>发宪布令以教诲，明赏罚以劝沮。若此，则乱者可使治，而危者可使安矣。若以<br>为不然，昔者桀之所乱，汤治之。纣之所乱，武王治之。此世不渝而民不改，上<br>变政而民易教，其在汤、武则治，其在桀、纣则乱。安危治乱，在上之发政也，<br>则岂可谓有命哉！夫曰有命云者，亦不然矣。<br>今夫有命者言曰：我非作之后世也，自昔三代有若言以传流矣，今故先生对<br>之？曰：夫有命者，不志昔也三代之圣、善人与？意亡昔三代之暴、不肖人也？<br>何以知之？初之列士桀大夫，慎言知行，此上有以规谏其君长，下有以教顺其百<br>姓。故上得其君长之赏，下得其百姓之誉。列士桀大夫声闻不废，流传至今，而<br>天下皆曰其力也，必不能曰我见命焉。<br>是故昔者三代之暴王，不缪其耳目之淫，不慎其心志之辟，外之驰骋田猎毕<br>弋，内沉于酒乐，而不顾其国家百姓之政，繁为无用，暴逆百姓，使下不亲其上，<br>是故国为虚厉，身在刑僇之中，不肯曰：我罢不肖，我为刑政不善。必曰：我命<br>故且亡。虽昔也三代之穷民，亦由此也。内之不能善事其亲戚，外不能善事其君<br>长，恶恭俭而好简易，贪饮食而惰从事，衣食之财不足，使身至有饥寒冻馁之忧，<br>必不能曰：我罢不肖，我从事不疾。必曰：我命固且穷。虽昔也三代之伪民，亦<br>犹此也。繁饰有命，以教众愚朴人久矣。<br>圣王之患此也，故书之竹帛，琢之金石。于先王之书《仲虺之告》曰：“我<br>闻有夏人矫天命，布命于下，帝式是恶，用厥师。”此语夏王桀之执有命也，汤<br>与仲虺共非之。先王之书《太誓》之言然，曰：“纣夷之居，而不肯事上帝，弃<br>阙其先神而不祀也，曰：‘我民有命，毋僇其务。’天不亦弃纵而不葆。”此言<br>纣之执有命也，武王以《太誓》非之。有于《三代》、《不国》有之，曰：“女<br>毋崇天之有命也。”命《三》、《不国》亦言命之无也。于召公之执令于然，曰：<br>“敬哉！无天命。惟予仁人，而无造言，不自降天之哉得之。”在于商、夏之诗<br>书曰：命者，暴王作之。且今天下之士君子，将欲辩是非利害之故，当天有命者，<br>不可不疾非也。执有命者，此天下之厚害也，是故子墨子非也。<br>○非命下第三十七<br>子墨子言曰：凡出言谈，则必可而不先立仪而言。若不先立仪而言，譬之犹<br>运钧之上而立朝夕焉也，我以为虽有朝夕之辩，必将终未可得而从定也。是故言<br>有三法。何谓三法？曰：有考之者，有原之者，有用之者。恶乎考之？考先圣大<br>王之事。恶乎原之？察众之耳目之请。恶乎用之？发而为政乎国，察万民而观之。<br>此谓三法也。<br>故昔者三代圣王禹、汤、文、武方为政乎天下之时，曰：“必务举孝子而劝<br>之事亲，尊贤良之人而教之为善。”是故出政施教，赏善罚暴。且以为若此，则<br>天下之乱也，将属可得而治也；社稷之危也，将属可得而定也。若以为不然，昔<br>桀之所乱，汤治之。纣之所乱，武王治之。当此之时，世不渝而民不易，上变政<br>而民改俗。存乎桀、纣而天下乱，存乎汤、武而天下治。天下之治也，汤、武之<br>力也。天下之乱也，桀、纣之罪也。若以此观之，夫安危治乱，存乎上之为政也，<br>则夫岂可谓有命哉！故昔者禹、汤、文、武方为政乎天下之时，曰：“必使饥者<br>得食，寒者得衣，劳者得息，乱者得治。”遂得光誉令问于天下。夫岂可以为命<br>哉？故以为其力也。今贤良之人，尊贤而好功道术，故上得其王公大人之赏，下<br>得其万民之誉，遂得光誉令问于天下。亦岂以为其命哉？又以为力也。然今夫有<br>命者，不识昔也三代之圣善人与？意亡昔三代之暴不肖人与？若以说观之，则必<br>非昔三代圣善人也，必暴不肖人也。<br>然今以命为有者，昔三代暴王桀、纣、幽、厉，贵为天子，富有天下，于此<br>乎不而矫其耳目之欲，而从其心意之辟，外之驰骋田猎毕弋，内湛于酒乐，而不<br>顾其国家百姓之政。繁为无用，暴逆百姓，遂失其宗庙。其言不曰：吾罢不肖，<br>吾听治不强。必曰：吾命固将失之。虽昔也三代罢不肖之民，亦犹此也。不能善<br>事亲戚、君长，甚恶恭俭而好简易，贪饮食而惰从事，衣食之财不足，是以身有<br>陷乎饥寒冻馁之忧。其言不曰：吾罢不肖，吾从事不强。又曰：吾命固将穷。昔<br>三代伪民，亦犹此也。<br>昔者暴王作之，穷人术之，此皆疑众迟朴。先圣王之患之也，固在前矣。是<br>以书之竹帛，镂之金石，琢之盘盂，传遗后世子孙。曰：何书焉存？禹之《总德》<br>有之，曰：“允不著，惟天民不而葆。既防凶心，天加之咎。不慎厥德，天命焉<br>葆？”《仲虺之告》曰：“我闻有夏人矫天命，于下，帝式是增，用爽厥师。”<br>彼用无为有，故谓矫。若有而谓有，夫岂谓矫哉！昔者，桀执有命而行，汤为<br>《仲虺之告》以非之。《太誓》之言也，于《去发》曰：“恶乎君子！天有显德，<br>其行甚章。为鉴不远，在彼殷王。谓人有命，谓敬不可行，谓祭无益，谓暴无伤。<br>上帝不常，九有以亡。上帝不顺，祝降其丧。惟我有周，受之大帝。”昔纣执有<br>命而行，武王为《太誓》、《去发》以非之。曰：子胡不尚考之乎商、周、虞、<br>夏之记？从十简之篇以尚皆无之，将何若者也？<br>是故子墨子曰：今天下之君子之为文学、出言谈也，非将勤劳其惟舌，而利<br>其唇呡也，中实将欲其国家邑里万民刑政者也。今也王公大人之所以蚤朝晏退，<br>听狱治政，终朝均分而不敢怠倦者，何也？曰：彼以为强必治，不强必乱，强必<br>宁，不强必危，故不敢怠倦。今也卿大夫之所以竭股肱之力，殚其思虑之知，内<br>治官府，外敛关市、山林、泽梁之利，以实官府而不敢怠倦者，何也？曰：彼以<br>为强必贵，不强必贱。强必荣，不强必辱，故不敢怠倦。今也农夫之所以蚤出暮<br>入，强乎耕稼树蓺，多聚叔粟而不敢怠倦者，何也？曰：彼以为强必富，不强必<br>贫，强必饱，不强必饥，故不敢怠倦。今也妇人之所以夙兴夜寐，强乎纺绩织纴，<br>多治麻丝葛绪，捆布縿而不敢怠倦者，何也？曰：彼以为强必富，不强必贫，<br>强必暖，不强必寒，故不敢怠倦。今虽毋在乎王公大人，蕢若信有命而致行之，<br>则必怠乎听狱治政矣，卿人夫必怠乎治官府矣，农夫必怠乎耕稼树蓺矣，妇人必<br>怠乎纺绩织纴矣。王公大人怠乎听狱治政，卿大夫怠乎治官府，则我以为天下必<br>乱矣。农夫怠乎耕稼树蓺，妇人怠乎纺绩织纴，则我以为天下衣食之财将必不足<br>矣。若以为政乎天下，上以事天鬼，天鬼不使；下以持养百姓，百姓不利，必离<br>散不可得用也。是以入守则不固，出诛则不胜。故虽昔者三代暴王桀、纣、幽、<br>厉之所以共抎其国家、倾覆其社稷者，此也。<br>是故子墨子言曰：今天下之士君子，中实将欲求兴天下之利，除天下之害，<br>当若执有命者之言，不可不强非也。曰：命者，暴王所作，穷人所术，非仁者之<br>言也。今之为仁义者，将不可不察而强非者此也。<br>○非儒上第三十八<br>（阙）<br>○非儒下第三十九<br>儒者曰：“亲亲有术，尊贤有等。”言亲疏尊卑之异也。其《礼》曰：丧，<br>父母三年，妻、后子三年，伯父、叔父、弟兄、庶子其，戚族人五月。若以亲疏<br>为岁月之数，则亲者多而疏者少矣，是妻、后子与父母同也。若以尊卑为岁月数，<br>则是尊其妻、子与父母同，而亲伯父、宗兄而卑子也。逆孰大焉？其亲死，列尸<br>弗敛，登屋窥井，挑鼠穴，探涤器，而求其人焉。以为实在，则赣愚甚矣。如其<br>亡也，必求焉，伪亦大矣！<br>取妻，身迎，祗褍为仆，秉辔授绥，如仰严亲。昏礼威仪，如承祭祀。颠<br>覆上下，悖逆父母，下则妻、子，妻、子上侵。事亲若此，可谓孝乎？儒者：迎<br>妻，“妻之奉祭祀，子将守宗庙，故重之。”应之曰：此诬言也！其宗兄守其先<br>宗庙数十年，死，丧之其，兄弟之妻奉其先之祭祀，弗服。则丧妻子三年，必非<br>以守奉祭祀也。夫忧妻子，以大负累，有曰：“所以重亲也。”为欲厚所至私，<br>轻所至重，岂非大奸也哉！<br>有强执有命以说议曰：“寿夭贫富，安危治乱，固有天命，不可损益。穷达<br>赏罚，幸否有极，人之知力，不能为焉！”群吏信之，则怠于分职。庶人信之，<br>则怠于从事。吏不治则乱，农事缓则贫，贫且乱政之本而儒者以为道教，是贼天<br>下之人者也。<br>且夫繁饰礼乐以淫人，久丧伪哀以谩亲，立命缓贫而高浩居，倍本弃事而安<br>怠傲，贪于饮食，惰于作务，陷于饥寒，危于冻馁，无以违之。是若人气，<兼鼠><br>鼠藏，而羝羊视，贲彘起。君子笑之，怒曰：“散人，焉知良儒！”夫夏乞麦禾，<br>五谷既收，大丧是随，子姓皆从，得厌饮食。毕治数丧，足以至矣。因人之家翠<br>以为富人有丧，乃大说喜，曰：“此衣食之端也！”<br>儒者曰：“君子必服古言然后仁。”应之曰：所谓古之言服者，皆尝新矣，<br>而古人服之、言之，则非君子也。然则必服非君子之服，言非君子之言，而后仁<br>乎？<br>又曰：“君子循而不作。”应之曰：古者羿作弓，伃作甲，奚仲作车，巧<br>垂作舟。然则今之鲍、函、车、匠皆君子也，而羿、伃、奚仲、巧垂皆小人邪？<br>且其所循，人必或作之，然则其所循皆小人道也。<br>又曰：“君子胜不逐奔，掩函弗射，施则助之胥车。”应之曰：若皆仁人也，<br>则无说而相与。仁人以其取舍、是非之理相告，无故从有故也，弗知从有知也，<br>无辞必服，见善必迁，何故相？若两暴交争，其胜者欲不逐奔，掩函弗射，施则<br>助之胥车，虽尽能，犹且不得为君子也。意暴残之国也，圣将为世除害，兴师诛<br>罚，胜将因用儒术令士卒曰：“毋逐奔，掩函勿射，施则助之胥车。”暴乱之人<br>得活，天下害不除，是为群残父母而深贱世也，不义莫大焉。<br>又曰：“君子若钟，击之则鸣，弗击不鸣。”应之曰：夫仁人事上竭忠，事<br>亲务孝，得善则美，有过则谏，此为人臣之道也。今击之则鸣，弗击不鸣，隐知<br>豫力，恬漠待问而后对，虽有君、亲之大利，弗问不言。若将有大寇乱，盗贼将<br>作，若机辟将发也，他人不知，己独知之，虽其君、亲皆在，不问不言，是夫大<br>乱之贼也。以是为人臣不忠，为子不孝，事兄不弟交，遇人不贞良。夫执后不言<br>之朝物，见利使己虽恐后言，君若言而未有利焉，则高拱下视，会噎为深，曰：<br>“唯其未之学也。”用谁急，遗行远矣。<br>夫一道术学业仁义也，皆大以治人，小以任官，远施周偏，近以修身，不义<br>不处，非理不行，务兴天下之利，曲直周旋，利则止，此君子之道也。以所闻孔<br>某之行，则本与此相反谬也！<br>齐景公问晏子曰：“孔子为人何如？”晏子不对。公又复问，不对。景公曰：<br>“以孔某语寡人者众矣，俱以贤人也。今寡人问之，而子不对，何也？”晏子对<br>曰：“婴不肖，不足以知贤人。虽然，婴闻所谓贤人者，入人之国，必务合其君<br>臣之亲，而弭其上下之怨。孔某之荆，知白公之谋，而奉之以石乞，君身几灭，<br>而白公僇。婴闻贤人得上不虚，得下不危，言听于君必利人，教行下必于上，是<br>以言明而易知也，行明而易从也。行义可明乎民，谋虑可通乎君臣。今孔某深虑<br>同谋以奉贼，劳思尽知以行邪，劝下乱上，教臣杀君，非贤人之行也。入人之国，<br>而与人之贼，非义之类也。知人不忠，趣之为乱，非仁义之也。逃人而后谋，避<br>人而后言，行义不可明于民，谋虑不可通于君臣，婴不知孔某之有异于白公也，<br>是以不对。”景公曰：“呜乎！贶寡人者众矣，非夫子，则吾终身不知孔某之与<br>白公同也。”<br>孔某之齐见景公，景公说，欲封之以尼谿，以告晏子。晏子曰：“不可！夫<br>儒，浩居而自顺者也，不可以教下。好乐而淫人，不可使亲治。立命而怠事，不<br>可使守职。宗丧遂哀，不可使慈民。机服勉容，不可使导众。孔某盛容修饰以蛊<br>世，弦歌鼓舞以聚徒，繁登降之礼以示仪，务趋翔之节以观众，博学不可使议世，<br>劳思不可以补民，累寿不能尽其学，当年不能行其礼，积财不能赡其乐，繁饰邪<br>术以营世君，盛为声乐以淫遇民，其道不可以期世，其学不可以导众。今君封之，<br>以利齐俗，非所以导国先众。”公曰：“善。”于是厚其礼，留其封，敬见而不<br>问其道。孔某乃恚怒于景公与晏子，乃树鸱夷子皮于田常之门，告南郭惠子以所<br>欲为，归于鲁。有顷，閒齐将伐鲁，告子贡曰：“赐乎！举大事于今之时矣！”<br>乃遣子贡之齐，因南郭惠子以见田常，劝之伐吴，以教高、国、鲍、晏，使毋得<br>害田常之乱，劝越伐吴。三年之内，齐、吴破国之难，伏尸以言术数，孔某之诛<br>也。<br>孔某为鲁司寇，舍公家而奉季孙，季孙相鲁君而走，季孙与邑人争门关，决<br>植。<br>孔某穷于蔡、陈之间，藜羹不糂。十日，子路为享豚，孔某不问肉之所由<br>来而食。号人衣以酤酒，孔某不问酒之所由来而饮。哀公迎孔某，席不端弗坐，<br>割不正弗食。子路进，请曰：“何其与陈、蔡反也？”孔某曰：“来，吾语女。<br>曩与女为苟生，今与女为苟义。”夫饥约则不辞妄取以活身，赢饱则伪行以自饰。<br>污邪诈伪，孰大于此？<br>孔某与其门弟子闲坐，曰：“夫舜见瞽叟就然，此时天下圾乎？周公旦非其<br>人也邪？何为舍亓家室而托寓也？”孔某所行，心术所至也。其徒属弟子皆效孔<br>某，子贡、季路辅孔悝乱乎卫，阳货乱乎齐，佛肸以中牟叛，漆雕刑残，罪莫大<br>焉。夫为弟子后生，其师，必修其言，法其行，力不足、知弗及而后已。今孔某<br>之行如此，儒士则可以疑矣。<br><hr>
