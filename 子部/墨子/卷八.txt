<h4>《子部·墨子·卷八》<b class="x">作者：墨翟</b></h4>
<br>○明鬼上第二十九<br>（阙）<br>○明鬼中第三十<br>（阙）<br>○明鬼下第三十一<br>子墨子言曰：逮至昔三代圣王既没，天下失义，诸侯力正。是以存夫为人君<br>臣上下者之不惠忠也，父子弟兄之不慈孝弟长贞良也，正长之不强于听治，贱人<br>之不强于从事也。民之为淫暴寇乱盗贼，以兵刃、毒药、水火，退无罪人乎道路<br>率径，夺人车马、衣裘以自利者，并作由此始，是以天下乱。此其故何以然也？<br>则皆以疑惑鬼神之有与无之别，不明乎鬼神之能赏贤而罚暴也。今若使天下之人，<br>偕若信鬼神之能赏贤而罚暴也，则夫天下岂乱哉！<br>今执无鬼者曰：鬼神者，固无有。旦暮以为教诲乎天下，疑天下之众，使天<br>下之众皆疑惑乎鬼神有无之别，是以天下乱。是故子墨子曰：今天下之王公大人<br>士君子，实将欲求兴天下之利，除天下之害，故当鬼神之有与无之别，以为将不<br>可以不明察此者也。既以鬼神有无之别，以为不可不察已。然则吾为明察此，其<br>说将奈何而可？子墨子曰：是与天下之所以察知有与无之道者，必以众之耳目之<br>实知有与亡为仪者也。请惑闻之见之，则必以为有。莫闻莫见，则必以为无。若<br>是，何不尝入一乡一里而问之，自古以及今，生民以来者，亦有尝见鬼神之物，<br>闻鬼神之声，则鬼神何谓无乎？若莫闻莫见，则鬼神可谓有乎？<br>今执无鬼者言曰：夫天下之为闻见鬼神之物者，不可胜计也。亦孰为闻见鬼<br>神有无之物哉？子墨子言曰：若以众之所同见，与众之所同闻，则若昔者杜伯是<br>也。周宣王杀其臣杜伯而不辜，杜伯曰：“吾君杀我而不辜，若以死者为无知，<br>则止矣。若死而有知，不出三年，必使吾君知之。”其三年，周宣王合诸侯而田<br>于圃田，车数百乘，从数千，人满野。日中，杜伯乘白马素车，朱衣冠，执朱弓，<br>挟朱矢，追周宣王，射之车上，中心折脊，殪车中，伏弢而死。当是之时，周人<br>从者莫不见，远者莫不闻，著在周之春秋。为君者以教其臣，为父者以讠敬其子，<br>曰：“戒之！慎之！凡杀不辜者，其得不祥，鬼神之诛，若此之憯遫也！”以若<br>书之说观之，则鬼神之有，岂可疑哉！<br>非惟若书之说为然也，昔者郑穆公当昼日中处乎庙，有神入门而左，鸟身，<br>素服三绝，面状正方。郑穆公见之，乃恐惧，奔。神曰：“无惧！帝享女明德，<br>使予锡女寿十年有九，使若国家蕃昌，子孙茂，毋失。”郑穆公再拜稽首，曰：<br>“敢问神名？”曰：“予为句芒。”若以郑穆公之所身见为仪，则鬼神之有岂可<br>疑哉！<br>非惟若书之说为然也，昔者燕简公杀其臣庄子仪而不辜，庄子仪曰：“吾君<br>王杀我而不辜。死人毋知亦已，死人有知，不出三年，必使吾君知之。”期年，<br>燕将驰祖。燕之有祖，当齐之社稷，宋之有桑林，楚之有云梦也，此男女之所属<br>而观也。日中，燕简公方将驰于祖途，庄子仪荷朱杖而击之，殪之车上。当是时，<br>燕人从者莫不见，远者莫不闻，著在燕之春秋。诸侯传而语之曰：“凡杀不辜者，<br>其得不祥，鬼神之诛，若此其憯速也！”以若书之说观之，则鬼神之有，岂可疑<br>哉！<br>非惟若书之说为然也，昔者宋文君鲍之时，有臣曰礻后观辜固尝从事于厉，<br>祩子杖揖出与言曰：“观辜！是何珪璧之不满度量？酒醴粢盛之不净洁也？犠<br>牲之不全肥？春秋冬夏选失时？岂女为之与？意鲍为之与？”观辜曰：“鲍幼弱，<br>在荷繦之中，鲍何与识焉？官臣观辜特为之。”祩子举揖而槁之，殪之坛上。<br>当是时，宋人从者莫不见，远者莫不闻，著在宋之春秋。诸侯传而语之曰：“诸<br>不敬慎祭祀者，鬼神之诛，至若此其憯速也！”以若书之说观之，鬼神之有岂可<br>疑哉！<br>非惟若书之说为然也，昔者齐庄君之臣，有所谓王里国、中里徼者，此二子<br>者，讼三年而狱不断。齐君由谦杀之，恐不辜；犹谦释之，恐失有罪。乃使之人<br>共一羊，盟齐之神社。二子许诺。于是泏洫，扌恶羊而洒其血。读王里国之辞<br>既已终矣。读中里徼之辞未半也，羊起而触之，折其脚，祧神之而槁之，殪之盟<br>所。当是时，齐人从者莫不见，远者莫不闻，著在齐之春秋。诸侯传而语之曰：<br>“诸品先不以其请者，鬼神之诛至，若此其憯速也！”以若书之说观之，鬼神之<br>有，岂可疑哉！<br>是故子墨子言曰：虽有深溪博林、幽涧毋人之所，施行不可以不董，见有鬼<br>神视之。<br>今执无鬼者曰：“夫众人耳目之请，岂足以断疑哉？奈何其欲为高士君子于<br>天下，而有复信众之耳目之请哉！<br>子墨子曰：若以众人耳目之请，以为不足信也，不以断疑，不识若昔者三代<br>圣王尧、舜、禹、汤、文、武者，足以为法乎？故于此乎自中人以上皆曰：“若<br>昔者三代圣王，足以为法矣。”若苟昔者三代圣王足以为法，然则姑尝上观圣王<br>之事。昔者武王之攻殷诛纣也，使诸侯分其祭，曰：“使亲者受内祀，疏者受外<br>祀。”故武王必以鬼神为有，是故攻殷伐纣，使诸侯分其祭。若鬼神无有，则武<br>王何祭分哉！<br>非惟武王之事为然也，故圣王其赏也必于祖，其僇也必于社。赏于祖者何也？<br>告分之均也。僇于社者何也？告听之中也。非惟若书之说为然也，且惟昔者虞、<br>夏、商、周三代之圣王，其始建国营都日，必择国之正坛，置以为宗庙。必择木<br>之修茂者，立以为菆位。必择国之父兄慈孝贞良者，以为祝宗。必择六畜之胜<br>腯肥倅，毛以为犠牲，珪璧琮璜，称财为度。必择五谷之芳黄，以为酒醴粢盛，<br>故酒醴粢盛与岁上下也。故古圣王治天下也，故必先鬼神而后人者，此也。故曰：<br>官府选效必先祭器祭服毕藏于府，祝宗有司毕立于朝，犠牲不与昔聚群。故古者<br>圣王之为政若此。<br>古者圣王必以鬼神为其务鬼神厚矣。又恐后世子孙不能知也，故书之竹帛，<br>传遗后世子孙。咸恐其腐蠹绝灭，后世子孙不得而记，故琢之盘盂，镂之金石，<br>以重之。有恐后世子孙不能敬莙以取羊，故先王之书，圣人一尺之帛，一篇之书，<br>语数鬼神之有也，重有重之。此其故何？则圣王务之。今执无鬼者曰：“鬼神者，<br>固无有。”则此反圣王之务。反圣王之务，则非所以为君子之道也。<br>今执无鬼者之言曰：先王之书，慎无一尺之帛，一篇之书，语数鬼神之有，<br>重有重之，亦何书有之哉？子墨子曰：《周书·大雅》有之。《大雅》曰：“文<br>王在上，於昭于天。周虽旧邦，其命维新。有周不显，帝命不时。文王陟降，在<br>帝左右。穆穆文王，令闻不已。”若鬼神无有，则文王既死，彼岂能在帝之左右<br>哉？此吾所以知《周书》之鬼也。<br>且《周书》独鬼而《商书》不鬼，则未足以为法也。然则姑尝上观乎《商书》。<br>曰：“呜呼！古者有夏，方未有祸之时，百兽贞虫，允及飞鸟，莫不比方。矧隹<br>人面，胡敢异心！山川鬼神，亦莫敢不宁；若能共允，隹天下之合，下土之葆。”<br>察山川、鬼神之所以莫敢不宁者，以佐谋禹也。此吾所以知《商书》之鬼也。<br>且《商书》独鬼而《夏书》不鬼，则未足以为法也。然则姑尝上观乎《夏书》。<br>《禹誓》曰：“大战于甘，王乃命左右六人，下听誓于中军。曰：‘有扈氏威侮<br>五行，怠弃三正，天用剿绝其命。’有曰：‘日中，今予与有扈氏争一日之命。<br>且尔卿大夫庶人，予非尔田野葆士之欲也，予共行天之罚也。左不共于左，右不<br>共于右，御非尔马之政，若不共命。是以赏于祖，而僇于社。”赏于祖者何也？<br>言分命之均也。僇于社者何也？言听狱之事也。故古圣王必以鬼神为赏贤而罚暴，<br>是故赏必于祖，而僇必于社。此吾所以知《夏书》之鬼也。故尚者《夏书》，其<br>次商、周之书，语数鬼神之有也，重有重之。此其故何也？则圣王务之。以若书<br>之说观之，则鬼神之有，岂可疑哉？于古曰：“吉日丁卯，周代祝社方，岁于社<br>者考，以延年寿。”若无鬼神，彼岂有所延年寿哉！<br>是故子墨子曰：当若鬼神之能赏贤如罚暴也，盖本施之国家，施之万民，实<br>所以治国家、利万民之道也。若以为不然，是以吏治官府之不絜廉，男女之为无<br>别者，鬼神见之。民之为淫暴寇乱盗贼，以兵刃、毒药、水火退无罪人乎道路，<br>夺人车马、衣裘以自利者，有鬼神见之。是以吏治官府不敢不絜廉，见善不敢不<br>赏，见暴不敢不罪。民之为淫暴寇乱盗贼，以兵刃、毒药、水火，退无罪人乎道<br>路，夺人车马、衣裘以自利者，由此止，是以莫放幽閒，拟乎鬼神之明显，明有<br>一人，畏上诛罚，是以天下治。<br>故鬼神之明，不可为幽閒广泽、山林深谷，鬼神之明必知之。鬼神之罚，不<br>可为富贵众强、勇力强武、坚甲利兵，鬼神之罚必胜之。若以为不然，昔者夏王<br>桀贵为天子，富有天下，上诟天侮鬼，下殃傲天下之万民，祥上帝伐元山帝行。<br>故于此乎天乃使汤至明罚焉。汤以车九两，鸟阵雁行。汤乘大赞，犯遂下众人之<br><虫高>遂，王乎禽推哆、大戏。故昔夏王桀，贵为天子，富有天下，有勇力之人推<br>哆、大戏，生列兕虎，指画杀人。人民之众兆亿，侯盈厥泽陵。然不能以此圉鬼<br>神之诛。此吾所谓鬼神之罚，不可为富贵众强、勇力强武、坚甲利兵者，此也。<br>且不惟此为然，昔者殷王纣贵为天子，富有天下，上诟天侮鬼，下殃傲天下<br>之万民，播弃黎老，贼诛孩子，楚毒无罪，刳剔孕妇，庶旧鳏寡，号咷无告也。<br>故于此乎天乃使武王至明罚焉。武王以择车百两，虎贲之卒四百人，先庶国节窥<br>戎，与殷人战乎牧之野。王乎禽费中、恶来，众畔百走，武王逐奔入宫，万年梓<br>株，折纣而系之赤环，载之白旗，以为天下诸侯僇。故昔者殷王纣贵为天子，富<br>有天下，有勇力之人费中、恶来、崇侯虎，指寡杀人。人民之众兆亿，侯盈厥泽<br>陵，然不能以此圉鬼神之诛。此吾所谓鬼神之罚，不可为富贵众强、勇力强武、<br>坚甲利兵者，此也。<br>且《禽艾》之道之曰：“得玑无小，灭宗无大。”则此言鬼神之所赏，无小<br>必赏之；鬼神之所罚，无大必罚之。<br>今执无鬼者曰：意不忠亲之利，而害为孝子乎？子墨子曰：古之今之为鬼，<br>非他也，有天鬼，亦有山水鬼神者，亦有人死而为鬼者。今有子先其父死，弟先<br>其兄死者矣。意虽使然，然而天下之陈物，曰先生者先死。若是，则先死者非父<br>则母，非兄而姒也。今絜为酒醴粢盛，以敬慎祭祀，若使鬼神请有，是得其父母<br>姒兄而饮食之也，岂非厚利哉！若使鬼神请亡，是乃费其所为酒醴粢盛之财耳。<br>自夫费之，非特注之污壑而弃之也，内者宗族，外者乡里，皆得如具饮食之。虽<br>使鬼神请亡，此犹可以合欢聚众，取亲于乡里。今执无鬼者言曰：“鬼神者，固<br>请无有，是以不共其酒醴、粢盛、犠牲之财。吾非乃今爱其酒醴、粢盛、犠牲之<br>财乎？其所得者巨将何哉？”此上逆圣王之书，内逆民人孝子之行，而为上士于<br>天下，此非所以为上士之道也。是故子墨子曰：今吾为祭祀也，非直注之污壑而<br>弃之也，上以交鬼神之福，下以合欢聚众，取亲乎乡里。若神有，则是得吾父母<br>弟兄而食之也，则此岂非天下利事也哉！<br>是故子墨子曰：今天下之王公大人士君子，中实将欲求兴天下之利，除天下<br>之害，当若鬼神之有也，将不可不尊明也，圣王之道也。<br>○非乐上第三十二<br>子墨子言曰：仁之事者，必务求兴天下之利，除天下之害。将以为法乎天下，<br>利人乎即为，不利人乎即止。且夫仁者之为天下度也，非为其目之所美，耳之所<br>乐，口之所甘，身体之所安，以此亏夺民衣食之财，仁者弗为也。<br>是故子墨子之所以非乐者，非以大钟鸣鼓、琴瑟竽笙之声以为不乐也，非以<br>刻镂华文章之色以为不美也，非以犓豢煎炙之味以为不甘也，非以高台厚榭邃<br>野之居以为不安也。虽身知其安也，口知其甘也，目知其美也，耳知其乐也，然<br>上考之不中圣王之事，下度之不中万民之利。是故子墨子曰：为乐非也。<br>今王公大人虽无造为乐器，以为事乎国家，非直掊潦水、拆壤垣而为之也，<br>将必厚措敛乎万民，以为大钟鸣鼓、琴瑟竽笙之声。古者圣王，亦尝厚措敛乎万<br>民，以为舟车。既以成矣，曰：“吾将恶许用之？”曰：“舟用之水，车用之陆，<br>君子息其足焉，小人休其肩背焉。”故万民出财赍而予之，不敢以为慼恨者，何<br>也？以其反中民之利也。然则乐器反中民之利，亦若此，即我弗敢非也。然则当<br>用乐器，譬之若圣王之为舟车也，即我弗敢非也。<br>民有三患，饥者不得食，寒者不得衣，劳者不得息，三者民之巨患也。然即<br>当为之撞巨钟、击鸣鼓、弹琴瑟、吹竽笙而扬干戚，民衣食之财，将安可得乎？<br>即我以为未必然也。意舍此，今有大国即攻小国，有大家即伐小家，强劫弱，众<br>暴寡，诈欺愚，贵傲贱，寇乱盗贼并兴，不可禁止也。然即当为之撞巨钟、击鸣<br>鼓、弹琴瑟、吹竽笙而扬干戚，天下之乱也，将安可得而治与？即我未必然也。<br>是故子墨子曰：姑尝厚措敛乎万民，以为大钟鸣鼓、琴瑟竽笙之声，以求兴天下<br>之利，除天下之害，而无补也。是故子墨子曰：为乐非也。<br>今王公大人唯毋处高台厚榭之上而视之，钟犹是延鼎也，弗撞击将何乐得焉<br>哉！其说将必撞击之。惟勿撞击，将必不使老与迟者。老与迟者，耳目不聪明，<br>股肱不毕强，声不和调，明不转朴。将必使当年，因其耳目之聪明，股肱之毕强，<br>声之和调，眉之转朴。使丈夫为之，废丈夫耕稼树蓺之时；使妇人为之，废妇人<br>纺绩织纴之事。今王公大人，唯毋为乐，亏夺民衣食之财以拊乐，如此多也。是<br>故子墨子曰：为乐非也。<br>今大钟鸣鼓、琴瑟竿笙之声，既已具矣，大人肃然奏而独听之，将何乐得焉<br>哉？其说将必与贱人不与君子，与君子听之，废君子听治；与贱人听之，废贱人<br>之从事。今王公大人惟毋为乐，亏夺民之衣食之财以拊乐，如此多也。是故子墨<br>子曰：为乐非也。<br>昔者齐康公兴乐万，万人不可衣短褐，不可食糠糟，曰：“食饮不美，面目<br>颜色不足视也；衣服不美，身体从容丑羸不足观也。”是以食必粱肉，衣必文绣。<br>此掌不从事乎衣食之财，而掌食乎人者也。是故子墨子曰：今王公大人，惟毋为<br>乐，亏夺民衣食之财以拊乐，如此之也。是故子墨子曰：为乐非也。<br>今人固与禽兽、麋鹿、蜚鸟、贞虫异者也。今之禽兽、麋鹿、蜚鸟、贞虫，<br>因其羽毛以为衣裘。因其蹄蚤以为绔屦。因其水草以为饮食。故唯使雄不耕稼树<br>蓺，雌亦不纺绩织纴，衣食之财固已具矣。今人与此异者也，赖其力者生，不赖<br>其力者不生君子不强听治，即刑政乱；贱人不强从事，即财用不足。今天下之士<br>君子以吾言不然。然即姑尝数天下分事，而观乐之害。王公大人蚤朝晏退，听狱<br>治政，此其分事也。士君子竭股肱之力，亶其思虑之智，内治官府，外收敛关市、<br>山林、泽梁之利，以实仓廪府库，此其分事也。农夫蚤出暮入，耕稼树蓺，多聚<br>叔粟，此其分事也。妇人夙兴夜寐，纺绩织纴，多治麻丝葛绪、綑布縿，此<br>其分事也。今惟毋在乎王公大人说乐而听之，即必不能蚤朝晏退，听狱治政，是<br>故国家乱而社稷危矣！今惟毋在乎士君子说乐而听之，即必不能竭股肱之力，亶<br>其思虑之智，内治官府，外收敛关市、山林、泽梁之利，以实仓廪府库，是故仓<br>廪府库不实。今惟毋在乎农夫说乐而听之，即必不能蚤出暮入，耕稼树蓺，多聚<br>叔粟，是故叔粟不足。今惟毋在乎妇人说乐而听之，即不必能夙兴夜寐，纺绩织<br>纴，多治麻丝葛绪、綑布縿，是故布縿不兴。曰：孰为大人之听治、而废<br>国家之从事？曰乐也。是故子墨子曰：为乐非也。<br>何以知其然也？曰：先王之书汤之《官刑》有之。曰：“其恒舞于宫，是谓<br>巫风。其刑，君子出丝二卫，小人否，似二伯黄径。”乃言曰：“呜乎！舞佯佯，<br>黄言孔章，上帝弗常，九有以亡。上帝不顺，降之百<歹羊>，其家必坏丧。”察九<br>有之所以亡者，徒从饰乐也。于《武观》曰：“启乃淫溢康乐，野于饮食，将将<br>铭，苋磬以力。湛浊于酒，渝食于野，万舞翼翼，章闻于天，天用弗式。”故上<br>者天鬼弗式，下者万民弗利。<br>是故子墨子曰：今天下士君子，请将欲求兴天下之利，除天下之害，当在乐<br>之为物，将不可不禁而止也。<br><hr>
