<h4>《子部·墨子·卷一》<b class="x">作者：墨翟</b></h4>
<br>○亲士第一<br>入国而不存其士，则亡国矣。见贤而不急，则缓其君矣。非贤无急，非士无<br>与虑国。缓贤忘士，而能以其国存者，未曾有也。<br>昔者文公出走而正天下，桓公去国而霸诸侯，越王句践遇吴王之丑，而尚摄<br>中国之贤君。三子之能达名成功于天下也，皆于其国抑而大丑也。太上无败，其<br>次败而有以成，此之谓用民。<br>吾闻之曰：“非无安居也，我无安心也；非无足财也，我无足心也。”是故<br>君子自难而易彼，众人自易而难彼。君子进不败其志，内究其情；虽杂庸民，终<br>无怨心，彼有自信者也。是故为其所难者，必得其所欲焉；未闻为其所欲，而免<br>其所恶者也。<br>是故偪臣伤君，诌下伤上。君必有弗弗之臣，上必有詻々之下。分议者延<br>延，而支苟者詻々，焉可以长生保国。<br>臣下重其爵位而不言，近臣则喑，远臣则唫，怨结于民心。诌谀在侧，善<br>议障塞，则国危矣。桀纣不以其无天下之士邪？杀其身而丧天下。故曰：“归国<br>宝，不若献贤而进士。”<br>今有五锥，此其銛，銛者必先挫。有五刀，此其错，错者必先靡。是以甘井<br>近竭，招木近伐，灵龟近灼，神蛇近暴。是故比干之殪，其抗也；孟贲之杀，其<br>勇也；西施之沈，其美也；吴起之裂，其事也。故彼人者，寡不死其所长，故曰<br>太盛难守也。<br>故虽有贤君，不爱无功之臣；虽有慈父，不爱无益之子。是故不胜其任而处<br>其位，非此位之人也；不胜其爵而处其禄，非此禄之主也。良弓难张，然可以及<br>高入深；良马难乘，然可以任重致远；良才难令，然可以致君见尊。是故江河不<br>恶小谷之满己也，故能大。圣人者，事无辞也，物无违也，故能为天下器。是故<br>江河之水，非一源之水也；千镒之裘，非一狐之白也。夫恶有同方取不取同而已<br>者乎？盖非兼王之道也。<br>是故天地不昭昭，大水不潦潦，大火不燎燎，王德不尧尧者，乃千人之长也。<br>其直如矢，其平如砥，不足以覆万物。是故溪陕者速涸，逝浅者速竭，墝埆<br>者其地不育。王者淳泽，不出宫中，则不能流国矣。<br>○修身第二<br>君子战虽有陈，而勇为本焉；丧虽有礼，而哀为本焉；士虽有学，而行为本<br>焉。是故置本不安者，无务丰末；近者不亲，无务来远；亲戚不附，无务外交；<br>事无终始，无务多业；举物而暗，无务博闻。<br>是故先王之治天下也，必察迩来远。君子察迩而迩修者也；见不修行见毁，<br>而反之身者也，此以怨省而行修矣。谮慝之言，无入之耳；批扞之声，无出之口；<br>杀伤人之孩，无存之心；虽有诋讦之民，无所依矣。<br>故君子力事日强，愿欲日逾，设壮日盛。君子之道也，贫则见廉，富则见义，<br>生则见爱，死则见哀。四行者不可虚假，反之身者也。藏于心者无以竭爱，动于<br>身者无以竭恭，出于口者无以竭驯。畅之四支，接之肌肤，华发隳颠，而犹弗舍<br>者，其唯圣人乎！<br>志不强者智不达，言不信者行不果。据财不能以分人者，不足与友；守道不<br>笃，遍物不博，辩是非不察者，不足与游。本不固者末必几，雄而不修者，其后<br>必惰。原浊者流不清，行不信者名必秏。名不徒生，而誉不自长。功成名遂，<br>名誉不可虚假，反之身者也。务言而缓行，虽辩必不听；多力而伐功，虽劳必不<br>图。慧者心辩而不繁说，多力而不伐功，此以名誉扬天下。言无务为多而务为智，<br>无务为文而务为察。故彼智无察，在身而情，反其路者也。<br>善无主于心者不留，行莫辩于身者不立。名不可简而成也，誉不可巧而立也，<br>君子以身戴行者也。思利寻焉，忘名忽焉，可以为士于天下者，未尝有也。<br>○所染第三<br>子墨子言见染丝者而叹曰：染于苍则苍，染于黄则黄，所入者变，其色亦变，<br>五入必，而已则为五色矣。故染不可不慎也！<br>非独染丝然也，国亦有染。舜染于许由、伯阳，禹染于皋陶、伯益，汤染于<br>伊尹、仲虺，武王染于太公、周公。此四王者所染当，故王天下，立为天子，功<br>名蔽天地。举天下之仁义显人，必称此四王者。夏桀染于干辛、推哆，殷纣染于<br>崇侯、恶来，厉王染于厉公长父、荣夷终，幽王染于傅公夷、蔡公谷。此四王者<br>所染不当，故国残身死，为天下僇。举天下不义辱人，必称此四王者。齐桓染于<br>管仲、鲍叔，晋文染于舅犯、高偃，楚庄染于孙叔、沈尹，吴阖闾染于伍员、文<br>义，越句践染于范蠡、大夫种。此五君者所染当，故霸诸侯，功名传于后世。范<br>吉射染于长柳朔、王胜，中行寅染于籍秦、高强，吴夫差染于王孙雒、太宰嚭，<br>知伯摇染于智国、张武，中山尚染于魏义、偃长，宋康染于唐鞅、佃不礼。此六<br>君者所染不当，故国家残亡，身为刑戮，宗庙破灭，绝无后类，君臣离散，民人<br>流亡。举天下之贪暴苛扰者，必称此六君也。凡君之所以安者，何也？以其行理<br>也。行理性于染当。故善为君者，劳于论人，而佚于治官。不能为君者，伤形费<br>神，愁心劳意，然国逾危，身逾辱。此六君者，非不重其国、爱其身也，以不知<br>要故也。不知要者，所染不当也。<br>非独国有染也，士亦有染。其友皆好仁义，淳谨畏令，则家日益，身日安，<br>名日荣，处官得其理矣，则段干木、禽子、傅说之徒是也。其友皆好矜奋，创作<br>比周，则家日损，身日危，名日辱，处官失其理矣，则子西、易牙、竖刀之徒是<br>也。《诗》曰“必择所堪，必谨所堪”者，此之谓也。<br>○法仪第四<br>子墨子曰：天下从事者，不可以无法仪。无法仪而其事能成者，无有也。虽<br>至士之为将相者皆有法，虽至百工从事者亦皆有法。百工为方以矩，为圆以规，<br>直以绳，正以县。无巧工不巧工，皆以此五者为法。巧者能中之，不巧者虽不能<br>中，放依以从事，犹逾已。故百工从事，皆有法所度。今大者治天下，其次治大<br>国，而无法所度，此不若百工辩也。<br>然则奚以为治法而可？当皆法其父母奚若？天下之为父母者众，而仁者寡，<br>若皆法其父母，此法不仁也。法不仁，不可以为法。当皆法其学奚若？天下之为<br>学者众，而仁者寡，若皆法其学，此法不仁也。法不仁，不可以为法。当皆法其<br>君奚若？天下之为君者众，而仁者寡，若皆法其君，此法不仁也。法不仁，不可<br>以为法。故父母、学、君三者，莫可以为治法。<br>然则奚以为治法而可？故曰：莫若法天。天之行广而无私，其施厚而不德，<br>其明久而不衰，故圣王法之。<br>既以天为法，动作有为必度于天，天之所欲则为之，天所不欲则止。然而天<br>何欲何恶者也？天必欲人之相爱相利，而不欲人之相恶相贼也。奚以知天之欲人<br>之相爱相利，而不欲人之相恶相贼也？以其兼而爱之、兼而利之也。奚以知天兼<br>而爱之、兼而利之也？以其兼而有之、兼而食之也。今天下无小大国，皆天之邑<br>也。人无幼长贵贱，皆天之臣也。此以莫不牛羊，豢犬猪，絜为酒醴粢盛，以敬<br>事天。此不为兼而有之、兼而食之邪？天苟兼而有食之，夫奚说以不欲人之相爱<br>相利也？故曰：“爱人利人者，天必福之。恶人贼人者，天必祸之。”曰：“杀<br>不辜者，得不祥焉。夫奚说人为其相杀而天与祸乎？是以知天欲人相爱相利，而<br>不欲人相恶相贼也。”<br>昔之圣王禹、汤、文、武，兼爱天下之百姓，率以尊天事鬼，其利人多，故<br>天福之，使立为天子，天下诸侯皆宾事之。暴王桀、纣、幽、厉，兼恶天下之百<br>姓，率以诟天侮鬼，其贼人多，故天祸之，使遂失其国家，身死为僇于天下，后<br>世子孙毁之，至今不息。故为不善以得祸者，桀、纣、幽、厉是也；爱人利人以<br>得福者，禹、汤、文、武是也。爱人利人以得福者有矣，恶人贼人以得祸者亦有<br>矣。<br>○七患第五<br>子墨子曰：国有七患。七患者何？城郭沟池不可守，而治宫室，一患也。边<br>国至境，四邻莫救，二患也。先尽民力无用之功，赏赐无能之人，民力尽于无用，<br>财宝虚于待客，三患也。仕者持禄，游者爱佼，君修法讨臣，臣慑而不敢拂，四<br>患也。君自以为圣智而不问事，自以为安强而无守备，四邻谋之不知戒，五患也。<br>所信者不忠，所忠者不信，六患也。畜种菽粟不足以食之，大臣不足以事之。赏<br>赐不能喜，诛罚不能威，七患也。以七患居国，必无社稷。以七患守城，敌至国<br>倾。七患之所当，国必有殃。<br>凡五谷者，民之所仰也，君之所以为养也。故民无仰则君无养，民无食则不<br>可事。故食不可不务也，地不可不力也，用不可不节也。五谷尽收则五味尽御于<br>主，不尽收则不尽御。一谷不收谓之馑，二谷不收谓之旱，三谷不收谓之凶，四<br>谷不收谓之馈，五谷不收谓之饥。岁馑，则仕者大夫以下皆损禄五分之一。旱，<br>则损五分之二。凶，则损五分之三。馈，则损五分之四。饥，则尽无禄，禀食而<br>已矣。故凶饥存乎国，人君彻鼎食五分之五，大夫彻县，士不入学，君朝之衣不<br>革制，诸侯之客，四邻之使，雍飧而不盛，彻骖騑，涂不芸，马不食粟，婢妾不<br>衣帛，此告不足之至也。<br>今有负其子而汲者，队其子于井中，其母必从而道之。今岁凶、民饥、道饿，<br>重其子此疚于队，其可无察邪？故时年岁善，则民仁且良；时年岁凶，则民吝且<br>恶。夫民何常此之有？为者疾，食者众，则岁无丰。故曰：“财不足则反之时，<br>食不足则反之用。”故先民以时生财，固本而用财，则财足。<br>故虽上世之圣王，岂能使五谷常收，而旱水不至哉！然而无冻饿之民者，何<br>也？其力时急，而自养俭也。故《夏书》曰“禹七年水”，《殷书》曰“汤五年<br>旱”，此其离凶饿甚矣。然而民不冻饿者，何也？其生财密，其用之节也。<br>故仓无备粟，不可以待凶饥；库无备兵，虽有义不能征无义。城郭不备全，<br>不可以自守。心无备虑，不可以应卒。是若庆忌无去之心，不能轻出。夫桀无待<br>汤之备，故放。纣无待武王之备，故杀。桀、纣贵为天子，富有天下。然而皆灭<br>亡于百里之君者，何也？有富贵而不为备也。故备者国之重也。食者国之宝也，<br>兵者国之爪也，城者所以自守也，此三者国之具也。故曰：以其极赏，以赐无功，<br>虚其府库，以备车马衣裘奇怪。苦其役徒，以治宫室观乐。死又厚为棺椁，多为<br>衣裘。生时治台榭，死又修坟墓。故民苦于外，府库单于内。上不厌其乐，下不<br>堪其苦。故国离寇敌则伤，民见凶饥则亡，此皆备不具之罪也。且夫食者，圣人<br>之所宝也。故《周书》曰：“国无三年之食者，国非其国也；家无三年之食者，<br>子非其子也。”此之谓国备。<br>○辞过第六<br>子墨子曰：古之民未知为宫室时，就陵阜而居，穴而处。下润湿伤民，故圣<br>王作为宫室。为宫室之法，曰：室高足以辟润湿，边足以圉风寒，上足以待雪霜<br>雨露，宫墙之高足以别男女之礼。谨此则止。凡费财劳力，不加利者，不为也。<br>修其城郭，则民劳而不伤；以其常正，收其租税，则民费而不病。民所苦者，非<br>此也，苦于厚作敛於百姓。是故圣王作为宫室，便于生，不以为观乐也。作为衣<br>服带履，便于身，不以为辟怪也。故节于身，诲于民，是以天下之民可得而治，<br>财用可得而足。<br>当今之主，其为宫室则与此异矣。必厚作敛于百姓，暴夺民衣食之财，以为<br>宫室台榭曲直之望、青黄刻镂之饰。为宫室若此，故左右皆法象之。是以其财不<br>足以待凶饥，振孤寡，故国贫而民难治也。君实欲天下之治而恶其乱也，当为宫<br>室不可不节。<br>古之民未知为衣服时，衣皮带茭，冬则不轻而温，夏则不轻而清。圣王以为<br>不中人之情，故作诲妇人治丝麻，梱布绢，以为民衣。为衣服之法：冬则练帛<br>之中，足以为轻且煖；夏则絺绤之中，足以为轻且凊。谨此则止。故圣人为<br>衣服，适身体，和肌肤而足矣，非荣耳目而观愚民也。当是之时，坚车良马不知<br>贵也，刻镂文采不知喜也。何则？其所道之然。故民衣食之财，家足以待旱水凶<br>饥者，何也？得其所以自养之情，而不感于外也。是以其民俭而易治，其君用财<br>节而易赡也。府库实满，足以待不然。兵革不顿，士民不劳，足以征不服。故霸<br>王之业可行于天下矣。<br>当今之王，其为衣服，则与此异矣。冬则轻煗，夏则轻凊，皆已具矣，<br>必厚作敛于百姓，暴夺民衣食之财，以为锦绣文采靡曼之衣，铸金以为钩，珠玉<br>以为珮，女工作文采，男工作刻镂，以为身服。此非云益煗之情也。单财劳力，<br>毕归之于无用也。以此观之，其为衣服，非为身体，皆为观好。是以其民淫僻而<br>难治，其君奢侈而难谏也。夫以奢侈之君御好淫僻之民，欲国无乱，不可得也。<br>君实欲天下之治而恶其乱，当为衣服不可不节。<br>古之民未知为饮食时，素食而分处。故圣人作诲男耕稼树艺，以为民食。其<br>为食也，足以增气充虚，强体适腹而已矣。故其用财节，其自养俭，民富国治。<br>今则不然，厚作敛于百姓，以为美食刍豢，蒸炙鱼鳖。大国累百器，小国累<br>十器，前方丈，目不能遍视，手不能遍操，口不能遍味。冬则冻冰，夏则饰饐。<br>人君为饮食如此，故左右象之。是以富贵者奢侈，孤寡者冻馁，虽欲无乱，不可<br>得也。君实欲天下治而恶其乱，当为食饮不可不节。<br>古之民未知为舟车时，重任不移，远道不至。故圣王作为舟车，以便民之事。<br>其为舟车也，全固轻利，可以任重致远。其为用财少而为利多，是以民乐而利之。<br>故法令不急而行，民不劳而上足用，故民归之。当今之主，其为舟车与此异矣。<br>全固轻利皆已具，必厚作敛于百姓，以饰舟车，饰车以文采，饰舟以刻镂。女子<br>废其纺织而修文采，故民寒；男子离其耕稼而修刻镂，故民饥。人君为舟车若此，<br>故左右象之。是以其民饥寒并至，故为奸邪。奸邪多则刑罚深，刑罚深则国乱。<br>君实欲天下之治而恶其乱，当为舟车不可不节。<br>凡回于天地之间，包于四海之内，天壤之情，阴阳之和，莫不有也，虽至圣<br>不能更也。何以知其然？圣人有传：天地也，则曰上下；四时也，则曰阴阳；人<br>情也，则曰男女；禽兽也，则曰牡牝、雄雌也。真天壤之情，虽有先王不能更也。<br>虽上世至圣必蓄私，不以伤行，故民无怨。宫无拘女，故天下无寡夫。内无拘女，<br>外无寡夫，故天下之民众。<br>当今之君，其蓄私也，大国拘女累千，小国累百，是以天下之男多寡无妻，<br>女多拘无夫，男女失时，故民少。君实欲民之众而恶其寡，当蓄私不可不节。<br>凡此五者，圣人之所俭节也，小人之所淫佚也。俭节则昌，淫佚则亡，此五<br>者不可不节。夫妇节而天地和，风雨节而五谷孰，衣服节而肌肤和。<br>○三辩第七<br>程繁问于子墨子曰：“夫子曰‘圣王不为乐’，昔诸侯倦于听治，息于钟鼓<br>之乐；士大夫倦于听治，息于竽瑟之乐；农夫春耕夏耘，秋敛冬藏，息于聆缶之<br>乐。今夫子曰‘圣王不为乐’，此譬之犹马驾而不税，弓张而不弛，无乃非有血<br>气者之所能至邪？”<br>子墨子曰：“昔者尧舜有茅茨者，且以为礼，且以为乐。汤放桀于大水，环<br>天下自立以为王，事成功立，无大后患，因先王之乐，又自作乐，命曰《护》，<br>又修《九招》。武王胜殷杀纣，环天下自立以为王，事成功立，无大后患，因先<br>王之乐，又自作乐，命曰《象》。周成王因先王之乐，又自作乐，命曰《驺虞》。<br>周成王之治天下也，不若武王。武王之治天下也，不若成汤。成汤之治天下也，<br>不若尧舜。故其乐逾繁者，其治逾寡。自此观之，乐非所以治天下也。”<br>程繁曰：“子曰‘圣王无乐’，此亦乐已，若之何其谓圣王无乐也？”<br>子墨子曰：“圣王之命也，多寡之。食之利也，以知饥而食之者智也，因为<br>无智矣。今圣有乐而少，此亦无也。”<br><hr>
