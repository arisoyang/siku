<h4>《子部·墨子·卷二》<b class="x">作者：墨翟</b></h4>
<br>○尚贤上第八<br>子墨子言曰：今者王公大人为政于国家者，皆欲国家之富，人民之众，刑政<br>之治。然而不得富而得贫，不得众而得寡，不得治而得乱，则是本失其所欲，得<br>其所恶。是其故何也？子墨子言曰：是在王公大人为政于国家者，不能以尚贤事<br>能为政也。是故国有贤良之士众，则国家之治厚，贤良之士寡，则国家之治薄。<br>故大人之务，将在于众贤而已。<br>曰：然则众贤之术，将奈何哉？子墨子言曰：譬若欲众其国之善射御之士者，<br>必将富之贵之，敬之誉之，然后国之善射御之士，将可得而众也。况又有贤良之<br>士，厚乎德行，辩乎言谈，博乎道术者乎？此固国家之珍，而社稷之佐也。亦必<br>且富之贵之，敬之誉之，然后国之良士，亦将可得而众也。<br>是故古者圣王之为政也，言曰：“不义不富，不义不贵，不义不亲，不义不<br>近。”是以国之富贵人闻之，皆退而谋曰：“始我所恃者，富贵也。今上举义不<br>辟贫贱，然则我不可不为义。”亲者闻之，亦退而谋曰：“始我所恃者，亲也。<br>今上举义不辟疏，然则我不可不为义。”近者闻之，亦退而谋曰：“始我所恃者，<br>近也，今上举义不辟远，然则我不可不为义。”远者闻之，亦退而谋曰：“我始<br>以远为无恃，今上举义不辟远，然则我不可不为义。”逮至远鄙郊外之臣、门庭<br>庶子、国中之众、四鄙之萌人闻之，皆竞为义。是其故何也？曰：上之所以使下<br>者，一物也。下之所以事上者，一术也。譬之富者，有高墙深宫。墙立既，谨上<br>为凿一门，有盗人入，阖其自入而求之，盗其无自出。是其故何也？则上得要也。<br>故古者圣王之为政，列德而尚贤，虽在农与工肆之人，有能则举之，高予之<br>爵，重予之禄，任之以事，断予之令，曰：“爵位不高则民弗敬，蓄禄不厚则民<br>不信，政令不断则民不畏。”举三者授之贤者，非为贤赐也，欲其事之成。<br>故当是时，以德就列，以官服事，以劳殿赏，量功而分禄。故官无常贵，而<br>民无终贱。有能则举之，无能则下之。举公义，辟私怨，此若言之谓也。<br>故古者尧举舜于服泽之阳，授之政，天下平。禹举益于阴方之中，授之政，<br>九州成。汤举伊尹于庖厨之中，授之政，其谋得。文王举闳夭、泰颠于置罔之中，<br>授之政，西土服。<br>故当是时，虽在于厚禄尊位之臣，莫不敬惧而施；虽在农与工肆之人，莫不<br>竞劝而尚意。故士者，所以为辅相承嗣也。故得士则谋不困，体不劳，名立而功<br>成，美章而恶不生，则由得士也。<br>是故子墨子言曰：得意贤士不可不举，不得意贤士不可不举，尚欲祖述尧、<br>舜、禹、汤之道，将不可以不尚贤。夫尚贤者，政之本也。<br>○尚贤中第九<br>子墨子言曰：今王公大人之君人民，主社稷，治国家，欲修保而勿失，故不<br>察尚贤为政之本也？何以知尚贤之为政本也？曰：自贵且智者为政乎愚且贱者，<br>则治；自愚且贱者为政乎贵且智者，则乱。是以知尚贤之为政本也。故古者圣王<br>甚尊尚贤，而任使能，不党父兄，不偏贵富，不嬖颜色。贤者，举而上之，富而<br>贵之，以为官长。不肖者抑而废之，贫而贱之以为徒役，是以民皆劝其赏，畏其<br>罚，相率而为贤。是以贤者众，而不肖者寡，此谓进贤。然后圣人听其言，迹其<br>行，察其所能而慎予官，此谓事能。故可使治国者，使治国。可使长官者，使长<br>官。可使治邑者，使治邑。凡所使治国家、官府、邑里，此皆国之贤者也。<br>贤者之治国也，蚤朝晏退，听狱治政，是以国家治而刑法正。贤者之长官<br>也，夜寝夙兴，收敛关市、山林、泽梁之利，以实官府，是以官府实而财不散。<br>贤者之治邑也，蚤出莫入，耕稼、树艺、聚菽粟，是以菽粟多而民足乎食。故国<br>家治则刑法正，官府实则万民富。上有以絜为酒醴粢盛，以祭祀天鬼。外有以为<br>皮币，与四邻诸侯交接。内有以食饥息劳，将养其万民，外有以怀天下之贤人。<br>是故上者天鬼富之，外者诸侯与之，内者万民亲之，贤人归之。以此谋事则得，<br>举事则成，入守则固，出诛则强。故唯昔三代圣王尧、舜、禹、汤、文、武之所<br>以王天下、正诸侯者，此亦其法已。<br>既曰若法，未知所以行之术，则事犹若未成，是以必为置三本。何谓三本？<br>曰：“爵位不高则民不敬也，蓄禄不厚则民不信也，政令不断则民不畏也。故古<br>圣王高予之爵，重予之禄，任之以事，断予之令。夫岂为其臣赐哉？欲其事之成<br>也。《诗》曰：“告女忧恤，诲女予爵。孰能执热，鲜不用濯？”则此语古者国<br>君诸侯之不可以不执善承嗣辅佐也，譬之犹执热之有濯也，将休其手焉。<br>古者圣王唯毋得贤人而使之，般爵以贵之，裂地以封之，终身不厌。贤人唯<br>毋得明君而事之，竭四肢之力，以任君之事，终身不倦。若有美善，则归之上，<br>是以美善在上，而所怨谤在下，宁乐在君，忧戚在臣。故古者圣王之为政若此。<br>今王公大人亦欲效人以尚贤使能为政，高予之爵，而禄不从也。夫高爵而无<br>禄，民不信也。曰：“此非中实爱我也，假藉而用我也。”夫假藉之民，将岂能<br>亲其上哉？故先王言曰：“贪于政者，不能分人以事；厚于货者，不能分人以禄。”<br>事则不与，禄则不分，请问：天下之贤人将何自至乎王公大人之侧哉？若苟贤者<br>不至乎王公大人之侧，则此不肖者在左右也。不肖者在左右，则其所誉不当贤，<br>而所罚不当暴。王公大人尊此以为政乎国家，则赏亦必不当贤，而罚亦必不当暴。<br>若苟赏不当贤，而罚不当暴，则是为贤者不劝，而为暴者不沮矣。是以入则不慈<br>孝父母，出则不长弟乡里，居处无节，出入无度，男女无别。使治官府则盗窃，<br>守城则倍畔，君有难则不死，出亡则不从，使断狱则不中，分财则不均，与谋事<br>不得，举事不成，入守不固，出诛不强。故虽昔者三代暴王桀、纣、幽、厉之所<br>以失措其国家，倾覆其社稷者，已此故也。何则？皆以明小物而不明大物也。<br>今王公大人有一衣裳不能制也，必藉良工。有一牛羊不能杀也，必藉良宰。<br>故当若之二物者，王公大人未知以尚贤使能为政也。逮至其国家之乱，社稷之危，<br>则不知使能以治之。亲戚则使之，无故富贵、面目佼好则使之。夫无故富贵、面<br>目佼好则使之，岂必智且有慧哉？若使之治国家，则此使不智慧者治国家也。国<br>家之乱，既可得而知己。<br>且夫王公大人，有所爱其色而使之，其心不察其知，而与其爱。是故不能治<br>百人者，使处乎千人之官。不能治千人者，使处乎万人之官。此其故何也？曰：<br>“若处官者，爵高而禄厚，故爱其色而使之焉。”夫不能治千人者，使处乎万人<br>之官，则此官什倍也。夫治之法将日至者也。日以治之，日不什修，知以治之，<br>知不什益。而予官什倍，则此治一而弃其九矣。虽日夜相接以治若官，官犹若不<br>治。此其故何也？则王公大人不明乎以尚贤使能为政也。故以尚贤使能为政而治<br>者，夫若言之谓也。以下贤不使能为政而乱者，若吾言之谓也。<br>今王公大人中实将欲治其国家，欲修保而勿失，胡不察尚贤为政之本也？且<br>以尚贤为政之本者，亦岂独子墨子之言哉？此圣王之道，先王之书，距年之言也。<br>传曰：“求圣君哲人，以裨辅而身。”《汤誓》曰：“聿求元圣，与之戮力同心，<br>以治天下。”则此言圣王之不失以尚贤使能为政也。故古者圣王唯能审以尚贤使<br>能为政，无异物杂焉，天下皆得其利。<br>古者舜，耕历山，陶河濒，渔雷泽。尧得之服泽之阳，举以为天子，与接天<br>下之政，治天下之民。伊挚，有莘氏女之私臣，亲为庖人。汤得之，举以为己相，<br>与接天下之政，治天下之民。傅说，被褐带索，庸筑乎傅岩。武丁得之，举以为<br>三公，与接天下之政，治天下之民。此何故始贱卒而贵，始贫卒而富？则王公大<br>人明乎以尚贤使能为政。是以民无饥而不得食，寒而不得衣，劳而不得息，乱而<br>不得治者。<br>故古圣王以审以尚贤使能为政，而取法于天。虽天亦不辩贫富贵贱，远迩亲<br>疏，贤者举而尚之，不肖者抑而废之。然则富贵为贤以得其赏者，谁也？曰：若<br>昔者三代圣王尧、舜、禹、汤、文、武者是也。所以得其赏，何也？曰：其为政<br>乎天下也，兼而爱之，从而利之，又率天下之万民，以尚尊天事鬼、爱利万民。<br>是故天鬼赏之，立为天子，以为民父母，万民从而誉之曰“圣王”，至今不已。<br>则此富贵为贤以得其赏者也。然则富贵为暴以得其罚者，谁也？曰：若昔者三代<br>暴王桀、纣、幽、厉者是也。何以知其然也？曰其为政乎天下也，兼而憎之，从<br>而贼之，又率天下之民，以上诟天侮鬼、贼杀万民。是故天鬼罚之，使身死而为<br>刑戮，子孙离散，室家丧灭，绝无后嗣。万民从而非之曰“暴王”，至今不已。<br>则此富贵为暴而以得其罚者也。然则亲而不善以得其罚者，谁也？曰：若昔者伯<br>鲧，帝之元子，废帝之德庸，既乃刑之于羽之郊，乃热照无有及也。帝亦不爱。<br>则此亲而不善以得其罚者也。然则天之所使能者，谁也？曰：若昔者禹、稷、皋<br>陶是也。何以知其然也？先王之书《吕刑》道之，曰：“皇帝清问下民，有辞有<br>苗。曰：‘群后之肆在下，明明不常，鳏寡不盖。德威维威，德明维明。’乃名<br>三后，恤功于民。伯夷降典，哲民维刑。禹平水土，主名山川。稷隆播种，农殖<br>嘉谷。三后成功，维假于民。”则此言三圣人者，谨其言，慎其行，精其思虑，<br>索天下之隐事遗利，以上事天，则天乡其德。下施之万民，万民被其利，终身无<br>已。<br>故先王之言曰：“此道也，大用之，天下则不窕；小用之，则不困；修用之，<br>则万民被其利，终身无已。”《周颂》道之曰：“圣人之德，若天之高，若地之<br>普。其有昭于天下也，若地之固，若山之承，不坼不崩。若日之光，若月之明，<br>与天地同常。”则此言圣人之德章明博大，埴固以修久也。故圣人之德，盖总乎<br>天地者也。今王公大人欲王天下、正诸侯，夫无德义，将何以哉？其说将必挟震<br>威强。今王公大人，将焉取挟震威强哉？倾者民之死也？民，生为甚欲，死为甚<br>憎。所欲不得，而所憎屡至，自古及今，未尝能有以此王天下、正诸侯者也。今<br>大人欲王天下、正诸侯，将欲使意得乎天下，名成乎后世，故不察尚贤为政之本<br>也？此圣人之厚行也！<br>○尚贤下第十<br>子墨子言曰：天下之王公大人，皆欲其国家之富也，人民之众也，刑法之治<br>也。然而不识以尚贤为政其国家百姓，王公大人本失尚贤为政之本也。苟若王公<br>大人本失尚贤为政之本也，则不能毋举物示之乎？今若有一诸侯于此，为政其国<br>家也，曰：“凡我国能射御之士，我将赏贵之。不能射御之士，我将罪贱之。”<br>问于若国之士，孰喜孰惧？我以为必能射御之士喜，不能射御之士惧。我赏因而<br>诱之矣，曰：“凡我国之忠信之士，我将赏贵之。不忠信之士，我将罪贱之。”<br>问于若国之士，孰喜孰惧？我以为必忠信之士喜，不忠不信之士惧。今惟毋以尚<br>贤为政其国家百姓，使国为善者劝，为暴者沮。大以为政于天下，使天下之为善<br>者劝，为暴者沮。然昔吾所以贵尧、舜、禹、汤、文、武之道者，何故以哉？以<br>其唯毋临众发政而治民，使天下之为善者可而劝也，为暴者可而沮也。然则此尚<br>贤者也，与尧、舜、禹、汤、文、武之道同矣。<br>而今天下之士君子，居处言语皆尚贤，逮至其临众发政而治民，莫知尚贤而<br>使能。我以此知天下之士君子，明于小，而不明于大也。何以知其然乎？今王公<br>大人有一牛羊之财，不能杀，必索良宰。有一衣裳之财，不能制，必索良工。当<br>王公大人之于此也，虽有骨肉之亲、无故富贵、面目美好者，实知其不能也，不<br>使之也。是何故？恐其败财也。当王公大人之于此也，则不失尚贤而使能。王公<br>大人有一罢马不能治，必索良医。有一危弓不能张，必索良工。当王公大人之于<br>此也，虽有骨肉之亲、无故富贵、面目美好者，实知其不能也，必不使。是何故？<br>恐其败财也。当王公大人之于此也，则不失尚贤而使能。逮至其国家则不然，王<br>公大人骨肉之亲、无故富贵、面目美好者，则举之。则王公大人之亲其国家也，<br>不若亲其一危弓、罢马、衣裳、牛羊之财与！我以此知天下之士君子，皆明于小，<br>而不明于大也。此譬犹瘖者而使为行人，聋者而使为乐师。<br>是故古之圣王之治天下也，其所富，其所贵，未必王公大人骨肉之亲、无故<br>富贵、面目美好者也。是故昔者，舜耕于历山，陶于河濒，渔于雷泽，灰于常阳，<br>尧得之服泽之阳，立为天子，使接天下之政，而治天下之民。昔伊尹为莘氏女师<br>仆，使为庖人，汤得而举之，立为三公，使接天下之政，治天下之民。昔者傅说<br>居北海之洲，圜土之上，衣褐带索，庸筑于傅岩之城，武丁得而举之，立为三公，<br>使之接天下之政，而治天下之民。是故昔者尧之举舜也，汤之举伊尹也，武丁之<br>举傅说也，岂以为骨肉之亲、无故富贵、面目美好者哉？惟法其言，用其谋，行<br>其道，上可而利天，中可而利鬼，下可而利人，是故推而上之。<br>古者圣王既审尚贤，欲以为政，故书之竹帛，琢之盘盂，传以遗后世子孙。<br>于先王之书《吕刑》之书然：“王曰：於！来！有国有土，告女讼刑。在今而安<br>百姓，女何择言人？何敬不刑？何度不及？”能择人而敬为刑，尧、舜、禹、汤、<br>文、武之道可及也。是何也？则以尚贤及之。于先王之书《竖年》之言然，曰：<br>“唏夫圣武知人，以屏辅而身。”此言先王之治人下也，必选择贤者，以为其群<br>属辅佐。<br>曰：今也天下之士君子，皆欲富贵而恶贫贱。曰：然。女何为而得富贵而辟<br>贫贱？莫若为贤。为贤之道将奈何？曰：有力者疾以助人，有财者勉以分人，有<br>道者劝以教人。若此，则饥者得食，寒者得衣，乱者得治。若饥则得食，寒则得<br>衣，乱则得治，此安生生。<br>今王公大人，其所富，其所贵，皆王公大人骨肉之亲、无故富贵、面目美好<br>者也。今王公大人骨肉之亲、无故富贵、面目美好者，焉故必知哉？若不知，使<br>治其国家，则其国家之乱可得而知也。今天下之士君子，皆欲富贵而恶贫贱。然<br>女何为而得富贵而辟贫贱哉？曰：莫若为王公大人骨肉之亲、无故富贵、面目美<br>好者。王公人人骨肉之亲、无故富贵、面目美好者，此非可学能者也。使不知辩，<br>德行之厚，若禹、汤、文、武，不加得也。王公大人骨肉之亲，躄、瘖、聋，暴<br>为桀纣，不加失也。是故以赏不当贤，罚不当暴。其所赏者，已无故矣。其所罚<br>者，亦无罪。是以使百姓皆攸心解体，沮以为善。垂其股肱之力而不相劳来也，<br>腐臭馀财而不相分资也，隐慝良道而不相教诲也。若此，则饥者不得食，寒者不<br>得衣，乱者不得治。推而上之以。<br>是故昔者，尧有舜，舜有禹，禹有皋陶，汤有小臣，武王有闳夭、泰颠、南<br>宫括、散宜生，而天下和，庶民阜。是以近者安之，远者归之。日月之所照，舟<br>车之所及，雨露之所渐，粒食之所养，得此莫不劝誉。且今天下之王公大人士君<br>子，中实将欲为仁义，求为上士，上欲中圣王之道，下欲中国家百姓之利。故尚<br>贤之为说，而不可不察此者也。尚贤者，天鬼百姓之利，而政事之本也。<br><hr>
