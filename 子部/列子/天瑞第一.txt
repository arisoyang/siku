<h4>《子部·列子·天瑞第一》<b class="x">作者：列御寇</b></h4>
<br>子列子居郑圃，四十年人无识者。国君卿大夫眎之，犹众庶也。国不足，<br>将嫁于卫。弟子曰：“先生往无反期，弟子敢有所谒；先生将何以教？先生不闻<br>壶丘子林之言乎？”子列子笑曰：“壶子何言哉？虽然，夫子尝语伯昏瞀人，吾<br>侧闻之，试以告女。其言曰：有生不生，有化不化。不生者能生生，不化者能化<br>化。生者不能不生，化者不能不化，故常生常化。常生常化者，无时不生，无时<br>不化。阴阳尔，四时尔，不生者疑独，不化者往复。往复其际不可终，疑独其道<br>不可穷。《黄帝书》曰：‘谷神不死，是谓玄牝。玄牝之门，是谓天地之根。绵<br>绵若存，用之不勤。’故生物者不生，化物者不化。自生自化，自形自色，自智<br>自力，自消自息。谓之生化、形色、智力、消息者，非也。”<br>子列子曰：“昔者圣人因阴阳以统天地。夫有形者生于无形，则天地安从生？<br>故曰：有太易，有太初，有太始，有太素。太易者，未见气也：太初者，气之始<br>也；太始者，形之始也；太素者，质之始也。气形质具而未相离，故曰浑沦。浑<br>沦者，言万物相浑沦而未相离也。视之不见，听之不闻，循之不得，故曰易也。<br>易无形埒，易变而为一，一变而为七，七变而为九。九变者，穷也，乃复变而为<br>一。一者，形变之始也。清轻者上为天，浊重者下为地，冲和气者为人；故天地<br>含精，万物化生。”<br>子列子曰：“天地无全功，圣人无全能，万物无全用。故天职生覆，地职形<br>载，圣职教化，物职所宜。然则天有所短，地有所长，圣有所否，物有所通。何<br>则？生覆者不能形载，形载者不能教化，教化者不能违所宜，宜定者不出所位。<br>故天地之道，非阴则阳；圣人之教，非仁则义；万物之宜，非柔则刚：此皆随所<br>宜而不能出所位者也。故有生者，有生生者；有形者，有形形者；有声者，有声<br>声者；有色者，有色色者；有味者，有味味者。生之所生者死矣，而生生者未尝<br>终；形之所形者实矣，而形形者未尝有；声之所声者闻矣，而声声者未尝发；色<br>之所色者彰矣，而色色者未尝显；味之所味者尝矣，而味味者未尝呈：皆无为之<br>职也。能阴能阳，能柔能刚，能短能长，能圆能方，能生能死，能暑能凉，能浮<br>能沉，能宫能商，能出能没，能玄能黄，能甘能苦，能羶能香。无知也，无能<br>也，而无不知也，而无不能也。”<br>子列子适卫，食于道，从者见百岁髑髅，攓蓬而指，顾谓弟子百丰曰：<br>“唯予与彼知而未尝生未尝死也。此过养乎？此过欢乎？种有几：若鼃为鹑，<br>得水为<imgheight=32width=32border=0src=/bzk/Z053.bmp>，得水土之际，则为鼃蠙之衣。生于陵屯，则为陵舄。陵舄得郁栖，<br>则为乌足。乌足之根为蛴螬，其叶为蝴蝶。蝴蝶胥也，化而为虫，生灶下，其状<br>若脱，其名曰<鸟句>掇。<鸟句>掇千日化而为鸟，其名曰乾余骨。乾余骨之沫为<br>斯弥。斯弥为食醯颐辂。食醯颐辂生乎食醯黄軦，食醯黄軦生乎九猷。九猷<br>生乎瞀芮，瞀芮生乎腐蠸，羊肝化为地皋，马血之为转邻也，人血之为野火也。<br>鹞之为鹯，鹯之为布谷，布谷久复为鹞也。燕之为蛤也，田鼠之为鹑也，朽瓜之<br>为鱼也，老韭之为苋也，老羭之为猨也，鱼卵之为虫。亶爰之兽自孕而生<br>曰类。河泽之鸟视而生曰鶂。纯雌其名大腰，纯雄其名稚蜂。思士不妻而感，<br>思女不夫而孕。后稷生乎巨迹，伊尹生乎空桑。厥昭生乎湿，醯鸡生乎酒。羊奚<br>比乎不荀。久竹生青宁，青宁生程，程生马，马生人。人久入于机。万物皆出于<br>机，皆入于机。”<br>《黄帝书》曰：“形动不生形而生影，声动不生声而生响，无动不生无而生<br>有。”形，必终者也；天地终乎？与我偕终。终进乎？不知也。道终乎本无始，<br>进乎本不久。有生则复于不生，有形则复于无形。不生者，非本不生者也；无形者，<br>非本无形者也。生者，理之必终者也。终者不得不终，亦如生者之不得不生。而<br>欲恒其生，画其终，惑于数也。精神者，天之分；骨骸者，地之分。属天清而散，<br>属地浊而聚。精神离形，各归其真，故谓之鬼。鬼，归也，归其真宅。黄帝曰：<br>“精神入其门，骨骸反其根，我尚我存？”<br>人自生至终，大化有四：婴孩也，少壮也，老耄也，死亡也。其在婴孩，气<br>专志一，和之至也；物不伤焉，德莫加焉。其在少壮，则血气飘溢，欲虑充起；<br>物所攻焉，德故衰焉。其在老耄，则欲虑柔焉，体将休焉，物莫先焉。虽未及婴<br>孩之全，方于少壮，间矣。其在死亡也，则之于息焉，反其极矣。<br>孔子游于太山，见荣启期行乎郕之野，鹿裘带索，鼓琴而歌。孔子问曰：<br>“先生所以乐，何也？”对曰：“吾乐甚多：天生万物，唯人为贵，而吾得为人，<br>是一乐也；男女之别，男尊女卑，故以男为贵，吾既得为男矣，是二乐也；人生<br>有不见日月，不免襁褓者，吾既已行年九十矣，是三乐也。贫者士之常也，死者<br>人之终也，处常得终，当何忧哉？”孔子曰：“善乎？能自宽者也。”<br>林类年且百岁，底春被裘，拾遗穗于故畦，并歌并进。孔子适卫，望之于野。<br>顾谓弟子曰：“彼叟可与言者，试往讯之！”子贡请行。逆之垅端，面之而叹曰：<br>“先生曾不悔乎，而行歌拾穗？”林类行不留。歌不辍。子贡叩之不已，乃仰<br>而应曰：“吾何悔邪？”子贡曰：“先生少不勤行，长不竞时，老无妻子，死期<br>将至：亦有何乐而拾穗行歌乎？”林类笑曰：“吾之所以为乐，人皆有之，而反<br>以为忧。少不勤行，长不竞时，故能寿若此。老无妻子，死期将至，故能乐若此。”<br>子贡曰：“寿者人之情，死者人之恶。子以死为乐，何也？”林类曰：“死之<br>与生，一往一反。故死于是者，安知不生于彼？故吾知其不相若矣，吾又安知营<br>营而求生非惑乎？亦又安知吾今之死不愈昔之生乎？”子贡闻之，不喻其意，还<br>以告夫子。夫子曰：“吾知其可与言，果然；然彼得之而不尽者也。”<br>子贡倦于学，告仲尼曰：“愿有所息。”仲尼曰：“生无所息。”子贡曰：<br>“然则赐息无所乎？”仲尼曰：“有焉耳。望其圹，皋如也，宰如也，坟如也，<br>鬲如也，则知所息矣。”子贡曰：“大哉死乎！君子息焉，小人伏焉。”仲尼曰：<br>“赐！汝知之矣。人胥知生之乐，未知生之苦；知老之惫，未知老之佚；知死之<br>恶，未知死之息也。晏子曰：‘善哉，古之有死也！仁者息焉，不仁者伏焉。’<br>死也者，德之徼也。古者谓死人为归人。夫言死人为归人，则生人为行人矣。行<br>而不知归，失家者也。一人失家，一世非之；天下失家，莫知非焉。有人去乡土、<br>离六亲、废家业、游于四方而不归者，何人哉？世必谓之为狂荡之人矣。又有人<br>钟贤世，矜巧能，修名誉，夸张于世而不知己者，亦何人哉？世必以为智谋之士。<br>此二者，胥失者也。而世与一不与一，唯圣人知所与，知所去。”<br>或谓子列子曰：“子奚贵虚？”列子曰：“虚者无贵也。”子列子曰：“非<br>其名也，莫如静，莫如虚。静也虚也，得其居矣；取也与也，失其所矣。事之破<br><石为>而后有舞仁义者，弗能复也。”<br>粥熊曰：“运转亡已，天地密移，畴觉之哉？故物损于彼者盈于此，成于此<br>者亏于彼。损盈成亏，随世随死。往来相接，间不可省，畴觉之哉？凡一气不顿<br>进，一形不顿亏；亦不觉其成，亦不觉其亏。亦如人自世至老，貌色智态，亡日<br>不异；皮肤爪发，随世随落，非婴孩时有停而不易也。间不可觉，俟至后知。”<br>杞国有人忧天地崩坠，身亡所寄，废寝食者；又有忧彼之所忧者，因往晓之，<br>曰：“天，积气耳，亡处亡气。若屈伸呼吸，终日在天中行止，奈何忧崩坠乎？”<br>其人曰：“天果积气，日月星宿，不当坠耶？”晓之者曰：“日月星宿，亦积气<br>中之有光耀者；只使坠，亦不能有气中伤。”其人曰：“奈地坏何？”晓者曰：<br>“地积块耳，充塞四虚，亡处亡块。若躇步跐蹈，终日在地上行止，奈何忧其<br>坏？”其人舍然大喜，晓之者亦舍然大喜。长庐子闻而笑曰：“虹蜺也，云雾也，<br>风雨也，四时也，此积气之成乎天者也。山岳也，河海也，金石也，火木也，此<br>积形之成乎地者也。知积气也，知积块也，奚谓不坏？夫天地，空中之一细物，<br>有中之最巨者。难终难穷，此固然矣；难测难识，此固然矣。忧其坏者，诚为大<br>远；言其不坏者，亦为未是。天地不得不坏，则会归于坏。遇其坏时，奚为不忧<br>哉？”子列子闻而笑曰：“言天地坏者亦谬，言天地不坏者亦谬。坏与不坏，吾<br>所不能知也。虽然，彼一也，此一也。故生不知死，死不知生；来不知去，去不<br>知来。坏与不坏，吾何容心哉？”<br>舜问乎烝曰：“道可得而有乎？”曰：“汝身非汝有也，汝何得有夫道？”<br>舜曰：“吾身非吾有，孰有之哉？”曰：“是天地之委形也。生非汝有，是天地<br>之委和也。性命非汝有，是天地之委顺也。孙子非汝有，是天地之委蜕也。故行<br>不知所往，处不知所持，食不知所以。天地强阳，气也；又胡可得而有邪？”<br>齐之国氏大富，宋之向氏大贫；自宋之齐，请其术。国氏告之曰：“吾善为<br>盗。始吾为盗也，一年而给，二年而足，三年大穰。自此以往，施及州闾。”向<br>氏大喜。喻其为盗之言，而不喻其为盗之道，遂逾垣凿室，手目所及，亡不探也。<br>未及时，以赃获罪，没其先居之财。向氏以国氏之谬己也，往而怨之。国氏曰：<br>“若为盗若何？”向氏言其状。国氏曰：“嘻！若失为盗之道至此乎？今将告若<br>矣。吾闻天有时，地有利。吾盗天地之时利，云雨之滂润，山泽之产育，以生吾<br>禾，殖吾稼，筑吾垣，建吾舍。陆盗禽兽，水盗鱼鳖，亡非盗也。夫禾稼、土木、<br>禽兽、鱼鳖，皆天之所生，岂吾之所有？然吾盗天而亡殃。夫金玉珍宝，谷帛财<br>货，人之所聚，岂天之所与？若盗之而获罪，孰怨哉？”向氏大惑，以为国氏之<br>重罔己也，过东郭先生问焉。东郭先生曰：“若一身庸非盗乎？盗阴阳之和以成<br>若生，载若形；况外物而非盗哉？诚然，天地万物不相离也；仞而有之，皆惑也。<br>国氏之盗，公道也，故亡殃；若之盗，私心也，故得罪。有公私者，亦盗也；亡<br>公私者，亦盗也。公公私私，天地之德。知天地之德者，孰为盗邪？孰为不盗邪？”<br><hr>
