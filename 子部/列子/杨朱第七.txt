<h4>《子部·列子·杨朱第七》<b class="x">作者：列御寇</b></h4>
<br>杨朱游于鲁，舍于孟氏。孟氏问曰：“人而已矣，奚以名为？”曰：“以名<br>者为富。”“既富矣，奚不已焉？”曰：“为贵”。“既贵矣，奚不已焉？”曰：<br>“为死。”“既死矣，奚为焉？”曰：“为子孙。”“名奚益于子孙？”曰：<br>“名乃苦其身，燋其心。乘其名者，泽及宗族，利兼乡党；况子孙乎？”“凡为<br>名者必廉，廉斯贫；为名者必让，让斯贱。”曰：“管仲之相齐也，君淫亦淫，<br>君奢亦奢。志合言从，道行国霸。死之后，管氏而已。田氏之相齐也，君盈则己<br>降，君敛则己施，民皆归之，因有齐国；子孙享之，至今不绝。若实名贫，伪名<br>富。”曰：“实无名，名无实。名者，伪而已矣。昔者尧、舜伪以天下让许由、<br>善卷，而不失天下，享祚百年。伯夷、叔齐实以孤竹君让而终亡其国，饿死于首<br>阳之山。实、伪之辩，如此其省也。”<br>杨朱曰：“百年，寿之大齐。得百年者千无一焉。设有一者，孩抱以逮昏老，<br>几居其半矣。夜眠之所弭，昼觉之所遣，又几居其半矣。痛疾哀苦，亡失忧惧，<br>又几居其半矣。量十数年之中，逌然而自得亡介焉之虑者，亦亡一时之中尔。则<br>人之生也奚为哉？奚乐哉？为美厚尔，为声色尔。而美厚复不可常厌足，声色不<br>可常玩闻。乃复为刑赏之所禁劝，名法之所进退；遑遑尔竞一时之虚誉，规死后<br>之余荣；偊々尔顺耳目之观听，惜身意之是非；徒失当年之至乐，不能自肆于<br>一时。重囚累梏，何以异哉？太古之人知生之暂来，知死之暂往，故从心而动，<br>不违自然所好；当身之娱非所去也，故不为名所劝。从性而游，不逆万物所好，<br>死后之名非所取也，故不为刑所及。名誉先后，年命多少，非所量也。”<br>杨朱曰：“万物所异者生也，所同者死也。生则有贤愚、贵贱，是所异也；<br>死则有臭腐、消灭，是所同也。虽然，贤愚、贵贱，非所能也，臭腐、消灭，亦<br>非所能也。故生非所生，死非所死，贤非所贤，愚非所愚，贵非所贵，贱非所贱。<br>然而万物齐生齐死，齐贤齐愚，齐贵齐贱。十年亦死，百年亦死。仁圣亦死，凶<br>愚亦死。生则尧、舜，死则腐骨；生则桀、纣，死则腐骨。腐骨一矣，熟知其异？<br>且趣当生，奚遑死后？”<br>杨朱曰：“伯夷非亡欲，矜清之邮，以放饿死。展季非亡情，矜贞之邮，以<br>放寡宗。清贞之误善之若此！”<br>杨朱曰：“原宪窭于鲁，子贡殖于卫。原宪之窭损生，子贡之殖累身。”<br>“然则窭亦不可，殖亦不可，其可焉在？”曰：“可在乐生，可在逸身。故善乐<br>生者不窭，善逸身者不殖。”<br>杨朱曰：“古语有之：‘生相怜，死相捐。’此语至矣。相怜之道，非唯情<br>也；勤能使逸，饥能使饱，寒能使温，穷能使达也。相捐之道，非不相哀也；不<br>含珠玉，不服文锦，不陈犠牲，不设明器也。晏平仲问养生于管夷吾。管夷吾曰：<br>‘肆之而已，勿壅勿阏。’晏平仲曰：‘其目奈何？’夷吾曰：‘恣耳之所欲听，<br>恣目之所欲视，恣鼻之所欲向，恣口之所欲言，恣体之所欲安，恣意之所欲行。<br>夫耳之所欲闻者音声，而不得听，谓之阏聪；目之所欲见者美色，而不得视，谓<br>之阏明；鼻之所欲向者椒兰，而不得嗅，谓之阏颤；口之所欲道者是非，而不得<br>言，谓之阏智；体之所欲安者美厚，而不得从，谓之阏适；意之所为者放逸，而<br>不得行，谓之阏性。凡此诸阏，废虐之主。去废虐之主，熙熙然以俟死，一日、<br>一月、一年、十年，吾所谓养。拘此废虐之主，录而不舍，戚戚然以至久生，百<br>年、千年、万年，非吾所谓养。’管夷吾曰：‘吾既告子养生矣，送死奈何？’<br>晏平仲曰：‘送死略矣，将何以告焉？’管夷吾曰：‘吾固欲闻之。’平仲曰：<br>‘既死，岂在我哉？焚之亦可，沉之亦可，瘗之亦可，露之亦可，衣薪而弃诸沟<br>壑亦可，衮衣绣裳而纳诸石椁亦可，唯所遇焉。’管夷吾顾谓鲍叔、黄子曰：<br>‘生死之道，吾二人进之矣。’”<br>子产相郑，专国之政；三年，善者服其化，恶者畏其禁，郑国以治。诸侯惮<br>之。而有兄曰公孙朝，有弟曰公孙穆。朝好酒，穆好色。朝之室也聚酒千钟，<br>积麹成封，望门百步，糟浆之气逆于人鼻。方其荒于酒也，不知世道之安危，人<br>理之悔吝，室内之有亡，九族之亲疏，存亡之哀乐也。虽水火兵刃交于前，弗知<br>也。穆之后庭比房数十，皆择稚齿婑媠者以盈之。方其耽于色也，屏亲昵，<br>绝交游，逃于后庭，以昼足夜；三月一出，意犹未惬。乡有处子之娥姣者，必贿<br>而招之，媒而挑之，弗获而后已。子产日夜以为戚，密造邓析而谋之，曰：“侨<br>闻治身以及家，治家以及国，此言自于近至于远也。侨为国则治矣，而家则乱矣。<br>其道逆邪？将奚方以救二子？子其诏之！”邓析曰：“吾怪之久矣！未敢先言。<br>子奚不时其治也，喻以性命之重，诱以礼义之尊乎？”子产用邓析之言，因间以<br>谒其兄弟而告之曰：“人之所以贵于禽兽者，智虑。智虑之所将者，礼义。礼义<br>成，则名位至矣。若触情而动，耽于嗜欲，则性命危矣。子纳侨之言，则朝自悔<br>而夕食禄矣。”朝、穆曰：“吾知之久矣，择之亦久矣，岂待若言而后识之哉？<br>凡生之难遇而死之易及。以难遇之生，俟易及之死，可孰念哉？而欲尊礼义以<br>夸人，矫情性以招名，吾以此为弗若死矣。为欲尽一生之欢，穷当年之乐。唯患<br>腹溢而不得恣口之饮，力惫而不得肆情于色；不遑忧名声之丑，性命之危也。且<br>若以治国之能夸物，欲以说辞乱我之心，荣禄喜我之意，不亦鄙而可怜哉？我又<br>欲与若别之。夫善治外者，物未必治，而身交苦；善治内者，物未必乱，而性交<br>逸。以苦之治外，其法可暂行于一国，未合于人心；以我之治内，可推之于天下，<br>君臣之道息矣。吾常欲以此术而喻之，若反以彼术而教我哉？”子产忙然无以应<br>之。他日以告邓析。邓析曰：“子与真人居而不知也，孰谓子智者乎？郑国之治<br>偶耳，非子之功也。”<br>卫端木叔者，子贡之世也。藉其先赀，家累万金。不治世故，放意所好。其<br>生民之所欲为，人意之所欲玩者，无不为也，无不玩也。墙屋台榭，园囿池沼，<br>饮食车服，声乐嫔御，拟齐、楚之君焉。至其情所欲好，耳所欲听，目所欲视，<br>口所欲尝，虽殊方偏国，非齐土之所产育者，无不必致之；犹藩墙之物也。及其<br>游也，虽山川阻险，途径修远，无不必之，犹人之行咫步也。宾客在庭者日百住，<br>庖厨之下不绝烟火，堂庑之上不绝声乐。奉养之馀，先散之宗族；宗族之馀，<br>次散之邑里；邑里之余，乃散之一国。行年六十，气干将衰，弃其家事，都散其<br>库藏、珍宝、车服、妾媵。一年之中尽焉，不为子孙留财。及其病也，无药石之<br>储；及其死也，无瘗埋之资。一国之人受其施者，相与赋而藏之，反其子孙之财<br>焉。禽骨厘闻之，曰：“端木叔，狂人也，辱其祖矣。”段干生闻之，曰：“端<br>木叔，达人也，德过其祖矣。其所行也，其所为也，众意所惊，而诚理所取。卫<br>之君子多以礼教自持，固未足以得此人之心也。”<br>孟孙阳问杨朱曰：“有人于此，贵生爱身，以蕲不死，可乎？”曰：“理无<br>不死。”“以蕲久生，可乎？”曰：“理无久生。生非贵之所能存，身非爱之所<br>能厚。且久生奚为？五情好恶，古犹今也；四体安危，古犹今也；世事苦乐，古<br>犹今也；变易治乱，古犹今也。既闻之矣，既见之矣，既更之矣，百年犹厌其多，<br>况久生之苦也乎？”孟孙阳曰：‘若然，速亡愈于久生；则践锋刃，入汤火，得<br>所志矣。”杨子曰：“不然；既生，则废而任之，究其所欲，以俟于死。将死，<br>则废而任之，究其所之，以放于尽。无不废，无不任，何遽迟速于其间乎？”<br>杨朱曰：“伯成子高不以一毫利物，舍国而隐耕。大禹不以一身自利，一体<br>偏枯。古之人损一毫利天下不与也，悉天下奉一身不取也。人人不损一毫，人人<br>不利天下，天下治矣。”禽子问杨朱曰：“去子体之一毛以济一世，汝为之乎？”<br>杨子曰：“世固非一毛之所济。”禽子曰：“假济，为之乎？”杨子弗应。禽子<br>出语孟孙阳。孟孙阳曰：“子不达夫子之心，吾请言之。有侵苦肌肤获万金者，<br>若为之乎？”曰：“为之。”孟孙阳曰：“有断若一节得一国。子为之乎？”<br>禽子默然有间。孟孙阳曰：“一毛微于肌肤，肌肤微于一节，省矣。然则积一毛<br>以成肌肤，积肌肤以成一节。一毛固一体万分中之一物，奈何轻之乎？”禽子曰：<br>“吾不能所以答子。然则以子之言问老聃、关尹，则子言当矣；以吾言问大禹、<br>墨翟，则吾言当矣。”孟孙阳因顾与其徒说他事。<br>杨朱曰：“天下之美归之舜、禹、周、孔，天下之恶归之桀、纣。然而舜耕于<br>河阳，陶于雷泽，四体不得暂安，口腹不得美厚；父母之所不爱，弟妹之所不亲。<br>行年三十，不告而娶。乃受尧之禅，年已长，智已衰。商钧不才，禅位于禹，戚<br>戚然以至于死：此天人之穷毒者也。鮌治水土，绩用不就，殛诸羽山。禹纂业<br>事仇，惟荒土功，子产不字，过门不入；身体偏枯，手足胼胝。及受舜禅，卑宫<br>室，美绂冕，戚戚然以至于死：此天人之忧苦者也。武王既终，成王幼弱，周公<br>摄天子之政。邵公不悦，四国流言。居东三年，诛兄放弟，仅免其身，戚戚然以<br>至于死：此天人之危惧者也。孔子明帝王之道，应时君之聘，伐树于宋，削迹于<br>卫，穷于商周，围于陈、蔡，受屈于季氏，见辱于阳虎，戚戚然以至于死：此天<br>民之遑遽者也。凡彼四圣者，生无一日之欢，死有万世之名。名者，固非实之所<br>取也。虽称之弗知，虽赏之不知，与株块无以异矣。桀藉累世之资，居南面之尊，<br>智足以距群下，威足以震海内；恣耳目之所误，穷意虑之所为，熙熙然以至于死：<br>此天民之逸荡者也。纣亦藉累世之资，居南面之尊；威无不行，志无不从；肆情<br>于倾宫，纵欲于长夜；不以礼义自苦，熙熙然以至于诛：此天民之放纵者也。彼<br>二凶也，生有纵欲之欢，死被愚暴之名。实者，固非名之所与也，虽毁之不知，<br>虽称之弗知，此与株块奚以异矣。彼四圣虽美之所归，苦以至终，同归于死矣。<br>彼二凶虽恶之所归，乐以至终，亦同归于死矣。”<br>杨朱见梁王，言治天下如运诸掌。梁王曰：“先生有一妻一妾而不能治，三<br>亩之园而不能芸，而言治天下如运诸掌，何也？”对曰：“君见其牧羊者乎？<br>百羊而群，使五尺童子荷箠而随之，欲东而东，欲西而西。使尧牵一羊，舜荷箠<br>而随之，则不能前矣。且臣闻之：吞舟之鱼，不游枝流；鸿鹄高飞，不集污池。<br>何则？其极远也。黄钟大吕，不可从烦奏之舞。何则？其音疏也。将治大者不治<br>细，成大功者不成小，此之谓矣。”<br>杨朱曰：“太古之事灭矣，孰志之哉？三皇之事，若存若亡；五帝之事，若<br>觉若梦；三王之事，或隐或显，亿不识一；当身之事，或闻或见，万不识一；目<br>前之事或存或废，千不识一。太古至于今日，年数固不可胜纪。但伏羲已来三十<br>余万岁，贤愚、好丑、成败、是非，无不消灭；但迟速之间耳。矜一时之毁誉，<br>以焦苦其神形，要死后数百年中馀名，岂足润枯骨？何生之乐哉？”<br>杨朱曰：“人肖天地之类，怀五常之性，有生之最灵者也。人者，爪牙不足<br>以供守卫，肌肤不足以自捍御，趋走不足以从利逃害，无毛羽以御寒暑，必将资<br>物以为养，任智而不恃力。故智之所贵，存我为贵；力之所贱，侵物为贱。然身<br>非我有也，既生，不得不全之；物非我有也，既有，不得而去之。身固生之主，<br>物亦养之主。虽全生，不可有其身；虽不去物，不可有其物。有其物，有其身，<br>是横私天下之身，横私天下之物。不横私天下之身，不横私天下物者，其唯圣人<br>乎！公天下之身，公天下之物，其唯至人矣！此之谓至至者也。”<br>杨朱曰：“生民之不得休息，为四事故：一为寿，二为名，三为位，四为货。<br>有此四者，畏鬼，畏人，畏威，畏刑！此谓之遁民也。可杀可活，制命在外。不<br>逆命，何羡寿？不矜贵，何羡名？不要势，何羡位？不贪富，何羡货？此之谓顺<br>民也。天下无对，制命在内，故语有之曰：人不婚宦，情欲失半；人不衣食，君<br>臣道息。周谚曰：“田父可坐杀。晨出夜入，自以性之恒；啜菽茹藿，自以味之<br>极；肌肉粗厚，筋节<肉卷>急，一朝处以柔毛绨幕，荐以粱肉兰橘，心<imgheight=32width=32border=0src=/bzk/Z052.bmp>体烦，<br>内热生病矣。商、鲁之君与田父侔地，则亦不盈一时而惫矣。故野人之所安，野人<br>之所美，谓天下无过者。昔者宋国有田夫，常衣缊<麻贲>，仅以过冬。暨春东作，<br>自曝于日，不知天下之有广厦隩室，绵纩狐貉。顾谓其妻曰：‘负日之暄，人<br>莫知者；以献吾君，将有重赏。’里之富室告之曰：‘昔人有美戎菽，甘枲茎芹<br>萍子者，对乡豪称之。乡豪取而尝之，蜇于口，惨于腹，众哂而怨之，其人大惭。<br>子，此类也。’”<br>杨朱曰：“丰屋、美服，厚味、姣色，有此四者，何求于外？有此而求外者，<br>无厌之性。无厌之性，阴阳之蠹也。忠不足以安君，适足以危身；义不足以利物，<br>适足以害生。安上不由于忠，而忠名灭焉；利物不由于义，而义名绝焉。君臣皆<br>安，物我兼利，古之道也。鬻子曰：‘去名者无忧。’老子曰：‘名者实之宾。’<br>而悠悠者趋名不已。名固不可去？名固不可宾邪？今有名则尊荣，亡名则卑辱。<br>尊荣则逸乐，卑辱则忧苦。忧苦，犯性者也；逸乐，顺性者也。斯实之所系矣。<br>名胡可去？名胡可宾？但恶夫守名而累实。守名而累实，将恤危亡之不救，岂徒<br>逸乐忧苦之间哉？”　<br><hr>
