<h4>《子部·列子·说符第八》<b class="x">作者：列御寇</b></h4>
<br>子列子学于壶丘子林。壶丘子林曰：“子知持后，则可言持身矣。”列子曰：<br>“愿闻持后。”曰：“顾若影，则知之。”列子顾而观影：形枉则影曲，形直则<br>影正。然则枉直随形而不在影，屈申任物而不在我。此之谓持后而处先。关尹谓<br>子列子曰：“言美则响美，言恶则响恶；身长则影长，身短则影短。名也者，响<br>也；身也者，影也。故曰：慎尔言，将有和之；慎尔行，将有随之。是故圣人见<br>出以知入，观往以知来，此其所以先知之理也。度在身，稽在人。人爱我，我必<br>爱之；人恶我，我必恶之。汤武爱天下，故王；桀纣恶天下，故亡，此所稽也。<br>稽度皆明而不道也，譬之出不由门，行不从径也。以是求利，不亦难乎？尝观之<br>神农、有炎之德，稽之虞、夏、商、周之书，度诸法士贤人之言，所以存亡废兴<br>而非由此道者，未之有也。”<br>严恢曰：“所为问道者为富。今得珠亦富矣，安用道？”子列子曰：“桀纣<br>唯重利而轻道，是以亡。幸哉余未汝语也！人而无义，唯食而已，是鸡狗也。彊<br>食靡角，胜者为制，是禽兽也。为鸡狗禽兽矣，而欲人之尊己，不可得也。人不<br>尊己，则危辱及之矣。”<br>列子学射中矣，请于关尹子。尹子曰：“子知子之所以中者乎？”对曰：<br>“弗知也。”关尹子曰：“未可。”退而习之。三年，又以报关尹子。尹子曰：<br>“子知子之所以中乎？”列子曰：“知之矣。”关尹子曰：“可矣；守而勿失也。<br>非独射也，为国与身亦皆如之。故圣人不察存亡而察其所以然。”<br>列子曰：“色盛者骄，力盛者奋，未可以语道也。故不班白语道，失，而况<br>行之乎？故自奋则人莫之告。人莫之告，则孤而无辅矣。贤者任人，故年老而不<br>衰，智尽而不乱。故治国之难在于知贤而不在自贤。”<br>宋人有为其君以玉为楮叶者，三年而成。锋杀茎柯，毫芒繁泽，乱之楮叶中<br>而不可别也。此人遂以巧食宋国。子列子闻之，曰：“使天地之生物，三年而成<br>一叶，则物之有叶者寡矣。故圣人恃道化而不恃智巧。”<br>子列子穷，容貌有饥色。客有言之郑子阳者曰：“列御寇盖有道之士也，居<br>君之国而穷，君无乃为不好士乎？”郑子阳即令官遗之粟。子列子出见使者，再<br>拜而辞。使者去。子列子入，其妻望之而拊心曰：“妾闻为有道者之妻子皆得佚<br>乐。今有饥色，君过而遗先生食。先生不受，岂不命也哉？”子列子笑谓之曰：<br>“君非自知我也。以人之言而遗我粟，至其罪我也，又且以人之言，此吾所以不<br>受也。”其卒，民果作难而杀子阳。<br>鲁施氏有二子，其一好学，其一好兵。好学者以术干齐侯；齐侯纳之，以为<br>诸公子之傅。好兵者之楚，以法干楚王；王悦之，以为军正。禄富其家，爵荣其<br>亲。施氏之邻人孟氏，同有二子，所业亦同，而窘于贫。羡施氏之有，因从请进<br>趋之方。二子以实告孟氏。孟氏之一子之秦，以术干秦王。秦王曰：“当今诸侯<br>力争，所务兵食而已。若用仁义治吾国，是灭亡之道。”遂宫而放之。其一子之<br>卫，以法干卫侯。卫侯曰：‘吾弱国也，而摄乎大国之间。大国吾事之，小国吾<br>抚之，是求安之道。若赖兵权，灭亡可待矣。若全而归之，适于他国，为吾之患<br>不轻矣。”遂刖之，而还诸鲁。既反，孟氏之父子叩胸而让施氏。施氏曰：“凡<br>得时者昌，失时者亡。子道与吾同，而功与吾异，失时者也，非行之谬也。且天<br>下理无常是，事无常非。先日所用，今或弃之；今之所弃，后或用之。此用与不<br>用，无定是非也。投隙抵时，应事无方，属乎智。智苟不足，使若博如孔丘，术<br>如吕尚，焉往而不穷哉？”孟氏父子舍然无愠容，曰：“吾知之矣。子勿重言！”<br>晋文公出会，欲伐卫，公子锄仰天而笑。公问何笑。曰：“臣笑邻之人有送<br>其妻适私家者，道见桑妇，悦而与言。然顾视其妻，亦有招之者矣。臣窃笑此<br>也。”公寤其言，乃止。引师而还，未至，而有伐其北鄙者矣。<br>晋国苦盗，有郄雍者，能视盗之貌，察其眉睫之间，而得其情。晋侯使视盗，<br>千百无遗一焉。晋侯大喜，告赵文子曰：“吾得一人，而一国盗为尽矣，奚用多<br>为？”文子曰：“吾君恃伺察而得盗，盗不尽矣，且郄雍必不得其死焉。”俄而<br>群盗谋曰：’吾所穷者郄雍也。“遂共盗而残之。晋侯闻而大骇，立召文子而告<br>之曰：“果如子言，郄雍死矣！然取盗何方？”文子曰：“周谚有言：察见渊鱼<br>者不祥，智料隐匿者有殃。且君欲无盗，莫若举贤而任之；使教明于上，化行于<br>下，民有耻心，则何盗之为？”于是用随会知政，而群盗奔秦焉。<br>孔子自卫反鲁，息驾乎河梁而观焉。有悬水三十仞，圜流九十里，鱼鳖弗能<br>游，鼋鼍弗能居，有一丈夫方将厉之。孔子使人并涯止之，曰：“此悬水三十仞，<br>圜流九十里，鱼鳖弗能游，鼋鼍弗能居也。意者难可以济乎？”丈夫不以错意，<br>遂度而出。孔子问之曰：“巧乎？有道术乎？所以能入而出者，何也？”丈夫对<br>曰：‘始吾之入也，先以忠信；及吾之出也，又从以忠信。忠信错吾躯于波流，<br>而吾不敢用私，所以能入而复出者，以此也。”孔子谓弟子曰：“二三子识之！<br>水且犹可以忠信诚身亲之，而况人乎？”<br>白公问孔子曰：“人可与微言乎？”孔子不应。白公问曰：“若以石投水，<br>何如？”孔子曰：“吴之善没者能取之。”曰：“若以水投水何如？”孔子曰：<br>“淄、渑之合，易牙尝而知之。”白公曰：“人固不可与微言乎？”孔子曰：<br>“何为不可？唯知言之谓者乎！夫知言之谓者，不以言言也。争鱼者濡，逐兽者<br>趋，非乐之也。故至言去言，至为无为。夫浅知之所争者末矣。”白公不得已，<br>遂死于浴室。<br>赵襄子使新稚穆子攻翟，胜之，取左人、中人；使遽人来谒之。襄子方食而<br>有忧色。左右曰：“一朝而两城下，此人之所喜也；今君有忧色，何也？”襄子<br>曰：“夫江河之大也，不过三日；飘风暴雨不终朝，日中不须臾。今赵氏之德行<br>无所施于积，一朝而两城下，亡其及我哉！”孔子闻之曰：“赵氏其昌乎！夫忧<br>者所以为昌也，喜者所以为亡也。胜非其难者也；持之，其难者也。贤主以此持<br>胜，故其福及后世。齐、楚、吴、越皆尝胜矣，然卒取亡焉，不达乎持胜也。唯<br>有道之主为能持胜。”孔子之劲能拓国门之关，而不肯以力闻。墨子为守攻，公<br>输般服，而不肯以兵知。故善持胜者以强为弱。<br>宋人有好行仁义者，三世不懈。家无故黑牛生白犊，以问孔子。孔子曰：<br>“此吉祥也，以荐上帝。”居一年，其父无故而盲，其牛又复生白犊。其父又复<br>令其子问孔子。其子曰：“前问之而失明，又何问乎？”父曰：“圣人之言先迕<br>后合。其事未究，姑复问之。”其子又复问孔子。孔子曰：“吉祥也。”复教以<br>祭。其子归致命。其父曰：“行孔子之言也。”居一年，其子又无故而盲。其后<br>楚攻宋，围其城；民易子而食之，析骸而炊之；丁壮者皆乘城而战，死者大半。<br>此人以父子有疾皆免。及围解而疾俱复。<br>宋有兰子者，以技干宋元。宋元召而使见。其技以双枝，长倍其身，属其胫，<br>并趋并驰，弄七剑迭而跃之，五剑常在空中。元君大惊，立赐金帛。又有兰子又<br>能燕戏者，闻之，复以干元君。元君大怒曰：“昔有异技干寡人者，技无庸，适<br>值寡人有欢心，故赐金帛。彼必闻此而进复望吾赏。”拘而拟戳之，经月乃放。<br>秦穆公谓伯乐曰：“子之年长矣，子姓有可使求马者乎？”伯乐对曰：“良<br>马可形容筋骨相也。天下之马者，若灭若没，若亡若失，若此者绝尘弭辙。臣之<br>子皆下才也，可告以良马，不可告以天下之马也。臣有所与共担纆薪菜者，有<br>九方皋，此其于马非臣之下也。请见之。”穆公见之，使行求马。三月而反报曰：<br>“已得之矣，在沙丘。”穆公曰：“何马也？”对曰：“牝而黄。”使人往取之，<br>牡而骊。穆公不说，召伯乐而谓之曰：“败矣，子所使求马者！色物、牝牡尚弗<br>能知，又何马之能知也？”伯乐喟然太息曰：“一至于此乎！是乃其所以千万臣<br>而无数者也。若皋之所观天机也，得其精而忘其粗，在其内而忘其外；见其所见，<br>不见其所不见；视其所视，而遗其所不视。若皋之相者，乃有贵乎马者也。”<br>马至，果天下之马也。<br>楚庄王问詹何曰：“治国奈何？”詹何对曰：“臣明于治身而不明于治国也。”<br>楚庄王曰：“寡人得奉宗庙社稷，愿学所以守之。”詹何对曰：“臣未尝闻身治<br>而国乱者也，又未尝闻身乱而国治者也。故本在身，不敢对以末。”楚王曰：<br>“善。”　<br>狐丘丈人谓孙叔敖曰：“人有三怨，子知之乎？”孙叔敖曰：“何谓也？”<br>对曰：“爵高者，人妒之；官大者，主恶之；禄厚者，怨逮之。”孙叔敖曰：<br>“吾爵益高，吾志益下；吾官益大，吾心益小；吾禄益厚，吾施益博。以是免于<br>三怨，可乎？”<br>孙叔敖疾，将死，戒其子曰：“王亟封我矣，吾不受也。为我死，王则封汝。<br>汝必无受利地！楚、越之间有寝丘者，此地不利而名甚恶。楚人鬼而越人禨，<br>可长有者唯此也。”孙叔敖死，王果以美地封其子。子辞而不受；请寝丘，与之，<br>至今不失。<br>牛缺者，上地之大儒也，下之邯郸，遇盗于耦沙之中，尽取其衣装车，牛步<br>而去。视之欢然无忧厷之色。盗追而问其故。曰：“君子不以所养害其所养。”<br>盗曰：“嘻！贤矣夫！”既而相谓曰：“以彼之贤，往见赵君，使以我为，必困<br>我。不如杀之。”乃相与追而杀之。燕人闻之，聚族相戒，曰：“遇盗，莫如上<br>地之牛缺也！”皆受教。俄而其弟适秦。至关下，果遇盗；忆其兄之戒，因与盗<br>力争。既而不如，又追而以卑辞请物。盗怒曰：“吾活汝弘矣，而追吾不已，迹<br>将箸焉。既为盗矣，仁将焉在？”遂杀之，又傍害其党四五人焉。<br>虞氏者，梁之富人也，家充殷盛，钱帛无量，财货无訾。登高楼，临大路，<br>设乐陈酒，击博楼上。侠客相随而行。楼上博者射，明琼张中，反两<木翕>鱼而笑。<br>飞鸢适坠其腐鼠而中之。侠客相与言曰：“虞氏富乐之日久矣，而常有轻易人之<br>志。吾不侵犯之，而乃辱我以腐鼠。此而不报，无以立慬于天下。请与若等戮<br>力一志，率徒属必灭其家为等伦。”皆许诺。至期日之夜，聚众积兵以攻虞氏，<br>大灭其家。<br>东方有人焉，曰爰旌目，将有适也，而饿于道。狐父之盗曰丘，见而下壶餐<br>以餔之。爰旌目三餔而后能视，曰：“子何为者也？”曰：“我狐父之人丘也。”<br>爰旌目曰：“譆！汝非盗耶？胡为而食我？吾义不食子之食也。”两手据地而<br>欧之，不出，喀喀然，遂伏而死。狐父之人则盗矣，而食非盗也。以人之盗因谓<br>食为盗而不敢食，是失名实者也。<br>柱厉叔事莒敖公，自为不知己，去，居海上。夏日则食菱芰，冬日则食橡栗。<br>莒敖公有难，柱厉叔辞其友而往死之。其友曰：“子自以为不知己，故去。今往<br>死之，是知与不知无辨也。”柱厉叔曰：“不然；自以为不知，故去。今死，是<br>果不知我也。吾将死之，以丑后世之人主不知其臣者也。”凡知则死之，不知则<br>弗死，此直道而行者也。柱厉叔可谓怼以忘其身者也。<br>杨朱曰：“利出者实及，怨往者害来。发于此而应于外者唯请，是故贤者慎<br>所出。”<br>杨子之邻人亡羊，既率其党，又请杨子之竖追之。杨子曰：“嘻！亡一羊何<br>追者之众？”邻人曰：“多歧路。”既反，问：“获羊乎？”曰：“亡之矣。”<br>曰：“奚亡之？”曰：“歧路之中又有歧焉，吾不知所之，所以反也。”杨子戚然<br>变容，不言者移时，不笑者竟日。门人怪之，请曰：“羊，贱畜，又非夫子之有，<br>而损言笑者，何哉？”杨子不答。门人不获所命。弟子孟孙阳出以告心都子。心<br>都子他日与孟孙阳偕入，而问曰：‘昔有昆弟三人，游齐鲁之间，同师而学，进<br>仁义之道而归。其父曰：‘仁义之道若何？’伯曰：‘仁义使我爱身而后名。’<br>仲曰：‘仁义使我杀身以成名。’叔曰：‘仁义使我身名并全。’彼三术相反，<br>而同出于儒。孰是孰非邪？”杨子曰：“人有滨河而居者，习于水，勇于泅，操<br>舟鬻渡，利供百口。裹粮就学者成徒，而溺死者几半。本学泅，不学溺，而利害<br>如此。若以为孰是孰非？”心都子嘿然而出。孟孙阳让之曰：“何吾子问之迂，<br>夫子答之僻？吾惑愈甚。”心都子曰：“大道以多歧亡羊，学者以多方丧生。学<br>非本不同，非本不一，而末异若是。唯归同反一，为亡得丧。子长先生之门，习<br>先生之道，而不达先生之况也，哀哉！”<br>杨朱之弟曰布，衣素衣而出。天雨，解素衣，衣缁衣而反。其狗不知，迎而<br>吠之。杨而怒，将扑之。杨朱曰：“子无扑矣！子亦犹是也。向者使汝狗白而往，<br>黑而来，岂能无怪哉？”<br>杨朱曰：“行善不以为名，而名从之；名不与利期，而利归之；利不与争期，<br>而争及之：故君子必慎为善。”<br>昔人言有知不死之道者，燕君使人受之，不捷，而言者死。燕君甚怒，其使<br>者将加诛焉。幸臣谏曰：“人所忧者莫急乎死，己所重者莫过乎生。彼自丧其生，<br>安能令君不死也？”乃不诛。有齐子亦欲学其道，闻言者之死，乃抚膺而恨。富<br>子闻而笑之曰：“夫所欲学不死，其人已死而犹恨之，是不知所以为学。”胡子<br>曰：“富子之言非也。凡人有术不能行者有矣，能行而无其术者亦有矣。卫人有<br>善数者，临死，以诀喻其子。其子志其言而不能行也。他人问之，以其父所言告<br>之。问者用其言而行其术，与其父无差焉。若然，死者奚为不能言生术哉？”<br>邯郸之民以正月之旦献鸠于简子，简子大悦，厚赏之。客问其故。简子曰：<br>“正旦放生，示有恩也。”客曰：“民知君之欲放之，故竞而捕之，死者众矣。<br>君如欲生之，不若禁民勿捕。捕而放之，恩过不相补矣。”简子曰：“然。”<br>齐田氏祖于庭，食客千人。中坐有献鱼雁者，田氏视之，乃叹曰：“天之于<br>民厚矣！殖五谷，生鱼鸟以为之用。”众客和之如响。鲍氏之子年十二，预于次，<br>进曰：“不如君言。天地万物与我并生，类也。类无贵贱，徒以小大智力而相制，<br>迭相食；非相为而生之。人取可食者而食之，岂天本为人生之？且蚊蚋<虫替>肤，<br>虎狼食肉，非天本为蚊蚋生人、虎狼生肉者哉？”<br>齐有贫者，常乞于城市。城市患其亟也，众莫之与。遂适田氏之厩，从马医<br>作役而假食。郭中人戏之曰：“从马医而食，不以辱乎？”乞儿曰：“天下之辱<br>莫过于乞。乞犹不辱，岂辱马医哉？”<br>宋人有游于道，得人遗契者，归而藏之，密数其齿。告邻人曰：“吾富可待<br>矣。”<br>人有枯梧树者，其邻父言枯梧之树不祥，其邻人遽而伐之。邻人父因请以为<br>薪。其人乃不悦，曰：“邻人之父徒欲为薪而教吾伐之也。与我邻，若此其险岂<br>可哉？”<br>人有亡鈇者，意其邻之子，视其行步，窃鈇也；颜色，窃鈇也；言语，窃鈇<br>也；作动态度无为而不窃鈇也。俄而抇其谷而得其鈇，他日复见其邻人之子，<br>动作态度无似窃鈇者。<br>白公胜虑乱，罢朝而立，倒仗策，錣上贯颐，血流至地而弗知也。郑人闻<br>之曰：“颐之忘，将何不忘哉？”意之所属箸，其行足踬株埳，头抵植木，而<br>不自知也。<br>昔齐人有欲金者，清旦衣冠而之市，适鬻金者之所，因攫其金而去。吏捕得<br>之，问曰：“人皆在焉，子攫人之金何？”对曰：“取金之时，不见人，徒见金。”<br><hr>
