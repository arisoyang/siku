<h4>《子部·近思录·卷一　道体（凡五十一条）》<b class="x">作者：朱熹、吕祖谦</b></h4>
<br>濂溪先生曰：无极而太极。太极动而生阳，动极而静；静而生阴，静极复动。<br>一动一静，互为其根；分阴分阳，两仪立焉。阳变阴合，而生水、火、木、金、<br>土；五气顺布，四时行焉。五行，一阴阳也；阴阳，一太极也；太极，本无极也。<br>五行之生也，各一其性。无极之真，二五之精，妙合而凝。“乾道成男，坤道成<br>女”，二气交感，化生万物。万物生生，而变化无穷焉；惟人也，得其秀而最灵。<br>形既生矣，神发知矣，五性感动而善恶分、万事出矣。圣人定之以中正仁义，<br>（圣人之道，仁义中正而已矣。）而主静，（无欲，故静。）立人极焉。故圣人<br>与天地合其德，日月合其明，四时合其序，鬼神合其吉凶。君子修之吉，小人悖<br>之凶。故曰：“立天之道，曰阴与阳；立地之道，曰柔与刚；立人之道，曰仁与<br>义。”又曰：“原始反终，故知死生之说。”大哉《易》也，斯其至矣！<br>诚，无为；几，善恶。德：爱曰仁，宜曰义，理曰礼，通曰智，守曰信。性<br>焉、安焉之谓圣，复焉、执焉之谓贤，发微不可见、充周不可穷之谓神。<br>伊川先生曰：喜怒哀乐之未发，谓之中。中也者，言寂然不动者也，故曰天<br>下之大本。发而皆中节，谓之和。和也者，言感而遂通者也，故曰天下之达道。<br>心一也，有指体而言者，（寂然不动是也。）有指用而言者，（感而遂通天<br>下之故是也。）惟观其所见何如耳。<br>乾，天也。天者，乾之形体；乾者，天之性情。乾，健也，健而无息之谓乾。<br>夫天，专言之，则道也，天且弗违是也；分而言之，则以形体谓之天，以主宰谓<br>之帝，以功用谓之鬼，以妙用谓之神，以性情谓之乾。<br>四德之元，犹五常之仁。偏言则一事，专言则包四者。<br>天所赋为命，物所受为性。<br>鬼神者，造化之迹也。<br>《剥》之为卦，诸阳消剥已尽，独有上九一爻尚存，如硕大之果不见食，将<br>有复生之理。上九亦变，则纯阴矣，然阳无可尽之理，变于上则生于下，无间可<br>容息也。圣人发明此理，以见阳与君子之道不可亡也。或曰：“剥尽则为纯坤，<br>岂复有阳乎？”曰：“以卦配月，则坤当十月。以气消息言，则阳剥为坤，阳来<br>为复，阳未尝尽也。剥尽于上，则复生于下矣。故十月谓之阳月，恐疑其无阳也。<br>阴亦然，圣人不言耳。”<br>一阳复于下，乃天地生物之心也。先儒皆以静为见天地之心，盖不知动之端<br>乃天地之心也。非知道者，孰能识之？<br>仁者，天下之公，善之本也。<br>有感必有应。凡有动皆为感，感则必有应，所应复为感，所感复有应，所以<br>不已也。感通之理，知道者默而观之可也。<br>天下之理，终而复始，所以恒而不穷。恒非一定之谓也，一定则不能恒矣。<br>惟随时变易，乃常道也。天地常久之道，天下常久之理，非知道者，孰能识之？<br>“人性本善，有不可革者。何也？”曰：“语其性，则皆善也；语其才，则<br>有下愚之不移。所谓下愚，有二焉：自暴也，自弃也。人苟以善自治，则无不可<br>移者，虽昏愚之至，皆可渐磨面进。惟自暴者拒之以不信，自弃者绝之以不为，<br>虽圣人与居，不能化而入也，仲尼之所谓下愚也。然天下自弃自暴者，非必皆昏<br>愚也，往往强戾而才力有过人者，商辛是也。圣人以其自绝于善，谓之下愚，然<br>考其归，则诚愚也。”“既曰下愚，其能革面，何也？”曰：“心虽绝于善道，<br>其畏威而寡罪，则与人同也。惟其有与人同，所以知其非性之罪也。”<br>在物为理，处物为义。<br>动静无端，阴阳无始，非知道者，孰能识之？<br>仁者，天下之正理，失正理则无序而不和。<br>明道先生曰：天地生物，各无不足之理。常思天下君臣、父子、兄弟、夫妇，<br>有多少不尽分处！<br>“忠信所以进德”，“终日乾乾”；君子当终日对越在天也。盖上天之载，<br>无声无臭，其体则谓之易，其理则谓之道，其用则谓之神，其命于人则谓之性。<br>率性则谓之道，修道则谓之教。孟子去其中又发挥出浩然之气，可谓尽矣。故说<br>神“如在其上，如在其左右”，大小大事而只曰“诚之不可掩如此夫”。彻上彻<br>下，不过如此。形而上为道，形而下为器，须著如此说。器亦道，道亦器，但得<br>道在，不系今与后，己与人。<br>医书言手足痿痹为不仁，此言最善名状。仁者，以天地万物为一体，莫非己<br>也。认得为己，何所不至？若不有诸己，自不与己相干。如手足不仁，气已不贯，<br>皆不属己。故博施济众，乃圣之功用。仁至难言，故止曰：“己欲立而立人，己<br>欲达而达人，能近取譬，可谓仁之方也已。”欲令如是观仁，可以得仁之体。<br>“生之谓性”，性即气，气即性，生之谓也。人生气禀，理有善恶，然不是<br>性中元有此两物相对而生也。有自幼而善，有自幼而恶，（后稷之克歧克嶷，子<br>越椒始生，人知其必灭若敖氏之类。）是气禀有然也。善固性也，然恶亦不可不<br>谓之性也。盖“生之谓性”、“人生而静”以上不容说，才说性时便已不是性也。<br>凡人说性，只是说“继之者善也”，孟子言性善是也。夫所谓“继之者善也”者，<br>犹水流而就下也。皆水也，有流而至海，终无所污，此何烦人力之为也？有流而<br>未远，固已渐浊；有出而甚远，方有所浊。有浊之多者，有浊之少者。清浊虽不<br>同，然不可以浊者不为水也。如此，则人不可以不加澄治之功。故用力敏勇则疾<br>清，用力缓怠则迟清。及其清也，则却只是元初水也，不是将清来换却浊，亦不<br>是取出浊来置在一隅也。水之清，则性善之谓也。故不是善与恶在性中为两物相<br>对，各自出来。此理，天命也。顺而循之，则道也。循此而修之，各得其分，则<br>教也。自天命以至于教，我无加损焉，此舜有天下而不与焉者也。<br>观天地生物气象。（周茂叔看。）<br>万物之生意最可观，此元者善之长也，斯所谓仁也。<br>满腔子是恻隐之心。<br>天地万物之理，无独必有对，皆自然而然，非有安排也。每中夜以思，不知<br>手之舞之，足之蹈之也。<br>中者，天下之大本，天地之间，亭亭当当、直上直下之正理。出则不是，惟<br>敬而无失最尽。<br>伊川先生曰：公则一，私则万殊。人心不同如面，只是私心。<br>凡物有本末，不可分本末为两段事。洒扫应对是其然，必有所以然。<br>杨子拔一毛不为，墨子又摩顶放踵为之，此皆是不得中。至如子莫执中，欲<br>执此二者之中，不知怎么执得。识得，则事事物物上，皆天然有个中在那上，不<br>待人安排也，安排著则不中矣。<br>问：“时中如何？”曰：“中字最难识，须是默识心通。且试言：一厅则中<br>央为中；一家则厅中非中，而堂为中；言一国，则堂非中，而国之中为中。推此<br>类可见矣。如三过其门不入，在禹、稷之世为中，若居陋巷，则非中也。居陋巷，<br>在颜子之时为中，若三过其门不入，则非中也。”<br>无妄之谓诚，不欺其次矣。（李邦直云：“不欺之谓诚。”便以不欺为诚。<br>徐仲车云：“不息之谓诚。”《中庸》言“至诚无息”，非以无息解诚也。或以<br>问先生，先生曰云云。）<br>冲漠无朕，万象森然已具，未应不是先，已应不是后。如百尺之木，自根本<br>至枝叶，皆是一贯，不可道上面一段事，无形无兆，却待人旋安排引入来教入途<br>辙。既是途辙，却只是一个途辙。<br>近取诸身，百理皆具。屈伸往来之义，只于鼻息之间见之。屈伸往来只是理，<br>不必将既屈之气，复为方伸之气。生生之理，自然不息。如《复卦》言“七日来<br>复”，其间元不断续。阳已复生，物极必返，其理须如此。有生便有死，有始便<br>有终。<br>明道先生曰：天地之间只有一个感与应而已，更有甚事？<br>问仁，伊川先生曰：“此在诸公自思之，将圣贤所言仁处类聚观之，体认出<br>来。孟子曰：‘恻隐之心，仁也。’后人遂以爱为仁。爱自是情，仁自是性，岂<br>可专以爱为仁？孟子言：‘恻隐之心，仁之端也。’既曰仁之端，则不可便谓之<br>仁。退之言‘博爱之谓仁’，非也。仁者固博爱，然便以博爱为仁则不可。”<br>问：“仁与心何异？”曰：“心譬如谷种，生之性便是仁，阳气发处乃情也。”<br>义训宜，礼训别，智训知，仁当何训？说者谓训觉、训人，皆非也。当合孔、<br>孟言仁处，大概研穷之，二三岁得之，未晚也。<br>性即理也。天下之理，原其所自，未有不善。喜怒哀乐未发，何尝不善？发<br>而中节，则无往而不善。发不中节，然后为不善。故凡言善恶，皆先善而后恶；<br>言吉凶，皆先吉而后凶；言是非，皆先是而后非。（《易传》曰：“成而后有败，<br>败非先成者也。得而后有失，非得何以有失也？”）<br>问：“心有善恶否？”曰：“在天为命，在义为理，在人为性，主于身为心，<br>其实一也。心本善，发于思虑则有善有不善。若既发，则可谓之情，不可谓之心。<br>譬如水，只可谓之水；至如流而为派，或行于东，或行于西，却谓之流也。”<br>性出于天，才出于气。气清则才清，气浊则才浊。才则有善有不善，性则无<br>不善。<br>性者自然完具，信只是有此者也。故四端不言信。<br>心，生道也。有是心，斯具是形以生。恻隐之心，人之生道也。<br>横渠先生曰：气坱然太虚，升降飞扬，未尝止息。此虚实动静之机、阴阳<br>刚柔之始。浮而上者阳之清，降而下者阴之浊。其感遇聚结，为风雨，为霜雪，<br>万品之流形，山川之融结。糟粕煨烬，无非教也。<br>游气纷扰，合而成质者，生人物之万殊。其阴阳两端，循环不已者，立天地<br>之大义。<br>天体物不遗，犹仁体事而无不在也。“礼仪三百，威仪三千”，无一物而非<br>仁也。“昊天曰明，及尔出王。昊天曰旦，及尔游衍”，无一物之不体也。<br>鬼神者，二气之良能也。<br>物之初生，气日至而滋息；物生既盈，气日反而游散。至之谓神，以其伸也；<br>反之谓鬼，以其归也。<br>性者，万物之一源，非有我之得私也。惟大人为能尽其道。是故立必俱立，<br>知必周知，爱必兼爱，成不独成。彼自蔽塞而不知顺吾理者，则亦未如之何矣。<br>一故神。譬之人身，四体皆一物，故触之而无不觉，不待心使至此而后觉也。<br>此所谓“感而遂通”，“不行而至，不疾而速”也。<br>心，统性情者也。<br>凡物莫不有是性。由通、蔽、开、塞，所以有人物之别；由蔽有厚薄，故有<br>知愚之别。塞者牢不可开；厚者可以开，而开之也难，薄者开之也易，开则达于<br>天道，与圣人一。<br><hr>
