<h4>《子部·近思录·卷十三　异端之学（凡十四条）》<b class="x">作者：朱熹、吕祖谦</b></h4>
<br>明道先生曰：杨、墨之害，甚于申、韩；佛、老之害，甚于杨、墨。杨氏<br>“为我”，疑于义；墨氏“兼爱”，疑于仁。申、韩则浅陋易见。故孟子只辟杨、<br>墨，为其惑世之甚也。佛、老其言近理，又非杨、墨之比，此所以为害尤甚。杨、<br>墨之害，亦经孟子辟之，所以廓如也。<br>伊川先生曰：儒者潜心正道，不容有差，其始甚微，其终则不可救。如“师<br>也过，商也不及”，于圣人中道，师只是过于厚些，商只是不及些；然而厚则渐<br>至于兼爱，不及则便至于为我，其过不及同出于儒者，其末遂至杨、墨。至如杨、<br>墨，亦未至于无父无君，孟子推之便至于此，盖其差必至于是也。<br>明道先生曰：道之外无物，物之外无道，是天地之间无适而非道也。即父子<br>而父子在所亲，即君臣而君臣在所严，以至为夫妇、为长幼、为朋友，无所为而<br>非道，此道所以不可须臾离也。然则毁人伦、去四大者，其外于道也远矣。故<br>“君子之于天下也，无适也，无莫也，义之与比”，若有适有莫，则于道为有间，<br>非天地之全也。彼释氏之学，于“敬以直内”则有之矣，“义以方外”则未之有<br>也。故滞固者入于枯槁，疏通者归于恣肆，此佛之教所以为隘也。吾道则不然，<br>率性而已。斯理也，圣人于《易》备言之。（又云：佛有一个觉之理，可以“敬<br>以直内”矣，然无“义以方外”，其直内者，要之其本亦不是。）<br>“释氏本怖死生，为利岂是公道？唯务上达而无下学，然则其上达处，岂有<br>是也？元不相连属，但有间断，非道也。孟子曰：‘尽其心者，知其性也。’彼<br>所谓识心见性是也，若存心养性一段事则无矣。彼固曰出家独善，便于道体自不<br>足。”或曰：“释氏地狱之类，皆是为下根之人，设此怖，令为善。”先生曰：<br>“至诚贯天地，人尚有不化，岂有立伪教而人可化乎？”<br>学者于释氏之说，直须如淫声美色以远之；不尔，则骎骎然入其中矣。颜渊<br>问为邦，孔子既告之以二帝、三王之事，而复戒以“放郑声，远佞人”，曰：<br>“郑声淫，佞人殆。”彼佞人者，是他一边佞耳，然而于己则危，只是能使人移，<br>故危也。至于禹之言曰：“何畏乎巧言令色！”巧言令色，直消言畏，只是须著<br>如此戒慎，犹恐不免，释氏之学更不消言常戒。到自家自信后，便不能乱得。<br>所以谓万物一体者，皆有此理，只为从那里来。“生生之谓易”，生则一时<br>生，皆完此理。人则能推，物则气昏推不得，不可道他物不与有也。人只为自私，<br>将自家躯壳上头起意，故看得道理小了他底。放这身来，都在万物中一例看，大<br>小大快活。释氏以不知此，去他身上起意思，奈何那身不得，故却厌恶，要得去<br>尽根尘，为心源不定，故要得如枯木死灰。然没此理，要有此理，除是死也。释<br>氏其实是爱身，放不得，故说许多。譬如负版之虫，已载不起，犹自更取物在身。<br>又如抱石投河，以其重愈沉，终不道放下石头，惟嫌重也。<br>人有语导气者，问先生曰：“君亦有术乎？”曰：“吾尝夏葛而冬裘，饥食<br>而渴饮，节嗜欲，定心气，如斯而已矣。”<br>佛氏不识阴阳、昼夜、死生、古今，安得谓形而上者与圣人同乎？<br>释氏之说，若欲穷其说而去取之，则其说未能穷，固已化而为佛矣。只且于<br>迹上考之，其设教如是，则其心果如何？固难为取其心，不取其迹，有是心则有<br>是迹。王通言心迹之判，便是乱说。故不若且于迹上断定不与圣人合。其言有合<br>处，则吾道固已有；有不合者，固所不取。如是立定，却省易。<br>问：“神仙之说有诸？”曰：“若说白日飞升之类，则无；若言居山林间，<br>保形炼气，以延年益寿，则有之。譬如一炉火，置之风中则易过，置之密室则难<br>过，有此理也。”又问：“杨子言‘圣人不师仙，厥术异也’，圣人能为此等事<br>否？”曰：“此是天地间一贼，若非窃造化之机，安能延年？使圣人肯为，周、<br>孔为之矣。”<br>谢显道历举佛说与吾儒同处。问伊川先生，先生曰：“恁地同处虽多，只是<br>本领不是，一齐差却。”<br>横渠先生曰：释氏妄意天性，而不知范围之用，反以六根之微因缘天地，明<br>不能尽，则诬天地日月为幻妄，蔽其用于一身之小，溺其志于虚空之大，此所以<br>语大语小，流遁失中。其过于大也，尘芥六合；其蔽于小也，梦幻人世。谓之穷<br>理，可乎？不知穷理而谓之尽性，可乎？谓之无不知，可乎？尘芥六合，谓天地<br>为有穷也；梦幻人世，明不能究其所从也。<br>大《易》不言有无。言有无，诸子之陋也。<br>浮图明鬼，谓有识之死，受生循环，遂厌苦求免，可谓知鬼乎？以人生为妄<br>见，可谓知人乎？天人一物，辄生取舍，可谓知天乎？孔、孟所谓天，彼所谓道，<br>惑者指游魂为变为轮回，未之思也。大学当先知天德，知天德，则知圣人、知鬼<br>神。今浮图剧论要归，必谓死生流转，非得道不免，谓之悟道，可乎？（悟则有义<br>有命，均死生，一天人，推知昼夜，通阴阳，体之无二。）自其说炽，传中国，<br>儒者未容窥圣学门墙，已为引取，沦胥其间，指为大道。乃其俗达之天下，致善<br>恶知愚、男女臧获，人人著信。使英才间气，生则溺耳目恬习之事，长则师世儒<br>崇尚之言，遂冥然被驱，因谓圣人可不修而至，大道可不学而知。故未识圣人心，<br>已谓不必求其迹；未见君子志，已谓不必事其文。此人伦所以不察，庶物所以不<br>明，治所以忽，德所以乱。异言满耳，上无礼以防其伪，下无学以稽其弊，自古<br>诐淫邪遁之辞，翕然并兴，一出于佛氏之门者千五百年。向非独立不惧，精一<br>自信，有大过人之才，何以正立其间，与之较是非，计得失哉！<br><hr>
