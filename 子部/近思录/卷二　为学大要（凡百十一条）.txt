<h4>《子部·近思录·卷二　为学大要（凡百十一条）》<b class="x">作者：朱熹、吕祖谦</b></h4>
<br>濂溪先生曰：圣希天，贤希圣，士希贤。伊尹、颜渊，大贤也。伊尹耻其君<br>不为尧、舜，一夫不得其所，若挞于市；颜渊不迁怒，不贰过，三月不违仁。志<br>伊尹之所志，学颜子之所学，过则圣，及则贤，不及则亦不失于令名。<br>圣人之道，入乎耳，存乎心，蕴之为德行，行之为事业。彼以文辞而已者，<br>陋矣。<br>或问：“圣人之门，其徒三千，独称颜子为好学。夫《诗》、《书》六艺，<br>三千子非不习而通也，然则颜子所独好者何学也？”伊川先生曰：“学以至圣人<br>之道也。”“圣人可学而至欤？”曰：“然。”“学之道如何？”曰：“天地储<br>精，得五行之秀者为人。其本也真而静；其未发也，五性具焉，曰仁义礼智信。<br>形既生矣，外物触其形而动其中矣。其中动而七情出焉，曰喜、怒、哀、惧、爱、<br>恶、欲。情既炽而益荡，其性凿矣。是故觉者，约其情使合于中，正其心，养其<br>性；愚者则不知制之，纵其情而至于邪僻，梏其性而亡之。然学之道，必先明诸心，<br>知所往，然后力行以求至，所谓自明而诚也。诚之之道，在乎信道笃，信道笃则<br>行之果，行之果则守之固。仁义忠信不离乎心，造次必于是，颠沛必于是，出处<br>语默必于是。久而弗失，则居之安，动容周旋中礼，而邪僻之心无自生矣。故颜<br>子所事，则曰：‘非礼勿视，非礼勿听，非礼勿言，非礼勿动。’仲尼称之，则<br>曰：‘得一善，则拳拳服膺而弗失之矣。’又曰：‘不迁怒，不贰过。有不善未<br>尝不知，知之未尝复行也。’此其好之笃、学之之道也。然圣人则不思而得，不<br>勉而中；颜子则必思而后得，必勉而后中，其与圣人相去一息。所未至者，守之<br>也，非化之也。以其好学之心，假之以年，则不日而化矣。后人不达，以谓圣本<br>生知，非学可至，而为学之道遂失。不求诸己而求诸外，以博闻强记、巧文丽辞<br>为工，荣华其言，鲜有至于道者。则今之学，与颜子所好异矣。”<br>横渠先生问于明道先生曰：“定性未能不动，犹累于外物，何如？”明道先<br>生曰：“所谓定者，动亦定，静亦定，无将迎，无内外。苟以外物为外，牵己而<br>从之，是以己性为有内外也。且以性为随物于外，则当其在外时，何者为在内？<br>是有意于绝外诱而不知性之无内外也。既以内外为二本，则又乌可遽语定哉？夫<br>天地之常，以其心普万物而无心；圣人之常，以其情顺万事而无情。故君子之学，<br>莫若扩然而大公，物来而顺应。《易》曰：‘贞吉悔亡。憧憧往来，朋从尔思。’<br>苟规规于外诱之除，将见灭于东而生于西也。非惟日之不足，顾其端无穷，不可<br>得而除也。人之情各有所蔽，故不能适道，大率患在于自私而用智。自私则不能<br>以有为为应迹，用智则不能以明觉为自然。今以恶外物之心，而求照无物之地，<br>是反鉴而索照也。《易》曰：‘艮其背，不获其身；行其庭，不见其人。’《孟<br>子》亦曰：‘所恶于智者，为其凿也。’与其非外而是内，不若内外之两忘也；<br>两忘则澄然无事矣；无事则定，定则明，明则尚何应物之为累哉？圣人之喜，以<br>物之当喜；圣人之怒，以物之当怒，是圣人之喜怒不系于心而系于物也。是则圣<br>人岂不应于物哉？乌得以从外者为非，而更求在内者为是也？今以自私用智之喜<br>怒，而视圣人喜怒之正为如何哉？夫人之情，易发而难制者，惟怒为甚。第能于<br>怒时，遽忘其怒，而观理之是非，亦可见外诱之不足恶，而于道亦思过半矣。”<br>伊川先生答朱长文书曰：圣贤之言，不得已也。盖有是言，则是理明；无是<br>言，则天下之理有阙焉。如彼耒耜陶冶之器，一不制，则生人之道有不足矣。圣<br>贤之言虽欲已，得乎？然其包涵尽天下之理，亦甚约也。后之人始执卷，则以文<br>章为先。平生所为，动多于圣人，然有之无所补，无之靡所阙，乃无用之赘言也。<br>不止赘而已，既不得其要，则离真失正，反害于道必矣。来书所谓欲使后人见其<br>不忘乎善，此乃世人之私心也。夫子“疾没世而名不称”焉者，疾没身无善可称<br>云尔，非谓疾无名也。名者可以厉中人，君子所存，非所汲汲。<br>内积忠信，所以进德也；择言笃志，所以居业也。知至至之，致知也。求知<br>所至而后至之，知之在先，故可与几，所谓“始条理者知之事也”。知终终之，<br>力行也。既知所终，则力进而终之，守之在后，故可与存义，所谓“终条理者圣<br>之事也”。此学之始终也。<br>君子主敬以直其内，守义以方其外。敬立而内直，义形而外方。义形于外，<br>非在外也。敬义既立，其德盛矣，不期大而大矣。德不孤也，无所用而不周，无<br>所施而不利，孰为疑乎？<br>动以天为无妄，动以人欲则妄矣。《无妄》之义大矣哉！虽无邪心，苟不合<br>正理，则妄也，乃邪心也。既已无妄，不宜有往，往则妄也。故《无妄》之《彖》<br>曰：“其匪正有眚，不利有攸往。”<br>人之蕴蓄，由学而大，在多闻前古圣贤之言与行。考迹以观其用，察言以求<br>其心，识而得之，以蓄成其德。<br>《咸》之《象》曰：“君子以虚受人。”《传》曰：中无私主，则无感不通。<br>以量而容之，择合而受之，非圣人有感必通之道也。其九四曰：“贞吉悔亡。憧<br>憧往来，朋从尔思。”《传》曰：感者，人之动也，故《咸》皆就人身取象。四<br>当心位而不言“咸其心”，感乃心也。感之道无所不通，有所私系则害于感通，<br>所谓悔也。圣人感天下之心，如寒暑雨旸，无不通无不应者，亦贞而已矣。贞者，<br>虚中无我之谓也。若往来憧憧然，用其私心以感物，则思之所及者有能感而动，<br>所不及者不能感也。以有系之私心，既主于一隅一事，岂能廓然无所不通乎？<br>君子之遇艰阻，必思自省于身，有失而致之乎？有所未善则改之，无歉于心<br>则加勉，乃自修其德也。<br>非明则动无所之，非动则明无所用。<br>习，重习也。时复思绎，浃洽于中，则说也。以善及人，而信从者众，故可<br>乐也。虽乐于及人，不见是而无闷，乃所谓君子。<br>古之学者为己，欲得之于己也；今之学者为人，欲见知于人也。<br>伊川先生谓方道辅曰：圣人之道，坦如大路，学者病不得其门耳。得其门，<br>无远之不可到也。求入其门，不由于经乎？今之治经者亦众矣，然而买椟还珠之<br>蔽，人人皆是。经所以载道也，诵其言辞，解其训诂，而不及道，乃无用之糟粕<br>耳。觊足下由经以求道，勉之又勉，异日见卓尔有立于前，然后不知手之舞、足<br>之蹈，不加勉而不能自止矣。<br>明道先生曰：“修辞立其诚”，不可不子细理会。言能修省言辞，便是要立<br>诚。若只是修饰言辞为心，只是为伪也。若修其言辞，正为立己之诚意，乃是体<br>当自家敬以直内、义以方外之实事。道之浩浩，何处下手？惟立诚才有可居之处。<br>有可居之处，则可以修业也。终日乾乾，大小大事，却只是“忠信所以进德”为<br>实下手处，“修辞立其诚”为实修业处。<br>伊川先生曰：志道恳切，固是诚意。若迫切不中理，则反为不诚。盖实理中<br>自有缓急，不容如是之迫。观天地之化乃可知。<br>孟子才高，学之无可依据。学者当学颜子，入圣人为近，有用力处。又曰：<br>学者要学得不错，须是学颜子。（有准的。）<br>明道先生曰：且省外事，但明乎善，惟进诚心，其文章虽不中，不远矣。所<br>守不约，泛滥无功。<br>学者识得仁体，实有诸己，只要义理栽培。如求经义，皆栽培之意。<br>昔受学于周茂叔，每令寻颜子、仲尼乐处，所乐何事。<br>所见所期，不可不远且大。然行之亦须量力有渐。志大心劳，力小任重，恐<br>终败事。<br>朋友讲习，更莫如相观而善工夫多。<br>须是大其心使开阔，譬如为九层之台，须大做脚始得。<br>明道先生曰：自“舜发于畎亩之中”至“百里奚举于市”，若要熟，也须从<br>这里过。<br>参也竟以鲁得之。<br>明道先生以记诵博识为玩物丧志。（时以经语录作一册。郑毂云：尝见显道<br>先生云：“某从洛中学时，录古人善行，别作一册，明道先生见之曰，是玩物丧<br>志。”盖言心中不宜容丝发事。）<br>礼乐只在进反之间，便得性情之正。<br>父子君臣，天下之定理，无所逃于天地之间。安得天分，不有私心，则行一<br>不义，杀一不辜，有所不为。有分毫私，便不是王者事。<br>论性不论气，不备；论气不论性，不明；二之则不是。<br>论学便要明理，论治便须识体。<br>曾点、漆雕开已见大意，故圣人与之。<br>根本须是先培壅，然后可立趋向也。趋向既正，所造浅深则由勉与不勉也。<br>敬义夹持直上，达天德自此。<br>懈意一生，便是自弃自暴。<br>不学便老而衰。<br>人之学不进，只是不勇。<br>学者为气所胜，习所夺，只可责志。<br>内重则可以胜外之轻，得深则可以见诱之小。<br>董仲舒谓：“正其义，不谋其利；明其道，不计其功。”孙思邈曰：“胆欲<br>大而心欲小，智欲圆而行欲方。”可以为法矣。<br>大抵学不言而自得者，乃自得也。有安排布置者，皆非自得也。<br>视听、思虑、动作，皆天也。人但于其中，要识得真与妄尔。<br>明道先生曰：学只要鞭辟近里，著己而已。故“切问而近思”，则“仁在其<br>中矣”。“言忠信，行笃敬，虽蛮貊之邦行矣。言不忠信，行不笃敬，虽州里行<br>乎哉？立则见其参于前也，在舆则见其倚于衡也，夫然后行。”只此是学。质美<br>者明得尽，查滓便浑化，却与天地同体。其次惟庄敬持养；及其至，则一也。<br>“忠信所以进德”，“修辞立其诚，所以居业”者，乾道也；“敬以直内，<br>义以方外”者，坤道也。<br>凡人才学便须知著力处，既学便须知得力处。<br>有人治园圃，役知力甚劳。先生曰：《蛊》之《象》：“君子以振民育德。”<br>君子之事，惟有此二者，馀无他焉。二者，为己、为人之道也。<br>“博学而笃志，切问而近思”，何以言“仁在其中矣”？学者要思得之。了<br>此，便是彻上彻下之道。<br>弘而不毅，则难立；毅而不弘，则无以居之。<br>伊川先生曰：古之学者，优柔厌饫，有先后次序。今之学者，却只做一场话<br>说，务高而已。常爱杜元凯语：“若江海之浸，膏泽之润，涣然冰释，怡然理顺，<br>然后为得也。”今之学者，往往以游、夏为小，不足学。然游、夏一言一事，却<br>总是实。后之学者好高，如人游心于千里之外，然自身却只在此。<br>修养之所以引年，国祚之所以祈天永命，常人之至于圣贤，皆工夫到这里，<br>则自有此应。<br>忠恕所以公平。造德则自忠恕，其致则公平。<br>仁之道，要之只消道一公字。公只是仁之理，不可将公便唤做仁。公而以人<br>体之，故为仁。只为公则物我兼照，故仁，所以能恕，所以能爱，恕则仁之施，<br>爱则仁之用也。<br>今之为学者，如登山麓。方其迤逦，莫不阔步，及到峻处便止。须是要刚决<br>果敢以进。<br>人谓要力行，亦只是浅近语。人既能知，见一切事皆所当为，不必待著意，<br>才著意，便是有个私心。这一点意气，能得几时了？<br>知之必好之，好之必求之，求之必得之。古人此个学是终身事。果能颠沛造<br>次必于是，岂有不得道理？<br>古之学者一，今之学者三，异端不与焉。一曰文章之学，二曰训诂之学，三<br>曰儒者之学。欲趋道，舍儒者之学不可。<br>问：“作文害道否？”曰：“害也。凡为文，不专意则不工。若专意，则志<br>局于此，又安能与天地同其大也？《书》曰：‘玩物丧志。’为文亦玩物也。吕<br>与叔有诗云：‘学如元凯方成癖，文似相如始类徘。独立孔门无一事，只输颜氏<br>得心斋。’古之学者惟务养情性，其他则不学。今为文者，专务章句悦人耳目。<br>既务悦人，非俳优而何？”曰：“古者学为文否？”曰：“人见《六经》，便以<br>谓圣人亦作文，不知圣人亦摅发胸中所蕴，自成文耳。所谓有德者必有言也。”<br>曰：“游、夏称文学，何也？”曰：“游、夏亦何尝秉笔学为词章也？且如观乎<br>天文以察时变，观乎人文以化成天下，此岂词章之文也？”<br>涵养须用敬，进学则在致知。<br>莫说道将第一等让与别人，且做第二等。才如此说，便是自弃。虽与不能居<br>仁由义者差等不同，其自小一也。言学便以道为志，言人便以圣为志。<br>问：“‘必有事焉’，当用敬否？”曰：“敬是涵养一事，‘必有事焉’，<br>须用集义。只知用敬，不知集义，却是都无事也。”又问：“义莫是中理否？”<br>曰：“中理在事，义在心。”<br>问：“敬、义何别？”曰：“敬只是持己之道，义便知有是有非。顺理而行<br>是为义也。若只守一个敬，不知集义，却是都无事也。且如欲为孝，不成只守著<br>一个孝字。须是知所以为孝之道，所以侍奉当如何，温凊当如何，然后能尽孝<br>道也。”<br>学者须是务实，不要近名方是。有意近名，则为伪也。大本已失，更学何事？<br>为名与为利，清浊虽不同，然其利心则一也。<br>“回也其心三月不违仁。”只是无纤毫私意，有少私意便是不仁。<br>“仁者先难而后获。”有为而作，皆先获也。古人惟知为仁而已，今人皆先<br>获也。<br>有求为圣人之志，然后可与共学；学而善思，然后可与适道；思而有所得，<br>则可与立；立而化之，则可与权。<br>古之学者为己，其终至于成物；今之学者为物，其终至于丧己。<br>君子之学必日新。日新者，日进也。不日新者必日退，未有不进而不退者。<br>惟圣人之道无所进退，以其所造者极也。<br>明道先生曰：性静者可以为学。<br>弘而不毅则无规矩，毅而不弘则隘陋。<br>知性善，以忠信为本，此先立其大者。<br>伊川先生曰：人安重则学坚固。<br>“博学之，审问之，慎思之，明辨之，笃行之。”五者废其一，非学也。<br>张思叔请问，其论或太高，伊川不答，良久曰：“累高必自下。”<br>明道先生曰：人之为学，忌先立标准。若循循不已，自有所至矣。<br>尹彦明见伊川后半年，方得《大学》、《西铭》看。<br>有人说无心，伊川曰：“无心便不是，只当云无私心。”<br>谢显道见伊川，伊川曰：“近日事何如？”对曰：“天下何思何虑？”伊川<br>曰：“是则是有此理，贤却发得太早在。”伊川直是会锻炼得人，说了，又道：<br>“恰好著工夫也。”<br>谢显道云：昔伯淳教诲，只管著他言语。伯淳曰：“与贤说话，却似扶醉汉，<br>救得一边，倒了一边。”只怕人执着一边。<br>横渠先生曰：“精义入神”，事豫吾内，求利吾外也；“利用安身”，素利<br>吾外，致养吾内也；“穷神知化”，乃养盛自至，非思勉之能强。故崇德而外，<br>君子未或致知也。<br>形而后有气质之性，善反之则天地之性存焉。故气质之性，君子有弗性者焉。<br>德不胜气，性命于气；德胜其气，性命于德。穷理尽性，则性天德，命天理。<br>气之不可变者，独死生修夭而已。<br>莫非天也，阳明胜则德性用，阴浊胜则物欲行。领恶而全好者，其必由学乎？<br>大其心则能体天下之物，物有未体，则心为有外。世人之心，止于见闻之狭。<br>圣人尽性，不以见闻梏其心；其视天下，无一物非我。孟子谓尽心则知性知天以<br>此。天大无外，故有外之心，不足以合天心。<br>仲尼绝四，自始学至成德，竭两端之教也。“意”有思也，“必”有待也，<br>“固”不化也，“我”有方也。四者有一焉，则与天地为不相似矣。<br>上达反天理，下达徇人欲者欤！<br>知崇，天也，形而上也。通昼夜而知，其知崇矣。知及之，而不以礼性之，<br>非己有也。故知礼成性而道义出，如天地位而易行。<br>困之进人也，为德辨，为感速。孟子谓“人有德慧术智者，常存乎疢疾”以<br>此。<br>言有教，动有法。昼有为，宵有得。息有养，瞬有存。<br>横渠先生作《订顽》曰：乾称父，坤称母。予兹藐焉，乃混然中处。故天地<br>之塞，吾其体；天地之帅，吾其性。民吾同胞，物吾与也。大君者，吾父母宗子；<br>其大臣，宗子之家相也。尊高年，所以长其长；慈孤弱，所以幼其幼。圣，其合<br>德；贤，其秀也。凡天下疲癃残疾、茕独鳏寡，皆吾兄弟之颠连而无告者也。于<br>时保之，子之翼也；乐且不忧，纯乎孝者也。违曰悖德，害仁曰贼，济恶者不才；<br>其践形，惟肖者也。知化则善述其事，穷神则善继其志。不愧屋漏为无忝，存心<br>养性为匪懈。恶旨酒，崇伯子之顾养；育英才，颖封人之锡类。不弛劳而底豫，<br>舜其功也；无所逃而待烹，申生其恭也。体其受而归全者，参乎！勇于从而顺令<br>者，伯奇也。富贵福泽，将厚吾之生也；贫贱忧戚，庸玉汝于成也。存，吾顺事；<br>没，吾宁也。又作《砭愚》曰：戏言出于思也，戏动作于谋也。发于声，见乎四<br>支，谓非己心，不明也。欲人无己疑，不能也。过言非心也，过动非诚也。失于<br>声，缪迷其四体，谓己当然，自诬也。欲他人己从，诬人也。或者谓出于心者，<br>归咎为己戏；失于思者，自诬为己诚。不知戒其出汝者，归咎其不出汝者。长傲<br>且遂非，不知孰甚焉？<br>将修己，必先厚重以自持。厚重知学，德乃进而不固矣。忠信进德，惟尚友<br>而急贤。欲胜己者亲，无如改过之不吝。<br>横渠先生谓范巽之曰：“吾辈不及古人，病源何在？”巽之请问。先生曰：<br>“此非难悟。设此语者，盖欲学者存意之不忘，庶游心浸熟，有一日脱然如大寐<br>之得醒耳。”<br>未知立心，恶思多之致疑；既知所立，恶讲治之不精。讲治之思，莫非术内，<br>虽勤而何厌？所以急于可欲者，求立吾心于不疑之地，然后若决江河以利吾往。<br>逊此志，务时敏，厥修乃来。故虽仲尼之才之美，然且敏以求之。今持不逮之资，<br>而欲徐徐以听其自适，非所闻也。<br>明善为本，固执之乃立，扩充之则大，易视之则小，在人能弘之而已。<br>今且只将尊德性而道问学为心，日自求于问学者有所背否，于德性有所懈否。<br>此义亦是博文约礼，下学上达。以此警策一年，安得不长？每日须求多少为益。<br>知所亡，改得少不善，此德性上之益；读书求义理，编书须理会有所归著，勿徒<br>写过，又多识前言往行，此问学上益也。勿使有俄顷闲度，逐日似此，三年，庶<br>几有进。<br>为天地立心，为生民立道，为去圣继绝学，为万世开太平。<br>载所以使学者先学礼者，只为学礼，则便除去了世俗一副当习熟缠绕。譬之<br>延蔓之物，解缠绕即上去。苟能除去了一副当世习，便自然脱洒也。又学礼，则<br>可以守得定。<br>须放心宽快公平以求之，乃可见道。况德性自广大。《易》曰：“穷神知化，<br>德之盛也。”岂浅心可得？<br>人多以老成则不肯下问，故终身不知。又为人以道义先觉处之，不可复谓有<br>所不知，故亦不肯下问。从不肯问，遂生百端欺妄人，我宁终身不知。<br>多闻不足以尽天下之故。苟以多闻而待天下之变，则道足以酬其所尝知。若<br>劫之不测，则遂穷矣。<br>为学大益，在自求变化气质。不尔，皆为人之弊，卒无所发明，不得见圣人<br>之奥。<br>文要密察，心要洪放。<br>不知疑者，只是不便实作。既实作则须有疑，有不行处是疑也。<br>心大则百物皆通，心小则百物皆病。<br>人虽有功，不及于学，心亦不宜忘。心苟不忘，则虽接人事，即是实行，莫<br>非道也。心若忘之，则终身由之，只是俗事。<br>合内外，平物我，此见道之大端。<br>既学而先有以功业为意者，于学便相害。既有意，必穿凿创意作起事端也。<br>德未成而先以功业为事，是代大匠斫，希不伤手也。<br>窃尝病孔、孟既没，诸儒嚣然，不知反约穷源，勇于苟作，持不逮之资，而<br>急知后世。明者一览，如见肺肝然，多见其不知量也。方且创艾其弊，默养吾诚。<br>顾所患日力不足，而未果他为也。<br>学未至而好语变者，必知终有患。盖变不可轻议，若骤然语变，则知操术已<br>不正。<br>凡事蔽盖不见底，只是不求益。有人不肯言其道义所得所至，不得见底，又<br>非于吾言无所不说。<br>耳目役于外。揽外事者，其实是自堕，不肯自治，只言短长，不能反躬者也。<br>学者大不宜志小气轻。志小则易足，易足则无由进；气轻则以未知为已知、<br>未学为已学。<br><hr>
