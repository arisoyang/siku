<h4>《子部·近思录·序》<b class="x">作者：朱熹、吕祖谦</b></h4>
<br>○朱熹序<br>淳熙乙未之夏，东莱吕伯恭来自东阳，过予寒泉精舍。留止旬日，相与读周<br>子、程子、张子之书，叹其广大闳博，若无津涯，而惧夫初学者不知所入也。因<br>共掇取其关于大体而切于日用者，以为此编。总六百二十二条，分十四卷。盖凡<br>学者所以求端用力、处己治人之要，与夫辨异端、观圣贤之大略，皆粗见其梗概。<br>以为穷乡晚进有志于学，而无明师良友以先后之者，诚得此而玩心焉，亦足以得<br>其门而入矣。如此，然后求诸四君子之全书，沈潜反复，优柔厌饫，以致其博而<br>反诸约焉。则其宗庙之美，百官之富，庶乎其有以尽得之。若惮烦劳，安简便，<br>以为取足于此而可，则非今日所以纂集此书之意也。<br>五月五日　新安朱熹谨识<br>○吕祖谦序<br>《近思录》既成，或疑首卷阴阳变化性命之说，大抵非始学者之事。祖谦窃<br>尝与闻次缉之意：后出晚进于义理之本原，虽未容骤语，苟茫然不识其梗概，则<br>亦何所底止？列之篇端，特使之知其名义，有所向望而已。至于馀卷所载讲学之<br>方、日用躬行之实，具有科级。循是而进，自卑升高，自近及远，庶几不失纂集<br>之指。若乃厌卑近而骛高远，躐等凌节，流于空虚，迄无所依据，则岂所谓“近<br>思”者耶？览者宜详之。<br>淳熙三年四月四日　东莱吕祖谦谨识<br><hr>
