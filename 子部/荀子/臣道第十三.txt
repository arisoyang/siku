<h4>《子部·荀子·臣道第十三》<b class="x">作者：荀卿</b></h4>
<br>人臣之论：有态臣者，有篡臣者，有功臣者，有圣臣者。内不足使一民，外<br>不足使距难，百姓不亲，诸侯不信，然而巧敏佞说，善取宠乎上，是态臣者也。<br>上不忠乎君，下善取誉乎民，不恤公道通义，朋党比周，以环主图私为务，是篡<br>臣者也。内足使以一民，外足使以距难，民亲之，士信之，上忠乎君，下爱百姓<br>而不倦，是功臣者也。上则能尊君，下则能爱民，政令教化，刑下如影，应卒遇<br>变，齐给如响，推类接誉，以待无方，曲成制象，是圣臣者也。故用圣臣者王，<br>用功臣者强，用篡臣者危，用态臣者亡。态臣用则必死，篡臣用则必危，功臣用<br>则必荣，圣臣用则必尊。故齐之苏秦，楚之州侯，秦之张仪，可谓态臣者也。韩<br>之张去疾，赵之奉阳，齐之孟尝，可谓篡臣也。齐之管仲，晋之咎犯，楚之孙叔<br>敖，可谓功臣矣。殷之伊尹，周之太公，可谓圣臣矣。是人臣之论也，吉凶贤不<br>肖之极也。必谨志之而慎自为择取焉，足以稽矣。<br>从命而利君谓之顺，从命而不利君谓之谄；逆命而利君谓之忠，逆命而不利<br>君谓之篡；不恤君之荣辱，不恤国之臧否，偷合苟容，以持禄养交而已耳，谓之<br>国贼。君有过谋过事，将危国家、殒社稷之惧也，大臣父兄有能进言於君，用则<br>可，不用则去，谓之谏；有能进言於君，用则可，不用则死，谓之争；有能比知<br>同力，率群臣百吏而相与强君挢君，君虽不安，不能不听，遂以解国之大患，除<br>国之大害，成於尊君安国，谓之辅；有能抗君之命，窃君之重，反君之事，以安<br>国之危，除君之辱，功伐足以成国之大利，谓之拂。故谏、争、辅、拂之人，社<br>稷之臣也，国君之宝也，明君所尊厚也，而暗主惑君以为己贼也。故明君之所赏，<br>暗君之所罚也；暗君之所赏，明君之所杀也。伊尹、箕子，可谓谏矣；比干、子<br>胥，可谓争矣；平原君之於赵，可谓辅矣；信陵君之於魏，可谓拂矣。《传》曰：<br>“从道不从君。”此之谓也。故正义之臣设，则朝廷不颇；谏、争、辅、拂之人<br>信，则君过不远；爪牙之士施，则仇雠不作；边境之臣处，则疆垂不丧。故明主<br>好同而暗主好独，明主尚贤使能而飨其盛，暗主妒贤畏能而灭其功。罚其忠，赏<br>其贼，夫是之谓至暗，桀、纣所以灭也。<br>事圣君者，有听从，无谏争；事中君者，有谏争，无谄谀；事暴君者，有补<br>削，无挢拂。迫胁於乱时，穷居於暴国，而无所避之，则崇其美，扬其善，违其<br>恶，隐其败，言其所长，不称其所短，以为成俗。《诗》曰：“国有大命，不可<br>以告人，妨其躬身。”此之谓也。<br>恭敬而逊，听从而敏，不敢有以私决择也，不敢有以私取与也，以顺上为志，<br>是事圣君之义也。忠信而不谀，谏争而不谄，挢然刚折，端志而无倾侧之心，是<br>案曰是，非案曰非，是事中君之义也。调而不流，柔而不屈，宽容而不乱，晓然<br>以至道而无不调和也，而能化易，时关内之，是事暴君之义也。若驭朴马，若养<br>赤子，若食馁人。故因其惧也，而改其过；因其忧也，而辨其故；因其喜也，而<br>入其道；因其怒也，而除其怨；曲得所谓焉。《书》曰：“从命而不拂，微谏而<br>不倦，为上则明，为下则逊。”此之谓也。<br>事人而不顺者，不疾者也；疾而不顺者，不敬者也；敬而不顺者，不忠者也；<br>忠而不顺者，无功者也；有功而不顺者，无德者也。故无德之为道也，伤疾、堕<br>功、灭苦，故君子不为也。<br>有大忠者，有次忠者，有下忠者，有国贼者：以德复君而化之，大忠也；以<br>德调君而辅之，次忠也；以是谏非而怒之，下忠也；不恤君之荣辱，不恤国之臧<br>否，偷合苟容，以之持禄养交而已耳，国贼也。若周公之於成王也，可谓大忠矣；<br>若管仲之於桓公，可谓次忠矣；若子胥之於夫差，可谓下忠矣；若曹触龙之於纣<br>者，可谓国贼矣。<br>仁者必敬人。凡人非贤则案不肖也。人贤而不敬，则是禽兽也；人不肖而不<br>敬，则是狎虎也。禽兽则乱，狎虎则危，灾及其身矣。《诗》曰：“不敢暴虎，<br>不敢冯河。人知其一，莫知其它。战战兢兢，如临深渊，如履薄冰。”此之谓也。<br>故仁者必敬人。敬人有道：贤者则贵而敬之，不肖者则畏而敬之；贤者则亲而敬<br>之，不肖者则疏而敬之。其敬一也，其情二也。若夫忠信端悫而不害伤，则无接<br>而不然，是仁人之质也。忠信以为质，端悫以为统，礼义以为文，伦类以为理，<br>喘而言，臑而动，而一可以为法则。《诗》曰：“不僣不贼，鲜不为则。”此之<br>谓也。<br>恭敬，礼也；调和，乐也；谨慎，利也；斗怒，害也。故君子安礼乐利，谨<br>慎而无斗怒，是以百举不过也。小人反是。<br>通忠之顺，权险之平，祸乱之从声，三者，非明主莫之能知也。争然后善，<br>戾然后功，出死无私，致忠而公，夫是之谓通忠之顺，信陵君似之矣。夺然后义，<br>杀然后仁，上下易位然后贞，功参天地，泽被生民，夫是之谓权险之平，汤、武<br>是也。过而通情，和而无经，不恤是非，不论曲宜，偷合苟容，迷乱狂生，夫是<br>之谓祸乱之从声，飞廉、恶来是也。传曰：“斩而齐，枉而顺，不同而壹。”<br>《诗》曰：“受小球大球，为下国缀旒。”此之谓也。<br><hr>
