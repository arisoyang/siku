<h4>《子部·荀子·王制第九》<b class="x">作者：荀卿</b></h4>
<br>请问为政？曰：贤能不待次而举，罢不能不待须而废，元恶不待教而诛，中<br>庸民不待政而化。分未定也则有昭缪。虽王公士大夫之子孙也，不能属於礼义，<br>则归之庶人。虽庶人之子孙也，积文学，正身行，能属於礼义，则归之卿相士大<br>夫。故奸言、奸说、奸事、奸能、遁逃反侧之民，职而教之，须而待之，勉之以<br>庆赏，惩之以刑罚，安职则畜，不安职则弃。五疾，上收而养之，材而事之，官<br>施而衣食之，兼覆无遗。才行反时者死无赦。夫是之谓天德，王者之政也。<br>听政之大分：以善至者待之以礼，以不善至者待之以刑。两者分别则贤不肖<br>不杂，是非不乱。贤不肖不杂则英杰至，是非不乱则国家治。若是，名声日闻，<br>天下愿，令行禁止，王者之事毕矣。<br>凡听，威严猛厉而不好假道人，则下畏恐而不亲，周闭而不竭，若是，则大<br>事殆乎弛，小事殆乎遂。和解调通，好假道人而无所凝止之，则奸言并至，尝试<br>之说锋起。若是，则听大事烦，是又伤之也。故法而不议，则法之所不至者必废。<br>职而不通，则职之所不及者必队。故法而议，职而通，无隐谋，无遗善，而百事<br>无过，非君子莫能。故公平者，听之衡也；中和者，听之绳也。其有法者以法行，<br>无法者以类举，听之尽也；偏党而无经，听之辟也；故有良法而乱者，有之矣，<br>有君子而乱者，自古及今，未尝闻也。《传》曰：“治生乎君子，乱生乎小人。”<br>此之谓也。<br>分均则不偏，埶齐则不壹，众齐则不使。有天有地而上下有差；明王始立而<br>处国有制。夫两贵之不能相事，两贱之不能相使，是天数也。埶位齐而欲恶同，<br>物不能澹则必争，争则必乱，乱则穷矣。先王恶其乱也，故制礼义以分之，使有<br>贫富贵贱之等，足以相兼临者，是养天下之本也。《书》曰：“维齐非齐。”此<br>之谓也。<br>马骇舆则君子不安舆，庶人骇政则君子不安位。马骇舆则莫若静之；庶人骇<br>政则莫若惠之。选贤良，举笃敬，兴孝弟，收孤寡，补贫穷，如是，则庶人安政<br>矣。庶人安政，然后君子安位。《传》曰：“君者，舟也；庶人者，水也。水则<br>载舟，水则覆舟。”此之谓也。故君人者欲安则莫若平政爱民矣，欲荣则莫若隆<br>礼敬士矣，欲立功名则莫若尚贤使能矣，是君人者之大节也。三节者当，则其馀<br>莫不当矣；三节者不当，则其馀虽曲当，犹将无益也。孔子曰：“大节是也，小<br>节是也，上君也。大节是也，小节一出焉，一入焉，中君也。大节非也，小节虽<br>是也，吾无观其馀矣。”成侯、嗣公，聚敛计数之君也，未及取民也；子产，取<br>民者也，未及为政也；管仲，为政者也，未及修礼也。故修礼者王，为政者强，<br>取民者安，聚敛者亡。故王者富民，霸者富士，仅存之国富大夫，亡国富筐箧，<br>实府库。筐箧已富，府库已实，而百姓贫，夫是之谓上溢而下漏，入不可以守，<br>出不可以战，则倾覆灭亡可立而待也。故我聚之以亡，敌得之以强。聚敛者，召<br>寇、肥敌、亡国、危身之道也，故明君不蹈也。<br>王夺之人，霸夺之与，强夺之地。夺之人者臣诸侯，夺之与者友诸侯，夺之<br>地者敌诸侯。臣诸侯者王，友诸侯者霸，敌诸侯者危。用强者，人之城守，人之<br>出战，而我以力胜之也，则伤人之民必甚矣。伤人之民甚，则人之民必恶我必甚<br>矣；人之民恶我甚，则日欲与我斗。人之城守，人之出战，而我以力胜之，则伤<br>吾民必甚矣；伤吾民甚，则吾民之恶我必甚矣；吾民之恶我甚，则日不欲为我斗。<br>人之民日欲与我斗，吾民日不欲为我斗，是强者之所以反弱也。地来而民去，累<br>多而功少，虽守者益，所以守者损，是以大者之所以反削也。诸侯莫不怀交接怨<br>而不忘其敌，伺强大之间，承强大之敝，此强大之殆时也。知强大者不务强也，<br>虑以王命全其力，凝其德。力全则诸侯不能弱也，德凝则诸侯不能削也，天下无<br>王霸主则常胜矣。是知强道者也。<br>彼霸者则不然，辟田野，实仓廪，便备用，案谨募选阅材伎之士，然后渐庆<br>赏以先之，严刑罚以纠之。存亡继绝，卫弱禁暴，而无兼并之心，则诸侯亲之矣；<br>修友敌之道以敬接诸侯，则诸侯说之矣。所以亲之者，以不并也，并之见则诸侯<br>疏矣；所以说之者，以友敌也，臣之见则诸侯离矣。故明其不并之行，信其友敌<br>之道，天下无王霸主，则常胜矣。是知霸道者也。闵王毁於五国，桓公劫於鲁庄，<br>无它故焉，非其道而虑之以王也。彼王者不然，仁眇天下，义眇天下，威眇天下。<br>仁眇天下，故天下莫不亲也；义眇天下，故天下莫不贵也；威眇天下，故天下莫<br>敢敌也。以不敌之威，辅服人之道，故不战而胜，不攻而得，甲兵不劳而天下服。<br>是知王道者也。知此三具者，欲王而王，欲霸而霸，欲强而强矣。<br>王者之人：饰动以礼义，听断以类，明振毫末，举措应变而不穷。夫是之谓<br>有原。是王者之人也。<br>王者之制：道不过三代，法不二后王；道过三代谓之荡，法二后王谓之不雅。<br>衣服有制，宫室有度，人徒有数，丧祭械用皆有等宜，声则凡非雅声者举废，色<br>则凡非旧文者举息，械用则凡非旧器者举毁，夫是之谓复古。是王者之制也。<br>王者之论：无德不贵，无能不官，无功不赏，无罪不罚，朝无幸位，民无幸<br>生，尚贤使能而等位不遗，析愿禁捍而刑罚不过。百姓晓然皆知夫为善於家而取<br>赏於朝也；为不善於幽而蒙刑於显也。夫是之谓定论。是王者之论也。<br>王者等赋、政事，财万物，所以养万民也。田野什一，关市几而不征，山林<br>泽梁以时禁发而不税。相地而衰政，理道之远近而致贡，通流财物粟米，无有滞<br>留，使相归移也。四海之内若一家。故近者不隐其能，远者不疾其劳，无幽闲隐<br>僻之国莫不趋使而安乐之。夫是之谓人师。是王者之法也。<br>北海则有走马吠犬焉，然而中国得而畜使之；南海则有羽翮、齿革、曾青、<br>丹干焉，然而中国得而财之；东海则有紫、紶、鱼、盐焉，然而中国得而衣食<br>之；西海则有皮革、文旄焉，然而中国得而用之。故泽人足乎木，山人足乎鱼，<br>农夫不斫削、不陶冶而足械用，工贾不耕田而足菽粟。故虎豹为猛矣，然君子剥<br>而用之。故天之所覆，地之所载，莫不尽其美，致其用，上以饰贤良，下以养百<br>姓而安乐之。夫是之谓大神。《诗》曰：“天作高山，大王荒之。彼作矣，文王<br>康之。”此之谓也。<br>以类行杂，以一行万，始则终，终则始，若环之无端也，舍是而天下以衰矣。<br>天地者，生之始也；礼义者，治之始也；君子者，礼义之始也。为之，贯之，积<br>重之，致好之者，君子之始也。故天地生君子，君子理天地。君子者，天地之参<br>也，万物之揔也，民之父母也。无君子则天地不理，礼义无统，上无君师，下<br>无父子，夫是之谓至乱。君臣、父子、兄弟、夫妇，始则终，终则始，与天地同<br>理，与万世同久，夫是之谓大本。故丧祭、朝聘、师旅一也；贵贱、杀生、与夺<br>一也，君君、臣臣、父父、子子、兄兄、弟弟一也；农农、士士、工工、商商一<br>也。<br>水火有气而无生，草木有生而无知，禽兽有知而无义，人有气、有生、有知，<br>亦且有义，故最为天下贵也。力不若牛，走不若马，而牛马为用，何也？曰：人<br>能群，彼不能群也。人何以能群？曰：分。分何以能行？曰：义。故义以分则和，<br>和则一，一则多力，多力则强，强则胜物，故宫室可得而居也。故序四时，裁万<br>物，兼利天下，无它故焉，得之分义也。故人生不能无群，群而无分则争，争则<br>乱，乱则离，离则弱，弱则不能胜物；故宫室不可得而居也，不可少顷舍礼义之<br>谓也。能以事亲谓之孝，能以事兄谓之弟，能以事上谓之顺，能以使下谓之君。<br>君者，善群也。群道当则万物皆得其宜，六畜皆得其长，群生皆得其命。故养长<br>时则六畜育，杀生时则草木殖，政令时则百姓一，贤良服。圣王之制也，草木荣<br>华滋硕之时则斧斤不入山林，不夭其生，不绝其长也；鼋鼍、鱼鳖、鳣孕别<br>之时，罔罟毒药不入泽，不夭其生，不绝其长也；春耕、夏耘、秋收、冬藏，四<br>者不失时，故五谷不绝而百姓有馀食也。污池、渊沼、川泽谨其时禁，故鱼鳖优<br>多而百姓有馀用也；斩伐养长不失其时，故山林不童而百姓有馀材也。<br>圣王之用也，上察於天，下错於地，塞备天地之间，加施万物之上，微而明，<br>短而长，狭而广，神明博大以至约。故曰：一与一是为人者谓之圣人。<br>序官：宰爵知宾客、祭祀、飨食、犠牲之牢数，司徒知百宗、城郭、立器之<br>数，司马知师旅、甲兵、乘白之数。修宪命，审诗商，禁淫声，以时顺修，使夷<br>俗邪音不敢乱雅，大师之事也。修堤梁，通沟浍，行水潦，安水臧，以时决塞，<br>岁虽凶败水旱，使民有所耘艾，司空之事也。相高下，视肥墝，序五种，省农<br>功，谨蓄藏，以时顺修，使农夫朴力而寡能，治田之事也。修火宪，养山林薮泽<br>草木鱼鳖百索，以时禁发，使国家足用而财物不屈，虞师之事也。顺州里，定廛<br>宅，养六畜，闲树艺，劝教化，趋孝弟，以时顺修，使百姓顺命，安乐处乡，乡<br>师之事也。论百工，审时事，辨功苦，尚完利，便备用，使雕琢文采不敢专造於<br>家，工师之事也。相阴阳，占祲兆，钻龟陈卦，主攘择五卜，知其吉凶妖祥，伛<br>巫、跛击之事也。修采清，易道路，谨盗贼，平室律，以时顺修，使宾旅安而货<br>财通，治市之事也。抃急禁悍，防淫除邪，戮之以五刑，使暴悍以变，奸邪不作，<br>司寇之事也。本政教，正法则，兼听而时稽之，度其功劳，论其庆赏，以时慎修，<br>使百吏免尽而众庶不偷，冢宰之事也。论礼乐，正身行，广教化，美风俗，兼覆<br>而调一之，辟公之事也。全道德，致隆高，綦文理，一天下，振毫末，使天下莫<br>不顺比从服，天王之事也。故政事乱则冢宰之罪也，国家失俗则辟公之过也，天<br>下不一，诸侯俗反，则天王非其人也。<br>具具而王，具具而霸，具具而存，具具而亡。用万乘之国者，威强之所以立<br>也，名声之所美也，敌人之所以屈也，国之所以安危臧否也，制与在此，亡乎人。<br>王、霸、安存、危殆、灭亡，制与在我，亡乎人。夫威强未足以殆邻敌也，名声<br>未足以县天下也，则是国未能独立也，岂渠得免夫累乎！天下胁於暴国，而党为<br>吾所不欲於是者，日与桀同事同行，无害为尧，是非功名所就也，非存亡安危之<br>所堕也。功名之所就，存亡安危之所堕，必将於愉殷赤心之所。诚以其国为王者<br>之所，亦王；以其国为危殆灭亡之所亦危殆灭亡。殷之日，案以中立无有所偏而<br>为纵横之事，偃然案兵无动，以观夫暴国之相卒也。案平政教，审节奏，砥砺百<br>姓，为是之日，而兵剸天下劲矣；案然修仁义，伉隆高，正法则，选贤良，养百<br>姓，为是之日，而名声剸天下之美矣。权者重之，兵者劲之，名声者美之。夫尧、<br>舜者一天下也，不能加毫末於是矣。<br>权谋倾覆之人退，则贤良知圣之士案自进矣；刑政平，百姓和，国俗节，则<br>兵劲城固，敌国案自诎矣；务本事，积财物，而勿忘栖迟薛越也，是使群臣百姓<br>皆以制度行，则财物积，国家案自富矣。三者体此而天下服，暴国之君案自不能<br>用其兵矣。何则？彼无与至也。彼其所与至者，必其民也。其民之亲也我欢若父<br>母，好我芳如芝兰，反顾其上则若灼黥，若仇雠。彼人之情性也虽桀、跖，岂有<br>肯为其所恶贼其所好者哉！彼以夺矣。故古之人有以一国取天下者，非往行之也，<br>修政其所莫不愿，如是而可以诛暴禁悍矣。故周公南征而北国怨，曰：“何独不<br>来也？”东征而西国怨，曰：“何独后我也？”孰能有与是斗者与？安以其国为<br>是者王。殷之日，安以静兵息民，慈爱百姓，辟田野，实仓廪，便备用，安谨募<br>选阅材伎之士；然后渐赏庆以先之，严刑罚以防之，择士之知事者使相率贯也，<br>是以厌然畜积修饰而物用之足也。兵革器械者，彼将日日暴露毁折之中原，我今<br>将修饰之，拊循之，掩盖之於府库；货财粟米者，彼将日日栖迟薛越之中野，我<br>今将畜积并聚之於仓廪；材技股肱健勇爪牙之士，彼将日日挫顿竭之於仇敌，我<br>今将来致之、并阅之、砥砺之於朝廷。如是，则彼日积敝，我日积完；彼日积贫，<br>我日积富；彼日积劳，我日积佚。君臣上下之间者，彼将厉厉焉日日相离疾也，<br>我将顿顿焉日日相亲爱也，以是待其敝。安以其国为是者霸。立身则从佣俗，事<br>行则遵佣故，进退贵贱则举佣士，之所以接下之人百姓者则庸宽惠，如是者则安<br>存。立身则轻楛，事行则蠲疑，进退贵贱则举佞侻，之所以接下之人百姓者<br>则好取侵夺，如是者危殆。立身则憍暴，事行则倾覆，进退贵贱则举幽险诈故，<br>之所以接下之人百姓者，则好用其死力矣，而慢其功劳，好用其籍敛矣，而忘其<br>本务，如是者灭亡。此五等者，不可不善择也，王、霸、安存、危殆、灭亡之具<br>也。善择者制人，不善择者人制之；善择之者王，不善择之者亡。夫王者之与亡<br>者，制人之与人制之也，是其为相县也亦远矣。<br><hr>
