<h4>《子部·荀子·宥坐第二十八》<b class="x">作者：荀卿</b></h4>
<br>孔子观於鲁桓公之庙，有欹器焉。孔子问於守庙者曰：“此为何器？”守庙<br>者曰：“此盖为宥坐之器。”孔子曰：“吾闻宥坐之器者，虚则欹，中则正，满<br>则覆。”孔子顾谓弟子曰：“注水焉！”弟子挹水而注之，中而正，满而覆，虚<br>而欹。孔子喟然而叹曰：“吁！恶有满而不覆者哉！”子路曰：“敢问持满有道<br>乎？”孔子曰：“聪明圣知，守之以愚；功被天下，守之以让；勇力抚世，守之<br>以怯；富有四海，守之以谦。此所谓挹而损之之道也。”<br>孔子为鲁摄相，朝七日而诛少正卯。门人进问曰：“夫少正卯，鲁之闻人也，<br>夫子为政而始诛之，得无失乎？”孔子曰：“居！吾语女其故。人有恶者五，而<br>盗窃不与焉：一曰心达而险，二曰行辟而坚，三曰言伪而辩，四曰记丑而博，五<br>曰顺非而泽。此五者有一於人，则不得免於君子之诛，而少正卯兼有之。故居处<br>足以聚徒成群，言谈足以饰邪营众，强足以反是独立，此小人之桀雄也，不可不<br>诛也。是以汤诛尹谐，文王诛潘止，周公诛管叔，太公诛华仕，管仲诛付里乙，<br>子产诛邓析、史付，此七子者，皆异世同心，不可不诛也。《诗》曰：‘忧心悄<br>悄，愠于群小。’小人成群，斯足忧也。”<br>孔子为鲁司寇，有父子讼者，孔子拘之，三月不别。其父请止，孔子舍之。<br>季孙闻之不说，曰：“是老也欺予，语予曰：‘为国家必以孝。’今杀一人以戮<br>不孝，又舍之。”冉子以告。孔子慨然叹曰：“呜呼！上失之，下杀之，其可乎？<br>不教其民而听其狱，杀不辜也。三军大败，不可斩也；狱犴不治，不可刑也，罪<br>不在民故也。嫚令谨诛，贼也；今生也有时，敛也无时，暴也；不教而责成功，<br>虐也。已此三者，然后刑可即也。《书》曰：‘义刑义杀，勿庸以即，予维曰未<br>有顺事。’言先教也。”故先王既陈之以道，上先服之；若不可，尚贤以綦之；<br>若不可，废不能以单之；綦三年而百姓往矣。邪民不从，然后俟之以刑，则民知<br>罪矣。《诗》曰：“尹氏大师，维周之氐，秉国之均，四方是维，天子是庳，卑<br>民不迷。”是以威厉而不试，刑错而不用，此之谓也。今之世则不然：乱其教，<br>繁其刑，其民迷惑而堕焉，则从而制之，是以刑弥繁而邪不胜。三尺之岸而虚车<br>不能登也，百仞之山任负车登焉，何则？陵迟故也。数仞之墙而民不逾也，百仞<br>之山而竖子冯而游焉，陵迟故也。今夫世陵迟亦久矣，而能使民勿逾乎！《诗》<br>曰：“周道如砥，其直如矢。君子所履，小人所视。眷焉顾之，潸焉出涕！”岂<br>不哀哉！<br>《诗》曰：“瞻彼日月，悠悠我思。道之云远，曷云能来！”子曰：“伊稽<br>首，不其有来乎？”<br>孔子观於东流之水，子贡问於孔子曰：“君子之所以见大水必观焉者是何？”<br>孔子曰：“夫水，大遍与诸生而无为也，似德。其流也埤下，裾拘必循其理，似<br>义。其洸洸乎不淈尽，似道。若有决行之，其应佚若声响，其赴百仞之谷不惧，<br>似勇。主量必平，似法。盈不求概，似正。淖约微达，似察。以出以入，以就鲜<br>洁，似善化。其万折也必东，似志。是故君子见大水必观焉。”<br>孔子曰：“吾有耻也，吾有鄙也，吾有殆也：幼不能强学，老无以教之，吾<br>耻之。去其故乡，事君而达，卒遇故人，曾无旧言，吾鄙之。与小人处者，吾殆<br>之也。”<br>孔子曰：“如垤而进，吾与之；如丘而止，吾已矣。”今学曾未如疣赘，则<br>具然欲为人师。<br>孔子南适楚，戹於陈、蔡之间，七日不火食，藜羹不糁，弟子皆有饥色。子<br>路进而问之曰：“由闻之：为善者天报之以福，为不善者天报之以祸。今夫子累<br>德、积义、怀美，行之日久矣，奚居之隐也？”孔子曰：“由不识，吾语女。女<br>以知者为必用邪？王子比干不见剖心乎！女以忠者为必用邪？关龙逢不见刑乎！<br>女以谏者为必用邪？吴子胥不磔姑苏东门外乎！夫遇不遇者，时也；贤不肖者，<br>材也。君子博学深谋不遇时者多矣。由是观之，不遇世者众矣，何独丘也哉！”<br>且夫芷兰生於深林，非以无人而不芳。君子之学，非为通也；为穷而不困，忧而<br>意不衰也，知祸福终始而心不惑也。夫贤不肖者，材也；为不为者，人也；遇不<br>遇者，时也；死生者，命也。今有其人不遇其时，虽贤，其能行乎？苟遇其时，<br>何难之有！故君子博学、深谋、修身、端行以俟其时。”孔子曰：“由！居！吾<br>语女。昔晋公子重耳霸心生於曹，越王句践霸心生於会稽，齐桓公小白霸心生於<br>莒。故居不隐者思不远，身不佚者志不广。女庸安知吾不得之桑落之下！”<br>子贡观於鲁庙之北堂，出而问於孔子曰：“乡者赐观於太庙之北堂，吾亦未<br>辍，还复瞻被九盖皆继，被有说邪？匠过绝邪？”孔子曰：“太庙之堂，亦尝有<br>说。官致良工，因丽节文，非无良材也，盖曰贵文也。”<br><hr>
