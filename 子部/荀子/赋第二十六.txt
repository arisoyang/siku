<h4>《子部·荀子·赋第二十六》<b class="x">作者：荀卿</b></h4>
<br>爰有大物，非丝非帛，文理成章。非日非月，为天下明。生者以寿，死者以<br>葬。城郭以固，三军以强。粹而王，驳而伯，无一焉而亡。臣愚不识，敢请之王。<br>王曰：此夫文而不采者与？简然易知而致有理者与？君子所敬而小人所不者与？<br>性不得则若禽兽，性得之则甚雅似者与？匹夫隆之则为圣人，诸侯隆之则一四海<br>者与？致明而约，甚顺而体，请归之礼。──礼。<br>皇天隆物，以示下民，或厚或薄，常不齐均。桀、纣以乱，汤、武以贤。<br>涽々淑淑，皇皇穆穆。周流四海，曾不崇日。君子以修，跖以穿室。大参乎天，<br>精微而无形。行义以正，事业以成。可以禁暴足穷，百姓待之而后泰宁。臣愚不<br>识，愿问其名。曰：此夫安宽平而危险隘者邪？修洁之为亲而杂污之为狄者邪？<br>甚深藏而外胜敌者邪？法禹、舜而能弇迹邪？行为动静，待之而后适者邪？血气<br>之精也，志意之荣也。百姓待之而后宁也，天下待之而后平也。明达纯粹而无疵<br>也，夫是之谓君子之知。──知。<br>有物於此，居则周静致下，动则綦高以钜。圆者中规，方者中矩。大参天地，<br>德厚尧、禹。精微乎毫毛，而充盈乎大宇。忽兮其极之远也，攭兮其相逐而反<br>也，卬卬兮天下之咸蹇也。德厚而不捐，五采备而成文。往来惛惫，通于大神，<br>出入甚极，莫知其门。天下失之则灭，得之则存。弟子不敏，此之愿陈，君子设<br>辞，请测意之。曰：此夫大而不塞者与？充盈大宇而不窕，入郄穴而不偪者与？<br>行远疾速而不可托讯者与？往来惛惫而不可为固塞者与？暴至杀伤而不亿忌者<br>与？功被天下而不私置者与？托地而游宇，友风而子雨。冬日作寒，夏日作暑。<br>广大精神，请归之云。──云。<br>有物於此，亻蠡々兮其状，屡化如神。功被天下，为万世文。礼乐以成，贵<br>贱以分。养老长幼，待之而后存。名号不美，与暴为邻。功立而身废，事成而家<br>败。弃其耆老，收其后世。人属所利，飞鸟所害。臣愚而不识，请占之五泰。五<br>泰占之曰：此夫身女好而头马首者与？屡化而不寿者与？善壮而拙老者与？有父<br>母而无牝牡者与？冬伏而夏游，食桑而吐丝，前乱而后治，夏生而恶暑，喜湿而<br>恶雨。蛹以为母，蛾以为父。三俯三起，事乃大已。夫是之谓蚕理。──蚕。<br>有物於此，生於山阜，处於室堂。无知无巧，善治衣裳。不盗不窃，穿窬而<br>行。日夜合离，以成文章。以能合从，又善连衡。下覆百姓，上饰帝王。功业甚<br>博，不见贤良。时用则存，不用则亡。臣愚不识，敢请之王。王曰：此夫始生钜，<br>其成功小者邪？长其尾而锐其剽者邪？头銛达而尾赵缭者邪？一往一来，结尾以<br>为事。无羽无翼，反覆甚极。尾生而事起，尾邅而事已。簪以为父，管以为母。<br>既以缝表，又以连里。夫是之谓箴理。──箴。<br>天下不治，请陈佹诗：天地易位，四时易乡。列星殒坠，旦暮晦盲。幽晦<br>登昭，日月下藏。公正无私，反见从横。志爱公利，重楼疏堂。无私罪人，憼<br>革贰兵。道德纯备，谗口将将。仁人绌约，敖暴擅彊。天下幽险，恐失世英。螭<br>龙为蝘蜒，鸱枭为凤皇。比干见刳，孔子拘匡。昭昭乎其知之明也，郁郁乎其<br>遇时之不祥也。拂乎其欲礼义之大行也，暗乎天下之晦盲也。皓天不复，忧无疆<br>也。千岁必反，古之常也。弟子勉学，天不忘也。圣人共手，时几将矣。与愚以<br>疑，愿闻反辞。其《小歌》曰：念彼远方，何其塞矣！仁人绌约，暴人衍矣。忠<br>臣危殆，谗人服矣。<br><imgheight=32width=32border=0src=/bzk/A11J.bmp>、玉、瑶、珠，不知佩也。杂布与锦，不知异也。闾娵、子奢，莫之<br>媒也。嫫母、力父，是之喜也。以盲为明，以聋为聪，以危为安，以吉为凶。呜<br>呼上天，曷维其同！<br><hr>
