<h4>《子部·荀子·富国第十》<b class="x">作者：荀卿</b></h4>
<br>万物同宇而异体，无宜而有用为人，数也。人伦并处，同求而异道，同欲而<br>异知，生也。皆有可也，知愚同；所可异也，知愚分。埶同而知异，行私而无祸，<br>纵欲而不穷，则民心奋而不可说也。如是，则知者未得治也，知者未得治则功名<br>未成也，功名未成则群众未县也，群众未县则君臣未立也。无君以制臣，无上以<br>制下，天下害生纵欲。欲恶同物，欲多而物寡，寡则必争矣。故百技所成，所以<br>养一人也。而能不能兼技，人不能兼官。离居不相待则穷，群而无分则争；穷者<br>患也，争者祸也，救患除祸，则莫若明分使群矣。强胁弱也，知惧愚也，民下违<br>上，少陵长，不以德为政。如是，则老弱有失养之忧，而壮者有分争之祸矣。事<br>业所恶也，功利所好也，职业无分，如是，则人有树事之患，而有争功之祸矣。<br>男女之合，夫妇之分，婚姻娉内送逆无礼。如是，则人有失合之忧，而有争色之<br>祸矣。故知者为之分也。<br>足国之道，节用裕民而善臧其馀。节用以礼，裕民以政。彼裕民，故多馀。<br>裕民则民富，民富则田肥以易，田肥以易则出实百倍。上以法取焉，而以礼节用<br>之，馀若丘山，不时焚烧，无所臧之。夫君子奚患乎无馀？故知节用裕民，则必<br>有仁义圣良之名，而且有富厚丘山之积矣。此无它故焉，生於节用裕民也。不知<br>节用裕民则民贫，民贫则田瘠以秽，田瘠以秽则出实不半，上虽好取侵夺，犹将<br>寡获也。而或以无礼节用之，则必有贪利纠譑之名，而且有空虚穷乏之实矣。<br>此无它故焉，不知节用裕民也。康诰曰：“弘覆乎天，若德裕乃身。”此之谓也。<br>礼者，贵贱有等，长幼有差，贫富轻重皆有称者也。故天子袾裷衣冕，诸侯<br>玄裷衣冕，大夫裨冕，士皮弁服。德必称位，位必称禄，禄必称用。由士以上<br>则必以礼乐节之，众庶百姓则必以法数制之。量地而立国，计利而畜民，度人力<br>而授事，使民必胜事，事必出利，利足以生民，皆使衣食百用出入相揜，必时<br>臧馀，谓之称数。故自天子通於庶人，事无大小多少，由是推之。故曰：朝无幸<br>位，民无幸生。此之谓也。经田野之税，平关市之征，省商贾之数，罕兴力役，<br>无夺农时，如是，则国富矣。夫是之谓以政裕民。<br>人之生，不能无群，群而无分则争，争则乱，乱则穷矣。故无分者，人之大<br>害也；有分者，天下之本利也；而人君者，所以管分之枢要也。故美之者，是美<br>天下之本也；安之者，是安天下之本也；贵之者，是贵天下之本也。古者先王分<br>割而等异之也，故使或美或恶，或厚或薄，或佚或乐，或劬或劳，非特以为淫泰<br>夸丽之声，将以明仁之文，通仁之顺也。故为之雕琢、刻镂、黼黻、文章，使足<br>以辨贵贱而已，不求其观；为之锺鼓、管磬、琴瑟、竽笙，使足以辨吉凶，合欢<br>定和而已，不求其馀；为之宫室台榭，使足以避燥湿，养德辨轻重而已，不求其<br>外。《诗》曰：“雕琢其章，金玉其相，亹亹我王，纲纪四方。”此之谓也。<br>若夫重色而衣之，重味而食之，重财物而制之，合天下而君之，非特以为淫<br>泰也，固以为王天下，治万变，材万物，养万民，兼制天下者，为莫若仁人之善<br>也夫！故其知虑足以治之，其仁厚足以安之，其德音足以化之，得之则治，失之<br>则乱。百姓诚赖其知也，故相率而为之劳苦以务佚之，以养其知也；诚美其厚也，<br>故为之出死断亡以覆救之，以养其厚也；诚美其德也，故为之雕琢、刻镂、黼黻、<br>文章以藩饰之，以养其德也。故仁人在上，百姓贵之如帝，亲之如父母，为之出<br>死断亡而愉者，无它故焉，其所是焉诚美，其所得焉诚大，其所利焉诚多。《诗》<br>曰：“我任我辇，我车我牛，我行既集，盖云归哉！”此之谓也。故曰：君子以<br>德，小人以力。力者，德之役也。百姓之力，待之而后功；百姓之群，待之而后<br>和；百姓之财，待之而后聚；百姓之埶，待之而后安；百姓之寿，待之而后长。<br>父子不得不亲，兄弟不得不顺，男女不得不欢。少者以长，老者以养。故曰：<br>“天地生之，圣人成之。”此之谓也。今之世而不然：厚刀布之敛以夺之财，重<br>田野之赋以夺之食；苛关市之征以难其事。不然而已矣，有掎挈伺诈，权谋倾覆，<br>以相颠倒，以靡敝之，百姓晓然皆知其污漫暴乱而将大危亡也。是以臣或弑其君，<br>下或杀其上，粥其城，倍其节，而不死其事者，无它故焉，人主自取之。《诗》<br>曰：“无言不雠，无德不报。”此之谓也。<br>兼足天下之道在明分。掩地表亩，剌屮殖谷，多粪肥田，是农夫众庶之事也。<br>守时力民，进事长功，和齐百姓，使人不偷，是将率之事也，高者不旱，下者不<br>水，寒暑和节而五谷以时孰，是天之事也。若夫兼而覆之，兼而爱之，兼而制之，<br>岁虽凶败水旱，使百姓无冻馁之患，则是圣君贤相之事也。墨子之言，昭昭然为<br>天下忧不足。夫不足，非天下之公患也，特墨子之私忧过计也。今是土之生五谷<br>也，人善治之则亩数盆，一岁而再获之，然后瓜桃枣李一本数以盆鼓，然后荤菜<br>百疏以泽量，然后六畜禽兽一而剸车；鼋鼍、鱼鳖、鳝以时别，一而成群，<br>然后飞鸟凫雁若烟海，然后昆虫万物生其间，可以相食养者不可胜数也。夫天地<br>之生万物也，固有馀足以食人矣；麻葛、茧丝、鸟兽之羽毛齿革也，固有馀足以<br>衣人矣。夫有馀不足，非天下之公患也，特墨子私忧过计也。<br>天下之公患，乱伤之也。胡不尝试相与求乱之者谁也？我以墨子之“非乐”<br>也则使天下乱，墨子之“节用”也则使天下贫，非将堕之也，说不免焉。墨子大<br>有天下，小有一国，将蹙然衣粗食恶，忧戚而非乐，若是则瘠，瘠则不足欲，不<br>足欲则赏不行。墨子大有天下，小有一国，将少人徒，省官职，上功劳苦，与百<br>姓均事业，齐功劳，若是则不威，不威则罚不行。赏不行，则贤者不可得而进也；<br>罚不行，则不肖者不可得而退也。贤者不可得而进也，不肖者不可得而退也，则<br>能不能不可得而官也。若是则万物失宜，事变失应，上失天时，下失地利，中失<br>人和，天下敖然，若烧若焦，墨子虽为之衣褐带索，嚽菽饮水，恶能足之乎？<br>既以伐其本，竭其原，而焦天下矣。<br>故先王圣人为之不然。知夫为人主上者不美不饰之不足以一民也，不富不厚<br>之不足以管下也，不威不强之不足以禁暴胜悍也。故必将撞大钟、击鸣鼓、吹笙<br>竽、弹琴瑟，以塞其耳，必将錭琢、刻镂、黼黻、文章以塞其目，必将刍豢稻<br>粱、五味芬芳以塞其口。然后众人徒、备官职、渐庆赏、严刑罚以戒其心。使天<br>下生民之属皆知己之所愿欲之举在是于也，故其赏行；皆知己之所畏恐之举在是<br>于也，故其罚威。赏行罚威，则贤者可得而进也，不肖者可得而退也，能不能可<br>得而官也。若是，则万物得宜，事变得应，上得天时，下得地利，中得人和，则<br>财货浑浑如泉源，汸々如河海，暴暴如丘山，不时焚烧，无所臧之，夫天下何<br>患乎不足也？故儒术诚行，则天下大而富，使而功，撞钟击鼓而和。《诗》曰：<br>“钟鼓喤々，管磬玱玱，降福穰穰，降福简简，威仪反反。既醉既饱，福禄来<br>反。”此之谓也。故墨术诚行则天下尚俭而弥贫，非斗而日争，劳苦顿萃而愈无<br>功，愀然忧戚非乐而日不和。《诗》曰：“天方荐瘥，丧乱弘多。民言无嘉，憯<br>莫惩嗟。”此之谓也。<br>垂事养民，拊循之，唲呕之，冬日则为之饘粥，夏日则与之瓜麮，<br>以偷取少顷之誉焉，是偷道也，可以少顷得奸民之誉，然而非长久之道也。事必<br>不就，功必不立，是奸治者也。傮然要时务民，进事长功，轻非誉而恬失民，<br>事进矣而百姓疾之，是又不可偷偏者也。徙坏堕落，必反无功。故垂事养誉不可；<br>以遂功而忘民亦不可，皆奸道也。故古人为之不然，使民夏不宛暍，冬不冻寒，<br>急不伤力，缓不后时，事成功立，上下俱富，而百姓皆爱其上，人归之如流水，<br>亲之欢如父母，为之出死断亡而愉者，无它故焉，忠信调和均辨之至也。故君国<br>长民者欲趋时遂功，则和调累解，速乎急疾；忠信均辨，说乎赏庆矣；必先修正<br>其在我者，然后徐责其在人者，威乎刑罚。三德者诚乎上，则下应之如景向，虽<br>欲无明达，得乎哉！《书》曰：“乃大明服，惟民其力懋和，而有疾。”此之谓<br>也。故不教而诛，则刑繁而邪不胜；教而不诛，则奸民不惩；诛而不赏，则勤厉<br>之民不劝；诛赏而不类，则下疑俗险而百姓不一。故先王明礼义以壹之，致忠信<br>以爱之，尚贤使能以次之，爵服庆赏以申重之，时其事、轻其任以调齐之，潢然<br>兼覆之，养长之，如保赤子。若是，故奸邪不作，盗贼不起，而化善者劝勉矣。<br>是何邪？则其道易，其塞固，其政令一，其防表明。故曰：上一则下一矣，上二<br>则下二矣。辟之若屮木，枝叶必类本。此之谓也。<br>不利而利之，不如利而后利之之利也；不爱而用之，不如爱而后用之之功也。<br>利而后利之，不如利而不利者之利也；爱而后用之，不如爱而不用者之功也。利<br>而不利也，爱而不用也者，取天下矣。利而后利之，爱而后用之者，保社稷也。<br>不利而利之，不爱而用之者，危国家也。<br>观国之治乱臧否，至於疆易而端已见矣。其候徼支缭，其竟关之政尽察，是<br>乱国已。入其境，其田畴秽，都邑露，是贪主已。观其朝廷则其贵者不贤，观其<br>官职则其治者不能，观其便嬖则其信者不悫，是暗主已。凡主相臣下百吏之俗，<br>其於货财取与计数也，顺孰尽察，其礼义节奏也，芒轫僈楛，是辱国已。其<br>耕者乐田，其战士安难，其百吏好法，其朝廷隆礼，其卿相调议是治国已。观其<br>朝廷则其贵者贤，观其官职则其治者能，观其便嬖则其信者悫，是明主已。凡主<br>相臣下百吏之属，其於货财取与计数也，宽饶简易，其於礼义节奏也，陵谨尽察，<br>是荣国已。贤齐则其亲者先贵，能齐则其故者先官，其臣下百吏，汙者皆化而修，<br>悍者皆化而愿，躁者皆化而悫，是明主之功已。<br>观国之强弱贫富有徵验：上不隆礼则兵弱，上不爱民则兵弱，已诺不信则兵<br>弱，庆赏不渐则兵弱，将率不能则兵弱。上好功则国贫，上好利则国贫，士大夫<br>众则国贫，工商众则国贫，无制数度量则国贫。下贫则上贫，下富则上富。故田<br>野县鄙者，财之本也；垣窌仓廪者，财之末也。百姓时和、事业得叙者，货之源<br>也；等赋府库者，货之流也。故明主必谨养其和，节其流，开其源，而时斟酌焉，<br>潢然使天下必有馀而上不忧不足。如是则上下俱富，交无所藏之，是知国计之极<br>也。故禹十年水，汤七年旱，而天下无菜色者，十年之后，年谷复熟而陈积有馀。<br>是无它故焉，知本末源流之谓也。故田野荒而仓廪实，百姓虚而府库满，夫是之<br>谓国蹶。伐其本，竭其源，而并之其末，然而主相不知恶也，则其倾覆灭亡可立<br>而待也。以国持之而不足以容其身，夫是之谓至贫，是愚主之极也。将以求富而<br>丧其国，将以求利而危其身，古有万国，今有十数焉。是无它故焉，其所以失之<br>一也。君人者亦可以觉矣。百里之国足以独立矣。<br>凡攻人者，非以为名，则案以为利也，不然，则忿之也。仁人之用国，将修<br>志意，正身行，伉隆高，致忠信，期文理。布衣紃屦之士诚是，则虽在穷阎漏<br>屋，而王公不能与之争名；以国载之，则天下莫之能隐匿也。若是，则为名者不<br>攻也。将辟田野，实仓廪，便备用，上下一心，三军同力，与之远举极战则不可。<br>境内之聚也，保固视可，午其军，取其将，若拨麷。彼得之不足以药伤补败。<br>彼爱其爪牙，畏其仇敌，若是则为利者不攻也。将修小大强弱之义以持慎之，礼<br>节将甚文，珪璧将甚硕，货赂将甚厚，所以说之者，必将雅文辩慧之君子也。彼<br>苟有人意焉，夫谁能忿之？若是，则忿之者不攻也。为名者否，为利者否，为忿<br>者否，则国安於盘石，寿於旗翼。人皆乱，我独治；人皆危，我独安；人皆失丧<br>之，我按起而治之。故仁人之用国，非特将持其有而已也，又将兼人。诗曰：<br>“淑人君子，其仪不忒。其仪不忒，正是四国。”此之谓也。<br>持国之难易：事强暴之国难，使强暴之国事我易。事之以货宝，则货宝单而<br>交不结；约信盟誓，则约定而畔无日；割国之锱铢以赂之，则割定而欲无厌。事<br>之弥烦，其侵人愈甚，必至於资单国举然后已。虽左尧而右舜，未有能以此道得<br>免焉者也。譬之是犹使处女婴宝珠，佩宝玉，负戴黄金而遇中山之盗也，虽为之<br>逢蒙视，诎要桡腘，君卢屋妾，由将不足以免也。故非有一人之道也，直将巧繁<br>拜请而畏事之，则不足以持国安身。故明君不道也。必将修礼以齐朝，正法以齐<br>官，平政以齐民；然后节奏齐於朝，百事齐於官，众庶齐於下。如是，则近者竞<br>亲，远方致愿，上下一心，三军同力，名声足以暴炙之，威强足以捶笞之，拱揖<br>指挥，而强暴之国莫不趋使，譬之是犹乌获与焦侥搏也。故曰：事强暴之国难，<br>使强暴之国事我易。此之谓也。<br><hr>
