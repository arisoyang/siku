<h4>《子部·荀子·君子第二十四》<b class="x">作者：荀卿</b></h4>
<br>天子无妻，告人无匹也。四海之内无客礼，告无适也。足能行，待相者然后<br>进；口能言，待官人然后诏。不视而见，不听而聪，不言而信，不虑而知，不动<br>而功，告至备也。天子也者，执至重，形至佚，心至愈，志无所诎，形无所劳，<br>尊无上矣。《诗》曰：“普天之下，莫非王土；率土之滨，莫非王臣。”此之谓<br>也。圣王在上，分义行乎下，则士大夫无流淫之行，百吏官人无怠慢之事，众庶<br>百姓无奸怪之俗，无盗贼之罪，莫敢犯大上之禁。天下晓然皆知夫盗窃之不可以<br>为富也，皆知夫贼害之不可以为寿也，皆知夫犯上之禁不可以为安也。由其道，<br>则人得其所好焉；不由其道，则必遇其所恶焉：是故刑罚綦省而威行如流。世晓<br>然皆知夫为奸则虽隐窜逃亡之由不足以免也，故莫不服罪而请。《书》曰：“凡<br>人自得罪。”此之谓也。故刑当罪则威，不当罪侮；爵当贤则贵，不当贤则贱。<br>古者刑不过罪，爵不逾德，故杀其父而臣其子，杀其兄而臣其弟。刑罚不怒罪，<br>爵赏不逾德，分然各以其诚通。是以为善者劝，为不善者沮，刑罚綦省而威行如<br>流，政令致明而化易如神。《传》曰：“一人有庆，兆民赖之。”此之谓也。乱<br>世则不然：刑罚怒罪，爵赏逾德，以族论罪，以世举贤。故一人有罪而三族皆夷，<br>德虽如舜，不免刑均，是以族论罪也。先祖当贤，后子孙必显，行虽如桀、纣，<br>列从必尊，此以世举贤也。以族论罪，以世举贤，虽欲无乱，得乎哉！《诗》曰：<br>“百川沸腾，山冢崒崩；高岸为谷，深谷为陵。哀今之人，胡憯莫惩！”此之谓<br>也。<br>论法圣王，则知所贵矣；以义制事，则知所利矣。论知所贵，则知所养矣；<br>事知所利，则动知所出矣。二者，是非之本，得失之原也。故成王之於周公也，<br>无所往而不听，知所贵也。桓公之於管仲也，国事无所往而不用，知所利也。吴<br>有伍子胥而不能用，国至於亡，倍道失贤也。故尊圣者王，贵贤者霸，敬贤者存，<br>慢贤者亡，古今一也。故尚贤使能，等贵贱，分亲疏，序长幼，此先王之道也。<br>故尚贤、使能，则主尊下安；贵贱有等，则令行而不流；亲疏有分，则施行而不<br>悖，长幼有序，则事业捷成而有所休。故仁者，仁此者也；义者，分此者也；节<br>者，死生此者也；忠者，惇慎此者也。兼此而能之，备矣。备而不矜，一自善也，<br>谓之圣。不矜矣，夫故天下不与争能而致善用其功。有而不有也，夫故为天下贵<br>矣。《诗》曰：“淑人君子，其仪不忒；其仪不忒，正是四国。”此之谓也。<br><hr>
