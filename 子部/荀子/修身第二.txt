<h4>《子部·荀子·修身第二》<b class="x">作者：荀卿</b></h4>
<br>见善，修然必以自存也；见不善，愀然必以自省也。善在身，介然必以自好<br>也；不善在身，灾然必以自恶也。故非我而当者，吾师也；是我而当者，吾友也；<br>谄谀我者，吾贼也。故君子隆师而亲友，以致恶其贼。好善无厌，受谏而能诫，<br>虽欲无进，得乎哉！小人反是，致乱而恶人之非己也，致不肖而欲人之贤己也，<br>心如虎狼、行如禽兽而又恶人之贼己也。谄谀者亲，谏争者疏，修正为笑，至忠<br>为贼，虽欲无灭亡，得乎哉！《诗》曰：“噏々呰呰，亦孔之哀。谋之其臧，<br>则具是违；谋之不臧，则具是依。”此之谓也。<br>扁善之度，以治气养生则后彭祖；以修身自名则配尧、禹。宜於时通，利以<br>处穷，礼信是也。凡用血气、志意、知虑，由礼则治通，不由礼则勃乱提僈；<br>食饮、衣服、居处、动静，由礼则和节，不由礼则触陷生疾；容貌、态度、进退、<br>趋行，由礼则雅，不由礼则夷固僻违、庸众而野。故人无礼则不生，事无礼则不<br>成，国家无礼则不宁。诗曰：“礼仪卒度，笑语卒获。”此之谓也。<br>以善先人者谓之教，以善和人者谓之顺；以不善先人者谓之谄，以不善和人<br>者谓之谀。是是、非非谓之知，非是、是非谓之愚。伤良曰谗，害良曰贼。是谓<br>是，非谓非曰直。窃货曰盗，匿行曰诈，易言曰诞，趣舍无定谓之无常，保利弃<br>义谓之至贼。多闻曰博，少闻曰浅；多见曰闲，少见曰陋。难进曰偍，易忘曰<br>漏。少而理曰治，多而乱曰秏。<br>治气养心之术：血气刚强，则柔之以调和；知虑渐深，则一之以易良；勇胆<br>猛戾，则辅之以道顺；齐给便利，则节之以动止；狭隘褊小，则廓之以广大；卑<br>湿、重迟、贪利，则抗之以高志；庸众驽散，则劫之以师友；怠慢僄弃，则照<br>之以祸灾；愚款端悫，则合之以礼乐，通之以思索。凡治气养心之术，莫径由礼，<br>莫要得师，莫神一好。夫是之谓治气养心之术也。<br>志意修则骄富贵，道义重则轻王公，内省而外物轻矣。传曰：“君子役物，<br>小人役於物。”此之谓矣。身劳而心安，为之；利少而义多，为之。事乱君而通，<br>不如事穷君而顺焉。故良农不为水旱不耕，良贾不为折阅不市，士君子不为贫穷<br>怠乎道。<br>体恭敬而心忠信，术礼义而情爱人，横行天下，虽困四夷，人莫不贵。劳苦<br>之事则争先，饶乐之事则能让，端悫诚信，拘守而详，横行天下，虽困四夷，人<br>莫不任。体倨固而心执诈，术顺墨而精杂污，横行天下，虽达四方，人莫不贱。<br>劳苦之事则偷儒转脱，饶乐之事则佞兑而不曲，辟违而不悫，程役而不录，横行<br>天下，虽达四方，人莫不弃。<br>行而供冀，非渍淖也；行而俯项，非击戾也；偶视而先俯，非恐惧也。然夫<br>士欲独修其身，不以得罪於比俗之人也。<br>夫骥一日而千里，驽马十驾则亦及之矣。将以穷无穷，逐无极与？其折骨绝<br>筋，终身不可以相及也。将有所止之，则千里虽远，亦或迟或速、或先或后，胡<br>为乎其不可以相及也？不识步道者，将以穷无穷，逐无极与？意亦有所止之与？<br>夫坚白、同异、有厚无厚之察，非不察也，然而君子不辩，止之也；倚魁之行，<br>非不难也，然而君子不行，止之也。故学曰：“迟彼止而待我，我行而就之，则<br>亦或迟或速，或先或后，胡为乎其不可以同至也？”故蹞步而不休，跛鳖千里；<br>累土而不辍，丘山崇成；厌其源，开其渎，江河可竭；一进一退，一左一右，六<br>骥不致。彼人之才性之相县也，岂若跛鳖之与六骥足哉？然而跛鳖致之，六骥不<br>致，是无他故焉，或为之，或不为尔。<br>道虽迩，不行不至；事虽小，不为不成。其为人也多暇日者，其出入不远矣。<br>好法而行，士也；笃志而体，君子也；齐明而不竭，圣人也。人无法，则伥伥然；<br>有法而无志其义，则渠渠然；依乎法而又深其类，然后温温然。<br>礼者、所以正身也；师者，所以正礼也。无礼何以正身？无师，吾安知礼之<br>为是也？礼然而然，则是情安礼也；师云而云，则是知若师也。情安礼，知若师，<br>则是圣人也。故非礼，是无法也；非师，是无师也。不是师法而好自用，譬之是<br>犹以盲辨色，以聋辨声也，舍乱妄无为也。故学也者，礼法也。夫师，以身为正<br>仪而贵自安者也。诗云：“不识不知，顺帝之则。”此之谓也。<br>端悫顺弟，则可谓善少者矣；加好学逊敏焉，则有钧无上，可以为君子者矣。<br>偷儒惮事，无廉耻而嗜乎饮食，则可谓恶少者矣；加愓悍而不顺，险贼而不弟<br>焉，则可谓不详少者矣，虽陷刑戮可也。老老而壮者归焉，不穷穷而通者积焉，<br>行乎冥冥而施乎无报，而贤不肖一焉。人有此三行，虽有大过，天其不遂乎！<br>君子之求利也略，其远害也早，其避辱也惧，其行道理也勇。君子贫穷而志<br>广，富贵而体恭，安燕而血气不惰，劳倦而容貌不枯，怒不过夺，喜不过予。君<br>子贫穷而志广，隆仁也；富贵而体恭，杀埶也；安燕而血气不惰，柬理也；劳倦<br>而容貌不枯，好交也。怒不过夺，喜不过予，是法胜私也。书曰：“无有作好，<br>遵王之道；无有作恶，遵王之路。”此言君子之能以公义胜私欲也。<br><hr>
