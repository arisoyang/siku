<h4>《子部·荀子·非十二子第六》<b class="x">作者：荀卿</b></h4>
<br>假今之世，饰邪说，文奸言，以枭乱天下，矞宇嵬琐，使天下混然不知是非<br>治乱之所存者有人矣。纵情性，安恣睢，禽兽行，不足以合文通治；然而其持之<br>有故，其言之成理，足以欺惑愚众，是它嚣、魏牟也。忍情性，綦谿利跂，苟以<br>分异人为高，不足以合大众，明大分，然而其持之有故，其言之成理，足以欺惑<br>愚众，是陈仲、史也。不知壹天下、建国家之权称，上功用，大俭约而僈<br>差等，曾不足以容辨异、县君臣；然而其持之有故，其言之成理，足以欺惑愚众，<br>是墨翟、宋钘也。尚法而无法，下修而好作，上则取听於上，下则取从於俗，<br>终日言成文典，反紃察之，则倜然无所归宿，不可以经国定分；然而其持之有<br>故，其言之成理，足以欺惑愚众，是慎到、田骈也。不法先王，不是礼义，而好<br>治怪说，玩琦辞，甚察而不惠，辩而无用，多事而寡功，不可以为治纲纪；然而<br>其持之有故，其言之成理，足以欺惑愚众，是惠施、邓析也。略法先王而不知其<br>统，犹然而材剧志大，闻见杂博。案往旧造说，谓之五行，甚僻违而无类，幽隐<br>而无说，闭约而无解。案饰其辞而只敬之曰：此真先君子之言也。子思唱之，孟<br>轲和之。世俗之沟犹瞀儒，嚾々然不知其所非也，遂受而传之，以为仲尼、子<br>游为兹厚於后世，是则子思、孟轲之罪也。<br>若夫总方略，齐言行，壹统类，而群天下之英杰而告之以大古，教之以至<br>顺，奥窔之间，簟席之上，敛然圣王之文章具焉，佛然平世之俗起焉，六说者不<br>能入也，十二子者不能亲也。无置锥之地而王公不能与之争名，在一大夫之位，<br>则一君不能独畜，一国不能独容，成名况乎诸侯，莫不愿以为臣，是圣人之不得<br>埶者也，仲尼、子弓是也。一天下，财万物，长养人民，兼利天下，通达之属，<br>莫不从服，六说者立息，十二子者迁化，则圣人之得埶者，舜、禹是也。<br>今夫仁人也，将何务哉？上则法舜、禹之制，下则法仲尼、子弓之义，以务<br>息十二子之说。如是则天下之害除，仁人之事毕，圣王之迹著矣。<br>信信，信也；疑疑，亦信也。贵贤，仁也；贱不肖，亦仁也。言而当，知也；<br>默而当，亦知也。故知默犹知言也。故多言而类，圣人也；少言而法，君子也；<br>多言无法，而流湎然，虽辩，小人也。故劳力而不当民务，谓之奸事；劳知而不<br>律先王，谓之奸心；辩说譬谕，齐给便利而不顺礼义，谓之奸说。此三奸者，圣<br>王之所禁也。知而险，贼而神，为诈而巧，言无用而辩，辩不惠而察，治之大殃<br>也。行辟而坚，饰非而好，玩奸而泽，言辩而逆，古之大禁也。知而无法，勇而<br>无惮，察辩而操僻淫，大而用之，好奸而与众，利足而迷，负石而坠，是天下之<br>所弃也。<br>兼服天下之心：高上尊贵，不以骄人；聪明圣知，不以穷人；齐给速通，不<br>争先人；刚毅勇敢，不以伤人；不知则问，不能则学，虽能必让，然后为德。遇<br>君则修臣下之义，遇乡则修长幼之义，遇长则修子弟之义，遇友则修礼节辞让之<br>义，遇贱而少者，则修告导宽容之义。无不爱也，无不敬也，无与人争也，恢然<br>如天地之苞万物，如是则贤者贵之，不肖者亲之。如是而不服者，则可谓訞<br>怪狡猾之人矣，虽则子弟之中，刑及之而宜。《诗》云：“匪上帝不时，殷不用<br>旧。虽无老成人，尚有典刑。曾是莫听，大命以倾。”此之谓也。<br>古之所谓仕士者，厚敦者也，合群者也，乐富贵者也，乐分施者也，远罪过<br>者也，务事理者也，羞独富者也。今之所谓仕士者，汙漫者也，贼乱者也，恣雎<br>者也，贪利者也，触抵者也，无礼义而唯权埶之嗜者也。古之所谓处士者，德盛<br>者也，能静者也，修正者也，知命者也，著是者也。今之所谓处士者，无能而云<br>能者也，无知而云知者也，利心无足而佯无欲者也，行伪险秽而强高言谨悫者也，<br>以不俗为俗，离纵而跂訾者也。<br>士君子之所能不能为：君子能为可贵，不能使人必贵己；能为可信，不能使<br>人必信己；能为可用，不能使人必用己。故君子耻不修，不耻见汙；耻不信，不<br>耻不见信；耻不能，不耻不见用。是以不诱於誉，不恐於诽，率道而行，端然正<br>己，不为物倾侧，夫是之谓诚君子。《诗》云：“温温恭人，维德之基。”此之<br>谓也。<br>士君子之容：其冠进，其衣逢，其容良；俨然，壮然，祺然，蕼然，恢<br>恢然，广广然，昭昭然，荡荡然，是父兄之容也。其冠进，其衣逢，其容悫；<br>俭然，恀然，辅然，端然，訾然，洞然，缀缀然，瞀瞀然，是子弟之容也。<br>吾语汝学者之嵬容：其冠絻，其缨禁缓，其容简连；填填然，狄狄然，莫莫然，<br>瞡々然，瞿瞿然，尽尽然，盱盱然，酒食声色之中，则瞒瞒然，瞑瞑然；礼节<br>之中则疾疾然，訾訾然；劳苦事业之中，则儢々然，离离然，偷儒而罔，无廉<br>耻而忍<imgheight=32width=32border=0src=/bzk/A174.bmp>訽；是学者之嵬也。弟佗其冠，衶衤覃其辞，禹行而舜趋，是<br>子张氏之贱儒也。正其衣冠，齐其颜色，嗛然而终日不言，是子夏氏之贱儒也。<br>偷儒惮事，无廉耻而耆饮食，必曰君子固不用力，是子游氏之贱儒也。彼君子则<br>不然。佚而不惰，劳而不僈，宗原应变，曲得其宜，如是，然后圣人也。<br><hr>
