<h4>《子部·荀子·荣辱第四》<b class="x">作者：荀卿</b></h4>
<br>憍泄者，人之殃也；恭俭者，偋五兵也。虽有戈矛之刺，不如恭俭之利<br>也。故与人善言，煖於布帛；伤人之言，深於矛戟。故薄薄之地，不得履之。<br>非地不安也。危足无所履者，凡在言也。巨涂则让，小涂则殆，虽欲不谨，若云<br>不使。<br>快快而亡者，怒也；察察而残者，忮也；博而穷者，訾也；清之而俞浊者，<br>口也；豢之而俞瘠者，交也；辩而不说者，争也；直立而不见知者，胜也；廉而<br>不见贵者，刿也；勇而不见惮者，贪也；信而不见敬者，好剸行也：此小人之所<br>务而君子之所不为也。<br>斗者，忘其身者也，忘其亲者也，忘其君者也。行其少顷之怒而丧终身之躯，<br>然且为之，是忘其身也；室家立残，亲戚不免乎刑戮，然且为之，是忘其亲也；<br>君上之所恶也，刑法之所大禁也，然且为之，是忘其君也。忧忘其身，内忘其亲，<br>上忘其君，是刑法之所不舍也，圣王之所不畜也。乳彘触虎，乳狗不远游，不忘<br>其亲也。人也，忧忘其身，内忘其亲，上忘其君，则是人也而曾狗彘之不若也。<br>凡斗者，必自以为是而以人为非也。己诚是也，人诚非也，则是己君子而人<br>小人也，以君子与小人相贼害也。忧以忘其身，内以忘其亲，上以忘其君，岂不<br>过甚矣哉！是人也，所谓“以狐父之戈钃牛矢”也。将以为智邪？则愚莫大焉。<br>将以为利邪？则害莫大焉。将以为荣邪？则辱莫大焉。将以为安邪？则危莫大焉。<br>人之有斗，何哉？我欲属之狂惑疾病邪，则不可，圣王又诛之。我欲属之鸟鼠禽<br>兽邪，则不可，其形体又人，而好恶多同。人之有斗，何哉？我甚丑之！<br>有狗彘之勇者，有贾盗之勇者，有小人之勇者，有士君子之勇者：争饮食，<br>无廉耻，不知是非，不辟死伤，不畏众强，恈々然唯利饮食之见，是狗彘之勇<br>也。为事利，争货财，无辞让，果敢而振，猛贪而戾，恈々然唯利之见，是贾<br>盗之勇也。轻死而暴，是小人之勇也。义之所在，不倾於权，不顾其利，举国而<br>与之不为改视，重死持义而不桡，是士君子之勇也。<br>鯈<鱼本>者，浮阳之鱼也，胠於沙而思水，则无逮矣。挂於患而欲谨，则无<br>益矣。自知者不怨人，知命者不怨天，怨人者穷，怨天者无志。失之己，反之人，<br>岂不迂乎哉！<br>荣辱之大分，安危利害之常体：先义而后利者荣，先利而后义者辱；荣者常<br>通，辱者常穷；通者常制人，穷者常制於人：是荣辱之大分也。材悫者常安利，<br>荡悍者常危害；安利者常乐易，危害者常忧险；乐易者常寿长，忧险者常夭折：<br>是安危利害之常体也。<br>夫天生蒸民，有所以取之。志意致修，德行致厚，智虑致明，是天子之所以<br>取天下也。政令法，举措时，听断公，上则能顺天子之命，下则能保百姓，是诸<br>侯之所以取国家也。志行修，临官治，上则能顺上，下则能保其职，是士大夫之<br>所以取田邑也。循法则、度量、刑辟、图籍，不知其义，谨守其数，慎不敢损益<br>也，父子相传，以持王公，是故三代虽亡，治法犹存，是官人百吏之所以取禄秩<br>也。孝弟原悫，軥录疾力，以敦比其事业，而不敢怠傲，是庶人之所以取煖<br>衣饱食，长生久视，以免於刑戮也。饰邪说，文奸言，为倚事，陶诞、突盗，<br>愓、悍、憍、暴，以偷生反侧於乱世之间，是奸人之所以取危辱死刑也。其虑<br>之不深，其择之不谨，其定取舍楛僈，是其所以危也。<br>材性知能，君子小人一也。好荣恶辱，好利恶害，是君子小人之所同也，若<br>其所以求之之道则异矣。小人也者，疾为诞而欲人之信己也，疾为诈而欲人之亲<br>己也，禽兽之行而欲人之善己也。虑之难知也，行之难安也，持之难立也，成则<br>必不得其所好，必遇其所恶焉。故君子者，信矣，而亦欲人之信己也；忠矣，而<br>亦欲人之亲己也；修正治辨矣，而亦欲人之善己也。虑之易知也，行之易安也，<br>持之易立也，成则必得其所好，必不遇其所恶焉。是故穷则不隐，通则大明，身<br>死而名弥白，小人莫不延颈举踵而愿曰：“知虑材性，固有以贤人矣。”夫不知<br>其与己无以异也。则君子注错之当，而小人注错之过也。故孰察小人之知能，足<br>以知其有馀，可以为君子之所为也。譬之越人安越，楚人安楚，君子安雅。是非<br>知能材性然也，是注错习俗之节异也。仁义德行，常安之术也，然而未必不危也；<br>汙僈、突盗，常危之术也，然而未必不安也。故君子道其常而小人道其怪。<br>凡人有所一同：饥而欲食，寒而欲煖，劳而欲息，好利而恶害，是人之所<br>生而有也，是无待而然者也，是禹、桀之所同也。目辨白黑美恶，耳辨音声清浊，<br>口辨酸咸甘苦，鼻辨芬芳腥臊，骨体肤理辨寒暑疾养，是又人之所常生而有也，<br>是无待而然者也，是禹、桀之所同也。可以为尧、禹，可以为桀、跖，可以为工<br>匠，可以为农贾，在执注错习俗之所积耳。为尧、禹则常安荣，为桀、跖则常危<br>辱；为尧、禹则常愉佚，为工匠农贾则常烦劳。然而人力为此而寡为彼，何也？<br>曰：陋也。尧、禹者，非生而具者也，夫起於变故，成乎修修之为，待尽而后备<br>者也。人之生固小人，无师无法则唯利之见耳。人之生固小人，又以遇乱世，得<br>乱俗，是以小重小也，以乱得乱也。君子非得埶以临之，则无由得开内焉。今是<br>人之口腹，安知礼义？安知辞让？安知廉耻隅积？亦呥々而噍，乡乡而饱已矣。<br>人无师无法，则其心正其口腹也。今使人生而未尝睹刍豢稻粱也，惟菽藿糟糠之<br>为睹，则以至足为在此也，俄而粲然有秉刍豢稻粱而至者，则瞲然视之曰：<br>“此何怪也？”彼臭之而无嗛於鼻，尝之而甘於口，食之而安於体，则莫不弃<br>此而取彼矣。今以夫先王之道，仁义之统，以相群居，以相持养，以相藩饰，以<br>相安固邪？以夫桀、跖之道，是其为相县也，几直夫刍豢稻粱之县糟糠尔哉！然<br>而人力为此而寡为彼，何也？曰：陋也。陋也者，天下之公患也，人之大殃大害<br>也。故曰：仁者好告示人。告之示之，靡之儇之，钅公之重之，则夫塞者俄且通<br>也，陋者俄且僩也，愚者俄且知也。是若不行，则汤、武在上曷益？桀、纣在<br>上曷损？汤武存则天下从而治，桀、纣存则天下从而乱。如是者，岂非人之情固<br>可与如此，可与如彼也哉！<br>人之情，食欲有刍豢，衣欲有文绣，行欲有舆马，又欲夫馀财蓄积之富也；<br>然而穷年累世不知不足，是人之情也。今人之生也，方知蓄鸡狗猪彘，又蓄牛羊，<br>然而食不敢有酒肉；馀刀布，有囷窌，然而衣不敢有丝帛；约者有筐箧之藏，然<br>而行不敢有舆马。是何也？非不欲也，几不长虑顾后而恐无以继之故也。於是又<br>节用御欲，收敛蓄藏以继之也，是於己长虑顾后，几不甚善矣哉！今夫偷生浅知<br>之属，曾此而不知也，粮食大侈，不顾其后，俄则屈安穷矣，是其所以不免於冻<br>饿，操瓢囊为沟壑中瘠者也。况夫先王之道，仁义之统，《诗》、《书》、《礼》、<br>《乐》之分乎。彼固天下之大虑也，将为天下生民之属长虑顾后而保万世也。其<br>流长矣，其温厚矣，其功盛姚远矣，非孰修为之君子莫之能知也。故曰：短绠不<br>可以汲深井之泉，知不几者不可与及圣人之言。夫《诗》、《书》、《礼》、<br>《乐》之分，固非庸人之所知也。故曰：一之而可再也，有之而可久也，广之而<br>可通也，虑之而可安也，反钅公察之而俞可好也。以治情则利，以为名则荣，以<br>群则和，以独则足，乐意者其是邪？<br>夫贵为天子，富有天下，是人情之所同欲也。然则从人之欲则埶不能容，物<br>不能赡也。故先王案为之制礼义以分之，使有贵贱之等，长幼之差，知愚、能不<br>能之分，皆使人载其事而各得其宜。然后使谷禄多少厚薄之称，是夫群居和一之<br>道也。故仁人在上，则农以力尽田，贾以察尽财，百工以巧尽械器，士大夫以上<br>至於公侯，莫不以仁厚知能尽官职。夫是之谓至平。故或禄天下而不自以为多，<br>或监门、御旅、抱关、击柝而不自以为寡。故曰：“斩而齐，枉而顺，不同而一。”<br>夫是之谓人伦。《诗》曰：“受小共大共，为下国骏蒙。”此之谓也。<br><hr>
