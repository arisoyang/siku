<h4>《子部·荀子·正论第十八》<b class="x">作者：荀卿</b></h4>
<br>世俗之为说者曰：“主道利周。”是不然。主者，民之唱也；上者，下之仪<br>也。彼将听唱而应，视仪而动。唱默则民无应也，仪隐则下无动也。不应不动，<br>则上下无以相有也。若是，则与无上同也，不祥莫大焉。故上者、下之本也，上<br>宣明则下治辨矣，上端诚则下愿悫矣，上公正则下易直矣。治辨则易一，愿悫则<br>易使，易直则易知。易一则强，易使则功，易知则明，是治之所由生也。上周密<br>则下疑玄矣，上幽险则下渐诈矣，上偏曲则下比周矣。疑玄则难一，渐诈则难使，<br>比周则难知。难一则不强，难使则不功，难知则不明，是乱之所由作也。故主道<br>利明不利幽，利宣不利周。故主道明则下安，主道幽则下危。故下安则贵上，下<br>危则贱上。故上易知则下亲上矣，上难知则下畏上矣。下亲上则上安，下畏上则<br>上危。故主道莫恶乎难知，莫危乎使下畏己。传曰：“恶之者众则危。”《书》<br>曰：“克明明德。”《诗》曰：“明明在下。”故先王明之，岂特玄之耳哉！<br>世俗之为说者曰：“桀、纣有天下，汤、武篡而夺之。”是不然。以桀、纣<br>为常有天下之籍则然，亲有天下之籍则不然，天下谓在桀、纣则不然。古者天子<br>千官，诸侯百官。以是千官也，令行於诸夏之国，谓之王；以是百官也，令行於<br>境内，国虽不安，不至於废易遂亡，谓之君。圣王之子也，有天下之后也，埶籍<br>之所在也，天下之宗室也；然而不材不中，内则百姓疾之，外则诸侯叛之，近者<br>境内不一，遥者诸侯不听，令不行於境内，甚者诸侯侵削之，攻伐之，若是，则<br>虽未亡，吾谓之无天下矣。圣王没，有埶籍者罢不足以县天下，天下无君，诸侯<br>有能德明威积，海内之民莫不愿得以为君师；然而暴国独侈，安能诛之，必不伤<br>害无罪之民，诛暴国之君若诛独夫，若是，则可谓能用天下矣。能用天下之谓王。<br>汤、武非取天下也，修其道，行其义，兴天下之同利，除天下之同害，而天下归<br>之也。桀、纣非去天下也，反禹、汤之德，乱礼义之分，禽兽之行，积其凶，全<br>其恶，而天下去之也。天下归之之谓王，天下去之之谓亡。故桀、纣无天下而汤、<br>武不弑君，由此效之也。汤、武者，民之父母也；桀、纣者，民之怨贼也。今世<br>俗之为说者，以桀、纣为君而以汤、武为弑，然则是诛民之父母而师民之怨贼也，<br>不祥莫大焉。以天下之合为君，则天下未尝合於桀、纣也。然则以汤、武为弑，<br>则天下未尝有说也，直堕之耳。故天子唯其人。天下者，至重也，非至强莫之能<br>任；至大也，非至辨莫之能分；至众也，非至明莫之能和。此三至者，非圣人莫<br>之能尽。故非圣人莫之能王。圣人备道全美者也，是县天下之权称也。桀、纣者，<br>其知虑至险也，其志意至暗也，其行之为至乱也；亲者疏之，贤者贱之，生民怨<br>之，禹、汤之后也，而不得一人之与；刳比干，囚箕子，身死国亡，为天下之大<br>戮，后世之言恶者必稽焉；是不容妻子之数也。故至贤畴四海，汤、武是也；至<br>罢不容妻子，桀、纣是也。今世俗之为说者，以桀、纣为有天下而臣汤、武，岂<br>不过甚矣哉！譬之是犹伛巫、跛匡大自以为有知也。故可以有夺人国，不可以有<br>夺人天下；可以有窃国，不可以有窃天下也。可以夺之者可以有国，而不可以有<br>天下，窃可以得国，而不可以得天下。是何也？曰：国，小具也，可以小人有也，<br>可以小道得也，可以小力持也；天下者，大具也，不可以小人有也，不可以小道<br>得也，不可以小力持也。国者，小人可以有之，然而未必不亡也，天下者，至大<br>也，非圣人莫之能有也。<br>世俗之为说者曰：“治古无肉刑而有象刑：墨黥；慅婴；共，艾毕；菲，<br>对屦；杀，赭衣而不纯。治古如是。”是不然。以为治邪？则人固莫触罪，非独<br>不用肉刑，亦不用象刑矣。以为人或触罪矣，而直轻其刑，然则是杀人者不死，<br>伤人者不刑也。罪至重而刑至轻，庸人不知恶矣，乱莫大焉。凡刑人之本，禁暴<br>恶恶，且惩其未也。杀人者不死而伤人者不刑，是谓惠暴而宽贼也，非恶恶也。<br>故象刑殆非生於治古，并起於乱今也。治古不然。凡爵列、官职、赏庆、刑罚，<br>皆报也，以类相从者也。一物失称，乱之端也。夫德不称位，能不称官，赏不当<br>功，罚不当罪，不祥莫大焉。昔者武王伐有商，诛纣，断其首，县之赤旆。夫征<br>暴诛悍，治之盛也。杀人者死，伤人者刑，是百王之所同也，未有知其所由来者<br>也。刑称罪则治，不称罪则乱。故治则刑重，乱则刑轻，犯治之罪固重，犯乱之<br>罪固轻也。《书》曰：“刑罚世轻世重。”此之谓也。<br>世俗之为说者曰：“汤、武不能禁令。是何也？曰：楚越不受制。”是不然。<br>汤、武者，至天下之善禁令者也。汤居亳，武王居鄗，皆百里之地也，天下为<br>一，诸侯为臣，通达之属莫不振动从服以化顺之，曷为楚、越独不受制也？彼王<br>者之制也，视形埶而制械用，称远迩而等贡献，岂必齐哉！故鲁人以榶，卫人<br>用柯，齐人用一革，土地刑制不同者，械用备饰不可不异也。故诸夏之国同服同<br>仪，蛮、夷、戎、狄之国同服不同制。封内甸服，封外侯服，侯卫宾服，蛮夷要<br>服，戎狄荒服。甸服者祭，侯服者祀，宾服者享，要服者贡，荒服者终王。日祭、<br>月祀、时享、岁贡，夫是之谓视形埶而制械用，称远近而等贡献，是王者之至也。<br>彼楚、越者，且时享、岁贡，终王之属也，必齐之日祭、月祀之属然后曰受制邪？<br>是规磨之说也，沟中之瘠也，则未足与及王者之制也。语曰：“浅不足与测深，<br>愚不足与谋知，坎井之蛙不可与语东海之乐。”此之谓也。<br>世俗之为说者曰：“尧、舜擅让。”是不然。天子者，埶位至尊，无敌於天<br>下，夫有谁与让矣？道德纯备，智惠甚明，南面而听天下，生民之属莫不振动从<br>服以化顺之。天下无隐士，无遗善，同焉者是也，异焉者非也，夫有恶擅天下矣？<br>曰：“死而擅之。”是又不然。圣王在上，图德而定次，量能而授官，皆使民载<br>其事而各得其宜，不能以义制利，不能以伪饰性，则兼以为民。圣王已没，天下<br>无圣，则固莫足以擅天下矣。天下有圣而在后者，则天下不离，朝不易位，国不<br>更制，天下厌然与乡无以异也，以尧继尧，夫又何变之有矣？圣不在后子而在三<br>公，则天下如归，犹复而振之矣，天下厌然与乡无以异也，以尧继尧，夫又何变<br>之有矣？唯其徙朝改制为难。故天子生则天下一隆，致顺而治，论德而定次；死<br>则能任天下者必有之矣。夫礼义之分尽矣，擅让恶用矣哉？曰：“老衰而擅。”<br>是又不然。血气筋力则有衰，若夫智虑取舍则无衰。曰：“老者不堪其劳而休也。”<br>是又畏事者之议也。天子者，埶至重而形至佚，心至愉而志无所诎，而形不为劳，<br>尊无上矣。衣被则服五采，杂间色，重文绣，加饰之以珠玉；食饮则重大牢而备<br>珍怪，期臭味，曼而馈，代皋而食，雍而彻乎五祀，执荐者百人侍西房；居则设<br>张容，负依而坐，诸侯趋走乎堂下；出户而巫觋有事，出门而宗祝有事，乘大路、<br>趋越席以养安，侧载睾芷以养鼻，前有错衡以养目，和鸾之声，步中《武》、<br>《象》，趋中《韶》、《护》以养耳，三公奉軶持纳，诸侯持轮挟舆先马，大<br>侯编后，大夫次之，小侯、元士次之，庶士介而夹道，庶人隐窜，莫敢视望；居<br>如大神，动如天帝，持老养衰，犹有善於是者与不？老者，休也，休犹有安乐恬<br>愉如是者乎？故曰：诸侯有老，天子无老，有擅国，无擅天下，古今一也。夫曰<br>“尧、舜擅让”，是虚言也，是浅者之传，陋者之说也，不知逆顺之理，小大、<br>至不至之变者也，未可与及天下之大理者也。世俗之为说者曰：“尧、舜不能教<br>化。是何也？曰：朱、象不化。”是不然也。尧、舜，至天下之善教化者也。南<br>面而听天下，生民之属莫不振动从服以化顺之；然而朱、象独不化，是非尧、舜<br>之过，朱、象之罪也。尧、舜者，天下之英也；朱、象者，天下之嵬，一时之琐<br>也。今世俗之为说者不怪朱、象而非尧、舜，岂不过甚矣哉！夫是之谓嵬说。羿、<br>逢门者、天下之善射者也，不能以拨弓、曲矢中；王梁、造父者、天下之善驭者<br>也，不能以辟马，毁舆致远；尧、舜者，天下之善教化者也，不能使嵬琐化。何<br>世而无嵬，何时而无琐，自太皞、燧人莫不有也。故作者不祥，学者受其殃，非<br>者有庆。《诗》曰：“下民之孽，匪降自天。噂沓背憎，职竞由人。”此之谓<br>也。<br>世俗之为说者曰：“太古薄葬，棺厚三寸，衣衾三领，葬田不妨田，故不掘<br>也。乱今厚葬饰棺，故抇也。”是不及知治道，而不察於抇不抇者之所言<br>也。凡人之盗也，必以有为，不以备不足，足则以重有馀也。而圣王之生民也，<br>皆使当厚优犹不知足，而不得以有馀过度。故盗不窃，贼不刺，狗豕吐菽粟，而<br>农贾皆能以货财让，风俗之美，男女自不取於涂而百姓羞拾遗。故孔子曰：“天<br>下有道，盗其先变乎！”虽珠玉满体，文绣充棺，黄金充椁，加之以丹矸，重之<br>以曾青，犀象以为树，琅玕、龙兹、华觐以为实，人犹且莫之抇也。是何也？<br>则求利之诡缓，而犯分之羞大也。夫乱今然后反是：上以无法使，下以无度行，<br>知者不得虑，能者不得治，贤者不得使。若是，则上失天性，下失地利，中失人<br>和，故百事废，财物诎而祸乱起。王公则病不足於上，庶人则冻餧羸瘠於下。<br>於是焉桀、纣群居，而盗贼击夺以危上矣。安禽兽行，虎狼贪，故脯巨人而炙婴<br>儿矣。若是，则有何尤抇人之墓、抉人之口而求利矣哉？虽此裸而薶之，犹且<br>必抇也，安得葬薶哉？彼乃将食其肉而龁其骨也。夫曰“太古薄葬，故不抇<br>也，乱今厚葬，故抇也”，是特奸人之误於乱说，欺愚者而潮陷之以偷取利焉，<br>夫是之谓大奸。传曰：“危人而自安，害人而自利。”此之谓也。<br>子宋子曰：“明见侮之不辱，使人不斗。人皆以见侮为辱，故斗也；知见侮<br>之为不辱，则不斗矣。”应之曰：然则以人之情为不恶侮乎？曰：“恶而不辱也。”<br>曰：若是，则必不得所求焉。凡人之斗也，必以其恶之为说，非以其辱之为故也。<br>今俳优、侏儒、狎徒詈侮而不斗者，是岂钜知见侮之为不辱哉？然而不斗者，不<br>恶故也。今人或入其央渎，窃其猪彘，则援剑戟而逐之，不避死伤，是岂以丧猪<br>为辱也哉？然而不惮斗者，恶之故也。虽以见侮为辱也，不恶则不斗；虽知见侮<br>为不辱，恶之则必斗。然则斗与不斗邪，亡於辱之与不辱也，乃在於恶之与不恶<br>也。夫今子宋子不能解人之恶侮，而务说人以勿辱也，岂不过甚矣哉！金舌弊口，<br>犹将无益也。不知其无益则不知；知其无益也，直以欺人则不仁。不仁不知，辱<br>莫大焉。将以为有益於人，则与无益於人也，则得大辱而退耳。说莫病是矣。子<br>宋子曰：“见侮不辱。”应之曰：凡议，必先立隆正然后可也。无隆正，则是非不<br>分而辨讼不决。故所闻曰：“天下之大隆，是非之封界，分职名象之所起，王制<br>是也。”故凡言议期命，是非以圣王为师，而圣王之分，荣辱是也。是有两端矣：<br>有义荣者，有埶荣者；有义辱者，有埶辱者。志意修，德行厚，知虑明，是荣之<br>由中出者也，夫是之谓义荣。爵列尊，贡禄厚，形埶胜，上为天子诸侯，下为卿<br>相士大夫，是荣之从外至者也，夫是之谓埶荣。流淫汙僈，犯分、乱理，骄暴、<br>贪利，是辱之由中出者也，夫是之谓义辱。詈侮捽搏，捶笞、膑脚，斩、断、枯、<br>磔，藉、靡、舌纟举，是辱之由外至者也，夫是之谓埶辱。是荣辱之两端也。故<br>君子可以有埶辱，而不可以有义辱；小人可以有埶荣，而不可以有义荣。有埶辱<br>无害为尧，有埶荣无害为桀。义荣、埶荣，唯君子然后兼有之；义辱、埶辱，唯<br>小人然后兼有之。是荣辱之分也。圣王以为法，士大夫以为道，官人以为守，百<br>姓以为成俗，万世不能易也。今子宋子案不然，独诎容为己，虑一朝而改之，说<br>必不行矣。譬之是犹以砖涂塞江海也，以焦侥而戴太山也，蹎跌碎折不待顷矣。<br>二三子之善於子宋子者，殆不若止之，将恐得伤其体也。子宋子曰：“人之情，<br>欲寡，而皆以己之情为欲多，是过也。”故率其群徒，辨其谈说，明其譬称，将<br>使人知情之欲寡也。应之曰：然则亦以人之情为欲。目不欲綦色，耳不欲綦声，<br>口不欲綦味，鼻不欲綦臭，形不欲綦佚。此五綦者，亦以人之情为不欲乎？曰：<br>“人之情欲是已。”曰：若是，则说必不行矣。以人之情为欲，此五綦者而不欲<br>多，譬之是犹以人之情为欲富贵而不欲货也，好美而恶西施也。古之人为之不然。<br>以人之情为欲多而不欲寡，故赏以富厚而罚以杀损也。是百王之所同也。故上贤<br>禄天下，次贤禄一国，下贤禄田邑，愿悫之民完衣食。今子宋子以是之情为欲寡<br>而不欲多也，然则先王以人之所不欲者赏而以人之所欲者罚邪？乱莫大焉。今子<br>宋子严然而好说，聚人徒，立师学，成文曲，然而说不免於以至治为至乱也，岂<br>不过甚矣哉！<br><hr>
