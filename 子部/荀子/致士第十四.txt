<h4>《子部·荀子·致士第十四》<b class="x">作者：荀卿</b></h4>
<br>衡听、显幽、重明、退奸、进良之术：朋党比周之誉，君子不听；残贼加累<br>之谮，君子不用；隐忌雍蔽之人，君子不近；货财禽犊之请，君子不许。凡流言、<br>流说、流事、流谋、流誉、流诉，不官而衡至者，君子慎之闻听而明誉之，定其<br>当而当，然后士其刑赏而还与之，如是则奸言、奸说、奸事、奸谋、奸誉、奸诉<br>莫之试也，忠言、忠说、忠事、忠谋、忠誉、忠诉莫不明通，方起以尚尽矣。夫<br>是之谓衡听、显幽、重明、退奸、进良之术。<br>川渊深而鱼鳖归之，山林茂而禽兽归之，刑政平而百姓归之，礼义备而君子<br>归之。故礼及身而行修，义及国而政明，能以礼挟而贵名白，天下愿，令行禁止，<br>王者之事毕矣。《诗》曰：“惠此中国，以绥四方。”此之谓也。川渊者，鱼龙<br>之居也；山林者，鸟兽之居也；国家者，士民之居也。川渊枯则鱼龙去之，山林<br>险则鸟兽去之，国家失政则士民去之。无土则人不安居，无人则土不守，无道法<br>则人不至，无君子则道不举。故土之与人也，道之与法也者，国家之本作也。君<br>子也者，道法之摠要也，不可少顷旷也。得之则治，失之则乱；得之则安，失<br>之则危；得之则存，失之则亡。故有良法而乱者有之矣，有君子而乱者，自古及<br>今，未尝闻也。《传》曰：“治生乎君子，乱生乎小人。”此之谓也。<br>得众动天。美意延年。诚信如神，夸诞逐魂。<br>人主之患，不在乎不言用贤，而在乎不诚必用贤。夫言用贤者口也，却贤者<br>行也，日行相反而欲贤者之至，不肖者之退也，不亦难乎！夫耀蝉者务在明其火，<br>振其树而已，火不明，虽振其树，无益也。今人主有能明其德者，则天下归之，<br>若蝉之归明火也。<br>临事接民而以义，变应宽裕而多容，恭敬以先之，政之始也；然后中和察断<br>以辅之，政之隆也；然后进退诛赏之，政之终也。故一年与之始，三年与之终。<br>用其终为始，则政令不行而上下怨疾，乱所以自作也。《书》曰：“义刑义杀，<br>勿庸以即，女惟曰‘未有顺事’。”言先教也。<br>程者，物之准也；礼者，节之准也。程以立数，礼以定伦，德以叙位，能以<br>授官。凡节奏欲陵，而生民欲宽，节奏陵而文，生民宽而安。上文下安，功名之<br>极也，不可以加矣。<br>君者，国之隆也；父者，家之隆也。隆一而治，二而乱，自古及今，未有二<br>隆争重而能长久者。<br>师术有四，而博习不与焉：尊严而惮，可以为师；耆艾而信，可以为师；诵<br>说而不陵不犯，可以为师；知微而论，可以为师。故师术有四，而博习不与焉。<br>水深而回，树落则粪本，弟子通利则思师。《诗》曰：“无言不雠，无德不报。”<br>此之谓也。<br>赏不欲僣，刑不欲滥，赏僣则利及小人，刑滥则害及君子。若不幸而过，宁<br>僣勿滥；与其害善，不若利淫。<br><hr>
