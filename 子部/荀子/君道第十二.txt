<h4>《子部·荀子·君道第十二》<b class="x">作者：荀卿</b></h4>
<br>有乱君，无乱国；有治人，无治法。羿之法非亡也，而羿不世中；禹之法犹<br>存，而夏不世王。故法不能独立，类不能自行，得其人则存，失其人则亡。法者、<br>治之端也；君子者，法之原也。故有君子则法虽省，足以遍矣；无君子则法虽具，<br>失先后之施，不能应事之变，足以乱矣。不知法之义而正法之数者，虽博，临事<br>必乱。故明主急得其人，而闇主急得其埶。急得其人，则身佚而国治，功大而名<br>美，上可以王，下可以霸；不急得其人而急得其埶，则身劳而国乱，功废而名辱，<br>社稷必危。故君人者劳於索之，而休於使之。《书》曰：“惟文王敬忌，一人以<br>择。”此之谓也。<br>合符节，别契券者，所以为信也；上好权谋，则臣下百吏诞诈之人乘是而后<br>欺。探筹、投钩者，所以为公也；上好曲私，则臣下百吏乘是而后偏。衡石、称<br>县者，所以为平也；上好覆倾，则臣下百吏乘是而后险。斗、斛、敦、概者，所<br>以为啧也；上好贪利，则臣下百吏乘是而后丰取刻与，以无度取於民。故械数者，<br>治之流也，非治之原也；君子者，治之原也。官人守数，君子养原，原清则流清，<br>原浊则流浊。故上好礼义，尚贤使能，无贪利之心，则下亦将綦辞让、致忠信而<br>谨於臣子矣。如是则虽在小民，不待合符节、别契券而信，不待探筹、投钩而公，<br>不待衡石、称县而平，不待斗、斛、敦、概而啧。故赏不用而民劝，罚不用而民<br>服，有司不劳而事治，政令不烦而俗美。百姓莫敢不顺上之法，象上之志，而劝<br>上之事，而安乐之矣。故藉敛忘费，事业忘劳，寇难忘死，城郭不待饰而固，兵<br>刃不待陵而劲，敌国不待服而诎，四海之民不待令而一，夫是之谓至平。《诗》<br>曰：“王犹允塞，徐方既来。”此之谓也。<br>请问为人君？曰：以礼分施，均遍而不偏。请问为人臣？曰：以礼侍君，忠<br>顺而不懈。请问为人父？曰：宽惠而有礼。请问为人子？曰：敬爱而致文。请问<br>为人兄？曰：慈爱而见友。请问为人弟？曰：敬诎而不苟。请问为人夫？曰：致<br>功而不流，致临而有辨。请问为人妻？曰：夫有礼，则柔从听侍；夫无礼，则恐<br>惧而自竦也。此道也，偏立而乱，俱立而治，其足以稽矣。请问兼能之奈何？曰：<br>审之礼也。古者先王审礼以方皇周浃於天下，动无不当也。故君子恭而不难，敬<br>而不巩，贫穷而不约，富贵而不骄，并遇变态而不穷，审之礼也。故君子之於礼，<br>敬而安之；其於事也，径而不失；其於人也，寡怨宽裕而无阿；其所为身也，谨<br>修饰而不危；其应变故也，齐给便捷而不惑；其於天地万物也，不务说其所以然<br>而致善用其材；其於百官之事、技艺之人也，不与之争能而致善用其功；其待上<br>也，忠顺而不懈；其使下也，均遍而不偏；其交游也，缘义而有类；其居乡里也，<br>容而不乱。是故穷则必有名，达则必有功，仁厚兼覆天下而不闵，明达用天地、<br>理万变而不疑，血气和平，志意广大，行义塞於天地之间，仁智之极也。夫是之<br>谓圣人。审之礼也。<br>请问为国？曰：闻修身，未尝闻为国也。君者，仪也，仪正而景正；君者，<br>盘也，盘圆而水圆；君者，盂也，盂方而水方。君射则臣决。楚庄王好细腰，故<br>朝有饿人。故曰：闻修身，未尝闻为国也。<br>君者，民之原也，原清则流清，原浊则流浊。故有社稷者而不能爱民，不能<br>利民，而求民之亲爱己，不可得也。民不亲不爱，而求为己用，为己死，不可得<br>也。民不为己用，不为己死，而求兵之劲，城之固，不可得也。兵不劲，城不固，<br>而求敌之不至，不可得也。敌至而求无危削，不灭亡，不可得也。危削灭亡之情<br>举积此矣，而求安乐，是狂生者也。狂生者不胥时而落。故人主欲强固安乐，则<br>莫若反之民；欲附下一民，则莫若反之政；欲修政美国，则莫若求其人。彼或蓄<br>积而得之者不世绝。彼其人者，生乎今之世而志乎古之道。以天下之王公莫好<br>之也，然而于是独好之；以天下之民莫欲之也，然而于是独为之；好之者贫，为<br>之者穷，然而于是犹将为之也，不为少顷辍焉。晓然独明於先王之所以得之，所<br>以失之，知国之安危臧否若别白黑。是其人者也，大用之则天下为一，诸侯为臣，<br>小用之则威行邻敌，纵不能用，使无去其疆域，则国终身无故。故君人者爱民而<br>安，好士而荣，两者无一焉而亡。《诗》曰：“介人维藩，大师为垣。”此之谓<br>也。<br>道者何也？曰：君道也。君者何也？曰：能群也。能群也者何也？曰：善生<br>养人者也，善班治人者也，善显设人者也，善藩饰人者也。善生养人者人亲之，<br>善班治人者人安之，善显设人者人乐之，善藩饰人者人荣之。四统者具而天下归<br>之，夫是之谓能群。不能生养人者人不亲也，不能班治人者人不安也，不能显设<br>人者人不乐也，不能藩饰人者人不荣也。四统者亡而天下去之，夫是之谓匹夫。<br>故曰：道存则国存，道亡则国亡。省工贾，众农夫，禁盗贼，除奸邪，是所以生<br>养之也。天子三公，诸侯一相，大夫擅官，士保职，莫不法度而公，是所以班治<br>之也。论德而定次，量能而授官，皆使其人载其事而各得其所宜。上贤使之为三<br>公，次贤使之为诸侯，下贤使之为士大夫，是所以显设之也。修冠弁、衣裳、黼<br>黻、文章、雕琢、刻镂，皆有等差，是所以藩饰之也。故由天子至於庶人也，莫<br>不骋其能，得其志，安乐其事，是所同也。衣暖而食充，居安而游乐，事时制明<br>而用足，是又所同也。若夫重色而成文章，重味而成珍备，是所衍也。圣王财衍<br>以明辨异，上以饰贤良而明贵贱，下以饰长幼而明亲疏。上在王公之朝，下在百<br>姓之家，天下晓然皆知其非以为异也，将以明分达治而保万世也。故天子诸侯无<br>靡费之用，士大夫无流淫之行，百吏官人无怠慢之事，众庶百姓无奸怪之俗，无<br>盗贼之罪，其能以称义遍矣。故曰：“治则衍及百姓，乱则不足及王公。”此之<br>谓也。<br>至道大形，隆礼至法则国有常，尚贤使能则民知方，纂论公察则民不疑，赏<br>克罚偷则民不怠，兼听齐明则天下归之。然后明分职，序事业，材技官能，莫不<br>治理，则公道达而私门塞矣，公义明而私事息矣。如是，则德厚者进而佞说者止，<br>贪利者退而廉节者起。《书》曰：“先时者杀无赦，不逮时者杀无赦。”人习其<br>事而固，人之百事如耳目鼻口之不可以相借官也。故职分而民不探，次定而序不<br>乱，兼听齐明而百姓不留。如是，则臣下百吏至於庶人莫不修己而后敢安正，诚<br>能而后敢受职，百姓易俗，小人变心，奸怪之属莫不反悫。夫是之谓政教之极。<br>故天子不视而见，不听而聪，不虑而知，不动而功，块然独坐而天下从之如一体，<br>如四胑之从心。夫是之谓大形。《诗》曰：“温温恭人，维德之基。”此之谓<br>也。<br>为人主者，莫不欲强而恶弱，欲安而恶危，欲荣而恶辱，是禹、桀之所同也。<br>要此三欲，辟此三恶，果何道而便？曰：在慎取相，道莫径是矣。故知而不仁不<br>可，仁而不知不可，既知且仁，是人主之宝也，而王霸之佐也。不急得，不知；<br>得而不用，不仁。无其人而幸有其功，愚莫大焉。今人主有六患：使贤者为之，<br>则与不肖者规之；使知者虑之，则与愚者论之；使修士行之，则与污邪之人疑之。<br>虽欲成功，得乎哉！譬之是犹立直木而恐其景之枉也，惑莫大焉。语曰：“好女<br>之色，恶者之孽也。公正之士，众人之痤也。循乎道之人，汙邪之贼也。”今使<br>污邪之人论其怨贼而求其无偏，得乎哉！譬之是犹立枉木而求其景之直也，乱莫<br>大焉。故古之人为之不然。其取人有道，其用人有法。取人之道，参之以礼；用<br>人之法，禁之以等。行义动静，度之以礼；知虑取舍，稽之以成；日月积久，校<br>之以功。故卑不得以临尊，轻不得以县重，愚不得以谋知，是以万举不过也。故<br>校之以礼，而观其能安敬也；与之举措迁移，而观其能应变也；与之安燕，而观<br>其能无流慆也；接之以声色、权利、忿怒、患险，而观其能无离守也。彼诚有<br>之者与诚无之者，若白黑然，可诎邪哉！故伯乐不可欺以马，而君子不可欺以人，<br>此明王之道也。人主欲得善射，射远中微者，县贵爵重赏以招致之，内不可以阿<br>子弟，外不可以隐远人，能中是者取之，是岂不必得之之道也哉！虽圣人不能易<br>也。欲得善驭速致远者，一日而千里，县贵爵重赏以招致之，内不可以阿子弟，<br>外不可以隐远人，能致是者取之，是岂不必得之之道也哉！虽圣人不能易也。欲<br>治国驭民，调壹上下，将内以固城，外以拒难，治则制人，人不能制也，乱则危<br>辱灭亡可立而待也。然而求卿相辅佐，则独不若是其公也，案唯便嬖亲比己者之<br>用也，岂不过甚矣哉！故有社稷者莫不欲强，俄则弱矣；莫不欲安，俄则危矣；<br>莫不欲存，俄则亡矣。古有万国，今有十数焉，是无它故，莫不失之是也。故明<br>主有私人以金石珠玉，无私人以官职事业，是何也？曰：本不利於所私也。彼不<br>能而主使之，则是主暗也；臣不能而诬能，则是臣诈也。主暗於上，臣诈於下，<br>灭亡无日，俱害之道也。夫文王非无贵戚也，非无子弟也，非无便嬖也，倜然乃<br>举太公於州人而用之，岂私之也哉！以为亲邪？则周姬姓也，而彼姜姓也，以为<br>故邪？则未尝相识也。以为好丽邪？则夫人行年七十有二，齫然而齿堕矣。<br>然而用之者，夫文王欲立贵道，欲白贵名，以惠天下，而不可以独也。非于是子<br>莫足以举之，故举是子而用之。於是乎贵道果立，贵名果明，兼制天下，立七十<br>一国，姬姓独居五十三人，周之子孙苟不狂惑者，莫不为天下之显诸侯，如是者，<br>能爱人也。故举天下之大道，立天下之大功，然后隐其所怜所爱，其下犹足以为<br>天下之显诸侯。故曰：“唯明主为能爱其所爱，暗主则必危其所爱。”此之谓也。<br>墙之外，目不见也；里之前，耳不闻也；而人主之守司，远者天下，近者境<br>内，不可不略知也。天下之变，境内之事，有弛易齵差者矣，而人主无由知<br>之，则是拘胁蔽塞之端也。耳目之明，如是其狭也；人主之守司，如是其广也；<br>其中不可以不知也，如是其危也。然则人主将何以知之？曰：便嬖左右者，人主<br>之所以窥远收众之门户牖向也，不可不早具也。故人主必将有便嬖左右足信者然<br>后可，其知惠足使规物、其端诚足使定物然后可；夫是之谓国具。人主不能不有<br>游观安燕之时，则不得不有疾病物故之变焉。如是国者，事物之至也如泉原，一<br>物不应，乱之端也。故曰：人主不可以独也。卿相辅佐，人主之基、杖也，不可<br>不早具也。故人主必将有卿相辅佐足任者然后可，其德音足以填抚百姓、其知虑<br>足以应待万变然后可，夫是之谓国具。四邻诸侯之相与，不可以不相接也，然而<br>不必相亲也，故人主必将有足使喻志决疑於远方者然后可。其辩说足以解烦、其<br>知虑足以决疑、其齐断足以距难，不还秩、不反君，然而应薄捍患足以持社稷，<br>然后可，夫是之谓国具。故人主无便嬖左右足信者谓之暗，无卿相辅佐足任使者<br>谓之独，所使於四邻诸侯者非其人谓之孤，孤独而暗谓之危。国虽若存，古之人<br>曰亡矣。《诗》曰：“济济多士，文王以宁。”此之谓也。<br>材人：愿悫拘录，计数纤啬而无敢遗丧，是官人使吏之材也。修饬端正，尊<br>法敬分而无倾侧之心，守职循业，不敢损益，可传世也，而不可使侵夺，是士大<br>夫官师之材也。知隆礼义之为尊君也，知好士之为美名也，知爱民之为安国也，<br>知有常法之为一俗也，知尚贤使能之为长功也，知务本禁末之为多材也，知无与<br>下争小利之为便於事也，知明制度、权物称用之为不泥也，是卿相辅佐之材也，<br>未及君道也。能论官此三材者而无失其次，是谓人主之道也。若是，则身佚而国<br>治，功大而名美，上可以王，下可以霸，是人主之要守也。人主不能论此三材者，<br>不知道此道，安值将卑埶出劳，并耳目之乐，而亲自贯日而治详，一日而曲辨之，<br>虑与臣下争小察而綦偏能，自古及今，未有如此而不乱者也。是所谓“视乎不可<br>见，听乎不可闻，为乎不可成”，此之谓也。<br><hr>
