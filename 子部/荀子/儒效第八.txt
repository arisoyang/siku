<h4>《子部·荀子·儒效第八》<b class="x">作者：荀卿</b></h4>
<br>大儒之效：武王崩，成王幼，周公屏成王而及武王以属天下，恶天下之倍周<br>也。履天子之籍，听天下之断，偃然如固有之，而天下不称贪焉。杀管叔，虚殷<br>国，而天下不称戾焉；兼制天下，立七十一国，姬姓独居五十三人，而天下不称<br>偏焉。教诲开导成王，使谕於道，而能揜迹於文、武。周公归周，反籍於成王，<br>而天下不辍事周；然而周公北面而朝之。天子也者，不可以少当也，不可以假摄<br>为也。能则天下归之，不能则天下去之，是以周公屏成王而及武王以属天下，恶<br>天下之离周也。成王冠，成人，周公归周反籍焉，明不灭主之义也。周公无天下<br>矣，乡有天下，今无天下，非擅也；成王乡无天下，今有天下，非夺也：变埶次<br>序节然也。故以枝代主而非越也，以弟诛兄而非暴也，君臣易位而非不顺也。因<br>天下之和，遂文、武之业，明枝主之义，抑亦变化矣，天下厌然犹一也。非圣人<br>莫之能为。夫是之谓大儒之效。<br>秦昭王问孙卿子曰：“儒无益於人之国？”孙卿子曰：“儒者法先王，隆礼<br>义，谨乎臣子而致贵其上者也。人主用之，则埶在本朝而宜；不用，则退编百姓<br>而悫；必为顺下矣。虽穷困冻喂，必不以邪道为贪。无置锥之地，而明於持社稷<br>之大义。呜呼而莫之能应，然而通乎财万物、养百姓之经纪。埶在人上则王公之<br>材也，在人下则社稷之臣，国君之宝也。虽隐於穷阎漏屋，人莫不贵之，道诚存<br>也。<br>仲尼将为司寇，沈犹氏不敢朝饮其羊，公慎氏出其妻，慎溃氏逾境而徙，鲁<br>之粥牛马者不豫贾，必蚤正以待之也。居於阙党，阙党之子弟罔不分，有亲者取<br>多，孝弟以化之也。儒者在本朝则美政，在下位则美俗。儒之为人下如是矣。王<br>曰：“然则其为人上何如？”孙卿曰：“其为人上也广大矣：志意定乎内，礼节<br>修乎朝，法则度量正乎官，忠信爱利形乎下，行一不义、杀一无罪而得天下，不<br>为也。此君义信乎人矣，通於四海，则天下应之如欢。是何也？则贵名白而天下<br>治也。故近者歌讴而乐之，远者竭蹶而趋之，四海之内若一家，通达之属莫不从<br>服，夫是之谓人师。《诗》曰：‘自西自东，自南自北，无思不服。’此之谓也。<br>夫其为人下也如彼，其为人上也如此，何谓其无益於人之国也？”昭王曰：“善。”<br>先王之道，仁之隆也，比中而行之。曷谓中？曰：礼义是也。道者，非天之<br>道，非地之道，人之所以道也，君子之所道也。君子之所谓贤者，非能遍能人之<br>所能之谓也；君子之所谓知者，非能遍知人之所知之谓也；君子之所谓辩者，非<br>能遍辩人之所辩之谓也；君子之所谓察者，非能遍察人之所察之谓也；有所正矣。<br>相高下，视墝肥，序五种，君子不如农人；通财货，相美恶，辩贵贱，君子不<br>如贾人；设规矩，陈绳墨，便备用，君子不如工人；不恤是非然不然之情，以相<br>荐樽，以相耻怍，君子不若惠施、邓析。若夫谪德而定次，量能而授官，使贤不<br>肖皆得其位，能不能皆得其官，万物得其宜，事变得其应，慎、墨不得进其谈，<br>惠施、邓析不敢窜其察，言必当理，事必当务，是然后君子之所长也。<br>凡事行，有益於理者立之，无益於理者废之，夫是之谓中事。凡知说，有益<br>於理者为之；无益於理者舍之。夫是之谓中说。事行失中谓之奸事；知说失中谓<br>之奸道。奸事奸道，治世之所弃，而乱世之所从服也。若夫充虚之相施易也，坚<br>白、同异之分隔也，是聪耳之所不能听也，明目之所不能见也，辩士之所不能言<br>也，虽有圣人之知，未能偻指也。不知无害为君子，知之无损为小人。工匠不知<br>无害为巧，君子不知无害为治。王公好之则乱法，百姓好之则乱事。而狂惑戆陋<br>之人，乃始率其群徒，辩其谈说，明其辟称，老身长子，不知恶也。夫是之谓上<br>愚，曾不如相鸡狗之可以为名也。《诗》曰：“为鬼为蜮，则不可得。有腼面目，<br>视人罔极。作此好歌，以极反侧。”此之谓也。<br>我欲贱而贵，愚而智，贫而富，可乎？曰：其唯学乎。彼学者，行之，曰士<br>也；敦慕焉，君子也；知之，圣人也。上为圣人，下为士君子，孰禁我哉！乡也，<br>混然涂之人也，俄而并乎尧、禹，岂不贱而贵矣哉！乡也，效门室之辨，混然曾<br>不能决也，俄而原仁义，分是非，图回天下於掌上而辩黑白，岂不愚而知矣哉！<br>乡也，胥靡之人，俄而治天下之大器举在此，岂不贫而富矣哉！今有人於此，屑然<br>藏千溢之宝，虽行貣而食，人谓之富矣。彼宝也者，衣之不可衣也，食之不可食<br>也，卖之不可偻售也，然而人谓之富，何也？岂不大富之器诚在此也？是杅々<br>亦富人已，岂不贫而富矣哉！故君子无爵而贵，无禄而富，不言而信，不怒而威，<br>穷处而荣，独居而乐，岂不至尊、至富、至重、至严之情举积此哉！<br>故曰：贵名不可以比周争也，不可以夸诞有也，不可以埶重胁也，必将诚此<br>然后就也。争之则失，让之则至，遵道则积，夸诞则虚。故君子务修其内而让之<br>於外，务积德於身而处之以遵道，如是，则贵名起如日月，天下应之如雷霆。故<br>曰：君子隐而显，微而明，辞让而胜。《诗》曰：“鹤鸣于九皋，声闻于天。”<br>此之谓也。鄙夫反是。比周而誉俞少，鄙争而名俞辱，烦劳以求安利，其身俞危。<br>《诗》曰：“民之无良，相怨一方。受爵不让，至于己斯亡。”此之谓也。<br>故能小而事大，辟之是犹力之少而任重也，舍粹折无适也。身不肖而诬贤，<br>是犹伛伸而好升高也，指其顶者愈众。故明主谲德而序位，所以为不乱也；忠臣<br>诚能然后敢受职，所以为不穷也。分不乱於上，能不穷於下，治辩之极也。《诗》<br>曰：“平平左右，亦是率从。”是言上下之交不相乱也。<br>以从俗为善，以货财为宝，以养生为己至道，是民德也。行法至坚，不以私<br>欲乱所闻。如是，则可谓劲士矣。行法至坚，好修正其所闻以桥饰其情性；其言<br>多当矣而未谕也；其行多当矣而未安也；其知虑多当矣而未周密也；上则能大其<br>所隆，下则能开道不己若者。如是，则可谓笃厚君子矣。修百王之法若辨白黑，<br>应当时之变若数一二，行礼要节而安之若生四枝，要时立功之巧若诏四时；平正<br>和民之善，亿万之众而抟若一人。如是，则可谓圣人矣。<br>井井兮其有理也，严严兮其能敬己也，分分兮其有终始也，厌厌兮其能长久<br>也，乐乐兮其执道不殆也，照照兮其用知之明也，修修兮其用统类之行也，绥绥<br>兮其有文章也，熙熙兮其乐人之臧也，隐隐兮其恐人之不当也。如是，则可谓圣<br>人矣。此其道出乎一。曷谓一？曰：执神而固。曷谓神？曰：尽善挟治之谓神，<br>万物莫足以倾之之谓固。神固之谓圣人。圣人也者，道之管也。天下之道管是矣，<br>百王之道一是矣。故《诗》、《书》、《礼》、《乐》之归是矣。《诗》言是，<br>其志也；《书》言是，其事也；《礼》言是，其行也；《乐》言是，其和也；<br>《春秋》言是，其微也，故风之所以为不逐者，取是以节之也；《小雅》之所以<br>为《小雅》者，取是而文之也；《大雅》之所以为《大雅》者，取是而光之也；<br>《颂》之所以为至者，取是而通之也：天下之道毕是矣。乡是者臧，倍是者亡。<br>乡是如不臧，倍是如不亡者，自古及今，未尝有也。<br>客有道曰：“孔子曰：‘周公其盛乎！身贵而愈恭，家富而愈俭，胜敌而愈<br>戒。’”应之曰：“是殆非周公之行，非孔子之言也。武王崩，成王幼，周公屏<br>成王而及武王，履天子之籍，负扆而坐，诸侯趋走堂下。当是时也，夫又谁为恭<br>矣哉！兼制天下，立七十一国，姬姓独居五十三人焉，周之子孙，苟不狂惑者，<br>莫不为天下之显诸侯。孰谓周公俭哉！武王之诛纣也，行之日以兵忌，东面而迎<br>太岁，至汜而泛，至怀而坏，至共头而山隧。霍叔惧曰：‘出三日而五灾至，无<br>乃不可乎？’周公曰：‘刳比干而囚箕子，飞廉、恶来知政，夫又恶有不可焉？’<br>遂选马而进，朝食於戚，暮宿於百泉，旦厌於牧之野。鼓之而纣卒易乡，遂乘殷<br>人而诛纣。盖杀者非周人，因殷人也。故无首虏之获，无蹈难之赏，反而定三革，<br>偃五兵，合天下，立声乐，於是《武》、《象》起而《韶》、《护》废矣。四海<br>之内，莫不变心易虑以化顺之，故外阖不闭，跨天下而无蕲。当是时也，夫又谁<br>为戒矣哉！<br>造父者，天下之善御者也，无舆马则无所见其能。羿者，天下之善射者也，<br>无弓矢则无所见其巧。大儒者，善调一天下者也，无百里之地则无所见其功。舆<br>固马选矣，而不能以至远一日而千里，则非造父也。弓调矢直矣，而不能射远中<br>微，则非羿也。用百里之地，而不能以调一天下，制强暴，则非大儒也。<br>彼大儒者，虽隐於穷阎漏屋，无置锥之地，而王公不能与之争名；在一大夫<br>之位，则一君不能独畜，一国不能独容，成名况乎诸侯，莫不愿得以为臣；用百<br>里之地，而千里之国莫能与之争胜，笞棰暴国，齐一天下，而莫能倾也。是大儒<br>之徵也。其言有类，其行有礼，其举事无悔，其持险应变曲当，与时迁徙，与世<br>偃仰，千举万变，其道一也。是大儒之稽也。其穷也，俗儒笑之；其通也，英杰<br>化之，嵬琐逃之，邪说畏之，众人愧之。通则一天下，穷则独立贵名，天不能死，<br>地不能埋，桀、跖之世不能污，非大儒莫之能立，仲尼、子弓是也。<br>故有俗人者，有俗儒者，有雅儒者，有大儒者。不学问，无正义，以富利为<br>隆，是俗人者也。逢衣浅带，解果其冠，略法先王而足乱世术，缪学杂举，不知<br>法后王而一制度，不知隆礼义而杀《诗》、《书》；其衣冠行伪已同於世俗矣，<br>然而不知恶者；其言议谈说已无以异於墨子矣，然而明不能别；呼先王以欺愚者<br>而求衣食焉，得委积足以揜其口则扬扬如也；随其长子，事其便辟，举其上客，<br>亻患然若终身之虏而不敢有他志：是俗儒者也。法后王，一制度，隆礼义而杀<br>《诗》、《书》；其言行已有大法矣，然而明不能齐法教之所不及，闻见之所未<br>至，则知不能类也，知之曰知之，不知曰不知，内不自以诬，外不自以欺，以是<br>尊贤畏法而不敢怠傲，是雅儒者也。法先王，统礼义，一制度，以浅持博，以古<br>持今，以一持万，苟仁义之类也，虽在鸟兽之中，若别白黑，倚物怪变，所未尝<br>闻也，所未尝见也，卒然起一方，则举统类而应之，无所拟怍，张法而度之，则<br>暗然若合符节，是大儒者也。故人主用俗人则万乘之国亡，用俗儒则万乘之国存，<br>用雅儒则千乘之国安，用大儒则百里之地久而后三年，天下为一，诸侯为臣；用<br>万乘之国举错而定，一朝而伯。<br>不闻不若闻之，闻之不若见之，见之不若知之，知之不若行之，学至於行之<br>而止矣。行之，明也。明之为圣人。圣人也者，本仁义，当是非，齐言行，不失<br>豪厘，无它道焉，已乎行之矣。故闻之而不见，虽博必谬；见之而不知，虽识必<br>妄；知之而不行，虽敦必困。不闻不见，则虽当，非仁也。其道百举而百陷也。<br>故人无师无法而知则必为盗，勇则必为贼，云能则必为乱，察则必为怪，辩<br>则必为诞。人有师有法而知则速通，勇则速威，云能则速成，察则速尽，辩则速<br>论。故有师法者，人之大宝也；无师法者，人之大殃也。人无师法则隆性矣；有<br>师法则隆积矣，而师法者，所得乎情，非所受乎性。性不足以独立而治。性也者，<br>吾所不能为也，然而可化也；情也者，非吾所有也，然而可为也。注错习俗，所<br>以化性也；并一而不二，所以成积也。习俗移志，安久移质，并一而不二则通於<br>神明，参於天地矣。<br>故积土而为山，积水而为海，旦暮积谓之岁。至高谓之天，至下谓之地，宇<br>中六指谓之极；涂之人百姓，积善而全尽谓之圣人。彼求之而后得，为之而后成，<br>积之而后高，尽之而后圣。故圣人也者，人之所积也。人积耨耕而为农夫，积斫<br>削而为工匠，积反货而为商贾，积礼义而为君子。工匠之子莫不继事，而都国之<br>民安习其服。居楚而楚，居越而越，居夏而夏，是非天性也，积靡使然也。故人<br>知谨注错，慎习俗，大积靡，则为君子矣；纵性情而不足问学，则为小人矣。为<br>君子则常安荣矣，为小人则常危辱矣。凡人莫不欲安荣而恶危辱，故唯君子为能<br>得其所好，小人则日徼其所恶。《诗》曰：“维此良人，弗求弗迪；维彼忍心，<br>是顾是复。民之贪乱，宁为荼毒。”此之谓也。<br>人论：志不免於曲私而冀人之以己为公也，行不免於汙漫而冀人之以己为修<br>也，其愚陋沟瞀而冀人之以己为知也，是众人也。志忍私然后能公，行忍情性然<br>后能修，知而好问然后能才，公修而才，可谓小儒矣。志安公，行安修，知通统<br>类，如是则可谓大儒矣。大儒者，天子三公也。小儒者，诸侯大夫士也。众人者，<br>工农商贾也。礼者，人主之所以为群臣寸尺寻丈检式也，人伦尽矣。<br>君子言有坛宇，行有防表，道有一隆。言政治之求，不下於安存；言志意之<br>求，不下於上；言道德之求，不二后王。道过三代谓之荡，法二后王谓之不雅。<br>高之下之，小之臣之，不外是矣，是君子之所以骋志意於坛宇宫庭也。故诸侯问<br>政不及安存，则不告也；匹夫问学不及为士，则不教也；百家之说不及后王，则<br>不听也。夫是之谓君子言有坛宇，行有防表也。<br><hr>
