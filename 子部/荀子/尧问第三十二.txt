<h4>《子部·荀子·尧问第三十二》<b class="x">作者：荀卿</b></h4>
<br>尧问於舜曰：“我欲致天下，为之奈何？”对曰：“执一无失，行微无怠，<br>忠信无倦，而天下自来。执一如天地，行微如日月，忠诚盛於内，贲於外，形於<br>四海。天下其在一隅邪！夫有何足致也！”<br>魏武侯谋事而当，群臣莫能逮，退朝而有喜色。吴起进曰：“亦尝有以楚庄<br>王之语闻於左右者乎？”武侯曰：“楚庄王之语何如？”吴起对曰：“楚庄王谋<br>事而当，群臣莫逮，退朝而有忧色。申公巫臣进问曰：‘王朝而有忧色，何也？’<br>庄王曰：‘不谷谋事而当，群臣莫能逮，是以忧也。其在中蘬之言也，曰：<br>“诸侯自为得师者王，得友者霸，得疑者存，自为谋而莫己若者亡”。今以不谷<br>之不肖而群臣莫吾逮，吾国几於亡乎！是以忧也。’楚庄王以忧，而君以喜。”<br>武侯逡巡再拜曰：“天使夫子振寡人之过也。”<br>伯禽将归於鲁，周公谓伯禽之傅曰：“汝将行，盍志而子美德乎？”对曰：<br>“其为人宽，好自用，以慎。此三者，其美德已。”周公曰：“呜呼！以人恶为<br>美德乎！君子好以道德，故其民归道。彼其宽也，出无辨矣，女又美之。彼其好<br>自用也，是所以窭小也。君子力如牛，不与牛争力；走如马，不与马争走；知如<br>士，不与士争知。彼争者，均者之气也，女又美之。彼其慎也，是其所以浅也。<br>闻之曰：无越逾不见士。见士问曰：‘无乃不察乎？’不闻，即物少至，少至则<br>浅。彼浅者，贱人之道也，女又美之。吾语女：我，文王之为子，武王之为弟，<br>成王之为叔父。吾於天下不贱矣，然而吾所执贽而见者十人，还贽而相见者三十<br>人，貌执之士者百有馀人，欲言而请毕事者千有馀人，於是吾仅得三士焉，以正<br>吾身，以定天下。吾所以得三士者，亡於十人与三十人中，乃在百人与千人之中。<br>故上士吾薄为之貌，下士吾厚为之貌。人人皆以我为越逾好士，然故士至，士至<br>而后见物，见物然后知其是非之所在。戒之哉！女以鲁国骄人，几矣！夫仰禄之<br>士犹可骄也，正身之士不可骄也。彼正身之士，舍贵而为贱，舍富而为贫，舍佚<br>而为劳，颜色黎黑而不失其所，是以天下之纪不息，文章不废也。”<br>语曰：“缯丘之封人见楚相孙叔敖曰：‘吾闻之也：处官久者士妒之，禄厚<br>者民怨之，位尊者君恨之。为相国有此三者而不得罪楚之士民，何也？’孙叔敖<br>曰：‘吾三相楚而心愈卑，每益禄而施愈博，位滋尊而礼愈恭，是以不得罪於楚<br>之士民也。’”<br>子贡问於孔子曰：“赐为人下而未知也。”孔子曰：“为人下者乎？其犹土<br>也？深抇之而得甘泉焉，树之而五谷蕃焉，草木殖焉，禽兽育焉；生则立焉，<br>死则入焉，多其功而不息。为人下者，其犹土也。”<br>昔虞不用宫之奇而晋并之，莱不用子马而齐并之，纣刳王子比干而武王得之。<br>不亲贤用知，故身死国亡也。<br>为说者曰：“孙卿不及孔子。”是不然。孙卿迫於乱世，於严刑，上无<br>贤主，下遇暴秦，礼义不行，教化不成，仁者绌约，天下冥冥，行全刺之，诸侯<br>大倾。当是时也，知者不得虑，能者不得治，贤者不得使，故君上蔽而无睹，贤<br>人距而不受。然则孙卿怀将圣之心，蒙佯狂之色，视天下以愚。《诗》曰：“既<br>明且哲，以保其身。”此之谓也。是其所以名声不白，徒与不众，光辉不博也。<br>今之学者，得孙卿之遗言馀教，足以为天下法式表仪，所存者神，所过者化，观<br>其善行，孔子弗过，世不详察，云非圣人，奈何！天下不治，孙卿不遇时也。德<br>若尧、禹，世少知之。方术不用，为人所疑。其知至明，循道正行，足以为纪纲。<br>呜呼！贤哉！宜为帝王。天地不知，善桀、纣，杀贤良。比干剖心，孔子拘匡；<br>接舆避世，箕子佯狂；田常为乱，阖闾擅强。为恶得福，善者有殃。今为说者又<br>不察其实，乃信其名。时世不同，誉何由生？不得为政，功安能成？志修德厚，<br>孰谓不贤乎！<br><hr>
