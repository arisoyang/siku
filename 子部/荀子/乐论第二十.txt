<h4>《子部·荀子·乐论第二十》<b class="x">作者：荀卿</b></h4>
<br>夫乐者，乐也，人情之所必不免也，故人不能无乐。乐则必发於声音，形於<br>动静，而人之道，声音、动静、性术之变尽是矣。故人不能不乐，乐则不能无形，<br>形而不为道，则不能无乱。先王恶其乱也，故制《雅》、《颂》之声以道之，使<br>其声足以乐而不流，使其文足以辨而不諰，使其曲直、繁省、廉肉、节奏足以<br>感动人之善心，使夫邪汙之气无由得接焉。是先王立乐之方也，而墨子非之奈何！<br>故乐在宗庙之中，君臣上下同听之，则莫不和敬；闺门之内，父子兄弟同听之，<br>则莫不和亲；乡里族长之中，长少同听之，则莫不和顺。故乐者，审一以定和者<br>也，比物以饰节者也，合奏以成文者也，足以率一道，足以治万变。是先王立乐<br>之术也，而墨子非之，奈何！故听其《雅》、《颂》之声，而志意得广焉；执其干<br>戚，习其俯仰屈伸，而容貌得庄焉；行其缀兆，要其节奏，而行列得正焉，进退<br>得齐焉。故乐者、出所以征诛也，入所以揖让也。征诛揖让，其义一也。出所以<br>征诛，则莫不听从；入所以揖让，则莫不从服。故乐者，天下之大齐也，中和之<br>纪也，人情之所必不免也。是先王立乐之术也，而墨子非之，奈何！且乐者，先王<br>之所以饰喜也；军旅斧钺者，先王之所以饰怒也。先王喜怒皆得其齐焉。是故喜<br>而天下和之，怒而暴乱畏之。先王之道，礼乐正其盛者也，而墨子非之。故曰：<br>墨子之於道也，犹瞽之於白黑也，犹聋之於清浊也，犹欲之楚而北求之也。夫声<br>乐之入人也深，其化人也速，故先王谨为之文。乐中平则民和而不流，乐肃庄则<br>民齐而不乱。民和齐则兵劲城固，敌国不敢婴也。如是，则百姓莫不安其处，乐<br>其乡，以至足其上矣。然后名声於是白，光辉於是大，四海之民莫不愿得以为师，<br>是王者之始也。乐姚冶以险，则民流僈鄙贱矣。流僈则乱，鄙贱则争；乱争<br>则兵弱城犯，敌国危之。如是，则百姓不安其处，不乐其乡，不足其上矣。故礼<br>乐废而邪音起者，危削侮辱之本也。故先王贵礼乐而贱邪音。其在序官也，曰：<br>“修宪命，审诛赏，禁淫声，以时顺修，使夷俗邪音不敢乱雅，太师之事也。”<br>墨子曰：“乐者，圣王之所非也，而儒者为之，过也。”君子以为不然。乐<br>者，圣人之所乐也，而可以善民心，其感人深，其移风易俗。故先王导之以礼乐<br>而民和睦。夫民有好恶之情而无喜怒之应则乱。先王恶其乱也，故修其行，正其<br>乐，而天下顺焉。故齐衰之服，哭泣之声，使人之心悲；带甲婴<革由>，歌於行伍，<br>使人之心伤；姚冶之容，郑卫之音，使人之心淫；绅端章甫，舞《韶》歌《武》，<br>使人之心庄。故君子耳不听淫声，目不视女色，口不出恶言，此三者，君子慎之。<br>凡奸声感人而逆气应之，逆气成象而乱生焉；正声感人而顺气应之，顺气成象而<br>治生焉。唱和有应，善恶相象，故君子慎其所去就也。君子以钟鼓道志，以琴瑟<br>乐心，动以干戚，饰以羽旄，从以磬管。故其清明象天，其广大象地，其俯仰周<br>旋有似於四时。故乐行而志清，礼修而行成，耳目聪明，血气和平，移风易俗，<br>天下皆宁，美善相乐。故曰：乐者，乐也。君子乐得其道，小人乐得其欲。以道<br>制欲，则乐而不乱；以欲忘道，则惑而不乐。故乐者，所以道乐也，金石丝竹，<br>所以道德也。乐行而民乡方矣。故乐者，治人之盛者也，而墨子非之。且乐也者，<br>和之不可变者也；礼也者，理之不可易者也。乐合同，礼别异。礼乐之统，管乎<br>人心矣。穷本极变，乐之情也；著诚去伪，礼之经也。墨子非之，几遇刑也。明<br>王已没，莫之正也。愚者学之，危其身也。君子明乐，乃其德也。乱世恶善，不<br>此听也。於乎哀哉！不得成也。弟子勉学，无所营也。声乐之象：鼓大丽，钟统<br>实，磬廉制，竽笙箫和，筦籥发猛，埙篪翁博，瑟易良，琴妇好，歌清尽，舞意<br>天道兼。鼓，其乐之君邪！故鼓似天，钟似地，磬似水，竽笙、箫和、筦迭似星<br>辰日月，鞉、柷、拊、鞷、椌、楬似万物。曷以知舞之意？曰：目不<br>自见，耳不自闻也，然而治俯仰、诎信、进退、迟速莫不廉制，尽筋骨之力以要<br>钟鼓俯会之节，而靡有悖逆者，众积意讠犀々乎！<br>吾观於乡，而知王道之易易也。主人亲速宾及介，而众宾皆从之，至于门外，<br>主人拜宾及介而众宾皆入，贵贱之义别矣。三揖至於阶，三让以宾升。拜至，献<br>酬，辞让之节繁。及介省矣。至于众宾，升受，坐祭，立饮，不酢而降。隆杀之<br>义辨矣。工入，升歌三终，主人献之；笙入三终，主人献之；间歌三终，合乐三<br>终，工告乐备，遂出。二人扬觯，乃立司正。焉知其能和乐而不流也。宾酬主人，<br>主人酬介，介酬众宾，少长以齿，终於沃洗者焉，知其能弟长而无遗也。降，说<br>屦，升坐，修爵无数。饮酒之节，朝不废朝，莫不废夕。宾出，主人拜送，节文<br>终遂。焉知其能安燕而不乱也。贵贱明，隆杀辨，和乐而不流，弟长而无遗，安<br>燕而不乱：此五行者，足以正身安国矣。彼国安而天下安。故曰：吾观於乡，而<br>知王道之易易也。<br>乱世之征：其服组，其容妇，其俗淫，其志利，其行杂，其声乐险，其文章<br>匿而采，其养生无度，其送死瘠墨，贱礼义而贵勇力，贫则为盗，富则为贼。治<br>世反是也。<br><hr>
