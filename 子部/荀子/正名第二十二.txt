<h4>《子部·荀子·正名第二十二》<b class="x">作者：荀卿</b></h4>
<br>后王之成名：刑名从商，爵名从周，文名从礼。散名之加於万物者，则从诸<br>夏之成俗曲期，远方异俗之乡则因之而为通。<br>散名之在人者：生之所以然者谓之性。性之和所生，精合感应，不事而自然<br>谓之性。性之好、恶、喜、怒、哀、乐谓之情。情然而心为之择谓之虑。心虑而<br>能为之动谓之伪。虑积焉、能习焉而后成谓之伪。正利而为谓之事，正义而为谓<br>之行。所以知之在人者谓之知。知有所合谓之智。智所以能之在人者谓之能。能<br>有所合谓之能。性伤谓之病。节遇谓之命。是散名之在人者也，是后王之成名也。<br>故王者之制名，名定而实辨，道行而志通，则慎率民而一焉。故析辞擅作名以乱<br>正名，使民疑惑，人多辨讼，则谓之大奸，其罪犹为符节、度量之罪也。故其民<br>莫敢托为奇辞以乱正名。故其民悫，悫则易使，易使则公。其民莫敢托为奇辞以<br>乱正名，故壹於道法而谨於循令矣。如是，则其迹长矣。迹长功成，治之极也，<br>是谨於守名约之功也。今圣王没，名守慢，奇辞起，名实乱，是非之形不明，则<br>虽守法之吏，诵数之儒，亦皆乱也。若有王者起，必将有循於旧名，有作於新名。<br>然则所为有名，与所缘以同异，与制名之枢要，不可不察也。异形离心交喻，异<br>物名实玄纽，贵贱不明，同异不别，如是则志必有不喻之患，而事必有困废之祸。<br>故知者为之分别，制名以指实，上以明贵贱，下以辨同异。贵贱明，同异别，如<br>是则志无不喻之患，事无困废之祸，此所为有名也。然则何缘而以同异？曰：缘<br>天官。凡同类、同情者，其天官之意物也同，故比方之疑似而通，是所以共其约<br>名以相期也。形体、色、理以目异，声音清浊、调竽奇声以耳异，甘、苦、咸、<br>淡、辛、酸、奇味以口异，香、臭、芬、郁、腥、臊、洒、酸、奇臭以鼻异，疾、<br>养、沧、热、滑、铍、轻、重以形体异，说、故、喜、怒、哀、乐、爱、恶、欲<br>以心异。心有徵知。徵知则缘耳而知声可也，缘目而知形可也，然而徵知必将待<br>天官之当簿其类然后可也。五官簿之而不知，心徵之而无说，则人莫不然谓之不<br>知，此所缘而以同异也。然后随而命之：单足以喻则单，单不足以喻则兼，单与<br>兼无所相避则共，虽共，不为害矣。知异实者之异名也，故使异实者莫不异名也，<br>不可乱也，犹使异实者莫不同名也。<br>故万物虽众，有时而欲遍举之，故谓之物，物也者，大共名也。推而共之，<br>共则有共，至於无共然后止。有时而欲偏举之，故谓之鸟兽。鸟兽也者，大别名<br>也。推而别之，别则有别，至於无别然后止。名无固宜，约之以命。约定俗成谓<br>之宜，异於约则谓之不宜。名无固实，约之以命实，约定俗成谓之实名。名有固<br>善，径易而不拂，谓之善名。物有同状而异所者，有异状而同所者，可别也。状<br>同而为异所者，虽可合，谓之二实。状变而实无别而为异者，谓之化。有化而无<br>别，谓之一实。此事之所以稽实定数也，此制名之枢要也。后王之成名，不可不<br>察也。<br>“见侮不辱”，“圣人不爱己”，“杀盗非杀人也”，此惑於用名以乱名者<br>也。验之所以为有名而观其孰行，则能禁之矣。“山渊平”，“情欲寡”，“刍<br>豢不加甘，大钟不加乐”，此惑於用实以乱名者也，验之所缘无以同异而观其孰<br>调，则能禁之矣。“非而谒楹有牛，马非马也”，此惑於用名以乱实者也。验之<br>名约，以其所受悖其所辞，则能禁之矣。凡邪说辟言之离正道而擅作者，无不类<br>於三惑者矣。故明君知其分而不与辨也。夫民易一以道而不可与共故，故明君临<br>之以埶，道之以道，申之以命，章之以论，禁之以刑。故其民之化道也如神，辨<br>说恶用矣哉！今圣王没，天下乱，奸言起，君子无执以临之，无刑以禁之，故辨<br>说也。实不喻然后命，命不喻然后期，期不喻然后说，说不喻然后辨。故期、命、<br>辨、说也者，用之大文也，而王业之始也。名闻而实喻，名之用也。累而成文，<br>名之丽也。用、丽俱得，谓之知名。名也者，所以期累实也。辞也者，兼异实之<br>名以论一意也。辩说也者，不异实名以喻动静之道也。期命也者，辨说之用也。<br>辨说也者，心之象道也。心也者，道之工宰也。道也者，治之经理也。心合於道，<br>说合於心，辞合於说，正名而期，质请而喻。辨异而不过，推类而不悖，听则合<br>文，辨则尽故。以正道而辨奸，犹引绳以持曲直，是故邪说不能乱，百家无所窜。<br>有兼听之明而无矜奋之容，有兼覆之厚而无伐德之色。说行则天下正，说不行则<br>白道而冥穷，是圣人之辨说也。《诗》曰：“颙颙卬卬，如珪如璋，令闻令望。<br>岂弟君子，四方为纲。”此之谓也。<br>辞让之节得矣，长少之理顺矣，忌讳不称，祆辞不出，以仁心说，以学心听，<br>以公心辨。不动乎众人之非誉，不治观者之耳目，不赂贵者之权埶，不利传辟者<br>之辞，故能处道而不贰，吐而不夺，利而不流，贵公正而贱鄙争，是士君子之辨<br>说也。《诗》曰：“长夜漫兮，永思骞兮。大古之不慢兮，礼义之不愆兮，何恤<br>人之言兮！”此之谓也。<br>君子之言，涉然而精，俛然而类，差差然而齐。彼正其名，当其辞，以务<br>白其志义者也。彼名辞也者，志义之使也，足以相通则舍之矣；苟之，奸也。故<br>名足以指实，辞足以见极，则舍之矣。外是者谓之讱，是君子之所弃，而愚者<br>拾以为己宝。故愚者之言，芴然而粗，啧然而不类，誻々然而沸。彼诱其名，<br>眩其辞，而无深於其志义者也。故穷藉而无极，甚劳而无功，贪而无名。故知者<br>之言也，虑之易知也，行之易安也，持之易立也，成则必得其所好而不遇其所恶<br>焉。而愚者反是。《诗》曰：“为鬼为蜮，则不可得，有腼面目，视人罔极。作<br>此好歌，以极反侧。”此之谓也。<br>凡语治而待去欲者，无以道欲而困於有欲者也。凡语治而待寡欲者，无以节<br>欲而困於多欲者也。有欲无欲，异类也，生死也，非治乱也。欲之多寡，异类也，<br>情之数也，非治乱也。欲不待可得，而求者从所可。欲不待可得，所受乎天也；<br>求者从所可，受乎心也。所受乎天之一欲，制於所受乎心之多，固难类所受乎天<br>也。人之所欲，生甚矣，人之所恶，死甚矣，然而人有从生成死者，非不欲生而<br>欲死也，不可以生而可以死也。故欲过之而动不及，心止之也。心之所可中理，<br>则欲虽多，奚伤於治！欲不及而动过之，心使之也。心之所可失理，则欲虽寡，<br>奚止於乱！故治乱在於心之所可，亡於情之所欲。不求之其所在，而求之其所亡，<br>虽曰我得之，失之矣。性者，天之就也；情者，性之质也；欲者，情之应也。以<br>所欲为可得而求之，情之所必不免也；以为可而道之，知所必出也。故虽为守门，<br>欲不可去，性之具也。虽为天子，欲不可尽。欲虽不可尽，可以近尽也；欲虽不<br>可去，求可节也。所欲虽不可尽，求者犹近尽；欲虽不可去，所求不得，虑者欲<br>节求也。道者，进则近尽，退则节求，天下莫之若也。凡人莫不从其所可，而去<br>其所不可。知道之莫之若也，而不从道者，无之有也。假之有人而欲南无多，而<br>恶北无寡，岂为夫南者之不可尽也，离南行而北走也哉？今人所欲无多，所恶无<br>寡，岂为夫所欲之不可尽也，离得欲之道而取所恶也哉？故可道而从之，奚以损<br>之而乱！不可道而离之，奚以益之而治？故知者论道而已矣，小家珍说之所愿者<br>皆衰矣。凡人之取也，所欲未尝粹而来也；其去也，所恶未尝粹而往也。故人无<br>动而不可以不与权俱。衡不正，则重县於仰而人以为轻；轻县於俯而人以为重，<br>此人所以惑於轻重也。权不正，则祸托於欲而人以为福，福托於恶而人以为祸，<br>此亦人所以惑於祸福也。道者，古今之正权也，离道而内自择，则不知祸福之所<br>托。易者以一易一，人曰无得亦无丧也；以一易两，人曰无丧而有得也；以两易<br>一，人曰无得而有丧也。计者取所多，谋者从所可。以两易一，人莫之为，明其<br>数也。从道而出，犹以一易两也，奚丧！离道而内自择，是犹以两易一也，奚得！<br>其累百年之欲，易一时之嫌，然且为之，不明其数也。有尝试深观其隐而难其察<br>者，志轻理而不重物者，无之有也；外重物而不内忧者，无之有也。行离理而不<br>外危者，无之有也；外危而不内恐者，无之有也。心忧恐则口衔刍豢而不知其味，<br>耳听钟鼓而不知其声，目视黼黻而不知其状，轻暖平簟而体不知其安。故向万物<br>之美而不能嗛也，假而得问而嗛之，则不能离也。故向万物之美而盛忧，兼<br>万物之利而盛害。如此者，其求物也，养生也？粥寿也？故欲养其欲而纵其情，<br>欲养其性而危其形，欲养其乐而攻其心，欲养其名而乱其行。如此者，虽封侯称<br>君，其与夫盗无以异；乘轩戴絻，其与无足无以异。夫是之谓以己为物役矣。<br>心平愉，则色不及佣而可以养目，声不及佣而可以养耳，蔬食菜羹而可以养口，<br>粗布之衣、粗紃之履而可以养体，屋室、芦庾、葭稾蓐、尚机筵而可以养形。<br>故无万物之美而可以养乐，无埶列之位而可以养名。如是而加天下焉，其为天下<br>多，其和乐少矣，夫是之谓重己役物。无稽之言，不见之行，不闻之谋，君子慎<br>之。<br><hr>
