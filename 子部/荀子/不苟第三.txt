<h4>《子部·荀子·不苟第三》<b class="x">作者：荀卿</b></h4>
<br>君子行不贵苟难，说不贵苟察，名不贵苟传，唯其当之为贵。故怀负石而赴<br>河，是行之难为者也，而申徒狄能之；然而君子不贵者，非礼义之中也。山渊平，<br>天地比，齐、秦袭，入乎耳，出乎口，钩有须，卵有毛，是说之难持者也，而惠<br>施、邓析能之；然而君子不贵者，非礼义之中也。盗跖吟口，名声若日月，与舜、<br>禹俱传而不息；然而君子不贵者，非礼义之中也。故曰：君子行不贵苟难，说不<br>贵苟察，名不贵苟传，唯其当之为贵。《诗》曰：“物其有矣，惟其时矣。”此<br>之谓也。<br>君子易知而难狎，易惧而难胁，畏患而不避义死，欲利而不为所非，交亲而<br>不比，言辩而不辞。荡荡乎，其有以殊於世也。<br>君子能亦好，不能亦好；小人能亦丑，不能亦丑。君子能则宽容易直以<br>开道人，不能则恭敬繜绌以畏事人；小人能则倨傲僻违以骄溢人，不能则妒嫉<br>怨诽以倾覆人。故曰：君子能则人荣学焉，不能则人乐告之；小人能则人贱学焉，<br>不能则人羞告之。是君子小人之分也。<br>君子宽而不僈，廉而不刿，辩而不争，察而不激，寡立而不胜，坚强而不<br>暴，柔从而不流，恭敬谨慎而容。夫是之谓至文。《诗》曰：“温温恭人，惟德<br>之基。”此之谓矣。<br>君子崇人之德，扬人之美，非谄谀也；正义直指，举人之过，非毁疵也；言<br>己之光美，拟於舜、禹，参於天地，非夸诞也；与时屈伸，柔从若蒲苇，非慑怯<br>也；刚强猛毅，靡所不信，非骄暴也。以义变应，知当曲直故也。诗曰：“左之<br>左之，君子宜之；右之右之，君子有之。”此言君子能以义屈信变应故也。<br>君子，小人之反也。君子大心则敬天而道，小心则畏义而节；知则明通而类，<br>愚则端悫而法；见由则恭而止，见闭则敬而齐；喜则和而理，忧则静而理；通则<br>文而明，穷则约而详。小人则不然，大心则慢而暴，小心则淫而倾；知则攫盗而<br>渐，愚则毒贼而乱；见由则兑而倨，见闭则怨而险；喜则轻而翾，忧则挫而慑；<br>通则骄而偏，穷则弃而儑。传曰：“君子两进，小人两废。”此之谓也。<br>君子治治，非治乱也。曷谓邪？曰：礼义之谓治，非礼义之谓乱也。故君子<br>者，治礼义者也，非治非礼义者也。然则国乱将弗治与？曰：国乱而治之者，非<br>案乱而治之之谓也，去乱而被之以治；人污而修之者，非案污而修之之谓也，去<br>污而易之以修。故去乱而非治乱也，去污而非修污也。治之为名，犹曰君子为治<br>而不为乱，为修而不为污也。<br>君子絜其辩而同焉者合矣，善其言而类焉者应矣。故马鸣而马应之，非知也，<br>其埶然也。故新浴者振其衣，新沐者弹其冠，人之情也。其谁能以己之潐々，<br>受人之掝々者哉！<br>君子养心莫善於诚，致诚则无它事矣。惟仁之为守，惟义之为行。诚心守仁<br>则形，形则神，神则能化矣；诚心行义则理，理则明，明则能变矣。变化代兴，<br>谓之天德。天不言而人推高焉，地不言而人推厚焉，四时不言而百姓期焉。夫此<br>有常，以至其诚者也。君子至德，嘿然而喻，未施而亲，不怒而威。夫此顺命，<br>以慎其独者也。善之为道者，不诚则不独，不独则不形，不形则虽作於心，见於<br>色，出於言，民犹若未从也，虽从必疑。天地为大矣，不诚则不能化万物；圣人<br>为知矣，不诚则不能化万民；父子为亲矣，不诚则疏；君上为尊矣，不诚则卑。<br>夫诚者，君子之所守也，而政事之本也。唯所居以其类至，操之则得之，舍之则<br>失之。操而得之则轻，轻则独行，独行而不舍则济矣。济而材尽，长迁而不反其<br>初则化矣。<br>君子位尊而志恭，心小而道大，所听视者近而所闻见者远。是何邪？则操术<br>然也。故千人万人之情，一人之情是也；天地始者，今日是也；百王之道，后王<br>是也。君子审后王之道而论於百王之前，若端拜而议。推礼义之统，分是非之分，<br>总天下之要，治海内之众，若使一人。故操弥约而事弥大。五寸之矩，尽天下之<br>方也。故君子不下室堂而海内之情举积此者，则操术然也。<br>有通士者，有公士者，有直士者，有悫士者，有小人者。上则能尊君，下则<br>能爱民，物至而应，事起而辨，若是，则可谓通士矣。不下比以暗上，不上同以<br>疾下，分争於中，不以私害之，若是，则可谓公士矣。身之所长，上虽不知，不<br>以悖君；身之所短，上虽不知，不以取赏，长短不饰，以情自竭，若是，则可谓<br>直士矣。庸言必信之，庸行必慎之，畏法流俗而不敢以其所独甚，若是，则可谓<br>悫士矣。言无常信，行无常贞，唯利所在，无所不倾，若是则可谓小人矣。<br>公生明，偏生暗，端悫生通，诈伪生塞，诚信生神，夸诞生惑。此六生者，<br>君子慎之，而禹、桀所以分也。<br>欲恶取舍之权：见其可欲也，则必前后虑其可恶也者；见其可利也，则必前<br>后虑其可害也者；而兼权之，孰计之，然后定其欲恶取舍。如是，则常不失陷矣。<br>凡人之患，偏伤之也。见其可欲也，则不虑其可恶也者；见其可利也，则不顾其<br>可害也者。是以动则必陷，为则必辱，是偏伤之患也。<br>人之所恶者，吾亦恶之。夫富贵者则类傲之；夫贫贱者则求柔之，是非仁人<br>之情也，是奸人将以盗名於晻世者也，险莫大焉。故曰：盗名不如盗货。田仲、<br>史不如盗也。<br><hr>
