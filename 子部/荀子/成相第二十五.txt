<h4>《子部·荀子·成相第二十五》<b class="x">作者：荀卿</b></h4>
<br>请成相，世之殃，愚暗愚暗堕贤良。人主无贤，如瞽无相何伥伥！<br>请布基，慎圣人，愚而自专事不治。主忌苟胜，群臣莫谏必逢灾。<br>论臣过，反其施，尊主安国尚贤义。拒谏饰非，愚而上同国必祸。<br>曷谓罢？国多私，比周还主党与施。远贤近谗，忠臣蔽塞主埶移。<br>曷谓贤？明君臣，上能尊主爱下民。主诚听之，天下为一海内宾。<br>主之孽，谗人达，贤能遁逃国乃蹶。愚以重愚，暗以重暗成为桀。<br>世之灾，妒贤能，飞廉知政任恶来。卑其志意，大其园圃高其台。<br>武王怒，师牧野，纣卒易乡启乃下。武王善之，封之於宋立其祖。<br>世之衰，谗人归，比干见刳箕子累。武王诛之，吕尚招麾殷民怀。<br>世之祸，恶贤士，子胥见杀百里徙。穆公任之，强配五伯六卿施。<br>世之愚，恶大儒，逆斥不通孔子拘。展禽三绌，春申道缀基毕输。<br>请牧基，贤者思，尧在万世如见之。谗人罔极，险陂倾侧此之疑。<br>基必施，辨贤罢，文武之道同伏戏。由之者治，不由者乱何疑为？<br>凡成相，辨法方，至治之极复后王。复慎、墨、季、惠，百家之说诚不详。<br>治复一，修之吉，君子执之心如结。众人贰之，谗夫弃之形是诘。<br>水至平，端不倾，心术如此象圣人。而有埶，直而用抴必参天。<br>世无王，穷贤良，暴人刍豢仁人糟糠。礼乐灭息，圣人隐伏墨术行。<br>治之经，礼与刑，君子以修百姓宁。明德慎罚，国家既治四海平。<br>治之志，后埶富，君子诚之好以待。处之敦固，有深藏之能远思。<br>思乃精，志之荣，好而壹之神以成。精神相反，一而不贰为圣人。<br>治之道，美不老，君子由之佼以好。下以教诲子弟，上以事祖考。<br>成相竭，辞不蹶，君子道之顺以达。宗其贤良，辨其殃孽。<br>请成相，道圣王，尧、舜尚贤身辞让。许由、善卷，重义轻利行显明。<br>尧让贤，以为民，泛利兼爱德施均。辨治上下，贵贱有等明君臣。<br>尧授能，舜遇时，尚贤推德天下治。虽有圣贤，适不遇世孰知之？<br>尧不德，舜不辞，妻以二女任以事。大人哉舜！南面而立万物备。<br>舜授禹，以天下，尚得推贤不失序。外不避仇，内不阿亲贤者予。<br>禹劳心力，尧有德，干戈不用三苗服。举舜甽亩，任之天下身休息。<br>得后稷，五谷殖，夔为乐正鸟兽服。契为司徒，民知孝弟尊有德。<br>禹有功，抑下鸿，辟除民害逐共工。北决九河，通十二渚疏三江。<br>禹傅土，平天下，躬亲为民行劳苦。得益、皋陶、横革，直成为辅。<br>契玄王，生昭明，居於砥石迁於商。十有四世，乃有天乙是成汤。<br>天乙汤，论举当，身让卞随举牟光。道古贤圣基必张。<br>愿陈辞，世乱恶善不此治。隐讳疾贤，良由奸诈鲜无灾。<br>患难哉！阪为先，圣知不用愚者谋。前车已覆，后未知更何觉时？<br>不觉悟，不知苦，迷惑失指易上下。中不上达，蒙揜耳目塞门户。<br>门户塞，大迷惑，悖乱昏莫不终极。是非反易，比周欺上恶正直。<br>正直恶，心无度，邪枉辟回失道途。己无邮人，我独自美岂独无故？<br>不知戒，后必有，恨后遂过不肯悔。谗夫多进，反覆言语生诈态。<br>人之态，不如备，争宠嫉贤利恶忌。妒功毁贤，下敛党与上蔽匿。<br>上壅蔽，失辅埶，任用谗夫不能制。郭公长父之难，厉王流於彘。<br>周幽、厉，所以败，不听规谏忠是害。嗟我何人，独不遇时当乱世！<br>欲衷对，言不从，恐为子胥身离凶。进谏不听，刭而独鹿弃之江。<br>观往事，以自戒，治乱是非亦可识。讬於成相以喻意。<br>请成相，言治方，君论有五约以明。君谨守之，下皆平正国乃昌。<br>臣下职，莫游食，务本节用财无极。事业听上，莫得相使一民力。<br>守其职，足衣食，厚薄有等明爵服。利往卬上，莫得擅与孰私得？<br>君法明，论有常，表仪既设民知方。进退有律，莫得贵贱孰私王？<br>君法仪，禁不为，莫不说教名不移。修之者荣，离之者辱孰它师？<br>刑称陈，守其银，下不得用轻私门。罪祸有律，莫得轻重威不分。<br>请牧祺，明有基，主好论议必善谋。五听修领，莫不理续主执持。<br>听之经，明其请，参伍明谨施赏刑。显者必得，隐者复显民反诚。<br>言有节，稽其实，信诞以分赏罚必。下不欺上，皆以情言明若日。<br>上通利，隐远至，观法不法见不视。耳目既显，吏敬法令莫敢恣。<br>君教出，行有律，吏谨将之无铍滑。下不私请，各以宜舍巧拙。<br>臣谨修，君制变，公察善思论不乱。以治天下，后世法之成律贯。<br><hr>
