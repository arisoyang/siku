<h4>《子部·尹文子·逸文》<b class="x">作者：尹文</b></h4>
两智不能相使，两贵不能相临，两辨不能相屈，力均势敌故也。（《意林》、《太平御览》四百三十）专用聪明则功不成，专用晦昧则事必悖。一明一晦，众之所载。（《意林》）尹文子见齐宣王，宣王叹国寡贤。尹文子曰：“使国悉贤，孰处王下。”王曰：“国悉不肖，可乎？”尹文子曰：“国悉不肖，孰理王朝？”王曰：“贤与不肖皆无，可乎？”尹文子曰：“不然。有贤有不肖，故王尊于上，臣卑于下。进贤退不肖，所以有上下也。”（《艺文类聚》二十、《太平御览》四百二）以智力求者，喻如弈棋：进退取与、攻劫放舍，在我者也。（《艺文类聚》七十四、《太平御览》七百五十三）博者尽关塞之宜，得周通之路，而不能制齿之大小，在遇者也。（《艺文类聚》七十四、《太平御览》七百五十四）尧为天子，衣不重帛，食不兼味，土阶三尺，茅茨不剪。（《艺文类聚》八十二，《太平御览》九百九十六）凡数，十百千万亿，亿万千百十，皆起于一。推至亿亿，无差矣。（《太平御览》七百五十）将战，有司读诰誓，三令五申之。既毕，然后即敌。（《文选·东京赋》注）尧德化布于四海，仁惠被于苍生。（《文选》刘越石《劝进表》注）<hr>
