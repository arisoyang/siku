<h4>《子部·搜神记·卷二》<b class="x">作者：干宝</b></h4>
<br>寿光侯者，汉章帝时人也。能劾百鬼众魅，令自缚见形。其乡人有妇为魅所<br>病，侯为劾之，得大蛇数丈，死于门外，妇因以安。又有大树，树有精，人止其<br>下者死，鸟过之亦坠。侯劾之，树盛夏枯落，有大蛇长七八丈，悬死树间。章帝<br>闻之，征问。对曰：“有之。”帝曰：“殿下有怪：夜半后，常有数人，绛衣披<br>发，持火相随。岂能劾之？”侯曰：“此小怪，易消耳。”帝伪使三人为之。侯<br>乃设法，三人登时仆没无气。帝惊曰：“非魅也，朕相试耳。”即使解之。或云：<br>汉武帝时，殿下有怪，常见朱衣披发相随，持烛而走。帝谓刘凭曰：“卿可除此<br>否”凭曰：“可。”乃以青符掷之，见数鬼倾地。帝惊曰：“以相试耳！”解之<br>而苏。<br>樊英隐于壶山，尝有暴风从西南起，英谓学者曰：“成都市火甚盛。”因含<br>水嗽之。乃命记其时日。后有从蜀来者云：“是日大火，有云从东起，须臾大雨，<br>火遂灭。”<br>闽中有徐登者，女子化为丈夫。与东阳赵昞，并善方术。时遭兵乱，相遇<br>于溪，各矜其所能。登先禁溪水为不流，昞次禁杨柳为生稊。二人相视而笑。<br>登年长，昞师事之。后登身故，昞东入长安，百姓未知。昞乃升茅屋，据<br>鼎而爨；主人惊怪，昞笑而不应，屋亦不损。<br>赵昞尝临水求渡，船人不许。昞乃张帷盖，坐其中，长啸呼风，乱流而<br>济。于是百姓敬服，从者如归。长安令恶其惑众。收杀之。民为立祠于永康，至<br>今蚊蚋不能入。<br>徐登、赵昞贵尚清俭，祀神以东流水，削桑皮以为脯。<br>陈节访诸神，东海君以织成青襦一领遗之。<br>宣城边洪为广阳领校。母丧归家，韩友往投之。时日已暮，出告从者：“速<br>装束，吾当夜去。”从者曰：“今日已暝，数十里草行，何急复去？”友曰：<br>“此间血覆地，宁可复住？”苦留之，不得。其夜，洪欻发狂，绞杀两子，并杀<br>妇，又斫父婢二人，皆被创。因走亡。数日，乃于宅前林中得之，已自经死。<br>鞠道龙善为幻术。尝云：“东海人黄公，善为幻，制蛇御虎。常佩赤金刀。<br>及衰老，饮酒过度。秦末，有白虎见于东海，诏遣黄公以赤刀往厌之。术既不行，<br>遂为虎所杀。”<br>谢糺尝食客。以朱书符投井中，有一双鲤鱼跳出。即命作脍，一坐皆得遍。<br>晋永嘉中，有天竺胡人，来渡江南。其人有数术，能断舌复续、吐火，所在<br>人士聚观。将断时，先以舌吐示宾客。然后刀截，血流覆地。乃取置器中，传以<br>示人。视之，舌头半舌犹在。既而还，取含续之，坐有顷，坐人见舌则如故，不<br>知其实断否。其续断，取绢布，与人各执一头，对剪，中断之。已而取两断合视，<br>绢布还连续，无异故体。时人多疑以为幻，阴乃试之，真断绢也。其吐火，先有<br>药在器中，取火一片，与黍糖合之，再三吹呼。已而张口，火满口中，因就爇取<br>以炊，则火也。又取书纸及绳缕之属投火中，众共视之，见其烧爇了尽。乃拨灰<br>中，举而出之，故向物也。<br>扶南王范寻养虎于山，有犯罪者，投与虎，不噬，乃宥之。故山名大虫，亦<br>名大灵。又养鳄鱼十头，若犯罪者，投与鳄鱼，不噬，乃赦之。无罪者皆不噬。<br>故有鳄鱼池。又尝煮水令沸，以金指环投汤中，然后以手探汤。其直者，手不烂；<br>有罪者，入汤即焦。<br>戚夫人侍儿贾佩兰，后出为扶风人段儒妻。说在宫内时，尝以弦管歌舞相欢<br>娱，竞为妖服，以趋良时。十月十五日，共人灵女庙，以豚黍乐神，吹笛击筑，<br>歌《上灵之曲》。既而相与连臂，踏地为节，歌《赤凤皇来》。乃巫俗也。至七<br>月七日，临百子池，作于阗乐。乐毕，以五色缕相羁，谓之相连绶。八月四日，<br>出雕房北户，竹下围棋，胜者终年有福，负者终年疾病；取丝缕，就北辰星求长<br>命，乃免。九月，佩茱萸，食蓬饵，饮菊花酒，令人长命。菊花舒时，并采茎叶，<br>杂黍米酿之，至来年九月九日始熟，就饮焉。故谓之菊花酒。正月上辰，出池边<br>盥濯，食蓬饵，以祓妖邪。三月上巳，张乐于流水。如此终岁焉。<br>汉武帝时，幸李夫人。夫人卒后，帝思念不已。方士齐人李少翁，言能致其<br>神。乃夜施帷帐，明灯烛，而令帝居他帐，遥望之。见美女居帐中，如李夫人之<br>状，还幄坐而步，又不得就视。帝愈益悲感，为作诗曰：“是耶？非耶？立而望<br>之，偏。娜娜何冉冉其来迟！”令乐府诸音家弦歌之。<br>汉北海营陵有道人，能令人与已死人相见。其同郡人，妇死已数年，闻而往<br>见之，曰：“愿令我一见亡妇，死不恨矣。”道人曰：“卿可往可之。若闻鼓声，<br>即出勿留。”乃语其相见之术。俄而得见之。于是与妇言语，悲喜恩情如生。良<br>久，闻鼓声恨恨，不能得住。当出户时，忽掩其衣裾户间，掣绝而去。至后岁余，<br>此人身亡。家葬之，开冢，见妇棺盖下有衣裾。<br>吴孙休有疾，求觋视者，得一人，欲试之。乃杀鹅而埋于苑中，架小屋，施<br>床几，以妇人屐履服物著其上。使觋视之，告曰：“若能说此冢中鬼妇人形状者，<br>当加厚赏，而即信矣。”竟日无言。帝推问之急，乃曰：“实不见有鬼，但见一<br>白头鹅立墓上。所以不即白之，疑是鬼神变化作此相。当候其真形，而定不复移<br>易。不知何故，敢以实上。”<br>吴孙峻杀朱主，埋于石子冈。归命即位，将欲改葬之。冢墓相亚，不可识别，<br>而宫人颇识主亡时所著衣服。乃使两巫各住一处，以伺其灵，使察鉴之，不得相<br>近。久时，二人俱白：“见一女人，年可三十馀，上著青锦束头，紫白袷裳，丹<br>绨丝履，从石子冈上。半冈而以手抑膝，长大息，小住须臾，更进一冢上便止，<br>徘徊良久，奄然不见。”二人之言，不谋而合。于是开冢，衣服如之。<br>夏侯弘自云见鬼，与其言语。镇西谢尚所乘马忽死，忧恼甚至。谢曰：“卿<br>若能令此马生者，卿真为见鬼也。”弘去，良久还，曰：“庙神乐君马，故取之。<br>今当活。”尚对死马坐。须臾，马忽自门外走还，至马尸间便灭，应时能动，起<br>行。谢曰：“我无嗣，是我一身之罚。”弘经时无所告。曰：“顷所见，小鬼耳，<br>必不能辨此源由。”后忽逢一鬼，乘新车，从十许人。著青丝布袍。弘前提牛鼻。<br>车中人谓弘曰：“何以见阻？”弘曰：“欲有所问。镇西将军谢尚无儿。此君风<br>流令望，不可使之绝祀。”车中人动容曰：“君所道，正是仆儿。年少时，与家<br>中婢通，誓曰不再婚，而违约。今此婢死，在天诉之。是故无儿。”弘具以告。<br>谢曰：“吾少时诚有此事。”弘于江陵，见一大鬼，提矛戟，有随从小鬼数人。<br>弘畏惧，下路避之。大鬼过后，捉得一小鬼，问：“此何物？”曰：“杀人以此<br>矛戟。若中心腹者，无不辄死。”弘曰：“治此病有方否？”鬼曰：“以乌鸡薄<br>之，即差。”弘曰：“今欲何行！”鬼曰：“当至荆、扬二州。”尔时比日行心<br>腹病者，无有不死者。弘乃教人杀乌鸡以薄之，十不失八九。今治中恶，辄用乌<br>鸡薄之者，弘之由也。<br><hr>
