<h4>《子部·搜神记·卷七》<b class="x">作者：干宝</b></h4>
<br>初，汉元、成之世，先识之士有言曰：“魏年有和，当有开石于西三千余里，<br>系五马，文曰：‘大讨曹’。”及魏之初兴也，张掖之柳谷有开石焉。始见于建<br>安，形成于黄初，文备于太和。周围七寻，中高一仞。苍质素章，龙马、麟鹿、<br>凤凰、仙人之象，粲然咸著。此一事者，魏、晋代兴之符也。至晋泰始三年，张<br>掖太守焦胜上言：“以留郡本国图校今石文，文字多少不同，谨具图上。”案其<br>文有五马象：其一有人平上帻，执戟而乘之；其一有若马形不成。其字有“金”，<br>有“中”，有“大司马”，有“王”，有“大吉”，有“正”，有“开寿”；其<br>一成行，曰“金当取之”。<br>晋武帝泰始初，衣服上俭下丰，著衣者皆厌腰。此君衰弱、臣放纵之象也。<br>至元康末，妇人出两裆，加乎交领之上，此内出外也。为车乘者，苟贵轻细，又<br>数变易其形，皆以白篾为纯，盖古丧车之遗象。晋之祸征也。<br>胡床、貊槃，翟之器也；羌煮、貊炙，翟之食也。自太始以来，中国尚之。<br>贵人富室，必畜其器，吉享嘉宾，皆以为先。戎、翟侵中国之前兆也。<br>晋太康四年，会稽郡蟛蜞及蟹，皆化为。其众覆野，大食稻为灾。始成，有<br>毛肉而无骨，其行不能过田塍。数日之后，则皆为牝。<br>太康五年正月，二龙见武库井中。武库者，帝王威御之器所宝藏也。屋宇邃<br>密，非龙所处。是后七年，藩王相害。二十八年，果有二胡僣窃神器，皆字曰<br>“龙”。<br>晋武帝太康六年，南阳获两足虎。虎者，阴精而居乎阳，金兽也。南阳，火<br>名也。金精入火而失其形，王室乱之妖也。其七年十一月景辰，四角兽见于河间。<br>天戒若曰：“角，兵象也；四者，四方之象。当有兵革起于四方。”后河间王遂<br>连四方之兵，作为乱阶。<br>太康九年，幽州塞北有死牛头语。时帝多疾病，深以后事为念，而付托不以<br>至公，思瞀乱之应也。<br>太康中，有鲤鱼二枚现武库屋上。武库兵府，鱼有鳞甲，亦是兵之类也。鱼<br>既极阴，屋上太阳，鱼现屋上，象至阴以兵革之祸干太阳也。及惠帝初，诛皇后<br>父杨骏，矢交宫阙。废后为庶人，死于幽宫。元康之末，而贾后专制，谤杀太子，<br>寻亦诛废。十年之间，母后之难再兴，是其应也。自是祸乱构矣。京房《易妖》<br>曰：“鱼去水，飞入道路，兵且作。”<br>初作屐者，妇人圆头，男子方头。盖作意欲别男女也。至太康中，妇人皆方<br>头屐，与男无异。此贾后专妒之征也。<br>晋时，妇人结发者，既成，以缯急束其环，名曰撷子髻。始自宫中，天下翕<br>然化之也。其末年，遂有怀、惠之事。<br>太康中，天下为《晋世宁》之舞。其舞，抑手以执杯盘而反覆之。歌曰：<br>“晋世宁，舞杯盘。”反覆，至危也。杯盘，酒器也。而名曰“晋世宁”者，言<br>时人苟且饮食之间，而其智不可及远，如器在手也。<br>太康中，天下以毡为絈头及络带、袴口，于是百姓咸相戏曰：“中国其必<br>为胡所破也。”夫毡，胡之所产者也，而天下以为絈头、带身、袴口，胡既三<br>制之矣，能无败乎！<br>太康末，京洛为《折杨柳》之歌，其曲始有兵革苦辛之辞，终以擒获斩截之<br>事。自后杨骏被诛，太后幽死，杨柳之应也。<br>晋武帝太熙元年，辽东有马生角，在两耳下，长三寸。及帝晏驾，王室毒于<br>兵祸。<br>晋惠帝元康中，妇人之饰有五佩兵。又以金、银、象角、玳瑁之属，为斧、<br>钺、戈、戟而载之，以当笄。男女之别，国之大节，故服食异等。今妇人而以兵<br>器为饰，盖妖之甚者也。于是遂有贾后之事。<br>晋元康三年闰二月，殿前六钟皆出涕，五刻乃止。前年贾后杀杨太后于金墉<br>城，而贾后为恶不悛，故钟出涕，犹伤之也。<br>惠帝之世，京洛有人，一身而男女二体，亦能两用人道。而性尤好淫。天下<br>兵乱，由男女气乱而妖形作也。<br>惠帝元康中，安丰有女子曰周世宁，年八岁，渐化为男。至十七八，而气性<br>成。女体化而不尽，男体成而不彻，畜妻而无子。<br>元康五年三月，临淄有大蛇，长十许丈，负二小蛇，入城北门，迳从市入汉<br>阳城景王祠中，不见。<br>元康五年三月，吕县有流血，东西百余步。其后八载，而封云乱徐州，杀伤<br>数万人。<br>元康七年，霹雳破城南高禖石。高禖，宫中求子祠也。贾后妒忌，将杀怀、<br>愍，故天怒贾后，将诛之应也。<br>元康中，天下始相效为乌杖，以柱掖。其后稍施其镦，住则植之。及怀、愍<br>之世，王室多故，而中都丧败。元帝以藩臣，树德东方，维持天下，柱掖之应也。<br>元康中，贵游子弟相与为散发倮身之饮，对弄婢妾。逆之者伤好，非之者负<br>讥，希世之十，耻不与焉。胡、狄侵中国之萌也。其后遂有二胡之乱。<br>惠帝太安元年，丹阳湖熟县夏架湖，有大石，浮二百步而登岸。百姓惊叹，<br>相告曰：“石来！”寻而石冰入建邺。<br>太安元年四月，有人自云龙门入殿前，北面再拜曰：“我当作中书监。”即<br>收斩之。禁庭尊秘之处，今贱人竟入，而门卫不觉者，宫室将虚，下人逾上之妖<br>也。是后帝迁长安，宫阙遂空焉。<br>太安中，江夏功曹张骋所乘牛忽言曰：“天下方乱，吾甚极为。乘我何之？”<br>骋及从者数人皆惊怖，因绐之曰：“令汝还，勿复言。”乃中道还。至家，未释<br>驾，犬又言曰：“归何早也？”骋益忧惧，秘而不言。安陆县有善卜者，骋从之<br>卜。卜者曰：“大凶。非一家之祸，天下将有兵起，一郡之内，皆破亡乎！”骋<br>还家，牛又人立而行。百姓聚观。其秋，张昌贼起，先略江夏，诳曜百姓，以汉<br>祚复兴，有凤凰之瑞，圣人当世。从军者皆绛抹头，以彰火德之祥。百姓波荡，<br>从乱如归，骋兄弟并为将军都尉，未几而败。于是一郡破残，死伤过半，而骋家<br>族矣。京房《易妖》曰：“牛能言，如其言，占吉凶。”<br>元康、太安之间，江淮之域，有败屩自聚于道，多者至四五十量。人或散去<br>之，投林草中。明日视之，悉复如故。或云见狸衔而聚之。世之所说：“屩者，<br>人之贱服，而当劳辱，下民之象也。败者，疲弊之象也。道者，地里，四方所以<br>交通，王命所由往来也。今败屩于道者，象下民疲病，将相聚为乱，绝四方而壅<br>王命也。”<br>晋惠帝永兴元年，成都王之攻长沙也，反军于邺，内外陈兵。是夜，戟锋皆<br>有火光，遥望如悬烛，就视则亡焉。其后终以败亡。<br>晋怀帝永嘉元年，吴郡吴县万详婢生一子，鸟头，两足马蹄，一手无毛，尾<br>黄色，大如碗。<br>永嘉五年，抱罕令严根婢产一龙、一女、一鹅。京房《易妖》曰：“人生他<br>物，非人所见者，皆为天下大兵。”时帝承惠帝之后，四海沸腾，寻而陷于平阳，<br>为逆胡所害。<br>永嘉五年，吴郡嘉兴张林家，有狗忽作人言云：“天下人俱饿死。”于是果<br>有二胡之乱，天下饥荒焉。<br>永喜五年十一月，有蝘鼠出延陵。郭璞筮之，遇“临”之“益”，曰：“此<br>郡之东县，当有妖人欲称制者，寻亦自死矣。”<br>永嘉六年正月，无锡县欻有四株茱萸树，相樛而生，状若连理。先是，郭璞<br>筮延陵蝘鼠，遇“临”之“益”，曰：“后当复有妖树生，若瑞而非，辛螫之木<br>也。徜有此，东西数百里，必有作逆者。”及此生木。其后吴兴徐馥作乱，杀太<br>守袁琇。<br>永嘉中，寿春城内有豕生人，两头，而不活。周馥取而观之。识者云：“豕，<br>北方畜，胡、狄象。两头者，无上也。生而死，不遂也。”天戒若曰：“易生专<br>利之谋，将自致倾覆也。”俄为元帝所败。<br>永嘉中，士大夫竞服生笺单衣。识者怪之，曰：“此古练纕之布，诸侯所<br>以服天子也。今无故服之，殆有应乎？”其后怀、愍晏驾。<br>昔魏武军中，无故作白帢。此缟素凶丧之征也。初，横缝其前以别后，名<br>之曰“颜”，帢传行之。至永嘉之间，稍去其缝，名“无颜帢”。而妇人束<br>发，其缓弥甚，紒之坚不能自立，发被于额，目出而已。无颜者，愧之言也。覆<br>额者，惭之貌也。其缓弥甚者，言天下亡礼与义，放纵情性，及其终极，至于大<br>耻也。其后二年，永嘉之乱，四海分崩，下人悲难，无颜以生焉。<br>晋愍帝建兴四年，西都倾覆，元皇帝始为晋王，四海宅心。其年十月二十二<br>日，新蔡县吏任乔妻胡氏，年二十五，产二女，相向，腹心合，自腰以上，脐以<br>下，各分。盖天下未一之妖也。时内史吕会上言：“按《瑞应图》云：‘异根同<br>体，谓之连理；异亩同颖，谓之嘉禾。’草木之属，犹以为瑞，今二人同心，天<br>垂灵象，故《易》云：‘二人同心，其利断金。’休显见生于陈东之国，盖四海<br>同心之瑞。不胜喜跃，谨画图上。”时有识者晒之。君子曰：“知之难也。以臧<br>文仲之才，犹祀爰居焉。布在方册，千载不忘。故士不可以不学。古人有言：<br>‘木无枝谓之廆，人不学谓之瞽。’当其所蔽，盖阙如也。可不勉乎！”<br>晋元帝建武元年六月，扬州大旱。十二月，河东地震。去年十二月，斩督运<br>令史淳于伯，血逆流，上柱二丈三尺，旋复下流四尺五寸。是时淳于伯冤死，遂<br>频旱三年。刑罚妄加，群阴不附，则阳气胜之。罚又冤气之应也。<br>晋元帝建武元年七月，晋陵东门有牛生犊，一体两头。京房《易传》曰：<br>“牛生子，二首一身，天下将分之象也。”<br>元帝太兴元年四月，西平地震，涌水出。十二月，庐陵、豫章、武昌、西陵<br>地震，涌水出，山崩。此王敦陵上之应也。<br>太兴元年三月，武昌太守王谅有牛生子，两头八足，两尾共一腹。不能自生，<br>十余人以绳引之。子死，母活。其三年，后苑中有牛生子，一足三尾，生而即死。<br>太兴二年，丹阳郡吏濮阳演马生驹，两头，自项前别。生而死。此政在私门，<br>二头之象也。其后王敦陵上。<br>太兴初，有女子，其阴在腹，当脐下。自中国来至江东。其性淫而不产。又<br>有女子，阴在首，居在扬州，亦性好淫。京房《易传》曰：“人生子：阴在首，<br>则天下大乱；若在腹，则天下有事；若在背，则天下无后。”<br>太兴中，王敦镇武昌，武昌灾，火起，兴众救之，救于此而发于彼，东西南<br>北数十处俱应，数日不绝。旧说所谓“滥灾妄起，虽兴师不能救之”之谓也。此<br>臣而行君，亢阳失节。是时王敦陵上，有无君之心，故灾也。<br>太兴中，兵士以绛囊缚紒。识者曰：“紒在首为乾，君道也。囊者为坤，臣<br>道也。今以朱囊缚紒，臣道侵君之象也。”为衣者，上带短，才至于掖；著帽者，<br>又以带缚项：下逼上，上无地也。为袴者，直幅无口、无杀，下大之象也。寻而<br>王敦谋逆，再攻京师。<br>太兴四年，王敦在武昌，铃下仪仗生花，如莲花，五六日而萎落。说曰：<br>“《易》说：‘枯杨生花，何可久也’今狂花生枯木，又在铃阁之间，言威仪之<br>富，荣华之盛，皆如狂花之发，不可久也。”其后王敦终以逆命，加戮其尸。<br>旧为羽扇柄者，刻木象其骨形，列羽用十，取全数也。初，王敦南征，始改<br>为长柄，下出可捉，而减其羽，用八。识者尤之曰：“夫羽扇，翼之名也。创为<br>长柄，将执其柄，以制其羽翼也；改十为八，将未备夺已备也。此殆敦之擅权，<br>以制朝廷之柄，又将以无德之材，欲窃非据也。”<br>晋明帝太宁初，武昌有大蛇，常居故神祠空树中。每出头，从人受食。京房<br>《易传》曰：“蛇见于邑，不出三年，有大兵，国有大忧。”寻有王敦之逆。<br><hr>
