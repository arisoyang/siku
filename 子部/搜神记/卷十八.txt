<h4>《子部·搜神记·卷十八》<b class="x">作者：干宝</b></h4>
<br>魏景初中，咸阳县吏王臣家，有怪，无故闻拍手相呼，伺无所见。其母夜作<br>倦，就枕寝息，有顷，复闻灶下有呼声曰：“文约，何以不来？”头下枕应曰：<br>“我见枕，不能往。汝可来就我饮。”至明，乃饭臿也。即聚烧之，其怪遂绝。<br>魏郡张奋者，家本巨富，忽衰老财散，遂卖宅与程应。应入居，举家病疾，<br>转卖邻人何文。文先独特大刀，暮入北堂中梁上。至三更竟，忽有一人，长丈余，<br>高冠黄衣，升堂呼曰：“细腰。”细腰应喏。曰：“舍中何以有生人气也？”答<br>曰：“无之。”便去。须臾，有一高冠青衣者；次之，又有高冠白衣者。问答并<br>如前。及将曙，文乃下堂中，如向法呼之，问曰：“黄衣者为谁？”曰：“金也。<br>在堂西壁下。”“青衣者为谁？”曰：“钱也，在堂前井边五步。”“白衣者为<br>谁？”曰：“银也。在墙东北角柱下。”“汝复为谁？”曰：“我，杵也。今在<br>灶下。”及晓，文按次掘之，得金银五百斤，钱千万贯，仍取杵焚之。由此大富，<br>宅遂清宁。<br>秦时，武都故道，有怒特祠，祠上生梓树。秦文公二十七年，使人伐之，辄<br>有大风雨。树创随合，经日不断。文公乃益发卒，持斧者至四十人，犹不断。士<br>疲还息，其一人伤足，不能行，卧树下，闻鬼语树神曰：“劳乎攻战？”其一人<br>曰：“何足为劳。”又曰：“秦公将必不休，如之何？”答曰：“秦公其如予何。”<br>又曰：“秦若使三百人被发，以朱丝绕树，赭衣灰坌伐汝，汝得不困耶？”神寂<br>无言。明日，病人语所闻。公于是令人皆衣赭，随斫创，坌以灰。树断，中有一<br>青牛出，走入丰水中。其后青牛出丰水中，使骑击之，不胜。有骑堕地复上，髻<br>解被发，牛畏之，乃入水，不敢出。故秦自是置旄头骑。<br>庐江龙舒县陆亭，流水边有一大树，高数十丈，常有黄鸟数千枚巢其上。时<br>久旱，长老共相谓曰：“彼树常有黄气，或有神灵，可以祈雨。”因以酒脯往。<br>亭中有寡妇李宪者，夜起，室中忽见一妇人，著绣衣，自称曰：“我树神黄祖也，<br>能兴云雨。以汝性洁，佐汝为生。朝来父老皆欲祈雨，吾已求之于帝，明日日中<br>大雨。”至期果雨。遂为立祠。宪曰：“诸卿在此。吾居近水，当致少鲤鱼。”<br>言讫，有鲤鱼数十头，飞集堂下。坐者莫不惊悚。如此岁余，神曰：“将有大兵，<br>今辞汝去。”留一玉环，曰：“持此可以避难。”后刘表、袁术相攻，龙舒之民<br>皆徙去，唯宪里不被兵。<br>魏桂阳太守江夏张辽，字叔高，去鄢陵，家居买田。田中有大树十余围，枝<br>叶扶疏，盖地数亩，不生穀，遣客伐之。斧数下，有赤汁六七斗出。客惊怖，归<br>白叔高。叔高大怒曰：“树老汁赤，如何得怪！”因自严行，复斫之，血大流洒。<br>叔高使先斫其枝，上有一空处，见白头公，可长四五尺，突出，往赴叔高，高以<br>刀逆格之。如此凡杀四五头，并死。左右皆惊怖伏地，叔高神虑怡然如旧。徐熟<br>视，非人非兽。遂伐其木。此所谓“木石之怪，夔、魍魉”者乎？是岁，应司空<br>辟侍御史、兖州刺史。以二千石之尊，过乡里，荐祝祖考，白日绣衣荣羡，竟无<br>他怪。<br>吴先主时，陆敬叔为建安太守，使人伐大樟树，不数斧，忽有血出。树断，<br>有物人面狗身，从树中出。敬叔曰：“此名‘彭侯’。”乃烹食之，其味如狗。<br>《白泽图》曰：“木之精名‘彭侯’，状如黑狗，无尾，可烹食之。”<br>吴时，有梓树巨围，叶广丈馀，垂柯数亩。吴王伐树作船，使童男女三十人<br>牵挽之。船自飞下水，男女皆溺死。至今潭中时有唱唤督进之音也。<br>董仲舒下帷讲诵，有客来诣。舒知其非常。客又云：“欲雨。”舒戏之曰：<br>“巢居知风，穴居知雨。卿非狐狸，则是鼷鼠。”客遂化为老狸。<br>张华字茂先，晋惠帝时为司空。于时燕昭王墓前，有一斑狐，积年能为变幻。<br>乃变作一书生，欲诣张公。过问墓前华表曰：“以我才貌，可得见张司空否？”<br>华表曰：“子之妙解，无为不可。但张公智度，恐难笼络，出必遇辱，殆不得返。<br>非但丧子千岁之质，亦当深误老表。”狐不从，乃持刺谒华。华见其总角风流，<br>洁白如玉，举动容止，顾盼生姿，雅重之。于是论及文章，辨校声实，华未尝闻。<br>比复商略三史，探赜百家，谈老、庄之奥区，披风、雅之绝旨，包十圣，贯三才，<br>箴八儒，擿五礼，华无不应声屈滞。乃叹曰：“天下岂有此年少。若非鬼魅，则<br>是狐狸。”乃扫榻延留，留人防护。此生乃曰：“明公当尊贤容众，嘉善而矜不<br>能。奈何憎人学问！墨子兼爱，其若是耶？”言卒，便求退。华已使人防门，不<br>得出。既而又谓华曰：“公门置甲兵栏骑，当是致疑于仆也。将恐天下之人，卷<br>舌而不言；智谋之士，望门而不进。深为明公惜之。”华不应，而使人防御甚严。<br>时丰城令雷焕，字孔章，博物士也，来访华，华以书生白之。孔章曰：“若疑之，<br>何不呼猎犬试之？”乃命犬以试，竟无惮色。狐曰：“我天生才智，反以为妖，<br>以犬试我，遮莫千试万虑，其能为患乎？”华闻益怒曰：“此必真妖也。闻魃魅<br>忌狗，所别者数百年物耳；千年老精，不能复别。惟得千年枯木照之，则形立见。”<br>孔章曰：“千年神木，何由可得？”华曰：“世传燕昭王墓前华表木，已经千年。”<br>乃遣人伐华表。使人欲至木所，忽空中有一青衣小儿来，问使曰：“君何来也”<br>使曰：“张司空有一年少来谒，多才巧辞，疑是妖魅。使我取华表照之。”青衣<br>曰：“老狐不智，不听我言，今日祸已及我，其可逃乎？”乃发声而泣，倏然不<br>见。使乃伐其木，血流，便将木归。燃之以照书生，乃一斑狐。华曰：“此二物<br>不值我，千年不可复得。”乃烹之。<br>晋时，吴兴有一人，有二男，田中作时，尝见父来骂詈，赶打之。儿以告母。<br>母问其父，父大惊，知是鬼魅，便令儿斫之。鬼便寂不复往。父忧恐儿为鬼所困，<br>便自往看。儿谓是鬼，杀而埋之。鬼便遂归，作其父形，且语其家：“二儿已杀<br>妖矣。”儿暮归，共相庆贺；积年不觉。后有一法师过其家，语二儿云：“君尊<br>侯有大邪气。”儿以白父，父大怒。儿出，以语师，令速去。师遂作声入，父即<br>成大老狸，入床下，遂擒杀之。向所杀者，乃真父也。改殡治服。一儿遂自杀；<br>一儿忿懊，亦死。<br>句容县麋村民黄审，于田中耕。有一妇人过其田，自畔上度，从东適下而复<br>还。审初谓是人，日日如此，意甚怪之。审因问曰：“妇数从何来也？”妇人少<br>住，但笑而不言，便去。审愈疑之。预以长镰，伺其还，未敢斫妇，但斫所随婢。<br>妇化为狸，走去。视婢，乃狸尾耳。审追之不及。后人有见此狸出坑头，掘之，<br>无复尾焉。<br>博陵刘伯祖为河东太守，所止承尘上有神，能语，常呼伯祖与语，及京师诏<br>书诰下消息，辄预告伯祖。伯祖问其所食啖，欲得羊肝。乃买羊肝，于前切之，<br>脔随刀不见，尽两羊肝。忽有一老狸，眇眇在案前，持刀者欲举刀斫之，伯祖呵<br>止。自著承尘上，须臾大笑曰：“向者啖羊肝，醉忽失形，与府君相见，大惭愧。”<br>后伯祖当为司隶，神复先语伯祖曰：“某月某日，诏书当到。”至期如言。及入<br>司隶府，神随逐在承尘上，辄言省内事。伯祖大恐怖，谓神曰：“今职在刺举。<br>若左右贵人，闻神在此，因以相害。”神答曰：“诚如府君所虑，当相舍去。”<br>遂即无声。<br>后汉建安中，沛国郡陈羡为西海都尉。其部曲王灵孝，无故逃去，羡欲杀之。<br>居无何，孝复逃走。羡久不见，囚其妇，妇以实对。羡曰：“是必魅将去，当求<br>之。”因将步骑数十，领猎犬，周旋于城外求索，果见孝于空冢中。闻人犬声，<br>怪遂避去。羡使人扶孝以归，其形颇象狐矣，略不复与人相应，但啼呼“阿紫”。<br>阿紫，狐字也。后十馀日，乃稍稍了悟。云：“狐始来时，于屋曲角鸡栖间，作<br>好妇形，自称‘阿紫’，招我。如此非一。忽然便随去，即为妻，暮辄与共还其<br>家。遇狗不觉。”云乐无比也。道士云：“此山魅也。”《名山记》曰：“狐者，<br>先古之淫妇也，其名曰‘阿紫’，化而为狐。故其怪多自称‘阿紫’。”<br>南阳西郊有一亭，人不可止，止则有祸。邑人宋大贤，以正道自处，尝宿亭<br>楼，夜坐鼓琴，不设兵仗。至夜半时，忽有鬼来，登梯与大贤语，眝目磋齿，<br>形貌可恶。大贤鼓琴如故，鬼乃去。于市中取死人头来，还语大贤曰：“宁可少<br>睡耶？”因以死人头投大贤前。大贤曰：“甚佳。吾暮卧无枕，正欲得此。”鬼<br>复去。良久乃还，曰：“宁可共手搏耶？”大贤曰：“善。”语未竟，鬼在前，<br>大贤便逆捉其腰。鬼但急言：“死。”大贤遂杀之。明日视之，乃老狐也。自是<br>亭舍更无妖怪。<br>北部督邮西平到伯夷，年三十许，大有才决，长沙太守到若章孙也。日晡时<br>到亭，敕前导入且止。录事掾白：“今尚早，可至前亭。”曰：“欲作文书，便<br>留。”吏卒惶怖，言当解去。传云：“督邮欲于楼上观望，亟扫除。”须臾便上。<br>未暝，楼镫阶下复有火。敕云：“我思道，不可见火，灭去。”吏知必有变，当<br>用赴照，但藏置壶中。日既暝，整服坐，诵《六甲》、《孝经》、《易》本讫，<br>卧。有顷，更转东首，以拏巾结两足，帻冠之，密拔剑解带。夜时，有正黑者四<br>五尺，稍高，走至柱屋。因覆伯夷。伯夷持被掩之，足跣脱，几失。再三。以剑<br>带击魅脚，呼下火上，照视之，老狐正赤，略无衣毛。持下烧杀。明旦，发楼屋，<br>得所髡人髻百余。因此遂绝。<br>吴中有一书生，皓首，称胡博士，教授诸生。忽复不见。九月初九日，士人<br>相与登山游观，闻讲书声，命仆寻之。见空冢中，群狐罗列，见人即走。老狐独<br>不去，乃是皓首书生。<br>陈郡谢鲲，谢病去职，避地于豫章。尝行经空亭中，夜宿。此亭旧每杀人。<br>夜四更，有一黄衣人，呼鲲字云：“幼舆，可开户。”鲲澹然无惧色，令申臂于<br>窗中。于是授腕，鲲即极力而牵之，其臂遂脱，乃还去。明日看，乃鹿臂也。寻<br>血取获。尔后此亭无复妖怪。<br>晋有一士人，姓王，家在吴郡。还至曲阿，日暮，引船上当大埭。见埭上有<br>一女子，年十七八，便呼之留宿。至晓，解金铃系其臂。使人随至家，都无女人，<br>因逼猪栏中，见母猪臂有金铃。<br>汉齐人梁文，好道。其家有神祠，建室三四间，座上施皂帐，常在其中。积<br>十数年。后因祀事，帐中忽有人语，自呼“高山君”。大能饮食，治病有验。文<br>奉事甚肃。积数年，得进其帐中。神醉，文乃乞得奉见颜色。谓文曰：“授手来。”<br>文纳手，得持其颐，髯须甚长。文渐绕手，卒然引之，而闻作羊声。座中惊起，<br>助文引之，乃袁公路家羊也。失之七八年，不知所在。杀之，乃绝。<br>北平田琰，居母丧，恒处庐。向一暮，夜，忽入妇室。密怪之，曰：“君在<br>毁灭之地，幸可不甘。”琰不听而合。后琰暂入，不与妇语，妇怪无言，并以前<br>事责之。琰知鬼魅。临暮竟未眠，衰服挂庐。须臾，见一白狗，攫庐衔衰服，因<br>变为人，著而入。琰随后逐之，见犬将升妇床，便打杀之。妇羞愧而死。<br>司空南阳来季德，停丧在殡，忽然见形，坐祭床上，颜色服饰声气，熟是也。<br>孙儿妇女，以次教戒，事有条贯。鞭朴奴婢，皆得其过。饮食既绝，辞诀而去。<br>家人大小，哀割断绝。如是数年，家益厌苦。其后饮酒过多，醉而形露，但得老<br>狗，便共打杀。因推问之，则里中沽酒家狗也。<br>山阳王瑚，字孟琏，为东海兰陵尉。夜半时，辄有黑帻白单衣吏，诣县叩阁，<br>迎之则忽然不见。如是数年。后伺之，见一老狗，白躯犹故，至阁便为人。以白<br>孟琏，杀之乃绝。<br>桂阳太守李叔坚，为从事。家有犬，人行，家人言：“当杀之。”叔坚曰：<br>“犬马喻君子，犬见人行，效之，何伤。”顷之，狗戴叔坚冠走，家大惊。叔坚<br>云：“误触冠，缨挂之耳。”狗又于灶前畜火，家益怔营。叔坚复云：“儿婢皆<br>在田中，狗助畜火，幸可不烦邻里。此有何恶。”数日，狗自暴死，卒无纤芥之<br>异。<br>吴郡无锡，有上湖大陂。陂吏丁初，天每大雨，辄循提防。春盛雨，初出行<br>塘。日暮回，顾有一妇人，上下青衣，戴青伞，追后呼：“初掾待我。”初时怅<br>然，意欲留俟之，复疑：“本不见此，今忽有妇人冒阴雨行，恐必鬼物。”初便<br>疾走，顾视妇人，追之亦急。初因急行，走之转远，顾视妇人，乃自投陂中，汜<br>然作声，衣盖飞散，视之是大苍獭，衣伞皆荷叶也。此獭化为人形，数媚年少者<br>也。<br>魏齐王芳正始中，中山王周南为襄邑长。忽有鼠从穴出，在厅事上，语曰：<br>“王周南，尔以某月某日当死。”周南急往，不应。鼠还穴。后至期复出，更冠<br>帻皂衣而语曰：“周南，尔日中当死。”亦不应。鼠复入穴。须臾复出，出复入，<br>转行数语如前。日適中，鼠复曰：“周南，尔不应死，我复何道。”言讫，颠蹶<br>而死，即失衣冠所在。就视之，与常鼠无异。<br>安阳城南有一亭，夜不可宿，宿辄杀人。书生明术数，乃过宿之。亭民曰：<br>“此不可宿，前后宿此，未有活者。”书生曰：“无苦也。吾自能谐。”遂住廨<br>舍，乃端坐诵书，良久乃休。夜半后，有一人，著皂单衣，来往户外，呼亭主，<br>亭主应诺。“见亭中有人耶？”答曰：“向者有一书生，在此读书。適休，似未<br>寝。”复喑嗟而去。须臾，复有一人，冠赤帻者，呼亭主，问答如前，复喑嗟而<br>去。既去寂然。书生知无来者，即起诣向者呼处，效呼亭主。亭主亦应诺。复云：<br>“亭中有人耶？”亭主答如前。乃问曰：“向黑衣来者谁？”曰：“北舍母猪也。”<br>又曰：“冠赤帻来者谁？”曰：“西舍老雄鸡父也。”曰：“汝复谁耶？”曰：<br>“我是老蝎也。”于是书生密便诵书至明，不敢寐。天明，亭民来视，惊曰：<br>“君何得独活？”书生曰：“促索剑来。吾与卿取魅。”乃握剑至昨夜应处，果<br>得老蝎，大如琵琶，毒长数尺。西舍得老雄鸡父。北舍得老母猪。凡杀三物，亭<br>毒遂静，永无灾横。<br>吴时，庐陵郡都亭重屋中，常有鬼魅，宿者辄死。自后使官，莫敢入亭止宿。<br>时丹阳人汤应者，大有胆武，使至庐陵，便止亭宿。吏启不可，应不听。迸从者<br>还外，惟持一大刀，独处亭中。至三更竟，忽闻有叩阁者。应遥问：“是谁？”<br>答云：“部郡相闻。”应使进，致词而去。顷间，复有叩阁者如前，曰：“府君<br>相闻。”应复使进，身著皂衣。去后，应谓是人，了无疑也。旋又有叩阁者，云：<br>“部郡、府君相诣。”应乃疑曰：“此夜非时，又部郡、府君，不应同行。”知<br>是鬼魅。因持刀迎之。见二人，皆盛衣服，俱进。坐毕，府君者便与应谈。谈未<br>竟，而部郡忽起至应背后。应乃回顾，以刀逆击，中之。府君下坐走出，应急追，<br>至亭后墙下，及之。斫伤数下，应乃还卧。达曙，将人往寻，见有血迹，皆得之。<br>云称府君者，是一老犭希也；部郡者，是一老狸也。自是遂绝。<br><hr>
