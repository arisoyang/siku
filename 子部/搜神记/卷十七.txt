<h4>《子部·搜神记·卷十七》<b class="x">作者：干宝</b></h4>
<br>陈国张汉直，到南阳，从京兆尹延叔坚学《左氏传》。行后数月，鬼物持其<br>妹，为之扬言曰：“我病死，丧在陌上，常苦饥寒。操二三量不借，挂屋后楮上；<br>傅子方送我五百钱，在北墉下，皆亡取之。又买李幼一头牛，本券在书箧中。”<br>往索取之，悉如其言。妇尚不知有此。妹新从婿家来，非其所及。家人哀伤，益<br>以为审。父母诸弟，衰绖到来迎丧，去舍数里，遇汉直与诸生十余人相追。汉直<br>顾见家人，怪其如此。家见汉直，谓其鬼也，怅惘良久。汉直乃前为父拜，说其<br>本末，且悲且喜。凡所闻见，若此非一，得知妖物之为。<br>汉陈留外黄范丹，字史云，少为尉从佐使，檄谒督邮。丹有志节，自恚为厮<br>役小吏。乃于陈留大泽中，杀所乘马，捐弃官帻，诈逢劫者。有神下其家曰：<br>“我史云也。为劫人所杀。疾取我衣于陈留大泽中。”家取得一帻。丹遂之南郡，<br>转入三辅，从英贤游学。十三年乃归，家人不复识焉。陈留人高其志行，及没，<br>号曰贞节先生。<br>吴人费季，久客于楚。时道多劫，妻常忧之。季与同辈旅宿庐山下，各相问<br>出家几时。季曰：“吾去家已数年矣。临来，与妻别，就求金钗以行，欲观其志，<br>当与吾否耳。得钗，乃以著户楣上。临发，失与道。此钗故当在户上也。”尔夕，<br>其妻梦季曰：“吾行遇盗，死已二年。若不信吾言，吾行时取汝钗，遂不以行，<br>留在户楣上，可往取之。”妻觉，揣钗得之，家遂发丧。后一年余，季乃归还。<br>余姚虞定国，有好仪容。同县苏氏女，亦有美色。定国常见，悦之。后见定<br>国来，主人留宿，中夜，告苏公曰：“贤女令色，意甚钦之。此夕能令暂出否？”<br>主人以其乡里贵人，便令女出从之。往来渐数，语苏公云：“无以相报。若有官<br>事，某为君任之。”主人喜。自尔后，有役召事，往造定国。定国大惊，曰：<br>“都未尝面命，何由便尔？此必有异。”具说之。定国曰：“仆宁肯请人之父而<br>淫人之女。若复见来，便当斫之。”后果得怪。<br>吴孙皓世，淮南内史朱诞，字永长，为建安太守。诞给使妻有鬼病，其夫疑<br>之为奸。后出行，密穿壁隙窥之。正见妻在机中织，遥瞻桑树上，向之言笑。给<br>使仰视树上，有一年少人，可十四五，衣青衿袖，青幧头。给使以为信人也，<br>张弩射之。化为鸣蝉，其大如箕，翔然飞去。妻亦应声惊曰：“噫！人射汝。”<br>给使怪其故。后久时，给使见二小儿在陌上共语。曰：“何以不复见汝？”其一<br>即树上小儿也，答曰：“前不遇，为人所射，病疮积时。”彼儿曰：“今何如？”<br>曰：“赖朱府君梁上膏以傅之，得愈。”给使白诞曰：“人盗君膏药，颇知之否？”<br>诞曰：“吾膏久致梁上，人安得盗之？”给使曰：“不然。府君视之。”诞殊不<br>信。试为视之，封题如故。诞曰：“小人故妄言，膏自如故。”给使曰：“试开<br>之。”则膏去半。为掊刮，见有趾迹。诞因大惊。乃详问之，具道本末。<br>吴时，嘉兴倪彦思，居县西埏里。忽见鬼魅入其家，与人语，饮食如人，惟<br>不见形。彦思奴婢有窃骂大家者，云：“今当以语。”彦思治之，无敢詈之者。<br>彦思有小妻，魅从求之，彦思乃迎道士逐之。酒肴既设，魅乃取厕中草粪，布著<br>其上。道士便盛击鼓，召请诸神。魅乃取伏虎，于神座上吹作角声音。有顷，道<br>士忽觉背上冷，惊起解衣，乃伏虎也。于是道士罢去。彦思夜于被中窃与妪语，<br>共患此魅。魅即屋梁上谓彦思曰：“汝与妇道吾，吾今当截汝屋梁。”即隆隆有<br>声。彦思惧梁断，取火照视，魅即灭火。截梁声愈急，彦思惧屋坏，大小悉遣出，<br>更取火，视梁如故。魅大笑，问彦思：“复道吾否？”郡中典农闻之曰：“此神<br>正当是狸物耳。”魅即往谓典农曰：“汝取官司若干百斛谷，藏著某处。为吏污<br>秽，而敢论吾。今当白于宫，将人取汝所盗后。”典农大怖而谢之。自后无敢道<br>者。三年后去，不知所在。<br>魏黄初中，顿丘界有人骑马夜行，见道中有一物，大如兔，两眼如镜，跳跃<br>马前，令不得前。人遂惊惧，堕马。魅便就地捉之，惊怖暴死。良久得苏，苏已<br>失魅，不知所在。乃更上马，前行数里，逢一人，相问讯已，因说：“向者事变<br>如此，今相得为伴，甚欢。”人曰：“我独行，得君为伴，快不可言。君马行疾，<br>且前，我在后相随也。”遂共行。语曰：“向者物何如？乃令君怖惧耶？”对曰：<br>“其身如兔，两眼如镜，形甚可恶。”伴曰：“试顾视我耶？”人顾视之，犹复<br>是也。魅便跳上马，人遂堕地，怖死。家人怪马独归，即行推素，乃于道边得之。<br>宿昔乃苏，说状如是。<br>袁绍字本初，在冀州，有神出河东，号度朔君，百姓共为立庙。庙有主簿大<br>福。陈留蔡庸为清河太守，过谒庙。有子名道，亡已三十年。度朔君为庸设酒，<br>曰：“贵子昔来，欲相见。”须臾，子来。度朔君自云父祖昔作兖州。有一士姓<br>苏，母病往祷。主簿云：“君逢天士留待。”闻西北有鼓声而君至。须臾，一客<br>来，著皂角单衣，头上五色毛，长数寸。去后，复一人，著白布单衣，高冠，冠<br>似鱼头，谓君曰：“昔临庐山共食白李，忆之未久，已三千岁。日月易得，使人<br>怅然。”去后，君为士曰：“先来南海君也。”士是书生，君明通五经，善《礼<br>记》，与士论礼，士不如也。士乞救母病。君曰：“卿所居东有故桥，人坏之。<br>此桥所行，卿母犯之。能复桥，便差。”曹公讨袁谭，使人从庙换千疋绢。君不<br>与。曹公遣张郃毁庙。未至百里，君遣兵数万，方道而来。郃未达二里，云雾绕<br>郃军，不知庙处。君语主簿：“曹公气盛，宜避之。”后苏并邻家有神下，识君<br>声，云：“昔移入湖，阔绝三年。”乃遣人与曹公相闻：“欲修故庙，地衰不中<br>居，欲寄往。”公曰：“甚善。”治城北楼以居之。数日，曹公猎，得物，大如<br>麑，大足，色白如雪，毛软滑可爱，公以摩面，莫能名也。夜闻楼上哭云：“小<br>儿出行不还。”公拊掌曰：“此子言真衰也。”晨将数百犬，绕楼下。犬得气，<br>冲突内外，见有物大如驴，自投楼下，犬杀之，庙神乃绝。<br>临川陈臣家大富。永初元年，臣在斋中坐，其宅内有一町筋竹，白日忽见一<br>人，长丈余，面如方相，从竹中出，迳语陈臣：“我在家多年，汝不知，今辞汝<br>去，当令汝知之。”去一月许日，家大失火，奴婢顿死。一年中，便大贫。<br>东莱有一家，姓陈，家百余口。朝炊，釜不沸。举甑看之，忽有一白头公，<br>从釜中出。便诣师卜。卜云：“此大怪，应灭门。便归，大作械。械成，使置门<br>壁下，坚闭门在内，有马骑麾盖来扣门者，慎勿应。”乃归，合手伐得百余械，<br>置门屋下。果有人至，呼不应。主帅大怒，令缘门入。从人窥门内，见大小械百<br>余。出门还说如此。帅大惶惋，语左右云：“教速来，不速来，遂无一人当去，<br>何以解罪也？从此北行，可八十里，有一百三口，取以当之。”后十日，此家死<br>亡都尽。此家亦姓陈云。<br>晋惠帝永康元年，京师得异鸟，莫能名。赵王伦使人持出，周旋城邑市以问<br>人。即日，宫西有一小儿见之，遂自言曰：“服留鸟。”持者还白伦。伦使更求，<br>又见之，乃将入宫，密笼鸟，并闭小儿于户中。明日往视，悉不复见。<br>南康郡南东望山，有三人入山，见山顶有果树，众果毕植，行列整齐，如人<br>行。甘子正熟，三人共食，致饱，乃怀二枚，欲出示人。闻空中语云：“催放双<br>甘，乃听汝去。”<br>秦瞻居曲阿彭皇野，忽有物如蛇，突入其脑中。蛇来，先闻臭气，便于鼻中<br>入，盘其头中，觉哄哄仅。闻其脑间食声咂咂，数日而出。寻复来，取手巾缚鼻<br>口，亦被入。积年无他病，唯患头痛。<br><hr>
