<h4>《子部·搜神记·卷十五》<b class="x">作者：干宝</b></h4>
<br>秦始皇时，有王道平，长安人也。少时，与同村人唐叔偕女，小名父喻，容<br>色俱美，誓为夫妇。寻王道平被差征伐，落堕南国，九年不归。父母见女长成，<br>即聘与刘祥为妻。女与道平言誓甚重，不肯改事。父母逼迫不免，出嫁刘祥。经<br>三年，忽忽不乐，常思道平，忿怨之深，悒悒而死。死经三年，平还家，乃诘邻<br>人：“此女安在？”邻人云：“此女意在于君，被父母凌逼，嫁与刘祥。今已死<br>矣。”平问：“墓在何处？”邻人引往墓所。平悲号哽咽，三呼女名，绕墓悲苦，<br>不能自止。平乃祝曰：“我与汝立誓天地，保其终身。岂料官有牵缠，致令乖隔，<br>使汝父母与刘祥；既不契于初心，生死永诀。然汝有灵圣，使我见汝生平之面。<br>若无神灵，从兹而别。”言讫，又复哀泣。逡巡，其女魂自墓出，问平：“何处<br>而来？良久契阔。与君誓为夫妇，以结终身，父母强逼，乃出聘刘祥，已经三年，<br>日夕忆君，结恨致死，乖隔幽途。然念君宿念不忘，再求相慰，妾身未损，可以<br>再生，还为夫妇。且速开冢破棺，出我即活。”平审言，乃启墓门，扪看其女，<br>果活。乃结束随平还家。其夫刘祥，闻之惊怪，申诉于州县。检律断之，无条，<br>乃录状奏王。王断归道平为妻。寿一百三十岁。实谓精诚贯于天地，而获感应如<br>此。<br>晋武帝世，河间郡有男女私悦，许相配適。寻而男从军，积年不归。女家更<br>欲适之。女不愿行，父母逼之，不得已而去。寻病死。其男戍还，问女所在。其<br>家具说之。乃至冢，欲哭之尽哀，而不胜其情。遂发讵棺，女即苏活，因负还家。<br>将养数日，平复如初。后夫闻，乃往求之。其人不还，曰：“卿妇已死，天下岂<br>闻死人可复活耶？此天赐我，非卿妇也。”于是相讼。郡县不能决，以谳廷尉。<br>秘书郎王导奏：“以精诚之至，感于天地，故死而更生。此非常事，不得以常礼<br>断之。请还开冢者。”朝廷从其议。<br>汉献帝建安中，南阳贾偶，字文合，得病而亡。时有吏将诣太山，司命阅簿，<br>谓吏曰：“当召某郡文合，何以召此人，可速遣之。”时日暮，遂至郭外树下宿。<br>见一年少女独行。文合问曰：“子类衣冠，何乃徒步？姓字为谁”女曰：“某三<br>河人，父见为弋阳令，昨被召来，今却得还。遇日暮，惧获瓜田李下之讥。望君<br>之容，必是贤者，是以停留，依凭左右。”文合曰：“悦子之心，愿交欢于今夕。”<br>女曰：“闻之诸姑，女子以贞专为德，洁白为称。”文合反复与言，终无动志，<br>天明各去。文合卒已再宿，停丧将殓，视其面有色，扪心下稍温，少顷却苏。后<br>文合欲验其实，遂至弋阳，修刺谒令，因问曰：“君女宁卒而却苏耶？”具说女<br>子资质服色、言语相反复本末。令入问女，所言皆同。乃大惊叹，竟以此女配文<br>合焉。<br>汉建安四年二月，武陵充县妇人李娥，年六十岁，病卒，埋于城外，已十四<br>日。娥比舍有蔡仲，闻娥富，谓殡当有金宝，乃盗发冢求金。以斧剖棺。斧数下，<br>娥于棺中言曰：“蔡仲，汝护我头！”仲惊遽，便出走。会为县吏所见，遂收治，<br>依法，当弃市。娥儿闻母活，来迎出，将娥回去。武陵太守闻娥死复生，召见，<br>问事状，娥对曰：“闻谬为司命所召，到时得遣出。过西门外，適见外兄刘伯文，<br>惊相劳问，涕泣悲哀。娥语曰：‘伯文，我一日误为所召，今得遣归，既不知道，<br>不能独行，为我得一伴否？又我见召，在此已十余日，形体又为家人所葬埋，归<br>当那得自出？’伯文曰：‘当为问之。’即遣门卒与尸曹相问：‘司命一日误召<br>武陵女子李娥，今得遣还。娥在此积日，尸丧又当殡殓，当作何等得出？又女弱<br>独行，岂当有伴耶？是吾外妹，幸为便安之。’答曰：‘今武陵西界，有男子李<br>黑，亦得遣还，便可为伴。兼敕黑过娥比舍蔡仲，发出娥也。’于是娥遂得出，<br>与伯文别。伯文曰：‘书一封，以与儿佗。’娥遂与黑俱归。事状如此。”太守<br>闻之，慨然叹曰：“天下事真不可知也。”乃表以为：“蔡仲虽发冢，为鬼神所<br>使，虽欲无发，势不得已，宜加宽宥。”诏书报可。太守欲验语虚实，即遣马吏<br>于西界推问李黑，得之，与黑语协。乃致伯文书与佗。佗识其纸，乃是父亡时送<br>箱中文书也。表文字犹在也，而书不可晓。乃请费长房读之，曰：“告佗，我当<br>从府君出案行部，当以八月八日日中时，武陵城南沟水畔顿，汝是时必往。”到<br>期，悉将大小于城南待之。须臾果至。但闻人马隐隐之声，诣沟水，便闻有呼声<br>曰：“佗来，汝得我所寄李娥书不耶？”曰：“即得之，故来至此。”伯文以次<br>呼家中大小久之，悲伤断绝，曰：“死生异路，不能数得汝消息。吾亡后，儿孙<br>乃尔许大。”良久，谓佗曰：“来春大病，与此一丸药，以涂门户，则辟来年妖<br>疠矣。”言讫忽去，竟不得见其形。至来春，武陵果大病，白日皆见鬼，唯伯文<br>之家，鬼不敢问。费长房视药丸曰：“此方相脑也。”<br>汉陈留考城史姁，字威明，年少时，尝病，临死，谓母曰：“我死当复生。<br>埋我，以竹杖柱于瘗上，若杖折，掘出我。”及死埋之，柱如其言。七日往视，<br>杖果折，即掘出之，已活，走至井上浴，平复如故。后与邻船至下邳卖锄，不时<br>售，云：“欲归。”人不信之，曰：“何有千里暂得归耶？”答曰：“一宿便还。”<br>即书取报，以为验实。一宿便还，果得报。考城令江夏覃阝贾和姊病在邻里，欲<br>急知消息，请往省之，路遥三千，再宿还报。<br>会稽贺瑀字彦琚，曾得疾，不知人，惟心下温，死三日，复苏。云：“吏人<br>将上天，见官府。入曲房，房中有层架。其上层有印，中层有剑，使瑀惟意所取，<br>而短不及上层，取剑以出。门吏问何得，云：‘得剑。’曰：‘恨不得印，可策<br>百神。剑，惟得使社公耳。’“疾愈，果有鬼来，称社公。<br>戴洋字国流，吴兴长城人。年十二，病死，五日而苏，说：“死时，天使其<br>酒藏吏，授符箓，给吏从幡麾，将上蓬莱、昆仑、积石、太室、庐、衡等山。既<br>而遣归。”妙解占候，知吴将亡，讬病不仕，还乡里。行至濑乡，经老子祠，<br>皆是洋昔死时所见使处，但不复见昔物耳。因问守藏应凤曰：“去二十馀年，尝<br>有人乘马东行，经老君祠而不下马，未达桥，坠马死者否？”凤言有之。所问之<br>事，多与洋同。<br>吴临海松阳人柳荣，从吴相张悌至扬州。荣病死船中二日，军士已上岸，无<br>有埋之者。忽然大叫言：“人缚军师！人缚军师！”声甚激扬，遂活。人问之。<br>荣曰：“上天北斗门下，卒见人缚张悌，意中大愕，不觉大叫言：‘何以缚军师！’<br>门下人怒荣，叱逐使去。荣便怖惧，口余声发扬耳。”其日悌即战死。荣至晋元<br>帝时犹存。<br>吴国富阳人马势妇，姓蒋。村人应病死者，蒋辄恍惚熟眠经日，见病人死，<br>然后省觉。觉则具说，家中人不信之。语人云：“某中病，我欲杀之，怒强魂难<br>杀，未即死。我入其家内，架上有白米饭，几种鲑。我暂过灶下戏，婢无故犯我，<br>我打其脊，使婢当时闷绝，久之乃苏。”其兄病，有乌衣人令杀之，向其请乞，<br>终不下手。醒乃语兄云：“当活。”<br>晋咸宁二年十二月，琅邪颜畿字世都，得病，就医张瑳使治，死于张家。<br>棺敛已久。家人迎丧，旐每绕树木而不可解。人咸为之感伤。引丧者忽颠仆，称<br>畿言曰：“我寿命未应死，但服药太多，伤我五脏耳。今当复活，慎无葬也。”<br>其父拊而祝之曰：“若尔有命，当复更生，岂非骨肉所愿。今但欲还家，不尔葬<br>也。”旐乃解。及还家，其妇梦之曰：“吾当复生，可急开棺。”妇便说之。其<br>夕，母及家人又梦之。即欲开棺，而父不听。其弟含，时尚少，乃慨然曰：“非<br>常之事，自古有之。今灵异至此，开棺之痛，孰与不开相负。”父母从之，乃共<br>发棺，果有生验，以手刮棺，指爪尽伤，然气息甚微，存亡不分矣。于是急以绵<br>饮沥口，能咽，遂与出之。将护累月，饮食稍多，能开目视瞻，屈伸手足，不与<br>人相当。不能言语，饮食所须，托之以梦。如此者十馀年，家人疲于供护，不复<br>得操事。含乃弃绝人事，躬亲侍养，以知名州党。后更衰劣，卒复还死焉。<br>羊祜年五岁时，令乳母取所弄金镮。乳母曰：“汝先无此物。”祜即诣邻人<br>李氏东垣桑树中，探得之。主人惊曰：“此吾亡儿所失物也。云何持去！”乳母<br>具言之。李氏悲惋。时人异之。<br>汉末，关中大乱，有发前汉宫人冢者，宫人犹活。既出，平复如旧。魏郭后<br>爱念之，录置宫内，常在左右，问汉时宫中事，说之了了，皆有次绪。郭后崩，<br>哭泣过哀，遂死。<br>魏时，太原发冢破棺，棺中有一生妇人。将出与语，生人也。送之京师。问<br>其本事，不知也。视其冢上树木，可三十岁。不知此妇人，三十岁常生于地中耶？<br>将一朝欻生，偶与发冢者会也？<br>晋世杜锡，字世嘏，家葬而婢误不得出。后十余年，开冢祔葬，而婢尚生。<br>云：“其始如瞑目，有顷渐觉。”问之，自谓当一再宿耳。初婢埋时，年十五六。<br>及开冢后，姿质如故。更生十五六年，嫁之有子。<br>汉桓帝冯贵人病亡。灵帝时，有盗贼发冢，七十余年，颜色如故，但肉小冷。<br>群贼共奸通之，至斗争相杀，然后事觉。后窦太后家被诛，欲以冯贵人配食。下<br>邳陈公达议：“以贵人虽是先帝所幸，尸体秽污，不宜配至尊。”乃以窦太后配<br>食。<br>吴孙休时，戍将于广陵掘诸冢，取版以治城，所坏甚多。复发一大冢，内有<br>重阁，户扇皆枢转，可开闭，四周为徼道，通车，其高可以乘马。又铸铜人数十，<br>长五尺，皆大冠朱衣，执剑，侍列灵坐。皆刻铜人背后石壁，言殿中将军，或言<br>侍郎、常侍，似公侯之冢。破其棺，棺中有人，发已班白，衣冠鲜明，面体如生<br>人。棺中云母厚尺许，以白玉璧三十枚藉尸。兵人辈共举出死人，以倚冢壁。有<br>一玉，长尺许，形似冬瓜，从死人怀中透出，堕地。两耳及孔鼻中，皆有黄金，<br>如枣许大。<br>汉广川王好发冢。发栾书冢，其棺柩盟器，悉毁烂无余。唯有一白狐，见人<br>惊走。左右逐之，不得，戟伤其左足。是夕，王梦一丈夫，须眉尽白，来谓王曰：<br>“何故伤吾左足？”乃以杖叩王左足，王觉肿痛，即生疮。至死不差。<br><hr>
