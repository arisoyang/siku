<h4>《子部·搜神记·卷三》<b class="x">作者：干宝</b></h4>
<br>汉永平中，会稽钟离意字子阿，为鲁相。到官，出私钱万三千文，付户曹孔<br>，修夫子车。身入庙，拭几席剑履。男子张伯，除堂下草，土中得玉璧七枚。<br>伯怀其一，以六枚白意。意令主薄安置几前。孔子教授堂下床首有悬瓮，意召孔<br>问：“此何瓮也”对曰：“夫子瓮也。背有丹书，人莫敢发也。”意曰：“夫<br>子，圣人，所以遗瓮，欲以悬示后贤。”因发之，中得素书，文曰：“后世修吾<br>书，董仲舒。护吾车，拭吾履，发吾笥，会稽钟离意。璧有七，张伯藏其一。”<br>意即召问：“璧有七，何藏一耶！”伯叩头出之。<br>段翳字元章，广汉新都人也。习《易经》，明风角。有一生来学积年，自谓<br>略究要术，辞归乡里。翳为合膏药，并以简书封于筒中，告生曰：“有急，发视<br>之。”生到葭萌，与吏争度。津吏挝破从者头。生开筒得书，言：“到葭萌，与<br>吏斗，头破者，以此膏裹之。”生用其言，创者即愈。<br>右扶风臧仲英，为侍御史。家人作食，设案，有不清尘土投污之。炊临熟，<br>不知釜处。兵弩自行。火从箧簏中起，衣物尽烧，而箧簏故完。妇女婢使，一旦<br>尽失其镜，数日，从堂下掷庭中，有人声言：“还汝镜。”女孙年三四岁，亡之，<br>求不知处，两三日，乃于圊中粪下啼。若此非一。汝南许季山者，素善卜卦，卜<br>之曰：“家当有老青狗物，内中侍御者名益喜，与共为之。诚欲绝，杀此狗，遣<br>益喜归乡里。”仲英从之，怪遂绝。后徙为太尉长史，迁鲁相。<br>大尉乔玄，字公祖，梁国人也。初为司徒长史。五月末，于中门卧。夜半后，<br>见东壁正白，如开门明。呼问左右，左右莫见。因起自往，手扪摸之，壁自如故。<br>还床复见，心大怖恐。其友应劭適往候之，语次相告。劭曰：“乡人有董彦兴者，<br>即许季山外孙也。其探赜索隐，穷神知化，虽眭孟、京房，无以过也。然天性褊<br>狭。羞于卜筮者。”间来候师王叔茂请往迎之，须臾便与俱来。公祖虚礼盛馔，<br>下席行觞。彦兴自陈：“下土诸生，无他异分，币重言甘，诚有踧<imgheight=32width=32border=0src=/bzk/Z107.bmp>。颇能别者，<br>愿得从事。”公祖辞让再三，尔乃听之。曰：“府君当有怪，白光如门明者，然<br>不为害也。六月上旬鸡鸣时，闻南家哭，即吉。到秋节，迁北行郡，以金为名。<br>位至将军三公。”公祖曰：“怪异如此，救族不暇，何能致望于所不图。此相饶<br>耳。”至六月九日未明，太尉杨秉暴薨。七月七日，拜钜鹿太守，“钜”边有<br>“金”。后为度辽将军，历登三事。<br>管辂字公明，平原人也。善《易》卜。安平太守东莱王基，字伯舆，家数有<br>怪，使辂筮之。卦成，辂曰：“君之卦，当有贱妇人，生一男，堕地便走，入灶<br>中死。又床上当有一大蛇衔笔，大小共视，须臾便去。又乌来入室中，与燕共斗，<br>燕死乌去。有此三卦。”基大惊曰：“精义之致。乃至于此。幸为占其吉凶。”<br>辂曰：“非有他祸，直客（一作官）舍久远，魑魅罔两，共为怪耳。儿生便走，<br>非能自走，直宋无忌之妖，将其入灶也。大蛇衔笔者，直老书佐耳。乌与燕斗者，<br>直老铃下耳。夫神明之正，非妖能害也。万物之变，非道所止也。久远之浮精，<br>必能之定数也。今卦中见象而不见其凶，故知假托之数，非妖咎之征，自无所忧<br>也。昔高宗之鼎，非雉所雊；太戊之阶，非桑所生。然而野鸟一雊，武丁为高宗；<br>桑谷暂生，太戊以兴。焉知三事不为吉祥？愿府君安身养德，从容光大，勿以神<br>奸，污累天真。”后卒无他。迁安南督军。后辂乡里乃太原问辂：“君往者为王<br>府君论怪，云‘老书佐为蛇，老铃下为乌’。此本皆人，何化之微贱乎？为见于<br>爻象，出君意乎？”辂言：“苟非性与天道，何由背爻象而任心胸者乎？夫万物<br>之化，无有常形；人之变异，无有定体。或大为小，或小为大，固无优劣。万物<br>之化，一例之道也。是以夏鲧，天子之父；赵王如意，汉高之子。而鲧为黄能，<br>意为苍狗，斯亦至尊之位，而为黔喙之类也。况蛇者协辰巳之位，乌者栖太阳之<br>精，此乃腾黑之明象，白日之流景。如书佐、铃下，各以微躯，化为蛇乌，不亦<br>过乎！”<br>管辂至平原，见颜超貌主夭亡，颜父乃求辂延命。辂曰：“子归，觅清酒一<br>榼，鹿脯一斤，卯日，刈麦地南大桑树下，有二人围棋次。但酌酒置脯，饮尽更<br>斟，以尽为度。若问汝，汝但拜之，勿言。必合有人救汝。”颜依言而往，果见<br>二人围棋。颜置脯斟酒于前。其人贪戏，但饮酒食脯，不顾。数巡，北边坐者忽<br>见颜在，叱曰：“何故在此？”颜唯拜之。南边坐者语曰：“适来饮他酒脯，宁<br>无情乎？”北坐者曰：“文书已定。”南坐者曰：“借文书看之。”见超寿止可<br>十九岁。乃取笔挑上，语曰：“救汝至九十活。”颜拜而回。管语颜曰：“大助<br>子，且喜得增寿。北边坐人是北斗，南边坐人是南斗。南斗注生，北斗注死。凡<br>人受胎，皆从南斗过北斗。所有祈求，皆向北斗。”<br>信都令家，妇女惊恐，更互疾病，使辂筮之。辂曰：“君北堂西头有两死男<br>子：一男持矛，一男持弓箭；头在壁内，脚在壁外。持矛者主刺头，故头重痛，<br>不得举也；持弓箭者主射胸腹，故心中悬痛，不得饮食也。书则浮游，夜来病人，<br>故使惊恐也。”于是掘其室中，入地八尺，果得二棺。一棺中有矛，一棺中有角<br>弓及箭。箭久远，木皆消烂，但有铁及角完耳。及徙骸骨，去城二十里埋之。无<br>复疾病。<br>利漕民郭恩，字义博。兄弟三人，皆得躄疾。使辂筮其所由。辂曰：“卦中<br>有君本墓，墓中有女鬼，非君伯母，当叔母也。昔饥荒之世，当有利其数升米者，<br>排著井中，啧啧有声，推一大石下，破其头。孤魂冤痛，自诉于天耳。”<br>淳于智字叔平，济北庐人也。性深沉，有思义。少为书生，能《易》筮，善<br>厌胜之术。高平刘柔夜卧，鼠啮其左手中指，意甚恶之。以问智，智为筮之，曰：<br>“鼠本欲杀君而不能，当为使其反死。”乃以朱书手腕横文后三寸，为田字，可<br>方一寸二分。使夜露手以卧，有大鼠伏死于前。<br>上党鲍瑗，家多丧病，贫苦。淳于智卜之，曰：“君安宅不利，故令君困尔。<br>君舍东北有大桑树。君径至市，入门数十步，当有一人卖新鞭者，便就买还，以<br>悬此树。三年，当暴得财。”瑗承言诣市，果得马鞭。悬之三年，浚井，得钱数<br>十万，铜铁器复二万馀。于是业用既展，病者亦无恙。<br>谯人夏侯藻，母病困，将诣智卜。忽有一狐，当门向之嗥叫。藻大愕惧，遂<br>驰诣智。智曰：“其祸甚急。君速归，在狐嗥处拊心啼哭，令家人惊怪，大小毕<br>出。一人不出，啼哭勿休。然其祸仅可免也。”藻还，如其言，母亦扶病而出。<br>家人既集，堂屋五间，拉然而崩。<br>护军张劭，母病笃。智筮之，使西出市沐猴，系母臂，令傍人槌拍，恒使作<br>声，三日放去。劭从之。其猴出门，即为犬所咋死。母病遂差。<br>郭璞字景纯，行至庐江，劝太守胡孟康急回南渡。康不从。璞将促装去之，<br>爱其婢，无由得，乃取小豆三斗，绕主人宅散之。主人晨起，见赤衣人数千围其<br>家，就视则灭，甚恶之。请璞为卦。璞曰：“君家不宜畜此婢，可于东南二十里<br>卖之，慎勿争价，则此妖可除也。”璞阴令人贱买此婢。复为投符于井中。数千<br>赤衣人一一自投于井。主人大悦。璞携婢去。后数旬而庐江陷。<br>赵固所乘马忽死，甚悲惜之。以问郭璞，璞曰：“可遣数十人持竹竿，东行<br>三十里，有山林陵树，便搅打之，当有一物出，急宜持归。”于是如言，果得一<br>物，似猿。持归，入门见死马，跳梁走往死马头，嘘吸其鼻。顷之，马即能起，<br>奋迅嘶鸣，饮食如常，亦不复见向物。固奇之，厚加资给。<br>扬州别驾顾球姊，生十年便病。至年五十馀，令郭璞筮。得“大过”之“升”。<br>其辞曰：“大过卦者义不嘉，冢墓枯杨无英华。振动游魂见龙车，身被重累婴妖<br>邪。法由斩祀杀灵蛇，非己之咎先人瑕。案卦论之可奈何。”球乃迹访其家事，<br>先世曾伐大树，得大蛇杀之，女便病。病后，有群鸟数千，回翔屋上。人皆怪之，<br>不知何故。有县农行过舍边，仰视，见龙牵车。五色晃烂，其大非常。有顷遂灭。<br>义兴方叔保得伤寒，垂死，令璞占之，不吉。今求白牛厌之。求之不得。唯<br>羊子元有一白牛，不肯借。璞为致之，即日有大白牛从西来，径往临。叔保惊惶，<br>病即愈。<br>西川费孝先，善轨革，世皆知名。有大若人王旻，因货殖至成都，求为卦。<br>孝先曰：“教住莫住，教洗莫洗。一石谷捣得三斗米。遇明即活，遇暗即死。”<br>再三戒之，令诵此言足矣。旻志之。及行，途中遇大雨，憩一屋下，路人盈塞。<br>乃思曰：“教住莫住，得非此耶？”遂冒雨行。未几，屋遂颠覆，独得免焉。旻<br>之妻已私邻比，欲媾终身之好，俟旋归，将致毒谋。旻既至，妻约其私人曰：<br>“今夕新沐者，乃夫也。”将晡，呼旻洗沐，重易巾。旻悟曰：“教洗莫洗，得<br>非此也。”坚不从。妻怒，不省，自沐。夜半反被害。既觉，惊呼，邻里共视，<br>皆莫测其由。遂被囚击系讯。狱就，不能自辨。郡守录状，旻泣言：“死即死矣。<br>但孝先所言，终无验耳。”左右以是语上达。郡守命未得行法，呼旻问曰：“汝<br>邻比何人也”曰：“康七”。遂遣人捕之。“杀汝妻者，必此人也。”已而果然。<br>因谓僚佐曰：“一石谷捣得三斗米，非康七乎？”由是辨雪。诚遇明即活之效。<br>隗炤，汝阴鸿寿亭民也。善《易》。临终书板，授其妻曰：“吾亡后，当大<br>荒。虽尔，而慎莫卖宅也。到后五年春，当有诏使来顿此亭，姓龚。此人负吾金，<br>即以此板往责之，勿负言也。”亡后，果大困，欲卖宅者数矣，忆夫言，辄止。<br>至期，有龚使者果止亭中。妻遂赍板责之。使者执板，不知所言，曰：“我平生<br>不负钱，此何缘尔邪？”妻曰：“夫临亡，手书板，见命如此，不敢妄也。”使<br>者沉吟，良久而悟。乃命取蓍筮之。卦成，抵掌叹曰：“妙哉隗生！含明隐迹而<br>莫之闻，可谓镜穷达而洞吉凶者也。”于是告其妻曰：“吾不负金。贤夫自有金，<br>及知亡后当暂穷，故藏金以待太平。所以不告儿妇者，恐金尽而困无已也。知吾<br>善《易》，故书板以寄意耳。金五百斤，盛以青罂，覆以铜柈，埋在堂屋东头，<br>去地一丈，入地九尺。”妻还掘之，果得金，皆如所卜。<br>韩友字景先，庐江舒人也。善占卜，亦行京房厌胜之术。刘世则女病魅积年，<br>巫为攻祷，伐空冢故城间，得狸鼍数十，病犹不差。友筮之，命作布囊，俟女发<br>时，张囊著窗牖间。友闭户作气，若有所驱。须臾间，见囊大胀，如吹，因决败<br>之。女仍大发。友乃更作皮囊二枚，沓张之，施张如前，囊复胀满。因急缚囊口，<br>悬著树，二十许日，渐消。开视，有二斤狐毛。女病遂差。<br>会稽严卿，善卜筮。乡人魏序欲东行，荒年多抄盗，令卿筮之。卿曰：“君<br>慎不可东行，必遭暴害，而非劫也。”序不信。卿曰：“既必不停，宜有以禳之，<br>可索西郭外独母家白雄狗，系著船前。”求索止得驳狗，无白者。卿曰：“驳者<br>亦足。然犹恨其色不纯，当余小毒，止及六畜辈耳。无所复忧。”序行半路，狗<br>忽然作声甚急，有如人打之者。比视已死，吐黑血斗余。其夕，序墅上白鹅数头，<br>无故自死，序家无恙。<br>沛国华佗，字元化，一名旉。琅邪刘勋为河内太守，有女年几二十，苦脚左<br>膝里有疮，痒而不痛。疮愈，数十日复发。如此七八年。迎佗使视，佗曰：“是<br>易治之。”当得稻糠黄色犬一头，好马二匹，以绳系犬头，使走马牵犬，马极辄<br>易。计马走三十余里，犬不能行。复令步人拖曳，计向五十里。乃以药饮女，女<br>即安卧，不知人。因取大刀，断犬腹近后脚之前。以所断之处向疮口，令去二三<br>寸停之。须臾，有若蛇者从疮中出，便以铁椎横贯蛇头。蛇在皮中动摇良久，须<br>臾不动，乃牵出，长三尺许，纯是蛇，但有眼处，而无瞳子，又逆鳞耳。以膏散<br>著疮中，七日愈。<br>佗尝行道，见一人病咽，嗜食不得下。家人车载，欲往就医。佗闻其呻吟声，<br>驻车往视，语之曰：“向来道边，有卖饼家蒜齑大酢，从取三升饮之，病自当去。”<br>即如佗言，立吐蛇一枚。<br><hr>
