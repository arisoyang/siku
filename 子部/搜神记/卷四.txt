<h4>《子部·搜神记·卷四》<b class="x">作者：干宝</b></h4>
<br>风伯、雨师，星也。风伯者，箕星也；雨师者，毕星也。郑玄谓司中、司命，<br>文昌第四、第五星也。雨师一曰屏翳，一曰号屏，一曰玄冥。<br>蜀郡张宽，字叔文，汉武帝时为侍中。从祀甘泉，至渭桥，有女子浴于渭水，<br>乳长七尺。上怪其异，遣问之。女曰：“帝后第七车者，知我所来。”时宽在第<br>七车，对曰：“天星主祭祀者。斋戒不洁则女人见。”<br>文王以太公望为灌坛令。期年，风不鸣条。文王梦一妇人，甚丽，当道而哭。<br>问其故，曰：“吾泰山之女，嫁为东海妇。欲归，今为灌坛令当道有德，废我行。<br>我行必有大风疾雨。大风疾雨，是毁其德也。”文王觉，召太公问之。是日果有<br>疾雨暴风，从太公邑外而过。文王乃拜太公为大司马。<br>胡母班字季友，泰山人也。曾至泰山之侧，忽于树间逢一绛衣驺，呼班云：<br>“泰山府君召。”班惊愕，逡巡未答。复有一驺出，呼之。遂随行数十步，驺请<br>班暂暝。少顷，便见宫室，威仪甚严。班乃入阁拜谒。主为设食，语班曰：“欲<br>见君，无他，欲附书与女婿耳。”班问：“女郎何在？”曰：“女为河伯妇。”<br>班曰：“辄当奉书，不知缘何得达？”答曰：“今適河中流，便扣舟呼青衣，当<br>自有取书者。”班乃辞出。昔驺复令闭目，有顷，忽如故道。遂西行，如神言而<br>呼青衣。须臾，果有一女仆出，取书而没。少顷复出，云：“河伯欲暂见君。”<br>婢亦请瞑目。遂拜谒河伯。河伯乃大设酒食，词旨殷勤。临去，谓班曰：“感君<br>远为致书，无物相奉。”于是命左右：“取吾青丝履来。”以贻班。班出，瞑然，<br>忽得还舟。遂于长安经年而还。至泰山侧，不敢潜过。遂扣树，自称姓名：“从<br>长安还，欲启消息。”须臾，昔驺出，引班如向法而进。因致书焉。府君请曰：<br>“当别再报。”班语讫，如厕。忽见其父著械徒作，此辈数百人。班进拜流涕，<br>问：“大人何因及此？”父云：“吾死不幸，见遣三年，今已二年矣，困苦不可<br>处。知汝今为明府所识，可为吾陈之，乞免此役，便欲得社公耳。”班乃依教，<br>叩头陈乞。府君曰：“生死异路，不可相近，身无所惜。”班苦请，方许之。于<br>是辞出，还家。岁余，儿子死亡略尽。班惶惧，复诣泰山，扣树求见。昔驺遂迎<br>之而见。班乃自说：“昔辞旷拙，及还家，儿死亡至尽，今恐祸故未已，辄来启<br>白，幸蒙哀救。”府君拊掌大笑曰：“昔语君‘死生异路，不可相近’故也。”<br>即敕外召班父。须臾，至庭中，问之：“昔求还里社，当为门户作福，而孙息死<br>亡至尽，何也？”答云：“久别乡里，自欣得还，又遇酒食充足，实念诸孙，召<br>之。”于是代之。父涕泣而出。班遂还。后有儿皆无恙。<br>宋时，弘农冯夷，华阴潼乡隄首人也。以八月上庚日渡河，溺死。天帝署<br>为河伯。又《五行书》曰：“河伯以庚辰日死。不可治船远行，溺没不返。”<br>吴馀杭县南有上湖，湖中央作塘。有一人乘马看戏，将三四人至岑村饮酒，<br>小醉，暮还。时炎热，因下马入水中，枕石眠。马断走归，从人悉追马，至暮不<br>返。眠觉，日已向晡，不见人马。见一妇来，年可十六七，云：“女郎再拜。日<br>既向暮，此间大可畏。君作何计？”因问：“女郎何姓？那得忽相闻？”复有一<br>少年，年十三四，甚了了，乘新车，车后二十人，至，呼上车。云：“大人暂欲<br>相见。”因回车而去。道中绎络把火，见城郭邑居。既入城，进厅事上，有信幡，<br>题云“河伯信”。俄见一人，年三十许，颜色如画，侍卫繁多。相对欣然，敕行<br>酒，笑，云：“仆有小女，颇聪明，欲以给君箕帚。”此人知神，不敢拒逆。便<br>敕备办，会就郎中婚。承白已辨。遂以丝布单衣及纱袷、绢裙、纱衫裈、履屐，<br>皆精好。又给十小吏，青衣数十人。妇年可十八九，姿容婉媚。便成。三日，经<br>大会客拜阁。四日，云：“礼既有限，发遣去。”妇以金瓯、麝香囊与婿别，涕<br>泣而分。又与钱十万，药方三卷，云：“可以施功布德。”复云：“十年当相迎。”<br>此人归家，遂不肯别婚；辞亲，出家作道人。所得三卷方：一卷脉经，一卷汤方，<br>一卷丸方。周行救疗，皆致神验。后母老兄丧，因还婚宦。<br>秦始皇三十六年，使者郑容从关东来，将入函关。西至华阴，望见素车白马，<br>从华山上下。疑其非人，道住，止而待之。遂至。问郑容曰：“安之？”答曰：<br>“之咸阳。”车上人曰：“吾华山使也。愿托一牍书，致镐池君所。子之咸阳，<br>道过镐池，见一大梓，有文石，取款梓，当有应者，即以书与之。”容如其言，<br>以石款梓树，果有人来取书。明年，祖龙死。<br>张璞字公直，不知何许人也。为吴郡太守。征还，道由庐山。子女观于祠室，<br>婢使指像人以戏曰：“以此配汝。”其夜，璞妻梦庐君致聘曰：“鄙男不肖，感<br>垂采择，用致微意。”妻觉，怪之。婢言其情。于是妻惧，催璞速发。中流，舟<br>不为行。阖船震恐。乃皆投物于水，船犹不行。或曰：“投女则船为进。”皆曰：<br>“神意已可知也，以一女而灭一门，奈何？”璞曰：“吾不忍见之。”乃上飞庐<br>卧，使妻沉女于水。妻因以璞亡兄孤女代之。置席水中，女坐其上，船乃得去。<br>璞见女之在也，怒曰：“吾何面目于当世也！”乃复投己女。及得渡，遥见二女<br>在下。有吏立于岸侧，曰：“吾庐君主簿也。庐君谢君。知鬼神非匹，又敬君之<br>义，故悉还二女。”后问女，言：“但见好屋、吏卒，不觉在水中也。”<br>建康小吏曹著，为庐山使所迎，配以女婉。著形意不安，屡屡求请退。婉潸<br>然垂涕，赋诗序别。并赠织成裈衫。<br>宫亭湖孤石庙，尝有估客至都，经其庙下，见二女子，云：“可为买两量丝<br>履，自相厚报。”估客至都，市好丝履，并箱盛之。自市书刀亦内箱中。既还，<br>以箱及香，置庙中而去。忘取书刀。至河中流，忽有鲤鱼跳入船内。破鱼腹，得<br>书刀焉。<br>南州人有遣吏献犀簪于孙权者，舟过宫亭庙而乞灵焉。神忽下教曰：“须汝<br>犀簪。”吏惶遽，不敢应。俄而犀簪已前列矣。神复下教曰：“俟汝至石头城，<br>返汝簪。”吏不得已，遂行。自分失簪且得死罪。比达石头，忽有大鲤鱼，长三<br>尺，跃入舟。剖之得簪。<br>郭璞过江，宣城太守殷祐引为参军。时有一物，大如水牛，灰色，卑脚，脚<br>类象，胸前尾上皆白，大力而迟钝，来到城下。众咸怪焉。祐使人伏而取之。令<br>璞作卦，遇“遁”之“蛊”，名曰“驴鼠”。卜适了，伏者以戟刺，深尺余。郡<br>纪纲上祠请杀之。巫云：“庙神不悦。此是共阝亭驴山君使，至荆山，暂来过我。<br>不须触之。”遂去，不复见。<br>庐陵欧明，从贾客，道经彭泽湖。每以舟中所有，多少投湖中，云：“以为<br>礼。”积数年。后复过，忽见湖中有大道，上多风尘。有数吏，乘车马来候明，<br>云：“是青洪君使要。”须臾达，见有府舍，门下吏卒，明甚怖。吏曰：“无可<br>怖。青洪君感君前后有礼，故要君。必有重遗君者。君勿取，独求如愿耳。”明<br>既见青洪君，乃求如愿。使逐明去。如愿者，青洪君婢也。明将归，所愿辄得，<br>数年，大富。<br>益州之西，云南之东，有神祠。克山石为室，下有神奉祠之。自称黄公。因<br>言此神，张良所受黄石公之灵也。清净不宰杀。诸祈祷者，持一百钱，一双笔，<br>一丸墨，置石室中。前请乞。先闻石室中有声，须臾，问来人何欲。既言，便具<br>语吉凶，不见其形。至今如此。<br>永嘉中，有神见兖州，自称樊道基。有妪，号成夫人。夫人好音乐，能弹箜<br>篌。闻人弦歌，辄便起舞。<br>沛国戴文谋，隐居阳城山中。曾于客堂食际，忽闻有神呼曰：“我天帝使者。<br>欲下凭君，可乎？”文闻甚惊。又曰：“君疑我也？”文乃跪曰：“居贫，恐不<br>足降下耳。”既而洒扫设位，朝夕进食甚谨。后于室内窃言之。妇曰：“此恐是<br>妖魅凭依耳。”文曰：“我亦疑之。”及祠飨之时，神乃言曰：“吾相从，方欲<br>相利。不意有疑心异议。”文辞谢之际，忽堂上如数十人呼声。出视之，见一大<br>鸟五色，白鸠数十随之，东北入云而去，遂不见。<br>麋竺字子仲，东海朐人也。祖世货殖，家赀巨万。常从洛归，未至家数十里，<br>见路次有一好新妇，从竺求寄载。行可二十余里，新妇谢去，谓竺曰：“我天使<br>也。当往烧东海麋竺家。感君见载，故以相语。”竺因私请之。妇曰：“不可得<br>不烧。如此，君可快去，我当缓行。日中必火发。”竺乃急行归，达家，便移出<br>财物。日中而火大发。<br>汉宣帝时，南阳阴子方者，性至孝，积恩好施，喜祀灶。腊日晨炊，而灶神<br>形见。子方再拜受庆。家有黄羊，因以祀之。自是已后，暴至巨富，田七百余顷，<br>舆马仆隶，比于邦君。子方尝言：“我子孙必将强大。”至识三世，而遂繁昌。<br>家凡四侯，牧守数十。故后子孙尝以腊日祀灶，而荐黄羊焉。<br>吴县张成，夜起，忽见一妇人立于宅南角。举手招成曰：“此是君家之蚕室，<br>我即此地之神。明年正月十五，宜作白粥，泛膏于上。”以后年年大得蚕。今之<br>作膏麋像此。<br>豫章有戴氏女，久病不差。见一小石，形像偶人。女谓曰：“尔有人形，岂<br>神？能差我宿疾者，吾将重汝。”其夜，梦有人告之：“吾将佑汝。”自后疾渐<br>差。遂为立祠山下。戴氏为巫，故名戴侯祠。<br>汉阳羡长刘玘，尝言：“我死当为神。”一夕饮醉，无病而卒。风雨失其柩，<br>夜闻荆山，有数千人啖声。乡民往视之，则棺已成冢。遂改为君山。因立祠祀之。<br><hr>
