<h4>《子部·搜神记·卷五》<b class="x">作者：干宝</b></h4>
<br>蒋子文者，广陵人也。嗜酒好色，挑达无度。常自谓己骨清，死当为神。汉<br>末为秣陵尉，逐贼至钟山下，贼击伤额，因解绶缚之，有顷遂死。及吴先主之初，<br>其故吏见文于道，乘白马，执白羽，侍从如平生。见者惊走。文追之，谓曰：<br>“我当为此土地神，以福尔下民。尔可宣告百姓，为我立祠。不尔，将有大咎。”<br>是岁夏，大疫，百姓窃相恐动，颇有窃祠之者矣。文又下巫祝：“吾将大启祐孙<br>氏，宜为我立祠。不尔，将使虫入人耳为灾。”俄而小虫如尘虻，入耳皆死，医<br>不能治。百姓愈恐。孙主未之信也。又下巫祝：“若不祀我，将又以大火为灾。”<br>是岁，火灾大发，一日数十处。火及公宫。议者以为鬼有所归，乃不为厉，宜有<br>以抚之。于是使使者封子文为中都侯，次弟子绪为长水校尉，皆加印绶。为立庙<br>堂。转号钟山为蒋山，今建康东北蒋山是也。自是灾厉止息，百姓遂大事之。<br>刘赤父者，梦蒋侯召为主簿。期日促，乃往庙陈请：“母老子弱，情事过切，<br>乞蒙放恕。会稽魏过，多材艺，善事神，请举过自代。”因叩头流血。庙祝曰：<br>“特愿相屈。魏过何人，而有斯举”赤父固请，终不许。寻而赤父死焉。<br>咸宁中，太常卿韩伯子某、会稽内史王蕴子某、光禄大夫刘耽子某，同游蒋<br>山庙。庙有数妇人像，甚端正。某等醉，各指像以戏，自相配匹。即以其夕，三<br>人同梦蒋侯遣传教相闻，曰：“家子女并丑陋，而猥垂荣顾。辄刻某日，悉相奉<br>迎。”某等以其梦指適异常，试往相问，而果各得此梦，符协如一。于是大惧。<br>备三牲，诣庙谢罪乞哀。又俱梦蒋侯新来降己，曰：“君等既已顾之，实贪会对。<br>克期垂及，岂容方更中悔。”经少时并亡。<br>会稽鄮县东野，有女子，姓吴，字望子，年十六，姿容可爱。其乡里有解<br>鼓舞神者，要之便往。缘塘行，半路，忽见一贵人，端正非常。贵人乘船，挺力<br>十余，整顿。令人问望子：“欲何之？”具以事对。贵人云：“今正欲往彼，便<br>可入船共去。”望子辞不敢。忽然不见。望子既拜神座，见向船中贵人，俨然端<br>坐，即蒋侯像也。问望子：“来何迟？”因掷两橘与之。数数形见，遂隆情好。<br>心有所欲，辄空中下之。尝思啖鲤，一双鲜鲤随心而至。望子芳香，流闻数里，<br>颇有神验，一邑共事奉。经三年，望子忽生外意，神便绝往来。<br>陈郡谢玉为琅邪内史，在京城。所在虎暴，杀人甚众。有一人，以小船载年<br>少妇，以大刀插著船，挟暮来至逻所。将出语云：“此间顷来甚多草秽，君载细<br>小，作此轻行，大为不易，可止逻宿也。”相问讯既毕，逻将适还去。其妇上岸，<br>便为虎将去。其夫拔刀大唤，欲逐之。先奉事蒋侯，乃唤求助。如此当行十里，<br>忽如有一黑衣人为之导。其人随之，当复二十里，见大树。既至一穴，虎子闻行<br>声，谓其母至，皆走出。其人即其所杀之。便拔刀隐树侧住。良久，虎方至。便<br>下妇著地，倒牵入穴。其人以刀当腰斫断之。虎既死，其妇故活，向晓能语。问<br>之，云：“虎初取，便负著背上。临至而后下之。四体无他，止为草木伤耳。”<br>扶归还船。明夜，梦一人语之曰：“蒋侯使助汝，知否？”至家，杀猪祠焉。<br>淮南全椒县有丁新妇者，本丹阳丁氏女。年十六，适全椒谢家。其姑严酷，<br>使役有程，不如限者，仍便笞捶不可堪。九月九日，乃自经死。遂有灵响，闻于<br>民间。发言于巫祝曰：“念人家妇女，作息不倦，使避九月九日，勿用作事。”<br>见形，著缥衣，戴青盖，从一婢，至牛渚津，求渡。有两男子，共乘船捕鱼，仍<br>呼求载。两男子笑，共调弄之，言：“听我为妇，当相渡也。”丁妪曰：“谓汝<br>是佳人，而无所知。汝是人，当使汝入泥死。是鬼，使汝入水。”便却入草中。<br>须臾，有一老翁乘船载苇，妪从索渡。翁曰：“船上无装，岂可露渡。恐不中载<br>耳。”妪言：“无苦”。翁因出苇半许，安处不著船中，径渡之。至南岸。临去，<br>语翁曰：“吾是鬼神，非人也，自能得过。然宜使民间粗相闻知。翁之厚意，出<br>苇相渡，深有惭感，当有以相谢者。若翁速还去，必有所见，亦当有所得也。”<br>翁曰：“恐燥湿不至，何敢蒙谢。”翁还西岸，见两男子覆水中。进前数里，有<br>鱼千数，跳跃水边，风吹至岸上。翁遂弃苇，载鱼以归。于是丁妪遂还丹阳。江<br>南人皆呼为丁姑。九月九日，不用作事，咸以为息日也。今所在祠之。<br>散骑侍郎王祐，疾困，与母辞诀。既而闻有通宾者，曰：“某郡某里某人。”<br>尝为别驾，祐亦雅闻其姓字。有顷，奄然来至，曰：“与卿士类，有自然之分，<br>又州里，情便款然。今年国家有大事，出三将军，分布征发。吾等十余人，为赵<br>公明府参佐。至此仓卒，见卿有高门大屋，故来投。与卿相得，大不可言。”祐<br>知其鬼神，曰：“不幸疾笃，死在旦夕。遭卿，以性命相讬。”答曰：“人生有<br>死，此必然之事。死者不系生时贵贱。吾今见领兵三千，须卿，得度簿相付。如<br>此地难得，不宜辞之。”祐曰：“老母年高，兄弟无有，一旦死亡，前无供养。”<br>遂欷歔不能自胜。其人怆然曰：“卿位为常伯，而家无余财。向闻与尊夫人辞诀，<br>言辞哀苦，然则卿国士也，如何可令死。吾当相为。”因起去：“明日更来。”<br>其明日又来。祐曰：“卿许活吾，当卒恩否？”答曰：“大老子业已许卿，当复<br>相欺耶！”见其从者数百人，皆长二尺许，乌衣军服，赤油为志。祐家击鼓祷祀。<br>诸鬼闻鼓声，皆应节起舞，振袖，飒飒有声。祐将为设酒食，辞曰：“不须。”<br>因复起去，谓祐曰：“病在人体中，如火，当以水解之。”因取一杯水，发被灌<br>之。又曰：“为卿留赤笔十余枝，在荐下，可与人，使簪之。出入辟恶灾，举事<br>皆无恙。”因道曰：“王甲李乙，吾皆与之。”遂执祐手，与辞。时祐得安眠，<br>夜中忽觉，乃呼左右，令开被：“神以水灌我，将大沾濡。”开被而信，有水在<br>上被之下，下被之上，不浸，如露之在荷。量之，得三升七合。于是疾三分愈二，<br>数日大除。凡其所道当取者，皆死亡；唯王文英，半年后后亡。所道与赤笔人，<br>皆经疾病及兵乱，皆亦无恙。初有妖书云：“上帝以三将军赵公明、钟士季，各<br>督数鬼下取人。”莫知所在。祐病差，见此书，与所道赵公明合。<br>汉下邳周式，尝至东海，道逢一吏，持一卷书，求寄载。行十余里，谓式曰：<br>“吾暂有所过，留书寄君船中，慎勿发之。”去后，式盗发视书，皆诸死人录。<br>下条有式名。须臾，吏还，式犹视书。吏怒曰：“故以相告，而忽视之。”式叩<br>头流血。良久，吏曰：“感卿远相载，此书不可除卿名。今日已去，还家，三年<br>勿出门，可得度也。勿道见吾书。”式还不出，已二年余，家皆怪之。邻人卒亡，<br>父怒，使往吊之。式不得已，適出门，便见此吏。吏曰：“吾令汝三年勿出，而<br>今出门，知复奈何。吾求不见，连累为鞭杖。今已见汝，无可奈何。后三日日中，<br>当相取也。”式还，涕泣具道如此。父故不信，母昼夜与相守。至三日日中时，<br>果见来取，便死。<br>南顿张助，于田中种禾，见李核，欲持去。顾见空桑中有土，因植种，以余<br>浆溉灌。后人见桑中反复生李，转相告语。有病目痛者，息阴下，言：“李君令<br>我目愈，谢以一豚。”目痛小疾，亦行自愈。众犬吠声，盲者得视，远近翕赫。<br>其下车骑常数千百，酒肉滂沱。间一岁余，张助远出来还，见之惊云：“此有何<br>神，乃我所种耳。”因就斫之。<br>王莽居摄，刘京上言：“齐郡临淄县昌兴亭长辛当，数梦人谓曰：‘吾天使<br>也，摄皇帝当为真。即不信我，此亭中当有新井出。’亭长起视，亭中果有新井，<br>入地百尺。”<br><hr>
