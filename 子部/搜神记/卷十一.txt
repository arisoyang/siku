<h4>《子部·搜神记·卷十一》<b class="x">作者：干宝</b></h4>
<br>楚熊渠子夜行，见寝石，以为伏虎，弯弓射之，没金锻羽。下视，知其石也。<br>因复射之，矢摧无迹。汉世复有李广，为右北平太守，射虎得石，亦如之。刘向<br>曰：“诚之至也，而金石为之开，况于人乎！夫唱而不和，动而不随，中必有不<br>全者也。夫不降席而匡天下者，求之己也。”<br>楚王游于苑，白猿在焉。王令善射者射之。矢数发，猿搏矢而笑。乃命由基。<br>由基抚弓，猿即抱木而号。及六国时，更羸谓魏王曰：“臣能为虚发而下鸟。”<br>魏王曰：“然则射可至于此乎？”羸曰：“可。”有顷，闻鸟从东方来，更羸虚<br>发而鸟下焉。<br>齐景公渡于江沅之河，鼋衔左骖，没之。众皆惊惕。古冶子于是拔剑从之。<br>邪行五里，逆行三里，至于砥柱之下。杀之，乃鼋也。左手持鼋头，右手挟左骖，<br>燕跃鹄涌而出。仰天大呼，水为逆流三百步。观者皆以为河伯也。<br>楚干将、莫邪为楚王作剑，三年乃成。王怒，欲杀之。剑有雌雄，其妻重身<br>当产，夫语妻曰：“吾为王作剑，三年乃成。王怒，往必杀我。汝若生子是男，<br>大，告之曰：‘出户望南山，松生石上，剑在其背。’”于是即将雌剑，往见楚<br>王。王大怒，使相之：“剑有二，一雄一雌。雌来，雄不来。”王怒，即杀之。<br>莫邪子名赤比，后壮，乃问其母曰：“吾父所在？”母曰：“汝父为楚王作剑，<br>三年乃成。王怒，杀之。去时嘱我：‘语汝子：出户望南山，松生石上，剑在其<br>背。’”于是子出户南望，不见有山，但睹堂前松柱下，石砌之上，即以斧破其<br>背，得剑。日夜思欲报楚王。王梦见一儿，眉间广尺，言：“欲报仇。”王即购<br>之千金。儿闻之，亡去。入山行歌。客有逢者，谓：“子年少，何哭之甚悲耶？”<br>曰：“吾干将、莫邪子也。楚王杀吾父，吾欲报之！”客曰：“闻王购子头千金，<br>将子头与剑来，为子报之。”儿曰：“幸甚！”即自刎，两手捧头及剑奉之，立<br>僵。客曰：“不负子也。”于是尸乃仆。客持头往见楚王，王大喜。客曰：“此<br>乃勇士头也。当于汤镬煮之。”王如其言。煮头三日三夕，不烂。头踔出汤中，<br>瞋目大怒。客曰：“此儿头不烂，原王自往临视之，是必烂也。”王即临之。客<br>以剑拟王，王头随堕汤中。客亦自拟己头，头复堕汤中。三首俱烂，不可识别。<br>乃分其汤肉葬之，故通名“三王墓”，今在汝南北宜春县界。<br>汉武时，苍梧贾雍为豫章太守，有神术。出界讨贼，为贼所杀，失头，上马<br>回，营中咸走来视雍。雍胸中语曰：“战不利，为贼所伤。诸君视有头佳乎？无<br>头佳乎？”吏涕泣曰：“有头佳。”雍曰：“不然，无头亦佳。”言毕，遂死。<br>渤海太守史良姊一女子，许嫁而不果。良怒，杀之，断其头而归，投于灶下，<br>曰：“当令火葬。”头语曰：“使君，我相从，何图当尔！”后梦见曰：“还君<br>物。”觉而得昔所与香缨、金钗之属。<br>周灵王时，苌宏见杀。蜀人因藏其血，三年乃化而为碧。<br>汉武帝东游，未出函谷关，有物当道，身长数丈，其状象牛，青眼而矅睛，<br>四足入土，动而不徙。百官惊骇。东方朔乃请以酒灌之，灌之数十斛而物消。帝<br>问其故。答曰：“此名为患，忧气之所生也。此必是秦之狱地。不然，则罪人徒<br>作之所聚。夫酒忘忧，故能消之也。”帝曰：“吁！博物之士，至于此乎！”<br>后汉谅辅，字汉儒，广汉新都人。少给佐吏，浆水不交。为从事，大小毕举，<br>郡县敛手。时夏枯旱，太守自曝中庭，而雨不降。辅以五官掾，出祷山川，自誓<br>曰：“辅为郡股肱，不能进谏纳忠，荐贤退恶，调和百姓，至令天地否隔，万物<br>枯焦，百姓喁喁，无所控诉，咎尽在辅。今郡太守内省责己，自曝中庭，使辅谢<br>罪，为民祈福，精诚恳到，未有感彻。辅今敢自誓，若至日中无雨，请以身塞无<br>状。”乃积薪柴，将自焚焉。至日中时，山气转黑起，雷雨大作，一郡沾润。世<br>以此称其至诚。<br>何敞，吴郡人。少好道艺，隐居。里以大旱，民物憔悴，太守庆洪遣户曹掾<br>致谒，奉印绶，烦守无锡。敞不受。退，叹而言曰：“郡界有灾，安能得怀道。”<br>因跋涉之县，驻明星屋中。蝗蝝消死，敞即遁去。后举方正、博士，皆不就。<br>卒于家。<br>后汉徐栩，字敬卿，吴由拳人。少为狱吏，执法详平。为小黄令。时属县大<br>蝗，野无生草，过小黄界，飞逝不集。刺史行部，责栩不治。栩弃官，蝗应声而<br>至。刺史谢，令还寺舍。蝗即飞去。<br>王业字子香，汉和帝时，为荆州刺史。每出行部，沐浴斋素，以祈于天地，<br>当启佐愚心，无使有枉百姓。在州七年，惠风大行，苛慝不作，山无豺狼。卒于<br>湘江。有二白虎，低头曳尾，宿卫其侧。及丧去，虎逾州境，忽然不见。民共为<br>立碑，号曰：“湘江白虎墓”。<br>吴时，葛祚为衡阳太守。郡境有大槎横水，能为妖怪。百姓为立庙。行旅祷<br>祀，槎乃沉没；不者槎浮，则船为之破坏。祚将去官，乃大具斧斤，将去民累。<br>明日当至。其夜，闻江中汹汹有人声，往视之，槎乃移去，沿流下数里，驻湾中。<br>自此行者无复沉覆之患。衡阳人为祚立碑，曰：“正德祈禳，神木为移。”<br>曾子从仲尼在楚而心动，辞归问母。母曰：“思尔啮指。”孔子曰：“曾参<br>之孝，精感万里。”<br>周畅，性仁慈，少至孝，独与母居。每出入，母欲呼之，常自啮其手，畅即<br>觉手痛而至。治中从事未之信，候畅在田，使母啮手，而畅即归。元初二年，为<br>河南尹，时夏大旱，久祷无应。畅收葬洛阳城旁客死骸骨万余，为立义冢，应时<br>澍雨。<br>王祥字休征，琅邪人。性至孝。早丧亲，继母朱氏不慈，数谮之。由是失爱<br>于父，每使扫除牛下。父母有疾，衣不解带。母常欲生鱼，时天寒冰冻，祥解衣，<br>将剖冰求之。冰忽自解，双鲤跃出，持之而归。母又思黄雀炙，复有黄雀数十入<br>其幕，复以供母。乡里惊叹，以为孝感所致。<br>王延，性至孝。继母卜氏，尝盛冬思生鱼，敕延求而不获，杖之流血。延寻<br>汾，叩凌而哭。忽有一鱼，长五尺，跃出冰上。延取以进母。卜氏食之，积日不<br>尽。于是心悟，抚延如己子。<br>楚僚早失母，事后母至孝。母患痈肿，形容日悴，僚自徐徐吮之，血出，迨<br>夜即得安寝。乃梦一小儿语母曰：“若得鲤鱼食之，其病即差，可以延寿。不然，<br>不久死矣。”母觉而告僚。时十二月冰冻，僚乃仰天叹泣，脱衣上冰卧之。有一<br>童子，决僚卧处，冰忽自开，一双鲤鱼跃出。僚将归奉其母，病即愈，寿至一百<br>三十三岁。盖至孝感天神，昭应如此。此与王祥、王延事同。<br>盛彦字翁子，广陵人。母王氏，因疾失明，彦躬自侍养。母食，必自哺之。<br>母疾既久，至于婢使，数见捶挞。婢忿恨，闻彦暂行，取蛴螬炙饴之。母食，以<br>为美，然疑是异物，密藏以示彦。彦见之，抱母恸哭，绝而复苏。母目豁然即开，<br>于此遂愈。<br>颜含字宏都，次嫂樊氏，因疾失明。医人疏方，须蚺蛇胆，而寻求备至，无<br>由得之。含忧叹累时。尝昼独坐，忽有一青衣童子，年可十三四，持一青囊授含。<br>含开视，乃蛇胆也。童子逡巡出户，化成青鸟飞去。得胆药成，嫂病即愈。<br>郭巨，隆虑人也，一云河内温人。兄弟三人，早丧父。礼毕，二弟求分。以<br>钱二千万，二弟各取千万。巨独与母居客舍，夫妇佣赁，以给公养。居有顷，妻<br>产男。巨念与儿妨事亲，一也；老人得食，喜分儿孙，减馔，二也。乃于野凿地，<br>欲埋儿，得石盖，下有黄金一釜，中有丹书，曰：“孝子郭巨，黄金一釜，以用<br>赐汝。”于是名振天下。<br>新兴刘殷，字长盛，七岁丧父，哀毁过礼，服丧三年，未尝见齿。事曾祖母<br>王氏。尝夜梦人谓之曰：“西篱下有粟。”寤而掘之，得粟十五钟。铭曰：“七<br>年粟百石，以赐孝子刘殷。”自是食之，七岁方尽。及王氏卒，夫妇毁瘠，几至<br>灭性。时柩在殡而西邻失火，风势甚猛，殷夫妇叩殡号哭，火遂灭。后有二白鸠<br>来，巢其树庭。<br>杨公伯雍，洛阳县人也。本以侩卖为业。性笃孝。父母亡，葬无终山，遂家<br>焉。山高八十里，上无水，公汲水，作义浆于坂头，行者皆饮之。三年，有一人<br>就饮，以一斗石子与之，使至高平好地有石处种之，云：“玉当生其中。”杨公<br>未娶，又语云：“汝后当得好归。”语毕不见。乃种其石。数岁，时时往视，见<br>玉子生石上，人莫知也。有徐氏者，右北平著姓，女甚有行，时人求，多不许。<br>公乃试求徐氏。徐氏笑以为狂，因戏云：“得白璧一双来，当听为婚。”公至所<br>种玉田中，得白璧五双，以聘。徐氏大惊，遂以女妻公。天子闻而异之，拜为大<br>夫。乃于种玉处，四角作大石柱，各一丈，中央一顷地，名曰“玉田”。<br>衡农字剽卿，东平人也。少孤，事继母至孝。常宿于他舍，值雷风，频梦虎<br>啮其足。农呼妻相出于庭，叩头三下，屋忽然而坏，压死者三十余人，唯农夫妻<br>犹免。<br>罗威字德仁，八岁丧父，事母性至孝。母年七十。天大寒，常以身自温席，<br>而后授其处。<br>王裒字伟元，城阳营陵人也。父仪，为文帝所杀。裒庐于墓侧，旦夕常至墓<br>所拜跪，攀柏悲号。涕泣著树，树为之枯。母性畏雷，母没，每雷，辄到墓曰：<br>“裒在此。”<br>郑弘迁临淮太守。郡民徐宪，在丧致哀，有白鸠巢户侧。弘举为孝谦，朝迁<br>称为“白鸠郎”。<br>汉时，东海孝妇，养姑甚谨。姑曰：“妇养我勤苦。我已老，何惜余年，久<br>累年少。”遂自缢死。其女告官云：“妇杀我母。”官收系之，拷掠毒治。孝妇<br>不堪苦楚，自诬服之。时于公为狱吏，曰：“此妇养姑十余年，以孝闻彻，必不<br>杀也。”太守不听。于公争不得理，抱其狱词，哭于府而去。自后郡中枯旱，三<br>年不雨。后太守至，于公曰：“孝妇不当死，前太守枉杀之，咎当在此。”太守<br>即时身祭孝妇冢，因表其墓。天立雨，岁大熟。长老传云：“孝妇名周青。青将<br>死，车载十丈竹竿，以悬五幡。立誓于众曰：‘青若有罪，愿杀，血当顺下；青<br>若枉死，血当逆流。’既行刑已，其血青黄，缘幡竹而上标，又缘幡而下云。”<br>犍为叔先泥和，其女名雄。永建三年，泥和为县功曹。县长赵祉，遣泥和拜<br>檄谒巴郡太守。以十月乘船，于城湍堕水死，尸丧不得。雄哀恸号咷，命不图<br>存，告弟贤及夫人，令勤觅父尸，若求不得，吾欲自沉觅之。时雄年二十七，有<br>子男贡，年五岁；贳，年三岁。乃各作绣香囊一枚，盛以金珠环，预婴二子。哀<br>号之声，不绝于口，昆族私忧。至十二月十五日，父丧不得。雄乘小船，于父堕<br>处，哭泣数声，竟自投水中，旋流没底。见梦告弟云：“至二十一日，与父俱出。”<br>至期，如梦，与父相持，并浮出江。县长表言，郡太守肃登，承上尚书。乃遣户<br>曹掾为雄立碑，图象其形，令知至孝。<br>河南乐羊子之妻者，不知何氏之女也。躬勤养姑。尝有他舍鸡谬入园中，姑<br>盗杀而食之。妻对鸡不食而泣。姑怪问其故，妻曰：“自伤居贫，使食有他肉。”<br>姑竟弃之。后盗有欲犯之者，乃先劫其姑，妻闻，操刀而出。盗曰：“释汝刀。<br>从我者可全；不从我者，则杀汝姑。”妻仰天而叹，刎颈而死。盗亦不杀姑。太<br>守闻之，捕杀盗贼，赐妻缣帛，以礼葬之。<br>庾衮字叔褒，咸宁中，大疫，二兄俱亡，次兄毗复殆。疠气方盛，父母诸弟，<br>皆出次于外，衮独留不去。诸父兄强之，乃曰：“衮性不畏病。”遂亲自扶持，<br>昼夜不眠；间复抚柩，哀临不辍。如此十余旬。疫势既退，家人乃返。毗病得差，<br>衮亦无恙。<br>宋康王舍人韩凭，娶妻何氏，美，康王夺之。凭怨，王囚之，论为城旦。妻<br>密遗凭书，缪其辞曰：“其雨淫淫，河大水深，日出当心。”既而王得其书，以<br>示左右，左右莫解其意。臣苏贺对曰：“其雨淫淫，言愁且思也；河大水深，不<br>得往来也；日出当心，心有死志也。”俄而凭乃自杀。其妻乃阴腐其衣。王与之<br>登台，妻遂自投台，左右揽之，衣不中手而死。遗书于带曰：“王利其生，妾利<br>其死。愿以尸骨，赐凭合葬。”王怒，弗听。使里人埋之，冢相望也。王曰：<br>“尔夫妇相爱不已，若能使冢合，则吾弗阻也。”宿昔之间，便有大梓木生于二<br>冢之端，旬日而大盈抱，屈体相就，根交于下，枝错于上。又有鸳鸯，雌雄各一，<br>恒栖树上，晨夕不去，交颈悲鸣，音声感人。宋人哀之，遂号其木曰“相思树”。<br>相思之名，起于此也。南人谓此禽即韩凭夫妇之精魂。今睢阳有韩凭城，其歌谣<br>至今犹存。<br>汉末，零阳郡太守史满有女，悦门下书佐，乃密使侍婢，取书佐盥手残水饮<br>之，遂有妊。已而生子。至能行，太守令抱儿出，使求其父。儿匍匐直入书佐怀<br>中，书佐推之，仆地化为水。穷问之，具省前事。遂以女妻书佐。<br>鄱阳西有望夫冈。昔县人陈明，与梅氏为婚，未成而妖魅诈迎妇去。明诣卜<br>者，决云：“行西北五十里求之。”明如言，见一大穴，深邃无底。以绳悬入，<br>遂得其妇。乃令妇先出。而明所将邻人秦文，遂不取明。其妇乃自誓执志，登此<br>冈首而望其夫，因以名焉。<br>后汉南康邓元义，父伯考，为尚书仆射。元义还乡里，妻留事姑，甚谨。姑<br>憎之，幽闭空室，节其饮食。羸露日困，终无怨言。时伯考怪而问之。元义子朗，<br>时方数岁，言：“母不病，但苦饥耳。”伯考流涕曰：“何意亲姑，反为此祸。”<br>遣归家，更嫁为华仲妻。仲为将作大匠，妻乘朝车出。元义于路旁观之，谓人曰：<br>“此我故妇，非有他过，家天人遇之实酷。本自相贵。”其子朗，时为郎，母与<br>书，皆不答，与衣裳，辄以烧之。母不以介意。母欲见之，乃至亲家李氏堂上，<br>令人以他词请朗。朗至见母，再拜涕泣，因起出。母追谓之曰：“我几死。自为<br>汝家所弃，我何罪过，乃如此耶？”因此遂绝。<br>严遵为扬州刺史，行部，闻道傍女子哭声不哀。问所哭者谁，对云：“夫遭<br>烧死。”遵敕吏舁尸到，与语讫，语吏云：“死人自道不烧死。”乃摄女，令人<br>守尸，云：“当有枉。”吏曰：“有蝇聚头所。”遵令披视，得铁锥贯顶。考问，<br>以淫杀夫。<br>汉范式，字巨卿，山阳金乡人也。一名汜。与汝南张劭为友，劭字元伯，二<br>人并游太学。后告归乡里，式谓元伯曰：“后二年当还，将过拜尊亲，见孺子焉。”<br>乃共克期日。后期方至，元伯具以白母，请设馔以候之。母曰：“二年之别，千<br>里结言，尔何相信之审耶？”曰：“巨卿信士，必不乖违。”母曰：“若然，当<br>为尔酝酒。”至期果到。升堂拜饮，尽欢而别。后元伯寝疾甚笃，同郡郅君章、<br>殷子征晨夜省视之。元伯临终，叹曰：“恨不见我死友。”子征曰：“吾与君章，<br>尽心于子，是非死友，复欲谁求？”元伯曰：“若二子者，吾生友耳；山阳范巨<br>卿，所谓死友也。”寻而卒。式忽梦见元伯，玄冕乘缨，屣履而呼曰：“巨卿，<br>吾以某日死，当以尔时葬，永归黄泉。子未忘我，岂能相及？”式恍然觉悟，悲<br>叹泣下，便服朋友之服，投其葬日，驰往赴之。未及到而丧已发引。既至圹，将<br>窆，而柩不肯进。其母抚之曰：“元伯，岂有望耶？”遂停柩。移时，乃见素车<br>白马，号哭而来。其母望之曰：“是必范巨卿也。”既至，叩丧言曰：“行矣元<br>伯，死生异路，永从此辞。”会葬者千人，咸为挥涕。式因执绋而引，柩于是乃<br>前。式遂留止冢次，为修坟树，然后乃去。<br><hr>
