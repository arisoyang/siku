<h4>《子部·搜神记·卷十三》<b class="x">作者：干宝</b></h4>
<br>泰山之东，有澧泉，其形如井，本体是石也。欲取饮者，皆洗心志，跪而挹<br>之，则泉出如飞，多少足用。若或污漫，则泉止焉。盖神明之尝志者也。<br>二华之山，本一山也。当河，河水过之而曲行。河神巨灵，以手擘开其上，<br>以足蹈离其下，中分为两，以利河流。今观手迹于华岳上，指掌之形具在。脚迹<br>在首阳山下，至今犹存。故张衡作《西京赋》所称“巨灵赑屃，高掌远迹，<br>以流河曲”，是也。<br>汉武徙南岳之祭于庐江灊县霍山之上，无水。庙有四镬，可受四十斛。至祭<br>时，水辄自满，用之足了，事毕即空。尘土树叶，莫之污也。积五十岁，岁作四<br>祭。后但作三祭，一镬自败。<br>樊东之口，有樊山。若天旱，以火烧山，即至大雨。今往往有验。<br>空乘之地，今名为孔宝，在鲁南山之穴。外有双石，如桓楹起立，高数丈。<br>鲁人弦歌祭祀。穴中无水，每当祭时，洒扫以告，辄有清泉自石间出，足以周事。<br>既已，泉亦止。其验至今存焉。<br>湘穴中有黑土，岁大旱，人则共壅水以塞此穴，穴淹则大雨立至。<br>秦惠王二十七年，使张仪筑成都城，屡颓。忽有大龟浮于江，至东子城东南<br>隅而毙。仪以问巫。巫曰：“依龟筑之。”便就。故名”龟化城”。<br>由拳县，秦时长水县也。始皇时，童谣曰：“城门有血，城当陷没为湖。”<br>有妪闻之，朝朝往窥。门将欲缚之，妪言其故。后门将以犬血涂门，妪见血，便<br>走去。忽有大水欲没县，主簿令干入白令，令曰：“何忽作鱼？”干曰：“明府<br>亦作鱼。”遂沦为湖。<br>秦时筑城于武周塞内，以备胡。城将成而崩者数焉。有马驰走，周旋反复。<br>父老异之。因依马迹以筑城，城乃不崩，遂名“马邑”。其故城今在朔州。<br>汉武帝凿昆明池，极深，悉是灰墨，无复土。举朝不解，以问东方朔。朔曰：<br>“臣愚，不足以知之。曰试问西域人。”帝以朔不知，难以移问。至后汉明帝时，<br>西域道人入来洛阳。时有忆方朔言者，乃试以武帝时灰墨问之。道人云：“经云：<br>‘天地大劫将尽则劫烧。’此劫烧之余也。”乃知朔言有旨。<br>临汜县有廖氏，世老寿。后移居，子孙辄残折。他人居其故宅，复累世寿。<br>乃知是宅所为，不知何故。疑井水赤，乃掘井左右，得古人埋丹砂数十斛。丹汁<br>入井，是以饮水而得寿。<br>江东名馀腹者，昔吴王阖闾江行，食脍有余，因弃中流，悉化为鱼，今鱼中<br>有名吴王脍馀者，长数寸，大者如箸，犹有脍形。<br>蟛<虫越>，蟹也。尝通梦于人，自称“长卿”。今临海人多以“长卿”呼之。<br>南方有虫，名<虫敦><虫禺>，一名<虫则>蠋，又名青蚨。形似蝉而稍大。味辛美，<br>可食。生子必依草叶，大如蚕子。取其子，母即飞来，不以远近。虽潜取其子，<br>母必知处。以母血涂钱八十一文，以子血涂钱八十一文，每市物，或先用母钱，<br>或先用子钱，皆复飞归，轮转无已。故《淮南子术》以之还钱，名曰“青蚨”。<br>土蜂名曰蜾蠃，今世谓<虫因><虫雍>，细腰之类。其为物，雄而无雌，不交不产。<br>常取桑虫或阜螽子育之，则皆化成己子。亦或谓之“螟蛉”。《诗》曰：“螟蛉<br>有子，果蠃负之。”是也。<br>木蠹生虫，羽化为蝶。<br>猬多刺，故不使超逾杨柳。<br>昆仑之<山虚>，地首也。是惟帝之下都，故其外绝以弱水之深，又环以炎火之<br>山。山上有鸟兽草木，皆生育滋长于炎火之中，故有火浣布。非此山草木之皮枲，<br>则其鸟兽之毛也。汉世，西域旧献此布，中间久绝。至魏初时，人疑其无有。文<br>帝以为火性酷裂，无含生之气，著之《典论》，明其不然之事，绝智者之听。及<br>明帝立，诏三公曰：“先帝昔著《典论》，不朽之格言。其刊石于庙门之外及太<br>学，与石经并，以永示来世。”至是西域使人献火浣布袈裟，于是刊灭此论，而<br>天下笑之。<br>夫金之性一也，以五月丙午日中铸，为阳燧；以十一月壬子夜半铸，为阴燧。<br>汉灵帝时，陈留蔡邕，以数上书陈奏，忤上旨意，又内宠恶之，虑不免，乃<br>亡命江海，远迹吴会。至吴，吴人有烧桐以爨者，邕闻火烈声，曰：“此良材也。”<br>因请之，削以为琴，果有美音。而其尾焦，因名“焦尾琴”。<br>蔡邕尝至柯亭，以竹为椽。邕仰盼之，曰：“良竹也。”取以为笛，发声辽<br>亮。一云邕告吴人曰：“吾昔尝经会稽高迁亭，见屋东间第十六竹椽，可为笛。<br>取用，果有异声。”<br><hr>
