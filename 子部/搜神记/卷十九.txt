<h4>《子部·搜神记·卷十九》<b class="x">作者：干宝</b></h4>
<br>东越闽中，有庸岭，高数十里。其西北隰中，有大蛇，长七八丈，大十馀围，<br>土俗常惧。东治都尉及属城长吏，多有死者。祭以牛羊，故不得祸。或与人梦，<br>或下谕巫祝，欲得啖童女年十二三者。都尉令长，并共患之。然气厉不息。共请<br>求人家生婢子，兼有罪家女养之。至八月朝祭，送蛇穴口。蛇出，吞啮之。累年<br>如此。已用九女。尔时预复募索，未得其女。将乐县李诞家，有六女，无男，其<br>小女名寄，应募欲行，父母不听。寄曰：“父母无相，惟生六女，无有一男，虽<br>有如无。女无缇萦济父母之功，既不能供养，徒费衣食，生无所益，不如早死。<br>卖寄之身，可得少钱，以供父母，岂不善耶？”父母慈怜，终不听去。寄自潜行，<br>不可禁止。寄乃告请好剑及咋蛇犬。至八月朝，便诣庙中坐。怀剑，将犬。先将<br>数石米餈，用蜜麨灌之，以置穴口。蛇便出，头大如囷，目如二尺镜。闻餈香气，<br>先啖食之。寄便放犬，犬就啮咋，寄从后斫得数创。疮痛急，蛇因踊出，至庭而<br>死。寄入视穴，得其九女髑髅，悉举出，咤言曰：“汝曹怯弱，为蛇所食，甚可<br>哀愍。”于是寄女缓步而归。越王闻之，聘寄女为后，拜其父为将乐令，母及姊<br>皆有赏赐。自是东治无复妖邪之物。其歌谣至今存焉。<br>晋武帝咸宁中，魏舒为司徒。府中有二大蛇，长十许丈，居厅事平橑上。<br>止之数年，而人不知，但怪府中数失小儿及鸡犬之属。后有一蛇夜出，经柱侧，<br>伤于刃，病不能登，于是觉之。发徒数百，攻击移时，然后杀之。视所居，骨骼<br>盈宇之间。于是毁府舍，更立之。<br>汉武帝时，张宽为扬州刺史。先是有二老翁争山地，诣州讼疆界，连年不决。<br>宽视事，复来。宽窥二翁形状非人，令卒持杖戟将入，问：“汝等何精？”翁走，<br>宽呵格之，化为二蛇。<br>荥阳人张福，船行还野水边。夜有一女子，容色甚美，自乘小船，来投福，<br>云：“日暮畏虎，不敢夜行。”福曰：“汝何姓？作此轻行。无笠，雨驶，可入<br>船就避雨。”因共相调，遂入就福船寝。以所乘小舟，系福船边。三更许，雨晴<br>月照，福视妇人，乃是一大鼍，枕臂而卧。福惊起，欲执之。遽走入水。向小舟，<br>是一枯槎段，长丈余。<br>丹阳道士谢非，往石城买冶釜。还，日暮，不及至家。山中庙舍于溪水上，<br>入中宿。大声语曰：“吾是天帝使者，停此宿。”犹畏人劫夺其釜，意苦搔搔不<br>安。二更中，有来至庙门者，呼曰：“何铜。”铜应喏。曰：“庙中有人气，是<br>谁？”铜云：“有人，言是天帝使者。”少顷便还。须臾，又有来者，呼铜，问<br>之如前，铜答如故，复叹息而去。非惊扰不得眠，遂起，呼铜问之：“先来者谁？”<br>答言：“是水边穴中白鼍。”“汝是何等物？”答言：“是庙北岩嵌中龟也。”<br>非皆阴识之。天明，便告居人，言：“此庙中无神。但是龟、鼍之辈，徒费酒食<br>祀之，急具锸来，共往伐之。”诸人亦颇疑之。于是并会伐掘，皆杀之。遂坏庙<br>绝祀，自后安静。<br>孔子厄于陈，弦歌于馆中。夜有一人，长九尺馀，著皂衣高冠，大咤，声动<br>左右。子贡进，问：“何人耶？”便提子贡而挟之。子路引出，与战于庭。有顷，<br>未胜。孔子察之，见其甲车间时时开如掌。孔子曰：“何不探其甲车，引而奋登？”<br>子路引之，没手仆于地，乃是大鳀鱼也，长九尺馀。孔子曰：“此物也，何为<br>来哉吾闻：物老则群精依之，因衰而至。此其来也，岂以吾遇厄绝粮，从者病乎？<br>夫六畜？之物，及龟、蛇、鱼、鳖、草、木之属，久者神皆凭依，能为妖怪，故<br>谓之‘五酉’。五酉者，五行之方，皆有其物。酉者老也，物老则为怪，杀之则<br>已，夫何患焉。或者天之未丧斯文，以是系予之命乎？不然，何为至于斯也？”<br>弦歌不辍。子路烹之，其味滋，病者兴。明日，遂行。<br>豫章有一家，婢在灶下，忽有人长数寸，来灶间壁，婢误以履践之，杀一人。<br>须臾，遂有数百人，著衰麻服，持棺迎丧，凶仪皆备。出东门，入园中覆船下。<br>就视之，皆是鼠妇。婢作汤灌杀，遂绝。<br>狄希，中山人也。能造“千日酒”，饮之千日醉。时有州人姓刘，名玄石，<br>好饮酒，往求之。希曰：“我酒发来未定，不敢饮君。”石曰：“纵未熟，且与<br>一杯，得否？”希闻此语，不免饮之。复索曰：“美哉！可更与之。”希曰：<br>“且归，别日当来，只此一杯，可眠千日也。”石别，似有怍色。至家，醉死。<br>家人不之疑，哭而葬之。经三年，希曰：“玄石必应酒醒，宜往问之。”既往石<br>家。语曰：“石在家否？”家人皆怪之，曰：“玄石亡来，服以阕矣。”希惊曰：<br>“酒之美矣，而致醉眠千日，今合醒矣。”乃命其家人，凿冢破棺看之，冢上汗<br>气彻天，遂命发冢。方见开目张口，引声而言曰：“快哉！醉我也。”因问希曰：<br>“尔作何物也，令我一杯大醉，今日方醒？日高几许？”墓上人皆笑之，被石酒<br>气冲入鼻中，亦各醉卧三月。<br>陈仲举微时，常宿黄申家。申妇方产，有扣申门者，家人咸不知。久久，方<br>闻屋里有人言：“宾堂下有人，不可进。”扣门者相告曰：“今当从后门往。”<br>其人便往。有顷，还。留者问之：“是何等？名为何？当与几岁？”往者曰：<br>“男也，名为‘奴’。当与十五岁。”“后应以何死？”答曰：“应以兵死。”<br>仲举告其家曰：“吾能相。此儿当以兵死。”父母惊之，寸刃不使得执也。至年<br>十五，有置凿于梁上者，其末出，奴以为木也，自下钩之，凿从梁落，陷脑而死。<br>后仲举为豫章太守，故遣吏往饷之申家，并问奴所在。其家以此具告。仲举闻之，<br>叹曰：“此谓命也。”<br><hr>
