<h4>《子部·搜神记·卷九》<b class="x">作者：干宝</b></h4>
<br>后汉中兴初，汝南有应枢者，生四子而尽。见神光照社。枢见光，以问卜人。<br>卜人曰：“此天祥也。子孙其兴乎？”乃探得黄金。自是子孙宦学，并有才名。<br>至玚，七世通显。<br>车骑将军巴郡冯绲，字鸿卿，初为议郎，发绶笥，有二赤蛇，可长二尺，分<br>南北走。大用忧怖。许季山孙宪，字宁方，得其先人秘要。绲请使卜。云：“此<br>吉祥也。君后三岁，当为边将，东北四五里，官以东为名。”后五年，从大将军<br>南征。居无何，拜尚书郎、辽东太守、南征将军。<br>常山张颢，为梁州牧。天新雨后，有鸟如山鹊，飞翔入市，忽然坠地，人争<br>取之，化为圆石。颢椎破之，得一金印，文曰：“忠孝侯印。”颢以上闻，藏之<br>秘符。后议郎汝南樊衡夷上言：“尧舜时旧有此官，今天降印，宜可复置。”颢<br>后官至太尉。<br>京兆长安，有张氏，独处一室。有鸠自外入，止于床。张氏祝曰：“鸠来，<br>为我祸也，飞上承尘；为我福也，即入我怀。”鸠飞入怀。以手探之，则不知鸠<br>之所在，而得一金钩。遂宝之。自是子孙渐富，资财万倍。蜀贾至长安，闻之，<br>乃厚赂婢，婢窃钩与贾。张氏既失钩，渐渐衰耗。而蜀贾亦数罹穷厄，不为己利。<br>或告之曰：“天命也，不可力求。”于是赍钩以反张氏，张氏复昌。故关西称张<br>氏传钩云。<br>汉征和三年三月，天大雨。何比干在家，日中，梦贵客车骑满门。觉以语妻，<br>语未已，而门有老妪，可八十余，头白，求寄避雨。雨甚而衣不沾渍。雨止，送<br>至门。乃谓比干曰：“公有阴德，今天锡君策，以广公之子孙。”因出怀中符策，<br>状如简，长九寸，凡九百九十枚，以授比干，曰：“子孙佩印绶者，当如此算。”<br>魏舒字阳元，任城樊人也。少孤。尝诣野王，主人妻夜产，俄而闻车马之声，<br>相问曰：“男也？女也？”曰：“男。”“书之，十五以兵死。”复问：“寝者<br>为谁？”曰：“魏公。”舒后十五载，诣主人，问所生儿何在，曰：“因条桑，<br>为斧伤而死。”舒自知当为公矣。<br>贾谊为长沙王太傅，四月庚子日，有鵩鸟飞入其舍，止于坐隅，良久乃去。<br>谊发书占之，曰：“野鸟入室，主人将去。”谊忌之，故作《鵩鸟赋》，齐死生<br>而等祸福，以致命定志焉。<br>王莽居摄。东郡太守翟义，知其将篡汉，谋举义兵。兄宣，教授，诸生满堂。<br>群鹅雁数十，在中庭，有狗从外入，啮之，皆死。惊救之，皆断头。狗走出门，<br>求不知处。宣大恶之。数日，莽夷其三族。<br>魏司马太傅懿平公孙渊，斩渊父子。先时，渊家数有怪，一犬著冠帻绛衣上<br>屋；欻有小儿，蒸死甑中。襄平北市生肉，长围各数尺，有头目口喙，无手足而<br>动摇。占者曰：“有形不成，有体无声，其国灭亡。”<br>吴诸葛恪征淮南归，将朝会之夜，精爽扰动，通夕不寐。严毕趋出，犬衔引<br>其衣。恪曰：“犬不欲我行也。”出仍入坐。少顷复起，犬又衔衣，恪令从者逐<br>之。及入，果被杀。其妻在室，语使婢曰：“尔何故血臭？”婢曰：“不也。”<br>有顷，愈剧。又问婢曰：“汝眼目瞻视，何以不常？”婢厥然起跃，头至于栋，<br>攘臂切齿而言曰：“诸葛公乃为孙峻所杀。”于是大小知恪死矣。而吏兵寻至。<br>吴戍将邓喜，杀猪祠神，治毕悬之。忽见一人头，往食肉。喜引弓射，中之，<br>咋咋作声。绕屋三日。后人白喜谋叛，合门被诛。<br>贾充伐吴时，常屯项城，军中忽失充所在。充帐下都督周勤，时昼寝，梦见<br>百余人录充，引入一径。勤惊觉，闻失充，乃出寻索，忽睹所梦之道，遂往求之，<br>果见充。行至一府舍，侍卫甚盛，府公南面坐，声色甚厉，谓充曰：“将乱吾家<br>事者，必尔与荀勖。既惑吾子，又乱吾孙。间使任恺黜汝而不去，又使庾纯詈汝<br>而不改。今吴寇当平，汝方表斩张华。汝之暗戆，皆此类也。若不悛慎，当旦夕<br>加诛。”充因叩头流血。府公曰：“汝所以延日月而名器若此者，是卫府之勋耳。<br>终当使系嗣死于钟虡之间，大子毙于金酒之中，小子困于枯木之下。荀勖亦宜同。<br>然其先德小浓，故在汝后。数世之外，国嗣亦替。”言毕命去。充忽然得还营，<br>颜色憔悴，性理昏错，经日乃复。至后，谧死于钟下，贾后服金酒而死，贾午考<br>竟，用大杖终。皆如所言。<br>庾亮字文康，鄢陵人。镇荆州。登厕，忽见厕中一物，如方相，两眼尽赤，<br>身有光耀，渐渐从土中出。乃攘臂以拳击之，应手有声，缩入地。因而寝疾。术<br>士戴洋曰：“昔苏峻事，公于白石祠中祈福，许赛其牛，从来未解，故为此鬼所<br>考，不可救也。”明年，亮果亡。<br>东阳刘宠，字道弘，居于湖熟。每夜，门庭自有血数升，不知所从来。如此<br>三四。后宠为折冲将军，见遣北征。将行，而炊饭尽变为虫。其家人蒸炒，亦变<br>为虫。其火愈猛，其虫愈壮。宠遂北征。军败于坛丘，为徐龛所杀。<br><hr>
