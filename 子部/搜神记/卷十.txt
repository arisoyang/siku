<h4>《子部·搜神记·卷十》<b class="x">作者：干宝</b></h4>
<br>汉和熹邓皇后，尝梦登梯以扪天，体荡荡正清滑，有若钟乳状，乃仰噏饮<br>之。以讯诸占梦，言：“尧梦攀天而上，汤梦及天舐之，斯皆圣王之前占也。吉<br>不可言。”<br>孙坚夫人吴氏，孕而梦月入怀，已而生策。及权在孕，又梦日入怀。以告坚<br>曰：“妾昔怀策，梦月入怀；今又梦日，何也？”坚曰：“日月者，阴阳之精，<br>极贵之象。吾子孙其兴乎？”<br>汉蔡茂字子礼，河内怀人也。初在广汉，梦坐大殿，极上有禾三穗，茂取之，<br>得其中穗，辄复失之。以问主簿郭贺，贺曰：“大殿者，官府之形象也；极而有<br>禾，人臣之上禄也；取中穗，是中台之象也。于字，禾失为秩，虽曰失之，乃所<br>以禄也。衮职有阙，君其补之。”旬月而茂征焉。<br>周{临手}啧者，贫而好道。夫妇夜耕，困息卧，梦天公过而哀之，敕外有以<br>给与。司命按录籍，云：“此人相贫，限不过此。唯有张车子应赐钱千万，车子<br>未生，请以借之。”天公曰：“善。”曙觉，言之。于是夫妇戮力，昼夜治生，<br>所为辄得，赀至千万。先时有张妪者，尝往周家佣赁，野合有身，月满当孕，便<br>遣出外，驻车屋下。产得儿。主人往视，哀其孤寒，作粥麋食之。问：“当名汝<br>儿作何？”妪曰：“今在车屋下而生，梦天告之，名为车子。”周乃悟曰：“吾<br>昔梦从天换钱，外白以张车子钱贷我，必是子也。财当归之矣。”自是居日衰减。<br>车子长大，富于周家。<br>夏阳卢汾，字士济，梦入蚁穴，见堂宇三间，势甚危豁。题其额曰“审雨堂”。<br>吴选曹令史刘卓，病笃，梦见一人，以白越单衫与之，言曰：“汝著衫污，<br>火烧便洁也。”卓觉，果有衫在侧。污辄火浣之。<br>淮南书佐刘雅，梦见青蜥蜴，从屋落其腹内。因苦腹痛病。<br>后汉张奂为武威太守。其妻梦帝与印绶，登楼而歌，觉以告奂，奂令占之，<br>曰：“夫人方生男，后临此郡，命终此楼。”后生子猛。建安中，果为武威太守，<br>杀刺史邯郸商，州兵围急，猛耻见擒，乃登楼自焚而死。<br>汉灵帝梦见桓帝怒曰：“宋皇后有何罪过，而听用邪孽，使绝其命？渤海王<br>悝既已自贬，又受诛毙。今宋氏及悝自诉于天，上帝震怒，罪在难救。”梦殊明<br>察。帝既觉而恐，寻亦崩。<br>吴时，嘉兴徐伯始病，使道士吕石安神座。石有弟子戴本、王思二人，居住<br>海盐，伯始迎之，以助。石昼卧，梦上天北斗门下，见外鞍马三匹，云：“明日<br>当以一迎石，一迎本，一迎思。”石梦觉，语本、思云：“如此，死期。可急还，<br>与家别。”不卒事而去。伯始怪而留之。曰：“惧不得见家也。”间一日，三人<br>同时死。<br>会稽谢奉与永嘉太守郭伯猷善。谢忽梦郭与人于浙江上争樗蒲钱，因为水神<br>所责，堕水而死，己营理郭凶事。及觉，即往郭许，共围棋。良久，谢云：“卿<br>知吾来意否？”因说所梦。郭闻之怅然，云：“吾昨夜亦梦与人争钱，如卿所梦，<br>何期太的的也！”须臾如厕，便倒气绝。谢为凶具，一如其梦。<br>嘉兴徐泰，幼丧父母，叔父隗养之，甚于所生。隗病，泰营侍甚勤。是夜三<br>更中，梦二人乘船持箱，上泰床头，发箱，出簿书示曰：“汝叔应死。”泰即于<br>梦中叩头祈请。良久，二人曰：“汝县有同姓名人否？”泰思得，语二人云：<br>“张隗。不姓徐。”二人云：“亦可强逼。念汝能事叔父，当为汝活之。”遂不<br>复见。泰觉，叔病乃差。<br><hr>
