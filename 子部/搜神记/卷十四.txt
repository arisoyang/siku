<h4>《子部·搜神记·卷十四》<b class="x">作者：干宝</b></h4>
<br>昔高阳氏，有同产而为夫妇，帝放之于崆峒之野，相抱而死。神鸟以不死草<br>覆之，七年，男女同体而生，二头，四手足，是为蒙双氏。<br>高辛氏，有老妇人居于王宫，得耳疾历时。医为挑治，出顶虫，大如茧。妇<br>人去后，置以瓠篱，覆之以盘，俄尔顶虫乃化为犬，其文五色，因名“盘瓠”，<br>遂畜之。时戎吴强盛，数侵边境。遣将征讨，不能擒胜。乃募天下有能得戎吴将<br>军首者，购金千斤，封邑万户，又赐以少女。后盘瓠衔得一头，将造王阙。王诊<br>视之，即是戎吴。为之奈何？群臣皆曰：“盘瓠是畜，不可官秩，又不可妻。虽<br>有功，无施也。”少女闻之，启王曰：“大王既以我许天下矣。盘瓠衔首而来，<br>为国除害，此天命使然，岂狗之智力哉。王者重言，伯者重信，不可以女子微躯，<br>而负明约于天下，国之祸也。”王惧而从之。令少女从盘瓠。盘瓠将女上南山，<br>草木茂盛，无人行迹。于是女解去衣裳，为仆竖之结，著独力之衣，随盘瓠升山<br>入谷，止于石室之中。王悲思之，遣往视觅，天辄风雨，岭震云晦，往者莫至。<br>盖经三年，产六男六女。盘瓠死后，自相配偶，因为夫妇。织绩木皮，染以草实，<br>好五色衣服，裁制皆有尾形。后母归，以语王，王遣使迎诸男女，天不复雨。衣<br>服褊裢，言语侏离，饮食蹲踞，好山恶都。王顺其意，赐以名山广泽，号曰“蛮<br>夷”。蛮夷者，外痴内黠，安土重旧，以其受异气于天命，故待以不常之律。田<br>作贾贩，无关繻符传租税之赋；有邑君长，皆赐印绶；冠用獭皮，取其游食于水。<br>今即梁、汉、巴、蜀、武陵、长沙、庐江郡夷是也。用糁杂鱼肉，叩槽而号，以<br>祭盘瓠，其俗至今。故世称“赤髀横裙，盘瓠子孙”。<br>槀离国王侍婢有娠，王欲杀之，婢曰：“有气如鸡子，从天来下，故我有娠。”<br>后生子，捐之猪圈中，猪以喙嘘之；徙至马枥中，马复以气嘘之，故得不死。王<br>疑以为天子也，乃令其母收畜之，名曰“东明”。常令牧马。东明善射，王恐其<br>夺己国也，欲杀之。东明走，南至施掩冰，以弓击水，鱼鳖浮为桥，东明得渡。<br>鱼鳖解散，追兵不得渡。因都王夫馀。<br>古徐国宫人，娠而生卵，以为不祥，弃之水滨。有犬名“鹄苍”，衔卵以归，<br>遂生儿，为徐嗣君。后鹄苍临死，生角而九尾，实黄龙也。葬之徐里中。见有狗<br>垄在焉。<br>斗伯比父早亡，随母归，在舅姑之家。后长大，乃奸妘子之女，生子文。<br>其妘子妻，耻女不嫁而生子，乃弃于山中。妘子游猎，见虎乳一小儿，归与<br>妻言。妻曰：“此是我女与伯比私通，生此小儿。我耻之，送于山中。”妘子<br>乃迎归养之，配其女与伯比。楚人因呼子文为”穀乌菟”。仕至楚相也。<br>齐惠公之妾萧同叔子，见御有身。以其贱，不敢言也。取薪而生顷公于野，<br>又不敢举也。有狸乳而鹯覆之，人见而收，因名曰“无野”。是为顷公。<br>袁剑者，羌豪也。秦时，拘执为奴隶，后得亡去。秦人追之急迫，藏于穴中。<br>秦人焚之，有景象如虎，来为蔽，故得不死。诸羌神之，推以为君。其后种落炽<br>盛。<br>后汉定襄太守窦奉妻，生子武，并生一蛇。奉送蛇于野中。及武长大，有海<br>内俊名。母死将葬，未窆，宾客聚集。有大蛇从林草中出，径来棺下，委地俯仰，<br>以头击棺，血涕并流，状若哀恸，有顷而去。时人知为窦氏之祥。<br>晋怀帝永嘉中，有韩媪者，于野中见巨卵，持归育之，得婴儿，字曰“撅儿”。<br>方四岁，刘渊筑平阳城不就，募能城者。撅儿应募。因变为蛇，令媪遗灰志其后。<br>谓媪曰：“凭灰筑城，城可立就。”竟如所言。渊怪之，遂投入山穴间，露尾数<br>寸，使者斩之，忽有泉出穴中，汇为池，因名“金龙池”。<br>元帝永昌中，暨阳人任谷，因耕息于树下。忽有一人，著羽衣，就淫之。既<br>而不如所在，谷遂有妊。积月将产，羽衣人复来，以刀穿其阴下，出一蛇子，便<br>去。谷遂成宦者，诣阙自陈，留于宫中。<br>旧说，太古之时，有大人远征，家无余人，唯有一女。牡马一匹，女亲养之。<br>穷居幽处，思念其父，乃戏马曰：“尔能为我迎得父还，吾将嫁汝。”马既承此<br>言，乃绝疆而去，径至父所。父见马惊喜，因取而乘之。马望所自来，悲鸣不已。<br>父曰：“此马无事如此，我家得无有故乎？”亟乘以归。为畜生有非常之情，故<br>厚加刍养。马不肯食。每见女出入，辄喜怒奋击。如此非一。父怪之，密以问女，<br>女具以告父，必为是故。父曰：“勿言，恐辱家门。且莫出入。”于是伏弩射杀<br>之，暴皮于庭。父行，女与邻女于皮所戏，以足蹙之曰：“汝是畜生，而欲取人<br>为妇耶？即招此屠剥，如何自苦？”言未及竟，马皮蹶然而起，卷女以行。邻女<br>忙迫，不敢救之，走告其父。父还，求索，已出失之。后经数日，得于大树枝间，<br>女及马皮，尽化为蚕，而绩于树上。其蚕纶理厚大，异于常蚕。邻妇取而养之，<br>其收数倍。因名其树曰“桑”。桑者，丧也。由斯百姓竞种之，今世所养是也。<br>言桑蚕者，是古蚕之余类也。案《天官》，辰为马星。《蚕书》曰：“月当大火，<br>则浴其种。”是蚕与马同气也。《周礼》校人职掌“禁原蚕者”。注云：“物莫<br>能两大。禁原蚕者，为其伤马也。”汉礼，皇后亲采桑，祀蚕神，曰：“菀窳妇<br>人，寓氏公主。”公主者，女之尊称也；菀窳妇人，先蚕者也。故今世或谓蚕为<br>女儿者，是古之遗言也。<br>羿请不死之药于西王母，嫦娥窃之以奔月。将往，枚筮之于有黄。有黄占之<br>曰：“吉。翩翩归妹，独将西行。逢天晦芒，毋恐毋惊，后且大昌。”嫦娥遂讬<br>身于月，是为蟾蠩。<br>舌埵山，帝之女死，化为怪草，其叶郁茂，其华黄色，其实如兔丝。故服<br>怪草者，恒媚于人焉。<br>荥阳县南百余里，有兰岩山，峭拔千丈。常有双鹤，素羽皦然，日夕偶影翔<br>集。相传云：“昔有夫妇，隐此山数百年，化为双鹤，不绝往来。忽一旦，一鹤<br>为人所害，其一鹤，岁常哀鸣。至今响动岩谷，莫知其年岁也。”<br>豫章新喻县男子，见田中有六七女，皆衣毛衣。不知是鸟。匍匐往，得其一<br>女所解毛衣，取藏之。即往就诸鸟，诸鸟各飞去，一鸟独不得去，男子取以为妇，<br>生三女。其母后使女问父，知衣在积稻下，得之，衣而飞去。后复以迎三女，女<br>亦得飞去。<br>汉灵帝时，江夏黄氏之母，浴盘水中，久而不起，变为鼋矣。婢惊走告。比<br>家人来，鼋转入深渊。其后时时出见。初浴簪一银钗，犹在其首。于是黄氏累世<br>不敢食鼋肉。<br>魏黄初中，清河宋士宗母，夏天于浴室里浴，遣家中大小悉出，独在室中良<br>久。家人不解其意，于壁穿中窥之，不见人体，见盆水中有一大鳖。遂开户，大<br>小悉入，了不与人相承。尝先著银钗，犹在头上。相与守之啼泣，无可奈何。意<br>欲求去，永不可留。视之积日，转懈，自捉出户外，其去甚驶，逐之不及，遂便<br>入水。后数日，忽还。巡行宅舍，如平生，了无所言而去。时人谓士宗应行丧治<br>服。士宗以母形虽变，而生理尚存，竟不治丧。此与江夏黄母相似。<br>吴孙皓宝鼎元年六月晦，丹阳宣骞母，年八十矣，亦因洗浴，化为鼋。其状<br>如黄氏。骞兄弟四人，闭户卫之。掘堂上作大坎，泻水其中。鼋入坎游戏，一二<br>日间，恒延颈外望。伺户小开，便轮转自跃，入于深渊。遂不复还。<br>汉献帝建安中，东郡民家有怪。无故瓮器自发，訇訇作声，若有人击。盘案<br>在前，忽然便失。鸡生子，辄失去。如是数岁，人甚恶之。乃多作美食，覆盖，<br>著一室中。阴藏户间，窥伺之。果复重来，发声如前。闻便闭户，周旋室中，了<br>无所见。乃闇以杖挝之，良久，于室隅间有所中。便闻呻吟之声曰：“哊，<br>哊，宜死。”开户视之，得一老翁，可百余岁，言语了不相当，貌状颇类于兽。<br>遂行推问，乃于数里外得其家，云：“失来十馀年。”得之哀喜。后岁余，复失<br>之。闻陈留界复有怪如此，时人咸以为此翁。<br><hr>
