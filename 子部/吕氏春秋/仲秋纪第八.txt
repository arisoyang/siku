<h4>《子部·吕氏春秋·仲秋纪第八》<b class="x">作者：吕不韦</b></h4>
<br>○仲秋<br>一曰：仲秋之月，日在角，昏牵牛中，旦觜巂中。其日庚辛，其帝少皞，其<br>神蓐收，其虫毛，其音商，律中南吕。其数九，其味辛，其臭腥，其祀门，祭先<br>肝。凉风生，候鸟来，玄鸟归，群鸟养羞。天子居总章太庙，乘戎路，驾白骆，<br>载白旗，衣白衣，服白玉，食麻与犬，其器廉以深。<br>是月也，养衰老，授几杖，行麋粥饮食。乃命司服具饬衣裳，文绣有常，制<br>有小大，度有短长，衣服有量，必循其故，冠带有常。命有司申严百刑，斩杀必<br>当，无或枉桡，枉桡不当，反受其殃。<br>是月也，乃命祝宰巡行犠牲，视全具，案刍豢，瞻肥瘠，察物色，必比类，<br>量小大，视长短，皆中度。五者备当，上帝其享。天子乃傩，御佐疾，以通秋气。<br>以犬尝麻，先祭寝庙。<br>是月也，可以筑城郭，建都邑，穿窦窌，修囷仓。乃命有司趣民收敛，务蓄<br>菜，多积聚。乃劝种麦，无或失时，行罪无疑。<br>是月也，日夜分，雷乃始收声，蛰虫俯户。杀气浸盛，阳气日衰，水始涸。<br>日夜分，则一度量，平权衡，正钧石，齐斗甬。<br>是月也，易关市，来商旅，入货贿，以便民事。四方来杂，远乡皆至，则财<br>物不匮，上无乏用，百事乃遂。凡举事无逆天数，必顺其时，乃因其类。<br>行之是令，白露降三旬。仲秋行春令，则秋雨不降，草木生荣，国乃有大恐。<br>行夏令，则其国旱，蛰虫不藏，五谷复生。行冬令，则风灾数起，收雷先行，草<br>木早死。<br>○论威<br>二曰：义也者，万事之纪也，君臣、上下、亲疏之所由起也，治乱、安危、<br>过胜之所在也。过胜之，勿求於他，必反於己。<br>人情欲生而恶死，欲荣而恶辱。死生荣辱之道一，则三军之士可使一心矣。<br>凡军，欲其众也；心，欲其一也。三军一心，则令可使无敌矣。令能无敌者，<br>其兵之於天下也，亦无敌矣。古之至兵，民之重令也，重乎天下，贵乎天子。其<br>藏於民心，捷於肌肤也，深痛执固，不可摇荡，物莫之能动。若此则敌胡足胜矣？<br>故曰：其令强者其敌弱，其令信者其敌诎。先胜之於此，则必胜之於彼矣。<br>凡兵，天下之凶器也；勇，天下之凶德也。举凶器，行凶德，犹不得已也。<br>举凶器必杀，杀，所以生之也；行凶德必威，威，所以慑之也。敌慑民生，此义<br>兵之所以隆也。故古之至兵，才民未合，而威已谕矣，敌已服矣，岂必用枹鼓干<br>戈哉？故善谕威者，於其未发也，於其未通也，窅窅乎冥冥，莫知其情，此之谓<br>至威之诚。<br>凡兵，欲急疾捷先。欲急疾捷先之道，在於知缓徐迟后而急疾捷先之分也。<br>急疾捷先，此所以决义兵之胜也。而不可久处，知其不可久处，则知所兔起凫举<br>死<歹昬>之地矣。虽有江河之险则凌之，虽有大山之塞则陷之。并气专精，心无有<br>虑，目无有视，耳无有闻，一诸武而已矣。冉叔誓必死於田侯，而齐国皆惧；豫<br>让必死於襄子，而赵氏皆恐；成荆致死於韩主，而周人皆畏；又况乎万乘之国而<br>有所诚必乎？则何敌之有矣？刃未接而欲已得矣。敌人之悼惧惮恐、单荡精神，<br>尽矣，咸若狂魄，形性相离，行不知所之，走不知所往，虽有险阻要塞、銛兵利<br>械，心无敢据，意无敢处，此夏桀之所以死於南巢也。今以木击木则拌，以水投<br>水则散，以冰投冰则沈，以涂投涂则陷，以疾徐先后之势也。<br>夫兵有大要，知谋物之不谋之不禁也，则得之矣。专诸是也，独手举剑至而<br>已矣，吴王壹成。又况乎义兵，多者数万，少者数千，密其躅路，开敌之途，则<br>士岂特与专诸议哉！<br>○简选<br>三曰：世有言曰：“驱市人而战之，可以胜人之厚禄教卒；老弱罢民，可以<br>胜人之精士练材；离散系系，可以胜人之行陈整齐；锄耰白梃，可以胜人之长铫<br>利兵。”此不通乎兵者之论。今有利剑於此，以刺则不中，以击则不及，与恶剑<br>无择，为是斗因用恶剑则不可。简选精良，兵械銛利，发之则不时，纵之则不当，<br>与恶卒无择，为是战因用恶卒则不可。王子庆忌、陈年犹欲剑之利也。简选精良，<br>兵械銛利，令能将将之，古者有以王者、有以霸者矣，汤、武、齐桓、晋文、吴<br>阖庐是矣。<br>殷汤良车七十乘，必死六千人，以戊子战於郕，遂禽推移、大犠，登自鸣<br>条，乃入巢门，遂有夏。桀既奔走，於是行大仁慈，以恤黔首，反桀之事，遂其<br>贤良，顺民所喜，远近归之，故王天下。<br>武王虎贲三千人，简车三百乘，以要甲子之事於收野，而纣为禽。显贤者之<br>位，进殷之遗老，而问民之所欲，行赏及禽兽，行罚不辟天子，亲殷如周，视人<br>如己，天下美其德，万民说其义，故立为天子。<br>齐桓公良车三百乘，教卒万人，以为兵首，横行海内，天下莫之能禁，南至<br>石梁，西至酆郭，北至令支。中山亡邢，狄人灭卫，桓公更立邢于夷仪，更立卫<br>于楚丘。<br>晋文公造五两之士五乘，锐卒千人，先以接敌，诸侯莫之能难。反郑之埤，<br>东卫之亩，尊天子於衡雍。<br>吴阖庐选多力者五百人，利趾者三千人，以为前陈，与荆战，五战五胜，遂<br>有郢。东征至于庳庐，西伐至於巴、蜀，北迫齐、晋，令行中国。<br>故凡兵势险阻，欲其便也；兵甲器械，欲其利也；选练角材，欲其精也；统<br>率士民，欲其教也。此四者，义兵之助也，时变之应也，不可为而不足专恃。此<br>胜之一策也。<br>○决胜<br>四曰：夫兵有本干：必义，必智，必勇。义则敌孤独，敌孤独则上下虚，民<br>解落；孤独则父兄怨，贤者诽，乱内作。智则知时化，知时化则知虚实盛衰之变，<br>知先后远近纵舍之数。勇则能决断，能决断则能若雷电飘风暴雨，能若崩山破溃、<br>别辨霣坠；若鸷鸟之击也，搏攫则殪，中木则碎。此以智得也。<br>夫民无常勇，亦无常怯。有气则实，实则勇；无气则虚，虚则怯。怯勇虚实，<br>其由甚微，不可不知。勇则战，怯则北。战而胜者，战其勇者也；战而北者，战<br>其怯者也。怯勇无常，倏忽往来，而莫知其方，惟圣人独见其所由然。故商、周<br>以兴，桀、纣以亡。巧拙之所以相过，以益民气与夺民气，以能斗众与不能斗众。<br>军虽大，卒虽多，无益於胜。军大卒多而不能斗，众不若其寡也。夫众之为福也<br>大，其为祸也亦大。譬之若渔深渊，其得鱼也大，其为害也亦大。善用兵者，诸<br>边之内莫不与斗，虽厮舆白徒，方数百里皆来会战，势使之然也。幸也者，审於<br>战期而有以羁诱之也。<br>凡兵，贵其因也。因也者，因敌之险以为己固，因敌之谋以为己事。能审因<br>而加，胜则不可穷矣。胜不可穷之谓神，神则能不可胜也。夫兵，贵不可胜。不<br>可胜在己，可胜在彼。圣人必在己者，不必在彼者，故执不可胜之术以遇不胜之<br>敌，若此，则兵无失矣。凡兵之胜，敌之失也。胜失之兵，必隐必微，必积必抟。<br>隐则胜阐矣，微则胜显矣，积则胜散矣，抟则胜离矣。诸搏攫柢噬之兽，其用齿<br>角爪牙也，必托於卑微隐蔽，此所以成胜。<br>○爱士<br>五曰：衣人以其寒也，食人以其饥也。饥寒，人之大害也；救之，义也。人<br>之困穷，甚如饥寒，故贤主必怜人之困也，必哀人之穷也。如此则名号显矣，国<br>士得矣。<br>昔者秦缪公乘马而车为败，右服失而野人取之。缪公自往求之，见野人方将<br>食之於岐山之阳。缪公叹曰：“食骏马之肉而不还饮酒，余恐其伤女也！”於是<br>遍饮而去。处一年，为韩原之战。晋人已环缪公之车矣，晋梁由靡已扣缪公之左<br>骖矣，晋惠公之右路石奋投而击缪公之甲，中之者已六札矣。野人之尝食马肉於<br>岐山之阳者三百有馀人，毕力为缪公疾斗於车下，遂大克晋，反获惠公以归。此<br>《诗》之所谓曰“君君子则正，以行其德；君贱人则宽，以尽其力”者也。人主<br>其胡可以无务行德爱人乎？行德爱人，则民亲其上；民亲其上，则皆乐为其君死<br>矣。<br>赵简子有两白骡而甚爱之。阳城胥渠处广门之官，夜款门而谒曰：“主君之<br>臣胥渠有疾，医教之曰；‘得白骡之肝，病则止；不得则死。’”谒者入通。董<br>安于御於侧，愠曰：“嘻！胥渠也。期吾君骡，请即刑焉。”简子曰：“夫杀人<br>以活畜，不亦不仁乎？杀畜以活人，不亦仁乎？”於是召庖人杀白骡，取肝以与<br>阳城胥渠。处无几何，赵兴兵而攻翟。广门之官，左七百人，右七百人，皆先登<br>而获甲首。人主其胡可以不好士？<br>凡敌人之来也，以求利也。今来而得死，且以走为利。敌皆以走为利，则刃<br>无与接。故敌得生於我，则我得死於敌；敌得死於我，则我得生於敌。夫得生於<br>敌，与敌得生於我，岂可不察哉？此兵之精者也。存亡死生决於知此而已矣。<br><hr>
