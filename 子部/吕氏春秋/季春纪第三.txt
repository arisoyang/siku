<h4>《子部·吕氏春秋·季春纪第三》<b class="x">作者：吕不韦</b></h4>
<br>○季春<br>一曰：季春之月，日在胃，昏七星中，旦牵牛中，其日甲乙，其帝太皞，其<br>神句芒，其虫鳞，其音角，律中姑洗，其数八，其味酸，其臭膻，其祀户，祭先<br>脾。桐始华，田鼠化为鴽，虹始见，萍始生。天子居青阳右个，乘鸾辂，驾苍龙，<br>载青旗，衣青衣，服青玉，食麦与羊，其器疏以达。<br>是月也，天子乃荐鞠衣于先帝，命舟牧覆舟，五覆五反，乃告舟备具于天子<br>焉。天子焉始乘舟。荐鲔于寝庙，乃为麦祈实。<br>是月也，生气方盛，阳气发泄，生者毕出，萌者尽达，不可以内。天子布德<br>行惠，命有司发仓窌，赐贫穷，振乏绝，开府库，出币帛，周天下，勉诸侯，聘<br>名士，礼贤者。<br>是月也，命司空曰：“时雨将降，下水上腾，循行国邑，周视原野，修利堤<br>防，导达沟渎，开通道路，无有障塞；田猎罼弋，罝罘罗网，喂兽之药，无出九<br>门。”<br>是月也，命野虞无伐桑柘。鸣鸠拂其羽，戴任降于桑，具栚曲{豦}筐。<br>后妃斋戒，亲东乡躬桑。禁妇女无观，省妇使，劝蚕事。蚕事既登，分茧称丝效<br>功，以共郊庙之服，无有敢堕。<br>是月也，命工师令百工审五库之量，金铁、皮革筋、角齿、羽箭干、脂胶丹<br>漆，无或不良。百工咸理，监工日号，无悖於时，无或作为淫巧，以荡上心。<br>是月之末，择吉日，大合乐，天子乃率三公、九卿、诸侯、大夫，亲往视之。<br>是月也，乃合累牛、腾马、游牝于牧。犠牲驹犊，举书其数。国人傩，九门<br>磔禳，以毕春气。<br>行之是令，而甘雨至三旬。季春行冬令，则寒气时发，草木皆肃，国有大恐；<br>行夏令，则民多疾疫，时雨不降，山陵不收；行秋令，则天多沈阴，淫雨早降，<br>兵革并起。<br>○尽数<br>二曰：天生阴阳、寒暑、燥湿、四时之化、万物之变，莫不为利，莫不为害。<br>圣人察阴阳之宜，辨万物之利以便生，故精神安乎形，而年寿得长焉。长也者，<br>非短而续之也，毕其数也。毕数之务，在乎去害。何谓去害？大甘、大酸、大苦、<br>大辛、大咸，五者充形则生害矣。大喜、大怒、大忧、大恐、大哀，五者接神则<br>生害矣。大寒、大热、大燥、大湿、大风、大霖、大雾，七者动精则生害矣。故<br>凡养生，莫若知本，知本则疾无由至矣。<br>精气之集也，必有入也。集於羽鸟，与为飞扬；集於走兽，与为流行；集於<br>珠玉，与为精朗；集於树木，与为茂长；集於圣人，与为敻明。精气之来也，因<br>轻而扬之，因走而行之，因美而良之，因长而养之，因智而明之。<br>流水不腐，户枢不蝼，动也。形气亦然。形不动则精不流，精不流则气郁。<br>郁处头则为肿、为风，处耳则为挶、为聋，处目则为<目蔑>、为盲，处鼻则为鼽、<br>为窒，处腹则为张、为疛，处足则为痿、为蹶。<br>轻水所，多秃与癭人；重水所，多尰与躄人；甘水所，多好与美人；辛水所；<br>多疽与痤人；苦水所；多尫与伛人。<br>凡食无强厚，味无以烈味重酒，是以谓之疾首。食能以时，身必无灾。凡食<br>之道，无饥无饱，是之谓五藏之葆。口必甘味，和精端容，将之以神气，百节虞<br>欢，咸进受气。饮必小咽，端直无戾。<br>今世上卜筮祷祠，故疾病愈来。譬之若射者，射而不中，反修于招，何益於<br>中？夫以汤止沸，沸愈不止，去其火则止矣。故巫医毒药，逐除治之，故古之人<br>贱之也，为其末也。<br>○先己<br>三曰：汤问於伊尹曰：“欲取天下，若何？”伊尹对曰：“欲取天下，天下<br>不可取；可取，身将先取。”凡事之本，必先治身，啬其大宝。用其新，弃其陈，<br>腠理遂通。精气日新，邪气尽去，及其天年。此之谓真人。<br>昔者，先圣王成其身而天下成，治其身而天下治。故善响者不於响於声，善<br>影者不於影於形，为天下者不於天下於身。《诗》曰：“淑人君子，其仪不忒。<br>其仪不忒，正是四国。”言正诸身也。故反其道而身善矣；行义则人善矣；乐备<br>君道而百官已治矣，万民已利矣。三者之成也，在於无为。无为之道曰胜天，义<br>曰利身，君曰勿身。勿身督听，利身平静，胜天顺性。顺性则聪明寿长，平静则<br>业进乐乡，督听则奸塞不皇。故上失其道，则边侵於敌；内失其行，名声堕於外。<br>是故百仞之松，本伤於下而末槁於上；商、周之国，谋失於胸，令困於彼。故心<br>得而听得，听得而事得，事得而功名得。五帝先道而后德，故德莫盛焉；三王先<br>教而后杀，故事莫功焉；五伯先事而后兵，故兵莫强焉。当今之世，巧谋并行，<br>诈术递用，攻战不休，亡国辱主愈众，所事者末也。<br>夏后相与有扈战於甘泽而不胜。六卿请复之，夏后相曰：“不可。吾地不浅，<br>吾民不寡，战而不胜，是吾德薄而教不善也。”於是乎处不重席，食不贰味，琴<br>瑟不张，锺鼓不修，子女不饬，亲亲长长，尊贤使能。期年而有扈氏服。故欲胜<br>人者，必先自胜；欲论人者，必先自论；欲知人者，必先自知。<br>《诗》曰：“执辔如组。”孔子曰：“审此言也，可以为天下。”子贡曰：<br>“何其躁也！”孔子曰：“非谓其躁也，谓其为之於此，而成文於彼也。”圣人<br>组修其身而成文於天下矣。故子华子曰：“丘陵成而穴者安矣，大水深渊成而鱼<br>鳖安矣，松柏成而途之人已荫矣。”<br>孔子见鲁哀公，哀公曰：“有语寡人曰：‘为国家者，为之堂上而已矣。’<br>寡人以为迂言也。”孔子曰：“此非迂言也。丘闻之，得之於身者得之人，失之<br>於身者失之人。不出於门户而天下治者，其唯知反於己身者乎！”<br>○论人<br>四曰：主道约，君守近。太上反诸己，其次求诸人。其索之弥远者，其推之<br>弥疏；其求之弥强者，失之弥远。<br>何谓反诸己也？适耳目，节嗜欲，释智谋，去巧故，而游意乎无穷之次，事<br>心乎自然之途。若此则无以害其天矣。无以害其天则知精，知精则知神，知神之<br>谓得一。凡彼万形，得一后成。故知一，则应物变化，阔大渊深，不可测也；德<br>行昭美，比於日月，不可息也，豪士时之，远方来宾，不可塞也；意气宣通，无<br>所束缚，不可收也。故知知一，则复归於朴，嗜欲易足，取养节薄，不可得也；<br>离世自乐，中情洁白，不可量也；威不能惧，严不能恐，不可服也。故知知一，<br>则可动作当务，与时周旋，不可极也；举错以数，取与遵理，不可惑也；言无遗<br>者，集肌肤，不可革也。谗人困穷，贤者遂兴，不可匿也。故知知一，则若天地<br>然，则何事之不胜？何物之不应？譬之若御者，反诸己，则车轻马利，致远复食<br>而不倦。昔上世之亡主，以罪为在人，故日杀戮而不止，以至於亡而不悟。三代<br>之兴王，以罪为在己，故日功而不衰，以至於王。<br>何谓求诸人？人同类而智殊，贤不肖异，皆巧言辩辞以自防御，此不肖主之<br>所以乱也。凡论人，通则观其所礼，贵则观其所进，富则观其所养，听则观其所<br>行，止则观其所好，习则观其所言，穷则观其所不受，贱则观其所不为。喜之以<br>验其守，乐之以验其僻，怒之以验其节，惧之以验其特，哀之以验其人，苦之以<br>验其志。八观六验，此贤主之所以论人也。论人者，又必以六戚四隐。何谓六戚？<br>父、母、兄、弟、妻、子。何为四隐？交友、故旧、邑里、门郭。内则用六戚四<br>隐，外则用八观六验，人之情伪、贪鄙、美恶无所失矣。譬之若逃雨污，无之而<br>非是。此圣王之所以知人也。<br>○圜道<br>五曰：天道圜，地道方。圣王法之，所以立上下。何以说天道之圜也？精气<br>一上一下，圜周复杂，无所稽留，故曰天道圜。何以说地道之方也？万物殊类殊<br>形，皆有分职，不能相为，故曰地道方。主执圜，臣处方，方圜不易，其国乃昌。<br>日夜一周，圜道也。月躔二十八宿，轸与角属，圜道也。精行四时，一上一<br>下，各与遇，圜道也。物动则萌，萌而生，生而长，长而大，大而成，成乃衰，<br>衰乃杀，杀乃藏，圜道也。云气西行，云云然，冬夏不辍；水泉东流，日夜不休。<br>上不竭，下不满，小为大，重为轻，圜道也。黄帝曰：“帝无常处也，有处者乃<br>无处也。”以言不刑蹇，圜道也。人之窍九，一有所居则八虚，八虚甚久则身毙。<br>故唯而听，唯止；听而视，听止：以言说一。一不欲留，留运为败，圜道也。一<br>也齐至贵，莫知其原，莫知其端，莫知其始，莫知其终，而万物以为宗。圣王法<br>之，以令其性，以定其正，以出号令。令出於主口，官职受而行之，日夜不休，<br>宣通下究，瀸於民心，遂於四方，还周复归，至於主所，圜道也。令圜，则可<br>不可，善不善，无所壅矣。无所壅者，主道通也。故令者，人主之所以为命也，<br>贤不肖、安危之所定也。人之有形体四枝，其能使之也，为其感而必知也。感而<br>不知，则形体四枝不使矣。人臣亦然。号令不感，则不得而使矣。有之而不使，<br>不若无有。主也者，使非有者也，舜、禹、汤、武皆然。<br>先王之立高官也，必使之方，方则分定，分定则下不相隐。尧舜，贤主也，<br>皆以贤者为后，不肯与其子孙，犹若立官必使之方。今世之人主，皆欲世勿失矣，<br>而与其子孙，立官不能使之方，以私欲乱之也，何哉？其所欲者之远，而所知者<br>之近也。今五音之无不应也，其分审也。宫、徵、商、羽、角，各处其处，音皆<br>调均，不可以相违，此所以不受也。贤主之立官有似於此。百官各处其职、治其<br>事以待主，主无不安矣；以此治国，国无不利矣；以此备患，患无由至矣。<br><hr>
