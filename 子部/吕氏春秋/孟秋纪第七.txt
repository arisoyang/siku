<h4>《子部·吕氏春秋·孟秋纪第七》<b class="x">作者：吕不韦</b></h4>
<br>○孟秋<br>一曰：孟秋之月，日在翼，昏斗中，旦毕中。其日庚辛，其帝少皞，其神蓐<br>收，其虫毛，其音商，律中夷则，其数九，其味辛，其臭腥，其祀门，祭先肝。<br>凉风至，白露降，寒蝉鸣，鹰乃祭鸟，始用行戮。天子居总章左个，乘戎路，驾<br>白骆，载白旗，衣白衣，服白玉，食麻与犬，其器廉以深。<br>是月也，以立秋。先立秋三日，大史谒之天子，曰：“某日立秋。盛德在金。”<br>天子乃斋。立秋之日，天子亲率三公九卿诸侯大夫，以迎秋於西郊。还，乃赏军<br>率武人於朝。天子乃命将帅，选士厉兵，简练桀俊，专任有功，以征不义，诘诛<br>暴慢，以明好恶，巡彼远方。<br>是月也，命有司修法制，缮囹圄，具桎梏，禁止奸，慎罪邪，务搏执；命理<br>瞻伤察创、视折审断，决狱讼，必正平，戮有罪，严断刑。天地始肃，不可以赢。<br>是月也，农乃升谷，天子尝新，先荐寝庙。命百官始收敛，完堤防，谨壅塞，<br>以备水潦；修宫室，附墙垣，补城郭。<br>是月也，无以封侯、立大官，无割土地、行重币、出大使。<br>行之是令，而凉风至三旬。孟秋行冬令，则阴气大胜，介虫败谷，戎兵乃来；<br>行春令，则其国乃旱，阳气复还，五谷不实；行夏令，则多火灾，寒热不节，民<br>多疟疾。<br>○荡兵<br>二曰：古圣王有义兵而无有偃兵。兵之所自来者上矣，与始有民俱。凡兵也<br>者，威也；威也者，力也。民之有威力，性也。性者，所受於天也，非人之所能<br>为也。武者不能革，而工者不能移。兵所自来者久矣。黄、炎故用水火矣，共工<br>氏固次作难矣，五帝固相与争矣。递兴废，胜者用事。人曰“蚩尤作兵”，蚩尤<br>非作兵也，利其械矣。未有蚩尤之时，民固剥林木以战矣，胜者为长。长则犹不<br>足治之，故立君。君又不足以治之，故立天子。天子之立也出於君，君之立也出<br>於长，长之立也出於争。争斗之所自来者久矣，不可禁，不可止。故古之贤王有<br>义兵而无有偃兵。家无怒笞，则竖子、婴儿之有过也立见；国无刑罚，则百姓之<br>悟相侵也立见；天下无诛伐，则诸侯之相暴也立见。故怒笞不可偃於家，刑罚不<br>可偃於国，诛伐不可偃於天下，有巧有拙而已矣。故古之圣王有义兵而无有偃兵。<br>夫有以噎死者，欲禁天下之食，悖；有以乘舟死者，欲禁天下之船，悖；有<br>以用兵丧其国者，欲偃天下之兵，悖。夫兵不可偃也，譬之若水火然，善用之则<br>为福，不能用之则为祸；若用药者然，得良药则活人，得恶药则杀人。义兵之为<br>天下良药也亦大矣。<br>且兵之所自来者远矣，未尝少选不用。贵贱、长少、贤者不肖相与同，有巨<br>有微而已矣。察兵之微：在心而未发，兵也；疾视，兵也；作色，兵也；傲言，<br>兵也；援推，兵也；连反，兵也；侈斗，兵也；三军攻战，兵也。此八者皆兵也，<br>微巨之争也。今世之以偃兵疾说者，终身用兵而不自知悖，故说虽强，谈虽辨，<br>文学虽博，犹不见听。故古之圣王有义兵而无有偃兵。兵诚义，以诛暴君而振苦<br>民，民之说也，若孝子之见慈亲也，若饥者之见美食也；民之号呼而走之，若强<br>弩之射於深溪也，若积大水而失其壅堤也。中主犹若不能有其民，而况於暴君乎？<br>○振乱<br>三曰：当今之世浊甚矣，黔首之苦不可以加矣。天子既绝，贤者废伏，世主<br>恣行，与民相离，黔首无所告诉。世有贤主秀士，宜察此论也，则其兵为义矣。<br>天下之民，且死者也而生，且辱者也而荣，且苦者也而逸。世主恣行，则中人将<br>逃其君，去其亲，又况於不肖者乎？故义兵至，则世主不能有其民矣，人亲不能<br>禁其子矣。<br>凡为天下之民长也，虑莫如长有道而息无道，赏有义而罚不义。今之世，学<br>者多非乎攻伐。非攻伐而取救守，取救守，则乡之所谓长有道而息无道、赏有义<br>而罚不义之术不行矣。天下之长民，其利害在察此论也。攻伐之与救守一实也，<br>而取舍人异。以辨说去之，终无所定论。固不知，悖也；知而欺心，诬也。诬悖<br>之士，虽辨无用矣。是非其所取而取其所非也，是利之而反害之也，安之而反危<br>之也。为天下之长患、致黔首之大害者，若说为深。夫以利天下之民为心者，不<br>可以不熟察此论也。<br>夫攻伐之事，未有不攻无道而罚不义也。攻无道而伐不义，则福莫大焉，黔<br>首利莫厚焉。禁之者，是息有道而伐有义也，是穷汤、武之事，而遂桀、纣之过<br>也。凡人之所以恶为无道、不义者，为其罚也；所以蕲有道，行有义者，为其赏<br>也。今无道、不义存，存者，赏之也；而有道、行义穷，穷者，罚之也。赏不善<br>而罚善，欲民之治也，不亦难乎？故乱天下、害黔首者，若论为大。<br>○禁塞<br>四曰：夫救守之心，未有不守无道而救不义也。守无道而救不义，则祸莫大<br>焉，为天下之民害莫深焉。<br>凡救守者，太上以说，其次以兵。以说则承从多群，日夜思之，事心任精，<br>起则诵之，卧则梦之，自今单唇干肺，费神伤魂，上称三皇五帝之业以愉其意，<br>下称五伯名士之谋以信其事，早朝晏罢，以告制兵者，行说语众，以明其道。道<br>毕说单而不行，则必反之兵矣。反之於兵，则必斗争之情，必且杀人，是杀无罪<br>之民以兴无道与不义者也。无道与不义者存，是长天下之害而止天下之利，虽欲<br>幸而胜，祸且始长。先王之法曰：“为善者赏，为不善者罚。”古之道也，不可<br>易。今不别其义与不义，而疾取救守，不义莫大焉，害天下之民者莫甚焉。故取<br>攻伐者不可，非攻伐不可；取救守不可，非救守不可；取惟义兵为可。兵苟义，<br>攻伐亦可，救守亦可；兵不义，攻伐不可，救守不可。使夏桀、殷纣无道至於此<br>者，幸也；使吴夫差、智伯瑶侵夺至於此者，幸也；使晋厉、陈灵、宋康不善至<br>於此者，幸也。若令桀、纣知必国亡身死，殄无后类，吾未知其厉为无道之至於<br>此也；吴王夫差、智伯瑶知必国为丘墟，身为刑戮，吾未知其为不善、无道、侵<br>夺之至於此也；晋厉知必死於匠丽氏，陈灵知必死於夏徵舒，宋康知必死於温，<br>吾未知其为不善之至於此也。此七君者，大为无道不义，所残杀无罪之民者，不<br>可为万数。壮佼、老幼、胎<月卖>之死者，大实平原，广堙深溪大谷，赴巨水，积<br>灰填沟洫险阻。犯流矢，蹈白刃，加之以冻饿饥寒之患，以至於今之世，为之愈<br>甚。故暴骸骨无量数，为京丘若山陵。世有兴主仁士，深意念此，亦可以痛心矣，<br>亦可以悲哀矣。察此其所自生，生於有道者之废，而无道者之恣行。夫无道者之<br>恣行，幸矣。故世之患，不在救守，而在於不肖者之幸也。救守之说出，则不肖<br>者益幸也，贤者益疑矣。故大乱天下者，在於不论其义而疾取救守。<br>○怀宠<br>五曰：凡君子之说也，非苟辨也；士之议也，非苟语也。必中理然后说，必<br>当义然后议。故说义而王公大人益好理矣，士民黔首益行义矣。义理之道彰，则<br>暴虐、奸诈、侵夺之术息也。<br>暴虐、奸诈之与义理反也，其势不俱胜，不两立。故兵入於敌之境，则民知<br>所庇矣，黔首知不死矣。至於国邑之郊，不虐五谷，不掘坟墓，不伐树木，不烧<br>积聚，不焚室屋，不取六畜。得民虏奉而题归之，以彰好恶；信与民期，以夺敌<br>资。若此。而犹有忧恨、冒疾、遂过、不听者，虽行武焉亦可矣。<br>先发声出号曰：“兵之来也，以救民之死。子之在上无道，据傲荒怠，贪戾<br>虐众，恣睢自用也，辟远圣制，謷丑先王，排訾旧典，上不顺天，下不惠民，徵<br>敛无期，求索无厌，罪杀不辜，庆赏不当。若此者，天之所诛也，人之所雠也，<br>不当为君。今兵之来也，将以诛不当为君者也，以除民之雠而顺天之道也。民有<br>逆天之道、卫人之雠者，身死家戮不赦。有能以家听者，禄之以家，以里听者，<br>禄之以里；以乡听者，禄之以乡；以邑听者，禄之以邑；以国听者，禄之以国。”<br>故克其国，不及其民，独诛所诛而已矣。举其秀士而封侯之，选其贤良而尊显之，<br>求其孤寡而振恤之，见其长老而敬礼之。皆益其禄，加其级。论其罪人而救出之；<br>分府库之金，散仓廪之粟，以镇抚其众，不私其财；问其丛社、大祠民之所不欲<br>废者，而复兴之，曲加其祀礼。是以贤者荣其名，而长老说其礼，民怀其德。今<br>有人於此，能生死一人，则天下必争事之矣。义兵之生一人亦多矣，人孰不说？<br>故义兵至，则邻国之民归之若流水，诛国之民望之若父母，行地滋远，得民滋众，<br>兵不接刃而民服若化。<br><hr>
