<h4>《子部·吕氏春秋·有始览第一》<b class="x">作者：吕不韦</b></h4>
<br>○有始<br>一曰：天地有始，天微以成，地塞以形，天地合和，生之大经也。以寒暑日<br>月昼夜知之，以殊形殊能异宜说之。夫物合而成，离而生。知合知成，知离知生，<br>则天地平矣。平也者，皆当察其情，处其形。<br>天有九野，地有九州，土有九山，山有九塞，泽有九薮，风有八等，水有六<br>川。<br>何谓九野？中央曰钧天，其星角、亢、氐；东方曰苍天，其星房、心、尾；<br>东北曰变天，其星箕、斗、牵牛；北方曰玄天，其星婺女、虚、危、营室；西北<br>曰幽天，其星东壁、奎、娄；西方曰颢天，其星胃，昴，毕；西南曰朱天，其星<br>觜巂、参、东井；南方曰炎天，其星舆鬼、柳、七星；东南曰阳天，其星张、翼、<br>轸。<br>何谓九州？河、汉之间为豫州，周也；两河之间为冀州，晋也；河、济之间<br>为兖州，卫也；东方为青州，齐也；泗上为徐州，鲁也；东南为扬州，越也；南<br>方为荆州，楚也；西方为雍州，秦也；北方为幽州，燕也。<br>何谓九山？会稽、太山、王屋、首山、太华、岐山、太行、羊肠、孟门。何<br>谓九塞？大汾、冥阨、荆阮、方城、殽、井陉、令疵、句注、居庸。<br>何谓九薮？吴之具区，楚之云梦，秦之阳华，晋之大陆，梁之圃田，宋之孟<br>诸，齐之海隅，赵之钜鹿，燕之大昭。<br>何谓八风？东北曰炎风，东方曰滔风，东南曰熏风，南方曰巨风，西南曰凄<br>风，西方曰飂风，西北曰厉风，北方曰寒风。<br>何谓六川？河水、赤水、辽水、黑水、江水、淮水。<br>凡四海之内，东西二万八千里，南北二万六千里。水道八千里，受水者亦八<br>千里。通谷六，名川六百，陆注三千，小水万数。<br>凡四极之内，东西五亿有九万七千里，南北亦五亿有九万七千里。极星与天<br>俱游，而天枢不移。<br>冬至日行远道，周行四极，命曰玄明。夏至日行近道，乃参于上。当枢之下<br>无昼夜。白民之南，建木之下，日中无影，呼而无响，盖天地之中也。<br>天地万物，一人之身也，此之谓大同。众耳目鼻口也，众五谷寒暑也，此之<br>谓众异。则万物备也。天斟万物，圣人览焉，以观其类。解在乎天地之所以形，<br>雷电之所以生，阴阳材物之精，人民禽兽之所安平。<br>○应同<br>二曰：凡帝王者之将兴也，天必先见祥乎下民。黄帝之时，天先见大螾大<br>蝼。黄帝曰：“土气胜。”土气胜，故其色尚黄，其事则土。及禹之时，天先见<br>草木秋冬不杀。禹曰：“木气胜。”木气胜，故其色尚青，其事则木。及汤之时，<br>天先见金刃生於水。汤曰：“金气胜。”金气胜，故其色尚白，其事则金。及文<br>王之时，天先见火赤乌衔丹书集于周社。文王曰：“火气胜。”火气胜，故其色<br>尚赤，其事则火。代火者必将水，天且先见水气胜。水气胜，故其色尚黑，其事<br>则水。水气至而不知数备，将徙于土。天为者时，而不助农於下。类固相召，气<br>同则合，声比则应。鼓宫而宫动，鼓角而角动。平地注水，水流湿；均薪施火，<br>火就燥；山云草莽，水云鱼鳞，旱云烟火，雨云水波，无不皆类其所生以示人。<br>故以龙致雨，以形逐影。师之所处，必生棘楚。祸福之所自来，众人以为命，安<br>知其所。<br>夫覆巢毁卵，则凤凰不至；刳兽食胎，则麒麟不来；干泽涸渔，则龟龙不往。<br>物之从同，不可为记。子不遮乎亲，臣不遮乎君。君同则来，异则去。故君虽尊，<br>以白为黑，臣不能听；父虽亲，以黑为白，子不能从。黄帝曰：“芒芒昧昧，因<br>天之威，与元同气。”故曰同气贤於同义，同义贤於同力，同力贤於同居，同居<br>贤於同名。帝者同气，王者同义，霸者同力，勤者同居则薄矣，亡者同名则觕<br>矣。其智弥觕者，其所同弥觕；其智弥精者，其所同弥精。故凡用意不可不<br>精。夫精，五帝三王之所以成也。成齐类同皆有合，故尧为善而众善至，桀为非<br>而众非来。《商箴》云：“天降灾布祥，并有其职。”以言祸福人或召之也。故<br>国乱非独乱也，又必召寇。独乱未必亡也，召寇则无以存矣。<br>凡兵之用也，用於利，用於义。攻乱则脆，脆则攻者利；攻乱则义，义则攻<br>者荣。荣且利，中主犹且为之，况於贤主乎？故割地宝器，卑辞屈服，不足以止<br>攻，惟治为足。治则为利者不攻矣，为名者不伐矣。凡人之攻伐也，非为利则因<br>为名也。名实不得，国虽强大者，曷为攻矣？解在乎史墨来而辍不袭卫，赵简子<br>可谓知动静矣！<br>○去尤<br>三曰：世之听者，多有所尤。多有所尤，则听必悖矣。所以尤者多故，其要<br>必因人所喜，与因人所恶。东面望者不见西墙，南乡视者不睹北方，意有所在也。<br>人有亡鈇者，意其邻之子。视其行步，窃鈇也；颜色，窃鈇也；言语，窃鈇也；<br>动作态度，无为而不窃鈇也。相其谷而得其鈇，他日，复见其邻之子，动作态度，<br>无似窃鈇者。其邻之子非变也，己则变矣。变也者无他，有所尤也。<br>邾之故法，为甲裳以帛。公息忌谓邾君曰：“不若以组。凡甲之所以为固者，<br>以满窍也。今窍满矣，而任力者半耳。且组则不然，窍满则尽任力矣。”邾君以<br>为然，曰：“将何所以得组也？”公息忌对曰：“上用之则民为之矣。”邾君曰：<br>“善。”下令，令官为甲必以组。公息忌知说之行也，因令其家皆为组。人有伤<br>之者曰：“公息忌之所以欲用组者，其家多为组也。”邾君不说，於是复下令，<br>令官为甲无以组。此邾君之有所尤也。为甲以组而便，公息忌虽多为组，何伤也？<br>以组不便，公息忌虽无为组，亦何益也？为组与不为组，不足以累公息忌之说，<br>用组之心，不可不察也。<br>鲁有恶者，其父出而见商咄，反而告其邻曰：“商咄不若吾子矣。”且其子<br>至恶也，商咄至美也。彼以至美不如至恶，尤乎爱也。故知美之恶，知恶之美，<br>然后能知美恶矣。《庄子》曰：“以瓦殶者翔，以钩殶者战，以黄金<br>殶者殆。其祥一也，而有所殆者，必外有所重者也。外有所重者泄，盖内掘。”<br>鲁人可谓外有重矣。<br>解在乎齐人之欲得金也，及秦墨者之相妒也，皆有所乎尤也。老聃则得之矣，<br>若植木而立乎独，必不合於俗，则何可扩矣。<br>○听言<br>四曰：听言不可不察，不察则善不善不分。善不善不分，乱莫大焉。三代分<br>善不善，故王。今天下弥衰，圣王之道废绝。世主多盛其欢乐，大其钟鼓，侈其<br>台榭苑囿，以夺人财；轻用民死，以行其忿。老弱冻馁，夭瘠壮狡，汔尽穷屈，<br>加以死虏。攻无罪之国以索地，诛不辜之民以求利，而欲宗庙之安也，社稷之不<br>危也，不亦难乎？今人曰：“某氏多货，其室培湿，守狗死，其势可穴也。”则<br>必非之矣。曰：“某国饥，其城郭庳，其守具寡，可袭而篡之。”则不非之。乃<br>不知类矣。《周书》曰：“往者不可及，来者不可待，贤明其世，谓之天子。”<br>故当今之世，有能分善不善者，其王不难矣。善不善本於义，不於爱。爱利之为<br>道大矣。夫流於海者，行之旬月，见似人者而喜矣。及其期年也，见其所尝见物<br>於中国者而喜矣。夫去人滋久，而思人滋深欤！乱世之民，其去圣王亦久矣。其<br>愿见之，日夜无间。故贤王秀士之欲忧黔首者，不可不务也。<br>功先名，事先功，言先事。不知事，恶能听言？不知情，恶能当言？其与人<br>谷言也，其有辩乎，其无辩乎？造父始习於大豆，蜂门始习於甘蝇，御大豆，射<br>甘蝇，而不徙人以为性者也。不徙之，所以致远追急也，所以除害禁暴也。凡人<br>亦必有所习其心，然后能听说。不习其心，习之於学问。不学而能听说者，古今<br>无有也。解在乎白圭之非惠子也，公孙龙之说燕昭王以偃兵及应空洛之遇也，孔<br>穿之议公孙龙，翟翦之难惠子之法。此四士者之议，皆多故矣，不可不独论。<br>○谨听<br>五曰：昔者禹一沐而三捉发，一食而三起，以礼有道之士，通乎己之不足也。<br>通乎己之不足，则不与物争矣。愉易平静以待之，使夫自得之；因然而然之，使<br>夫自言之。亡国之主反此，乃自贤而少人。少人则说者持容而不极，听者自多而<br>不得。虽有天下，何益焉？是乃冥之昭，乱之定，毁之成，危之宁。故殷周以亡，<br>比干以死，悖而不足以举。故人主之性，莫过乎所疑，而过於其所不疑；不过乎<br>所不知，而过於其所以知。故虽不疑，虽已知，必察之以法，揆之以量，验之以<br>数。若此则是非无所失，而举措无所过矣。<br>夫尧恶得贤天下而试舜？舜恶得贤天下而试禹？断之於耳而已矣。耳之可以<br>断也，反性命之情也。今夫惑者，非知反性命之情，其次非知观於五帝三王之所<br>以成也，则奚自知其世之不可也？奚自知其身之不逮也？太上知之，其次知其不<br>知。不知则问，不能则学。《周箴》曰：“夫自念斯学，德未暮。”学贤问，三<br>代之所以昌也。不知而自以为知，百祸之宗也。名不徒立，功不自成，国不虚存，<br>必有贤者。贤者之道，牟而难知，妙而难见。故见贤者而不耸，则不惕於心。不<br>惕於心，则知之不深。不深知贤者之所言，不祥莫大焉。<br>主贤世治，则贤者在上；主不肖世乱，则贤者在下。今周室既灭，而天子已<br>绝。乱莫大於无天子。无天子，则强者胜弱，众者暴寡，以兵相残，不得休息。<br>今之世当之矣。故当今之世，求有道之士，则於四海之内，山谷之中，僻远幽闲<br>之所，若此则幸於得之矣。得之，则何欲而不得？何为而不成？太公钓於滋泉，<br>遭纣之世也，故文王得之而王。文王，千乘也；纣，天子也。天子失之，而千乘<br>得之，知之与不知也。诸众齐民，不待知而使，不待礼而令。若夫有道之士，必<br>礼必知，然后其智能可尽。解在乎胜书之说周公，可谓能听矣；齐桓公之见小臣<br>稷，魏文侯之见田子方也，皆可谓能礼士矣。<br>○务本<br>六曰：尝试观上古记，三王之佐，其名无不荣者，其实无不安者，功大也。<br>《诗》云：“有唵凄凄，兴云祁祁。雨我公田，遂及我私。”三王之佐，皆能以<br>公及其私矣。俗主之佐，其欲名实也，与三王之佐同，而其名无不辱者，其实无<br>不危者，无公故也。皆患其身不贵於国也，而不患其主之不贵於天下也；皆患其<br>家之不富也，而不患其国之不大也。此所以欲荣而愈辱，欲安而益危。安危荣辱<br>之本在於主，主之本在於宗庙，宗庙之本在於民，民之治乱在於有司。《易》曰：<br>“复自道，何其咎，吉。”以言本无异，则动卒有喜。今处官则荒乱，临财则贪<br>得，列近则持谏，将众则罢怯，以此厚望於主，岂不难哉！<br>今有人於此，修身会计则可耻，临财物资尽则为己，若此而富者，非盗则无<br>所取。故荣富非自至也，缘功伐也。今功伐甚薄而所望厚，诬也；无功伐而求荣<br>富，诈也。诈诬之道，君子不由。人之议多曰：“上用我，则国必无患。”用己<br>者未必是也，而莫若其身自贤。而己犹有患，用己於国，恶得无患乎？己，所制<br>也；释其所制而夺乎其所不制，悖。未得治国治官可也。若夫内事亲，外交友，<br>必可得也。苟事亲未孝，交友未笃，是所未得，恶能善之矣？故论人无以其所未<br>得，而用其所已得，可以知其所未得矣。<br>古之事君者，必先服能，然后任；必反情，然后受。主虽过与，臣不徒取。<br>《大雅》曰：“上帝临汝，无贰尔心。”以言忠臣之行也。解在郑君之问被瞻之<br>义也，薄疑应卫嗣君以无重税。此二士者，皆近知本矣。<br>○谕大<br>七曰：昔舜欲旗古今而不成，既足以成帝矣；禹欲帝而不成，既足以正殊俗<br>矣；汤欲继禹而不成，既足以服四荒矣；武王欲及汤而不成，既足以王道矣；五<br>伯欲继三王而不成，既足以为诸侯长矣；孔丘、墨翟欲行大道於世而不成，既足<br>以成显名矣。夫大义之不成，既有成矣已。《夏书》曰：“天子之德广运，乃神，<br>乃武乃文。”故务在事，事在大。<br>地大则有常祥、不庭、歧毋、群抵、天翟、不周，山大则有虎、豹、熊、<br>螇蛆，水大则有蛟、龙、鼋、鼍、鳣、鲔。《商书》曰：“五世之庙，可以观<br>怪。万夫之长，可以生谋。”空中之无泽陂也，井中之无大鱼也，新林之无长木<br>也。凡谋物之成也，必由广大众多长久，信也。<br>季子曰：“燕雀争善处於一屋之下，子母相哺也，姁々焉相乐也，自以为<br>安矣。灶突决，则火上焚栋，燕雀颜色不变，是何也？乃不知祸之将及己也。”<br>为人臣免於燕雀之智者寡矣。夫为人臣者，进其爵禄富贵，父子兄弟相与比周於<br>一国，姁々焉相乐也，以危其社稷。其为灶突近也，而终不知也，其与燕雀之<br>智不异矣。故曰：“天下大乱，无有安国；一国尽乱，无有安家；一家皆乱，无<br>有安身。”此之谓也。故小之定也必恃大，大之安也必恃小。小大贵贱，交相为<br>恃，然后皆得其乐。定贱小在於贵大，解在乎薄疑说卫嗣君以王术，杜赫说周昭<br>文君以安天下，及匡章之难惠子以王齐王也。<br><hr>
