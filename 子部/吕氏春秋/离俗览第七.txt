<h4>《子部·吕氏春秋·离俗览第七》<b class="x">作者：吕不韦</b></h4>
<br>○离俗<br>一曰：世之所不足者，理义也；所有馀者，妄苟也。民之情，贵所不足，贱<br>所有馀，故布衣、人臣之行，洁白清廉中绳，愈穷愈荣，虽死，天下愈高之，所<br>不足也。然而以理义斫削，神农、黄帝犹有可非，微独舜、汤。飞兔、要褭，古<br>之骏马也，材犹有短。故以绳墨取木，则宫室不成矣。<br>舜让其友石户之农，石户之农曰：“棬々乎后之为人也！葆力之士也。”<br>以舜之德为未至也，於是乎夫负妻携子以入於海，去之终身不反。舜又让其友北<br>人无择，北人无择曰：“异哉后之为人也！居於畎亩之中，而游入於尧之门。不<br>若是而已，又欲以其辱行漫我，我羞之。”而自投於苍领之渊。汤将伐桀，因卞<br>随而谋，卞随辞曰：“非吾事也。”汤曰：“孰可？”卞随曰：“吾不知也。”<br>汤又因务光而谋，务光曰：“非吾事也。”汤曰：“孰可？”务光曰：“吾不知<br>也。”汤曰：“伊尹何如？”务光曰：“强力忍诟，吾不知其他也。”汤遂与伊<br>尹谋夏伐桀，克之。以让卞随，卞随辞曰：“后之伐桀也，谋乎我，必以我为贼<br>也；胜桀而让我，必以我为贪也。吾生乎乱世，而无道之人再来诟我，吾不忍数<br>闻也。”乃自投於颍水而死。汤又让於务光曰：“智者谋之，武者遂之，仁者居<br>之，古之道也。吾子胡不位之？请相吾子。”务光辞曰：“废上，非义也；杀民，<br>非仁也；人犯其难，我享其利，非廉也。吾闻之，非其义，不受其利；无道之世，<br>不践其土。况於尊我乎？吾不忍久见也。”乃负石而沈於募水。故如石户之农、<br>北人无择、卞随、务光者，其视天下，若六合之外，人之所不能察。其视富贵也，<br>苟可得已，则必不之赖。高节厉行，独乐其意，而物莫之害。不漫於利，不牵於<br>埶，而羞居浊世。惟此四士者之节。若夫舜、汤，则苞裹覆容，缘不得已而动，<br>因时而为，以爱利为本，以万民为义。譬之若钓者，鱼有小大，饵有宜适，羽有<br>动静。<br>齐、晋相与战，平阿之馀子亡戟得矛，却而去，不自快，谓路之人曰：“亡<br>戟得矛，可以归乎？”路之人曰：“戟亦兵也，矛亦兵也，亡兵得兵，何为不可<br>以归？”去行，心犹不自快，遇高唐之孤叔无孙，当其马前曰：“今者战，亡戟<br>得矛，可以归乎？”叔无孙曰：“矛非戟也，戟非矛也，亡戟得矛，岂亢责也哉？”<br>平阿之馀子曰：“嘻！”还反战，趋尚及之，遂战而死。叔无孙曰：“吾闻之，<br>君子济人於患，必离其难。”疾驱而从之，亦死而不反。令此将众，亦必不北矣；<br>令此处人主之旁，亦必死义矣。今死矣而无大功，其任小故也。任小者，不知大<br>也。今焉知天下之无平阿馀子与叔无孙也？故人主之欲得廉士者，不可不务求。<br>齐庄公之时，有士曰宾卑聚。梦有壮子，白缟之冠，丹绩之衤旬。东布之衣，<br>新素履，墨剑室，从而叱之，唾其面。惕然而寤，徒梦也。终夜坐，不自快。明<br>日，召其友而告之曰：“吾少好勇，年六十而无所挫辱。今夜辱，吾将索其形，<br>期得之则可，不得将死之。”每朝与其友俱立乎衢，三日不得，却而自殁。谓此<br>当务则未也，虽然，其心之不辱也，有可以加乎？<br>○高义<br>二曰：君子之自行也，动必缘义，行必诚义，俗虽谓之穷，通也。行不诚义，<br>动不缘义，俗虽谓之通，穷也。然则君子之穷通，有异乎俗者也。故当功以受赏，<br>当罪以受罚。赏不当，虽与之必辞；罚诚当，虽赦之不外。度之於国，必利长久。<br>长久之於主，必宜内反於心不惭然后动。<br>孔子见齐景公，景公致廪丘以为养。孔子辞不受，入谓弟子曰：“吾闻君子<br>当功以受禄。今说景公，景公未之行而赐之廪丘，其不知丘亦甚矣！”令弟子趣<br>驾，辞而行。孔子，布衣也，官在鲁司寇，万乘难与比行，三王之佐不显焉，取<br>舍不苟也夫！<br>子墨子游公上过於越。公上过语墨子之义，越王说之，谓公上过曰：“子之<br>师苟肯至越，请以故吴之地阴江之浦书社三百以封夫子。”公上过往复於子墨子，<br>子墨子曰：“子之观越王也，能听吾言、用吾道乎？”公上过曰：“殆未能也。”<br>墨子曰：“不唯越王不知翟之意，虽子亦不知翟之意。若越王听吾言用吾道，翟<br>度身而衣，量腹而食，比於宾萌，未敢求仕。越王不听吾言、不用吾道，虽全越<br>以与我，吾无所用之。越王不听吾言、不用吾道，而受其国，是以义翟也。义翟<br>何必越，虽於中国亦可。”凡人不可不熟论。秦之野人，以小利之故，弟兄相狱，<br>亲戚相忍。今可得其国，恐亏其义而辞之，可谓能守行矣。其与秦之野人相去亦<br>远矣。<br>荆人与吴人将战，荆师寡，吴师众。荆将军子囊曰：“我与吴人战，必败。<br>败王师，辱王名，亏壤土，忠臣不忍为也。”不复於王而遁。至於郊，使人复於<br>王曰：“臣请死。”王曰：“将军之遁也，以其为利也。今诚利，将军何死？”<br>子囊曰：“遁者无罪，则后世之为王将者，皆依不利之名而效臣遁。若是，则荆<br>国终为天下挠。”遂伏剑而死。王曰：“请成将军之义。”乃为之桐棺三寸，加<br>斧锧其上。人主之患，存而不知所以存，亡而不知所以亡。此存亡之所以数至也。<br>郼、岐之广也，万国之顺也，从此生矣。荆之为四十二世矣，尝有干溪、白公<br>之乱矣，尝有郑襄、州侯之避矣，而今犹为万乘之大国，其时有臣如子囊与！子<br>囊之节，非独厉一世之人臣也。<br>荆昭王之时，有士焉曰石渚。其为人也，公直无私，王使为政廷。有杀人者，<br>石渚追之，则其父也。还车而返，立於廷曰：“杀人者，仆之父也。以父行法，<br>不忍；阿有罪，废国法，不可。失法伏罪，人臣之义也。”於是乎伏斧锧，请死<br>於王。王曰：“追而不及，岂必伏罪哉！子复事矣。”石渚辞曰：“不私其亲，<br>不可谓孝子；事君枉法，不可谓忠臣。君令赦之，上之惠也；不敢废法，臣之行<br>也。”不去斧锧，殁头乎王廷。正法枉必死，父犯法而不忍，王赦之而不肯，石<br>渚之为人臣也，可谓忠且孝矣。<br>○上德<br>三曰：为天下及国，莫如以德，莫如行义。以德以义，不赏而民劝，不罚而<br>邪止。此神农、黄帝之政也。以德以义，则四海之大，江河之水，不能亢矣；太<br>华之高，会稽之险，不能障矣；阖庐之教，孙、吴之兵，不能当矣。故古之王者，<br>德回乎天地，澹乎四海，东西南北，极日月之所烛。天覆地载，爱恶不臧。虚素<br>以公，小民皆之，其之敌而不知其所以然，此之谓顺天。教变容改俗，而莫得其<br>所受之，此之谓顺情。故古之人，身隐而功著，形息而名彰，说通而化奋，利行<br>乎天下，而民不识，岂必以严罚厚赏哉？严罚厚赏，此衰世之政也。<br>三苗不服，禹请攻之，舜曰：“以德可也。”行德三年，而三苗服。孔子闻<br>之，曰：“通乎德之情，则孟门、太行不为险矣。故曰德之速，疾乎以邮传命。”<br>周明堂金在其后，有以见先德后武也。舜其犹此乎！其臧武通於周矣。<br>晋献公为丽姬远太子。太子申生居曲沃，公子重耳居蒲，公子夷吾居屈。丽<br>姬谓太子曰：“往昔君梦见姜氏。”太子祠而膳于公，丽姬易之。公将尝膳，姬<br>曰：“所由远，请使人尝之。”尝人，人死；食狗，狗死。故诛太子。太子不肯<br>自释，曰：“君非丽姬，居不安，食不甘。”遂以剑死。公子夷吾自屈奔梁。公<br>子重耳自蒲奔翟。去翟过卫，卫文公无礼焉。过五鹿，如齐，齐桓公死。去齐之<br>曹，曹共公视其骈胁，使袒而捕池鱼。去曹过宋，宋襄公加礼焉。之郑，郑文公<br>不敬，被瞻谏曰：“臣闻贤主不穷穷。今晋公子之从者，皆贤者也。君不礼也，<br>不如杀之。”郑君不听。去郑之荆，荆成王慢焉。去荆之秦，秦缪公入之。晋既<br>定，兴师攻郑，求被瞻。被瞻谓郑君曰：“不若以臣与之。”郑君曰：“此孤之<br>过也。”被瞻曰：“杀臣以免国，臣愿之。”被瞻入晋军，文公将烹之，被瞻据<br>镬而呼曰：“三军之士皆听瞻也：自今以来，无有忠於其君，忠於其君者将烹。”<br>文公谢焉，罢师，归之於郑。且被瞻忠於其君，而君免於晋患也；行义於郑，而<br>见说於文公也。故义之为利博矣。<br>墨者钜子孟胜，善荆之阳城君。阳城君令守於国，毁璜以为符，约曰：“符<br>合听之。”荆王薨，群臣攻吴起，兵於丧所，阳城君与焉。荆罪之，阳城君走。<br>荆收其国。孟胜曰：“受人之国，与之有符。今不见符，而力不能禁，不能死，<br>不可。”其弟子徐弱谏孟胜曰：“死而有益阳城君，死之可矣；无益也，而绝墨<br>者於世，不可。”孟胜曰：“不然。吾於阳城君也，非师则友也，非友则臣也。<br>不死，自今以来，求严师必不於墨者矣，求贤友必不於墨者矣，求良臣必不於墨<br>者矣。死之，所以行墨者之义而继其业者也。我将属钜子於宋之田襄子。田襄子，<br>贤者也，何患墨者之绝世也？”徐弱曰：“若夫子之言，弱请先死以除路。”还<br>殁头前於孟胜。因使二人传钜子於田襄子。孟胜死，弟子死之者百八十。三人以<br>致令於田襄子，欲反死孟胜於荆，田襄子止之曰：“孟子已传钜子於我矣，当听。”<br>遂反死之。墨者以为不听钜子不察。严罚厚赏，不足以致此。今世之言治，多以<br>严罚厚赏，此上世之若客也。<br>○用民<br>四曰：凡用民，太上以义，其次以赏罚。其义则不足死，赏罚则不足去就，<br>若是而能用其民者，古今无有。民无常用也，无常不用也，唯得其道为可。阖庐<br>之用兵也，不过三万。吴起之用兵也，不过五万。万乘之国，其为三万五万尚多，<br>今外之则不可以拒敌，内之则不可以守国，其民非不可用也，不得所以用之也。<br>不得所以用之，国虽大，势虽便，卒无众，何益？古者多有天下而亡者矣，其民<br>不为用也。用民之论，不可不熟。<br>剑不徒断，车不自行，或使之也。夫种麦而得麦，种稷而得稷，人不怪也。<br>用民亦有种，不审其种，而祈民之用，惑莫大焉。<br>当禹之时，天下万国，至於汤而三千馀国，今无存者矣，皆不能用其民也。<br>民之不用，赏罚不充也。汤、武因夏、商之民也，得所以用之也。管、商亦因齐、<br>秦之民也，得所以用之也。民之用也有故，得其故，民无所不用。用民有纪有纲。<br>壹引其纪，万目皆起；壹引其纲，万目皆张。为民纪纲者何也？欲也恶也。何欲<br>何恶？欲荣利，恶辱害。辱害所以为罚充也，荣利所以为赏实也。赏罚皆有充实，<br>则民无不用矣。<br>阖庐试其民於五湖，剑皆加於肩，地流血几不可止。句践试其民於寝宫，民<br>争入水火，死者千馀矣，遽击金而却之。赏罚有充也。莫邪不为勇者兴惧者变，<br>勇者以工，惧者以拙，能与不能也。<br>夙沙之民，自攻其君而归神农。密须之民，自缚其主而与文王。汤、武非徒<br>能用其民也，又能用非己之民。能用非己之民，国虽小，卒虽少，功名犹可立。<br>古昔多由布衣定一世者矣，皆能用非其有也。用非其有之心，不可察之本。三代<br>之道无二，以信为管。<br>宋人有取道者，其马不进，倒而投之鸂水。又复取道，其马不进，又倒而投<br>之鸂水。如此者三。虽造父之所以威马，不过此矣。不得造父之道，而徒得其威，<br>无益於御。人主之不肖者，有似於此。不得其道，而徒多其威。威愈多，民愈不<br>用。亡国之主，多以多威使其民矣。故威不可无有，而不足专恃。譬之若盐之於<br>味，凡盐之用，有所托也。不适，则败托而不可食。威亦然，必有所托，然后可<br>行。恶乎托？托於爱利。爱利之心谕，威乃可行。威太甚则爱利之心息，爱利之<br>心息，而徒疾行威，身必咎矣。此殷、夏之所以绝也。君利势也，次官也。处次<br>官，执利势，不可而不察於此。夫不禁而禁者，其唯深见此论邪！<br>○适威<br>五曰：先王之使其民，若御良马，轻任新节，欲走不得，故致千里。善用其<br>民者亦然。民日夜祈用而不可得，苟得为上用，民之走之也，若决积水於千仞之<br>溪，其谁能当之？《周书》曰：“民，善之则畜也，不善则雠也。”有雠而众，<br>不若无有。厉王，天子也，有雠而众，故流于彘，祸及子孙，微召公虎而绝无后<br>嗣。今世之人主，多欲众之，而不知善，此多其雠也。不善则不有。有必缘其心，<br>爱之谓也。有其形不可为有之。舜布衣而有天下，桀，天子也，而不得息，由此<br>生矣。有无之论，不可不熟。汤、武通於此论，故功名立。<br>古之君民者，仁义以治之，爱利以安之，忠信以导之，务除其灾，思致其福。<br>故民之於上也，若玺之於途也，抑之以方则方，抑之以圜则圜；若五种之於地也，<br>必应其类，而蕃息於百倍。此五帝三王之所以无敌也。身已终矣，而后世化之如<br>神，其人事审也。<br>魏武侯之居中山也，问於李克曰：“吴之所以亡者何也？”李克对曰：“骤<br>战而骤胜。”武侯曰：“骤战而骤胜，国家之福也，其独以亡，何故？”对曰：<br>“骤战则民罢，骤胜则主骄。以骄主使罢民，然而国不亡者，天下少矣。骄则恣，<br>恣则极物；罢则怨，怨则极虑。上下俱极，吴之亡犹晚。此夫差之所以自殁於干<br>隧也。”东野稷以御见庄公，进退中绳，左右旋中规。庄公曰：“善。”以为造<br>父不过也。使之钩百而少及焉。颜阖入见，庄公曰：“子遇东野稷乎？”对曰：<br>“然，臣遇之。其马必败。”庄公曰：“将何败？”少顷，东野之马败而至。庄<br>公召颜阖而问之曰：“子何以知其败也？”颜阖对曰：“夫进退中绳，左右旋中<br>规，造父之御，无以过焉。乡臣遇之，犹求其马，臣是以知其败也。”故乱国之<br>使其民，不论人之性，不反人之情，烦为教而过不识，数为令而非不从，巨为危<br>而罪不敢，重为任而罚不胜。民进则欲其赏，退则畏其罪。知其能力之不足也，<br>则以为继矣。以为继，知，则上又从而罪之，是以罪召罪。上下之相雠也，由是<br>起矣。故礼烦则不庄，业烦则无功，令苛则不听，禁多则不行。桀、纣之禁，不<br>可胜数，故民因而身为戮，极也，不能用威适。子阳极也好严，有过而折弓者，<br>恐必死，遂应猘狗而弑子阳，极也。周鼎有窃曲，状甚长，上下皆曲，以见极<br>之败也。<br>○为欲<br>六曰：使民无欲，上虽贤，犹不能用。夫无欲者，其视为天子也，与为舆隶<br>同；其视有天下也，与无立锥之地同；其视为彭祖也，与为殇子同。天子，至贵<br>也；天下，至富也；彭祖，至寿也。诚无欲，则是三者不足以劝。舆隶，至贱也；<br>无立锥之地，至贫也；殇子，至夭也。诚无欲，则是三者不足以禁。会有一欲，<br>则北至大夏，南至北户，西至三危，东至扶木，不敢乱矣；犯白刃，冒流矢，趣<br>水火，不敢却也；晨寤兴，务耕疾庸，<木巽>为烦辱，不敢休矣。故人之欲多者，<br>其可得用亦多；人之欲少者，其得用亦少；无欲者，不可得用也；人之欲虽多，<br>而上无以令之，人虽得其欲，人犹不可用也。令人得欲之道，不可不审矣。<br>善为上者，能令人得欲无穷，故人之可得用亦无穷也。蛮夷反舌殊俗异习之<br>国，其衣服冠带、宫室居处、舟车器械、声色滋味皆异，其为欲使一也。三王不<br>能革，不能革而功成者，顺其天也；桀、纣不能离。不能离而国亡者，逆其天也。<br>逆而不知其逆也，湛於俗也。久湛而不去则若性。性异非性，不可不熟。不闻道<br>者，何以去非性哉？无以去非性，则欲未尝正矣。欲不正，以治身则夭，以治国<br>则亡。故古之圣王，审顺其天而以行欲，则民无不令矣，功无不立矣。圣王执一，<br>四夷皆至者，其此之谓也！<br>执一者至贵也，至贵者无敌。圣王托於无敌，故民命敌焉。群狗相与居，皆<br>静无争。投以炙鸡，则相与争矣。或折其骨，或绝其筋，争术存也。争术存，因<br>争；不争之术存，因不争。取争之术而相与争，万国无一。<br>凡治国，令其民争行义也；乱国，令其民争为不义也。强国，令其民争乐用<br>也；弱国，令其民争竞不用也。夫争行义乐用与争为不义竞不用，此其为祸福也，<br>天不能覆，地不能载。晋文公伐原，与士期七日。七日而原不下，命去之。谋士<br>言曰：“原将下矣。”师吏请待之，公曰：“信，国之宝也。得原失宝，吾不为<br>也。”遂去之。明年，复伐之，与士期必得原然后反。原人闻之，乃下。卫人闻<br>之，以文公之信为至矣，乃归文公。故曰“攻原得卫”者，此之谓也。文公非不<br>欲得原也，以不信得原，不若勿得也。必诚信以得之。归之者非独卫也。文公可<br>谓知求欲矣。<br>○贵信<br>七曰：凡人主必信，信而又信，谁人不亲？故《周书》曰：“允哉！允哉！”<br>以言非信则百事不满也。故信之为功大矣。信立则虚言可以赏矣。虚言可以赏，<br>则六合之内皆为己府矣。信之所及，尽制之矣。制之而不用，人之有也；制之而<br>用之，己之有也。己有之，则天地之物毕为用矣。人主有见此论者，其王不久矣；<br>人臣有知此论者，可以为王者佐矣。<br>天行不信，不能成岁；地行不信，草木不大。春之德风；风不信，其华不盛，<br>华不盛，则果实不生。夏之德暑，暑不信，其土不肥，土不肥，则长遂不精。秋<br>之德雨，雨不信，其谷不坚，谷不坚，则五种不成。冬之德寒，寒不信，其地不<br>刚，地不刚，则冻闭不开。天地之大，四时之化，而犹不能以不信成物，又况乎<br>人事？君臣不信，则百姓诽谤，社稷不宁。处官不信，则少不畏长，贵贱相轻。<br>赏罚不信，则民易犯法，不可使令。交友不信，则离散郁怨，不能相亲。百工不<br>信，则器械苦伪，丹漆染色不贞。夫可与为始，可与为终，可与尊通，可与卑穷<br>者，其唯信乎！信而又信，重袭於身，乃通於天。以此治人，则膏雨甘露降矣，<br>寒暑四时当矣。<br>齐桓公伐鲁。鲁人不敢轻战，去鲁国五十里而封之。鲁请比关内侯以听，桓<br>公许之。曹翙谓鲁庄公曰：“君宁死而又死乎，其宁生而又生乎？”庄公曰：<br>“何谓也？”曹翙曰：“听臣之言，国必广大，身必安乐，是生而又生也；不听<br>臣之言，国必灭亡，身必危辱，是死而又死也。”庄公曰：“请从。”於是明日<br>将盟，庄公与曹翙皆怀剑至於坛上。庄公左搏桓公，右抽剑以自承，曰：“鲁国<br>去境数百里。今去境五十里，亦无生矣。钧其死也，戮於君前。”管仲、鲍叔进。<br>曹翙按剑当两陛之间曰：“且二君将改图，毋或进者！”庄公曰：“封於汶则可，<br>不则请死。”管仲曰：“以地卫君，非以君卫地。君其许之！乃遂封於汶南，与<br>之盟。归而欲勿予，管仲曰：“不可。人特劫君而不盟，君不知，不可谓智；临<br>难而不能勿听，不可谓勇；许之而不予，不可谓信。不智不勇不信，有此三者，<br>不可以立功名。予之，虽亡地，亦得信。以四百里之地见信於天下，君犹得也。”<br>庄公，仇也；曹翙，贼也。信於仇贼，又况於非仇贼者乎？夫九合之而合，壹匡<br>之而听，从此生矣。管仲可谓能因物矣。以辱为荣，以穷为通，虽失乎前，可谓<br>后得之矣。物固不可全也。<br>○举难<br>八曰：以全举人固难，物之情也。人伤尧以不慈之名，舜以卑父之号，禹以<br>贪位之意，汤、武以放弑之谋，五伯以侵夺之事。由此观之，物岂可全哉？故君<br>子责人则以人，自责则以义。责人以人则易足，易足则得人；自责以义则难为非，<br>难为非则行饰。故任天地而有馀。不肖者则不然。责人则以义，自责则以人。责<br>人以义责难瞻，难瞻则失亲；自责以人则易为，易为则行苟。故天下之大而不容<br>也，身取危，国取亡焉。此桀、纣、幽、厉之行也。尺之木必有节目，寸之玉必<br>有瑕适。先王知物之不可全也，故择物而贵取一也。<br>季孙氏劫公家，孔子欲谕术则见外，於是受养而便说。鲁国以訾。孔子曰：<br>“龙食乎清而游乎清，螭食乎清而游乎浊，鱼食乎浊而游乎浊。今丘上不及龙，<br>下不若鱼，丘其螭邪！”夫欲立功者，岂得中绳哉？救溺者濡，追逃者趋。<br>魏文侯弟曰季成，友曰翟璜。文侯欲相之，而未能决，以问李克，李克对曰：<br>“君欲置相，则问乐腾与王孙苟端孰贤。”文侯曰：“善。”以王孙苟端为不肖，<br>翟璜进之；以乐腾为贤，季成进之。故相季成。凡听於主，言人不可不慎。季成，<br>弟也，翟璜，友也，而犹不能知，何由知乐腾与王孙苟端哉？疏贱者知，亲习者<br>不知，理无自然。自然而断相，过。李克之对文侯也亦过。虽皆过，譬之若金之<br>与木，金虽柔，犹坚於木。<br>孟尝君问於白圭曰：“魏文侯名过桓公，而功不及五伯，何也？”白圭对曰：<br>“文侯师子夏，友田子方，敬段干木，此名之所以过桓公也。卜相曰‘成与璜孰<br>可’，此功之所以不及五伯也。相也者，百官之长也。择者欲其博也。今择而不<br>去二人，与用其雠亦远矣。且师友也者，公可也；戚爱也者，私安也。以私胜公，<br>衰国之政也。然而名号显荣者，三士羽翼之也。”<br>宁戚欲干齐桓公，穷困无以自进，於是为商旅将任车以至齐，暮宿於郭门之<br>外。桓公郊迎客，夜开门，辟任车，爝火甚盛，从者甚众。宁戚饭牛居车下，望<br>桓公而悲，击牛角疾歌。桓公闻之，抚其仆之手曰：“异哉！之歌者非常人也！”<br>命后车载之。桓公反，至，从者以请。桓公赐之衣冠，将见之。宁戚见，说桓公<br>以治境内。明日复见，说桓公以为天下。桓公大说，将任之。群臣争之曰：“客，<br>卫人也。卫之去齐不远，君不若使人问之。而固贤者也，用之未晚也。”桓公曰：<br>“不然。问之，患其有小恶。以人之小恶，亡人之大美，此人主之所以失天下之<br>士也已。”凡听必有以矣，今听而不复问，合其所以也。且人固难全，权而用其<br>长者，当举也。桓公得之矣。<br><hr>
