<h4>《子部·吕氏春秋·季夏纪第六》<b class="x">作者：吕不韦</b></h4>
<br>○季夏<br>一曰：季夏之月，日在柳，昏心中，旦奎中。其日丙丁，其帝炎帝，其神祝<br>融，其虫羽，其音徵，律中林钟。其数七，其味苦，其臭焦，其祀灶，祭先肺。<br>凉风始至，蟋蟀居宇，鹰乃学习，腐草化为蚈。天子居明堂右个，乘朱辂，驾<br>赤骝，载赤旗，衣朱衣，服赤玉，食菽与鸡，其器高以觕。<br>是月也，令渔师伐蛟取鼍，升龟取鼋。乃命虞人入材苇。<br>是月也，令四监大夫合百县之秩刍，以养犠牲。令民无不咸出其力，以供皇<br>天上帝、名山大川、四方之神，以祀宗庙社稷之灵，为民祈福。<br>是月也，命妇官染采，黼黻文章，必以法故，无或差忒，黄黑苍赤，莫不质<br>良，勿敢伪诈，以给郊庙祭祀之服，以为旗章，以别贵贱等级之度。<br>是月也，树木方盛，乃命虞人入山行木，无或斩伐；不可以兴土功，不可以<br>合诸侯，不可以起兵动众，无举大事，以摇荡於气。无发令而干时，以妨神农之<br>事。水潦盛昌，命神农将巡功，举大事则有天殃。<br>是月也，土润溽暑，大雨时行，烧薙行水，利以杀草，如以热汤，可以粪田<br>畴，可以美土疆。<br>行之是令，是月甘雨三至，三旬二日。季夏行春令，则谷实解落，国多风咳，<br>人乃迁徙；行秋令，则丘隰水潦，禾稼不熟，乃多女灾，行冬令，则寒气不时，<br>鹰隼早鸷，四鄙入保。<br>中央土，其日戊己，其帝黄帝，其神后土，其虫倮，其音宫，律中黄钟之宫，<br>其数五，其味甘，其臭香，其祀中霤，祭先心，天子居太庙太室，乘大辂，驾黄<br>骝，载黄旗，衣黄衣，服黄玉，食稷与牛，其器圜以揜。<br>○音律<br>二曰：黄钟生林钟，林钟生太蔟，太蔟生南吕，南吕生姑洗，姑洗生应钟，<br>应钟生蕤宾，蕤宾生大吕，大吕生夷则，夷则生夹钟，夹钟生无射，无射生仲吕。<br>三分所生，益之一分以上生。三分所生，去其一分以下生。黄钟、大吕、太蔟、<br>夹钟、姑洗、仲吕、蕤宾为上，林钟、夷则、南吕、无射、应钟为下。<br>大圣至理之世，天地之气，合而生风。日至则月钟其风，以生十二律。仲冬<br>日短至，则生黄钟。季冬生大吕。孟春生太蔟。仲春生夹钟。季春生姑洗。孟夏<br>生仲吕。仲夏日长至。则生蕤宾。季夏生林钟。孟秋生夷则。仲秋生南吕。季秋<br>生无射。孟冬生应钟。天地之风气正，则十二律定矣。<br>黄钟之月，土事无作，慎无发盖，以固天闭地，阳气且泄。大吕之月，数将<br>几终，岁且更起，而农民，无有所使。太蔟之月，阳气始生，草木繁动，令农发<br>土，无或失时。夹钟之月，宽裕和平，行德去刑，无或作事，以害群生。姑洗之<br>月，达道通路，沟渎修利，申之此令，嘉气趣至。仲吕之月，无聚大众，巡劝农<br>事，草木方长，无携民心。蕤宾之月，阳气在上，安壮养侠，本朝不静，草木早<br>槁。林钟之月，草木盛满，阴将始刑，无发大事，以将阳气。夷则之月，修法饬<br>刑，选士厉兵，诘诛不义，以怀远方。南吕之月，蛰虫入穴，趣农收聚，无敢懈<br>怠，以多为务。无射之月，疾断有罪，当法勿赦，无留狱讼，以亟以故。应钟之<br>月，阴阳不通，闭而为冬，修别丧纪，审民所终。<br>○音初<br>三曰：夏后氏孔甲田于东阳萯山。天大风，晦盲，孔甲迷惑，入于民室。主<br>人方乳，或曰：“后来，是良日也，之子是必大吉。”或曰：“不胜也，之子是<br>必有殃。”后乃取其子以归，曰：“以为余子，谁敢殃之？”子长成人，幕动坼<br>橑，斧斫斩其足，遂为守门者。孔甲曰：“呜呼！有疾，命矣夫！”乃作为“破<br>斧”之歌，实始为东音。<br>禹行功，见涂山之女。禹未之遇而巡省南土。涂山氏之女乃令其妾候禹于涂<br>山之阳。女乃作歌，歌曰：“候人兮猗”，实始作为南音。周公及召公取风焉，<br>以为“周南”、“召南”。<br>周昭王亲将征荆。辛馀靡长且多力，为王右。还反涉汉，梁败，王及蔡公<br>抎於汉中。辛馀靡振王北济，又反振蔡公。周公乃侯之于西翟，实为长公。殷<br>整甲徙宅西河，犹思故处，实始作为西音。长公继是音以处西山，秦缪公取风焉，<br>实始作为秦音。<br>有娀氏有二佚女，为之九成之台，饮食必以鼓。帝令燕往视之，鸣若谥隘。<br>二女爱而争搏之，覆以玉筐。少选，发而视之，燕遗二卵，北飞，遂不反。二女<br>作歌，一终曰：“燕燕往飞”，实始作为北音。凡音者，产乎人心者也。感於心<br>则荡乎音，音成於外而化乎内。是故闻其声而知其风，察其风而知其志，观其志<br>而知其德。盛衰、贤不肖、君子小人皆形於乐，不可隐匿。故曰：乐之为观也，<br>深矣。土弊则草木不长，水烦则鱼鳖不大，世浊则礼烦而乐淫。郑卫之声、桑间<br>之音，此乱国之所好，衰德之所说。流辟、誂越、慆滥之音出，则滔荡之气、<br>邪慢之心感矣；感则百奸众辟从此产矣。故君子反道以修德；正德以出乐；和乐<br>以成顺。乐和而民乡方矣。<br>○制乐<br>四曰：欲观至乐，必於至治。其治厚者其乐治厚，其治薄者其乐治薄，乱世<br>则慢以乐矣。今窒闭户牖，动天地，一室也。故成汤之时，有谷生於庭，昏而生，<br>比旦而大拱。其吏请卜其故。汤退卜者曰：“吾闻祥者福之先者也，见祥而为不<br>善，则福不至。妖者祸之先者也，见妖而为善，则祸不至。”於是早朝晏退，问<br>疾吊丧，务镇抚百姓。三日而谷亡。故祸兮福之所倚，福兮祸之所伏。圣人所独<br>见，众人焉知其极？<br>周文王立国八年，岁六月，文王寝疾五日而地动，东西南北不出国郊。百吏<br>皆请曰：“臣闻地之动，为人主也。今王寝疾五日而地动，四面不出周郊，群臣<br>皆恐，曰‘请移之’。”文王曰：“若何其移之也？”对曰：“兴事动众，以增<br>国城，其可以移之乎！”文王曰：“不可。夫天之见妖也，以罚有罪也。我必有<br>罪，故天以此罚我也。今故兴事动众以增国城，是重吾罪也。不可。”文王曰：<br>“昌也请改行重善以移之，其可以免乎！”於是谨其礼秩、皮革，以交诸侯；饬<br>其辞令、币帛、以礼豪士；颁其爵列、等级、田畴，以赏群臣。无几何，疾乃止。<br>文王即位八年而地动，已动之后四十三年，凡文王立国五十一年而终。此文王之<br>所以止殃翦妖也。<br>宋景公之时，荧惑在心，公惧，召子韦而问焉，曰：“荧惑在心，何也？”<br>子韦曰：“荧惑者，天罚也；心者，宋之分野也。祸当於君。虽然，可移於宰相。”<br>公曰：“宰相，所与治国家也，而移死焉，不祥。”子韦曰：“可移於民。”公<br>曰：“民死，寡人将谁为君乎？宁独死！”子韦曰：“可移於岁。”公曰：“岁<br>害则民饥，民饥必死。为人君而杀其民以自活也，其谁以我为君乎？是寡人之命<br>固尽已，子无复言矣。”子韦还走，北面载拜曰：“臣敢贺君。天之处高而听卑。<br>君有至德之言三，天必三赏君。今夕荧惑其徙三舍，君延年二十一岁。”公曰：<br>“子何以知之？”对曰：“有三善言，必有三赏，荧惑有三徙舍。舍行七星，星<br>一徙当一年，三七二十一，臣故曰‘君延年二十一岁’矣。臣请伏於陛下以伺候<br>之。荧惑不徙，臣请死。”公曰：“可。”是夕荧惑果徙三舍。<br>○明理<br>五曰：五帝三王之於乐尽之矣。乱国之主未尝知乐者，是常主也。夫有天赏<br>得为主，而未尝得主之实，此之谓大悲。是正坐於夕室也，其所谓正乃不正矣。<br>凡生，非一气之化也；长，非一物之任也；成，非一形之功也。故众正之所<br>积，其福无不及也；众邪之所积，其祸无不逮也。其风雨则不适，其甘雨则不降，<br>其霜雪则不时，寒暑则不当，阴阳失次，四时易节，人民淫烁不固，禽兽胎消不<br>殖，草木庳小不滋，五谷萎败不成。其以为乐也，若之何哉？故至乱之化：君臣<br>相贼，长少相杀，父子相忍，弟兄相诬，知交相倒，夫妻相冒，日以相危，失人<br>之纪，心若禽兽，长邪苟利，不知义理。<br>其云状：有若犬、若马、若白鹄、若众车；有其状若人，苍衣赤首，不动，<br>其名曰天衡；有其状若悬釜而赤，其名曰云旍；有其状若众马以斗，其名曰滑马；<br>有其状若众植华以长，黄上白下，其名蚩尤之旗。其日有斗蚀，有倍僪，有晕<br>珥，有不光，有不及景，有众日并出，有昼盲，有霄见。其月有薄蚀，有晖珥，<br>有偏盲，有四月并出，有二月并见，有小月承大月，有大月承小月，有月蚀星，<br>有出而无光。其星有荧惑，有彗星，有天棓，有天欃，有天竹，有天英，有天<br>干，有贼星，有斗星，有宾星。其气有上不属天，下不属地，有丰上杀下，有若<br>水之波，有若山之楫；春则黄，夏则黑，秋则苍，冬则赤。其妖孽有生如带，有<br>鬼投其陴，有菟生雉，雉亦生鴳，有螟集其国，其音匈匈，国有游蛇西东，马<br>牛乃言，犬彘乃连，有狼入於国，有人自天降，市有舞鸱，国有行飞，马有生角，<br>雄鸡五足，有豕生而弥，鸡卵多毈，有社迁处，有豕生狗。国有此物，其主<br>不知惊惶亟革，上帝降祸，凶灾必亟。其残亡死丧，殄绝无类，流散循饥无日矣。<br>此皆乱国之所生也，不能胜数，尽荆、越之竹，犹不能书。故子华子曰：“夫乱<br>世之民，长短颉<吾午>百疾，民多疾疠，道多褓襁，盲秃伛尫，万怪皆生。”故<br>乱世之主，乌闻至乐？不闻至乐，其乐不乐。<br><hr>
