<h4>《子部·吕氏春秋·孝行览第二》<b class="x">作者：吕不韦</b></h4>
<br>○孝行<br>一曰：凡为天下，治国家，必务本而后末。所谓本者，非耕耘种植之谓，务<br>其人也。务其人，非贫而富之，寡而众之，务其本也。务本莫贵於孝。人主孝，<br>则名章荣，下服听，天下誉；人臣孝，则事君忠，处官廉，临难死；士民孝，则<br>耕芸疾，守战固，不罢北。夫孝，三皇五帝之本务，而万事之纪也。<br>夫执一术而百善至，百邪去，天下从者，其惟孝也！故论人必先以所亲，而<br>后及所疏；必先以所重，而后及所轻。今有人於此，行於亲重，而不简慢於轻疏，<br>则是笃谨孝道。先王之所以治天下也。故爱其亲，不敢恶人；敬其亲，不敢慢人。<br>爱敬尽於事亲，光耀加於百姓，究於四海，此天子之孝也。<br>曾子曰：“身者，父母之遗体也。行父母之遗体，敢不敬乎？居处不庄，非<br>孝也；事君不忠，非孝也；莅官不敬，非孝也；朋友不笃，非孝也；战陈无勇，<br>非孝也。五行不遂，灾及乎亲，敢不敬乎？”<br>《商书》曰：“刑三百，罪莫重於不孝。”<br>曾子曰：“先王之所以治天下者五：贵德、贵贵、贵老、敬长、慈幼。此五<br>者，先王之所以定天下也。所谓贵德，为其近於圣也；所谓贵贵，为其近於君也；<br>所谓贵老，为其近於亲也；所谓敬长，为其近於兄也；所谓慈幼，为其近於弟也。”<br>曾子曰：“父母生之，子弗敢杀；父母置之，子弗敢废；父母全之，子弗敢<br>阙。故舟而不游，道而不径，能全支体，以守宗庙；可谓孝矣。”<br>养有五道：修宫室、安床笫、节饮食、养体之道也；树五色，施五采，列文<br>章，养目之道也；正六律，和五声，杂八音，养耳之道也；熟五谷，烹六畜，和<br>煎调，养口之道也；和颜色，说言语，敬进退，养志之道也。此五者，代进而厚<br>用之，可谓善养矣。<br>乐正子春下堂而伤足，瘳而数月不出，犹有忧色。门人问之曰：“夫子下堂<br>而伤足，瘳而数月不出，犹有忧色，敢问其故？”乐正子春曰：“善乎而问之！<br>吾闻之曾子，曾子闻之仲尼：父母全而生之，子全而归之，不亏其身，不损其形，<br>可谓孝矣。君子无行咫步而忘之。余忘孝道，是以忧。”故曰，身者非其私有也，<br>严亲之遗躬也。<br>民之本教曰孝，其行孝曰养。养可能也，敬为难；敬可能也，安为难；安可<br>能也，卒为难。父母既没，敬行其身，无遗父母恶名，可谓能终矣。仁者，仁此<br>者也；礼者，履此者也；义者，宜此者也；信者，信此者也；强者，强此者也。<br>乐自顺此生也，刑自逆此作也。<br>○本味<br>二曰：求之其本，经旬必得；求之其末，劳而无功。功名之立，由事之本也，<br>得贤之化也。非贤，其孰知乎事化？故曰其本在得贤。<br>有侁氏女子采桑，得婴儿于空桑之中，献之其君。其君令烰人养之，察<br>其所以然。曰：“其母居伊水之上，孕，梦有神告之曰：‘臼出水而东走，毋顾！’<br>明日，视臼出水，告其邻，东走十里而顾，其邑尽为水，身因化为空桑。故命之<br>曰伊尹。”此伊尹生空桑之故也。长而贤。汤闻伊尹，使人请之有侁氏，有<br>侁氏不可。伊尹亦欲归汤，汤於是请取妇为婚。有侁氏喜，以伊尹为媵（送<br>女）。故贤主之求有道之士，无不以也；有道之士求贤主，无不行也。相得然后<br>乐，不谋而亲，不约而信，相为殚智竭力，犯危行苦，志欢乐之。此功名所以大<br>成也。固不独，士有孤而自恃，人主有奋而好独者，则名号必废熄，社稷必危殆。<br>故黄帝立四面，尧、舜得伯阳、续耳然后成。凡贤人之德，有以知之也。<br>伯牙鼓琴，锺子期听之。方鼓琴而志在太山，锺子期曰：“善哉乎鼓琴！巍<br>巍乎若太山。”少选之间，而志在流水，锺子期又曰：“善哉乎鼓琴！汤汤乎若<br>流水。”锺子期死，伯牙破琴绝弦，终身不复鼓琴，以为世无足复为鼓琴者。非<br>独琴若此也，贤者亦然。虽有贤者，而无礼以接之，贤奚由尽忠？犹御之不善，<br>骥不自千里也。<br>汤得伊尹，祓之於庙，爝以爟火，衅以犠<豕叚>。明日，设朝而见之。说汤<br>以至味，汤曰：“可对而为乎？”对曰：“君之国小，不足以具之，为天子然后<br>可具。夫三群之虫，水居者腥，肉犭瞿者臊，草食者膻。臭恶犹美，皆有所以。<br>凡味之本，水最为始。五味三材，九沸九变，火为之纪。时疾时徐，灭腥去臊除<br>膻，必以其胜，无失其理。调和之事，必以甘酸苦辛咸，先后多少，其齐甚微，<br>皆有自起。鼎中之变，精妙微纤，口弗能言，志不能喻，若射御之微，阴阳之化，<br>四时之数。故久而不弊，熟而不烂，甘而不哝，酸而不酷，咸而不减，辛而不烈，<br>澹而不薄。肥而不<月候>，肉之美者，猩猩之唇，獾獾之炙，隽觾之翠，述荡<br>之腕，旄象之约，流沙之西，丹山之南，有凤之丸，沃民所食。鱼之美者，洞庭<br>之<鱼尃>，东海之鲕，醴水之鱼，名曰朱鳖，六足、有珠、百碧。雚水之鱼，名曰<br>鳐，其状若鲤而有翼，常从西海夜飞游於东海。菜之美者，昆仑之苹，寿木之华，<br>指姑之东。中容之国，有赤木玄木之叶焉，馀瞀之南，南极之崖，有菜，其名曰<br>嘉树，其色若碧，阳华之芸，云梦之芹，具区之菁，浸渊之草，名曰土英。和之<br>美者，阳朴之姜，招摇之桂，越骆之菌，鳖鲔之醢，大夏之盐，宰揭之露，其色<br>如玉，长泽之卵。饭之美者，玄山之禾，不周之粟，阳山之穄，南海之秬。水<br>之美者，三危之露，昆仑之井，沮江之丘，名曰摇水，曰山之水，高泉之山，其<br>上有涌泉焉，冀州之原。果之美者，沙棠之实，常山之北，投渊之上，有百果焉，<br>群帝所食，箕山之东，青鸟之所，有甘栌焉，江浦之橘，云梦之柚，汉上石耳。<br>所以致之，马之美者，青龙之匹，遗风之乘。非先为天子，不可得而具。天子不<br>可强为，必先知道。道者止彼在己，己成而天子成，天子成则至味具。故审近所<br>以知远也，成己所以成人也。圣人之道要矣，岂越越多业哉！”<br>○首时<br>三曰：圣人之於事，似缓而急，似迟而速，以待时。王季历困而死，文王苦<br>之，有不忘羑里之丑，时未可也。武王事之，夙夜不懈，亦不忘王门之辱。立十<br>二年，而成甲子之事。时固不易得。太公望，东夷之士也，欲定一世而无其主。<br>闻文王贤，故钓於渭以观之。<br>伍子胥欲见吴王而不得，客有言之於王子光者，见之而恶其貌，不听其说而<br>辞之。客请之王子光，王子光曰：“其貌适吾所甚恶也。”客以闻伍子胥，伍子<br>胥曰：“此易故也。愿令王子居於堂上，重帷而见其衣若手，请因说之。”王子<br>许。伍子胥说之半，王子光举帷，搏其手而与之坐；说毕，王子光大说。伍子胥<br>以为有吴国者，必王子光也，退而耕于野。七年，王子光代吴王僚为王。任子胥，<br>子胥乃修法制，下贤良，选练士，习战斗。六年，然后大胜楚于柏举。九战九胜，<br>追北千里。昭王出奔随，遂有郢。亲射王宫，鞭荆平之坟三百。乡之耕，非忘其<br>父之雠也，待时也。<br>墨者有田鸠，欲见秦惠王，留秦三年而弗得见。客有言之於楚王者，往见楚<br>王。楚王说之，与将军之节以如秦。至，因见惠王。告人曰：“之秦之道，乃之<br>楚乎？”固有近之而远、远之而近者。时亦然。有汤武之贤，而无桀纣之时，不<br>成；有桀纣之时，而无汤武之贤，亦不成。圣人之见时，若步之与影不可离。故<br>有道之士未遇时，隐匿分窜，勤以待时。时至，有从布衣而为天子者，有从千乘<br>而得天下者，有从卑贱而佐三王者，有从匹夫而报万乘者。故圣人之所贵，唯时<br>也。水冻方固，后稷不种，后稷之种必待春。故人虽智而不遇时，无功。方叶之<br>茂美，终日采之而不知；秋霜既下，众林皆羸。事之难易，不在小大，务在知时。<br>郑子阳之难，猘狗溃之；齐高、国之难，失牛溃之。众因之以杀子阳、高、<br>国。当其时，狗牛犹可以为人唱，而况乎以人为唱乎？饥马盈厩，嗼然，未见<br>刍也；饥狗盈窖，嗼然。未见骨也。见骨与刍，动不可禁。乱世之民，嗼然，<br>未见贤者也；见贤人，则往不可止。往者非其形心之谓乎？齐以东帝困於天下，<br>而鲁取徐州；邯郸以寿陵困於万民，而卫取茧氏。以鲁卫之细，而皆得志於大国，<br>遇其时也。故贤主秀士之欲忧黔首者，乱世当之矣。天不再与，时不久留，能不<br>两工，事在当之。<br>○义赏<br>四曰：春气至则草木产，秋气至则草木落。产与落，或使之，非自然也。故<br>使之者至，物无不为；使之者不至，物无可为。古之人审其所以使，故物莫不为<br>用。赏罚之柄，此上之所以使也。其所以加者义，则忠信亲爱之道彰。久彰而愈<br>长，民之安之若性，此之谓教成。教成，则虽有厚赏严威弗能禁。故善教者，不<br>以赏罚而教成，教成而赏罚弗能禁。用赏罚不当亦然。奸伪贼乱贪戾之道兴，久<br>兴而不息，民之雠之若性。戎夷胡貉巴越之民是以，虽有厚赏严罚弗能禁。郢人<br>之以两版垣也，吴起变之而见恶。赏罚易而民安乐。氐羌之民，其虏也，不忧其<br>系累，而忧其死不焚也。皆成乎邪也。故赏罚之所加，不可不慎。且成而贼民。<br>昔晋文公将与楚人战於城濮，召咎犯而问曰：“楚众我寡，柰何而可？”咎<br>犯对曰：“臣闻繁礼之君，不足於文，繁战之君，不足於诈。君亦诈之而已。”<br>文公以咎犯言告雍季，雍季曰：“竭泽而渔，岂不获得？而明年无鱼；焚薮而田，<br>岂不获得？而明年无兽。诈伪之道，虽今偷可，后将无复，非长术也。”文公用<br>咎犯之言，而败楚人於城濮。反而为赏，雍季在上。左右谏曰：“城濮之功，咎<br>犯之谋也。君用其言而赏后其身，或者不可乎！”文公曰：“雍季之言，百世之<br>利也；咎犯之言，一时之务也。焉有以一时之务先百世之利者乎？”孔子闻之，<br>曰：“临难用诈，足以却敌；反而尊贤，足以报德。文公虽不终，始足以霸矣。”<br>赏重则民移之，民移之则成焉。成乎诈，其成毁，其胜败。天下胜者众矣，而霸<br>者乃五。文公处其一，知胜之所成也。胜而不知胜之所成，与无胜同。秦胜於戎，<br>而败乎淆；楚胜於诸夏，而败乎柏举。武王得之矣，故一胜而王天下。众诈盈国，<br>不可以为安，患非独外也。<br>赵襄子出围，赏有功者五人，高赦为首。张孟谈曰：“晋阳之中，赦无大功，<br>赏而为首，何也？”襄子曰：“寡人之国危，社稷殆，身在忧约之中，与寡人交<br>而不失君臣之礼者，惟赦。吾是以先之。”仲尼闻之，曰：“襄子可谓善赏矣！<br>赏一人，而天下之为人臣莫敢失礼。”为六军则不可易，北取代，东迫齐，令张<br>孟谈逾城潜行，与魏桓、韩康期而击智伯，断其头以为觞，遂定三家，岂非用赏<br>罚当邪？<br>○长攻<br>五曰：凡治乱存亡，安危强弱，必有其遇，然后可成，各一则不设。故桀纣<br>虽不肖，其亡，遇汤武也。遇汤武，天也，非桀纣之不肖也。汤武虽贤，其王，<br>遇桀纣也。遇桀纣，天也，非汤武之贤也。若桀纣不遇汤武，未必亡也。桀纣不<br>亡，虽不肖，辱未至於此。若使汤武不遇桀纣，未必王也。汤武不王，虽贤，显<br>未至於此。故人主有大功，不闻不肖；亡国之主，不闻贤。譬之若良农，辩土地<br>之宜，谨耕耨之事，未必收也。然而收者，必此人也始，在於遇时雨。遇时雨，<br>天地也，非良农所能为也。<br>越国大饥，王恐，召范蠡而谋。范蠡曰：“王何患焉？今之饥，此越之福，<br>而吴之祸也。夫吴国甚富，而财有馀，其王年少，智寡才轻，好须臾之名，不思<br>后患。王若重币卑辞以请籴於吴，则食可得也。食得，其卒越必有吴，而王何患<br>焉？”越王曰：“善！”乃使人请食於吴。吴王将与之，伍子胥进谏曰：“不可<br>与也！夫吴之与越，接土邻境，道易人通，仇雠敌战之国也，非吴丧越，越必丧<br>吴。若燕秦齐晋，山处陆居，岂能逾五湖九江越十七厄以有吴哉？故曰非吴丧越，<br>越必丧吴。今将输之粟，与之食，是长吾雠而养吾仇也。财匮而民恐，悔无及也。<br>不若勿与而攻之，固其数也。此昔吾先王之所以霸。且夫饥，代事也，犹渊之与<br>阪，谁国无有？”吴王曰：“不然。吾闻之，义兵不攻服，仁者食饥饿。今服而<br>攻之，非义兵也；饥而不食，非仁体也。不仁不义，虽得十越，吾不为也。”遂<br>与之食。不出三年，而吴亦饥。使人请食於越，越王弗与，乃攻之，夫差为禽。<br>楚王欲取息与蔡，乃先佯善蔡侯，而与之谋曰：“吾欲得息，柰何？”蔡侯<br>曰：“息夫人，吾妻之姨也。吾请为飨息侯与其妻者，而与王俱，因而袭之。”<br>楚王曰：“诺。”於是与蔡侯以飨礼入於息，因与俱，遂取息。旋舍於蔡，又取<br>蔡。<br>赵简子病，召太子而告之曰：“我死已葬，服衰而上夏屋之山以望。”太子<br>敬诺。简子死，已葬，服衰，召大臣而告之曰：“愿登夏屋以望。”大臣皆谏曰；<br>“登夏屋以望，是游也。服衰以游，不可。”襄子曰：“此先君之命也，寡人弗<br>敢废。”群臣敬诺。襄子上於夏屋，以望代俗，其乐甚美。於是襄子曰：“先君<br>必以此教之也。”及归，虑所以取代，乃先善之。代君好色，请以其弟姊妻之，<br>代君许诺。弟姊已往，所以善代者乃万故。马郡宜马，代君以善马奉襄子。襄子<br>谒於代君而请觞之。马郡尽。先令舞者置兵其羽中，数百人。先具大金斗。代君<br>至，酒酣，反斗而击之，一成，脑涂地。舞者操兵以斗，尽杀其从者。因以代君<br>之车迎其妻，其妻遥闻之状，磨笄以自刺。故赵氏至今有刺笄之证，与反斗之号。<br>此三君者，其有所自而得之，不备遵理，然而后世称之，有功故也。有功於<br>此，而无其失，虽王可也。<br>○慎人<br>六曰：功名大立，天也。为是故，因不慎其人，不可。夫舜遇尧，天也。舜<br>耕於历山，陶於河滨，钓於雷泽，天下说之，秀士从之，人也。夫禹遇舜，天也。<br>禹周於天下，以求贤者，事利黔首，水潦川泽之湛滞壅塞可通者，禹尽为之，人<br>也。夫汤遇桀，武遇纣，天也。汤、武修身积善为义，以忧苦於民，人也。<br>舜之耕渔，其贤不肖与为天子同。其未遇时也，以其徒属堀地财，取水利，<br>编蒲苇，结罘网，手足胼胝不居，然后免於冻馁之患。其遇时也，登为天子，贤<br>士归之，万民誉之，丈夫女子，振振殷殷，无不戴说。舜自为诗曰：“普天之下，<br>莫非王土；率土之滨，莫非王臣。”所以见尽有之也。尽有之，贤非加也；尽无<br>之，贤非损也。时使然也。<br>百里奚之未遇时也，亡虢而虏晋，饭牛於秦，传鬻以五羊之皮。公孙枝得而<br>说之，献诸缪公，三日，请属事焉。缪公曰：“买之五羊之皮而属事焉，无乃天<br>下笑乎？”公孙枝对曰：“信贤而任之，君之明也；让贤而下之，臣之忠也。君<br>为明君，臣为忠臣。彼信贤，境内将服，敌国且畏，夫谁暇笑哉？”缪公遂用之。<br>谋无不当，举必有功，非加贤也。使百里奚虽贤，无得缪公，必无此名矣。今焉<br>知世之无百里奚哉？故人主之欲求士者，不可不务博也。<br>孔子穷於陈、蔡之间，七日不尝食，藜羹不糁。宰予备矣，孔子弦歌於室，<br>颜回择菜於外。子路与子贡相与而言曰：“夫子逐於鲁，削迹於卫，伐树於宋，<br>穷於陈、蔡。杀夫子者无罪，藉夫子者不禁，夫子弦歌鼓舞，未尝绝音。盖君子<br>之无所丑也若此乎？”颜回无以对，入以告孔子。孔子憱然推琴，喟然而叹曰：<br>“由与赐小人也。召，吾语之。”子路与子贡入，子贡曰：“如此者，可谓穷矣！”<br>孔子曰：“是何言也？君子达於道之谓达，穷於道之谓穷。今丘也拘仁义之道，<br>以遭乱世之患，其所也，何穷之谓？故内省而不疚於道，临难而不失其德，大寒<br>既至，霜雪既降，吾是以知松柏之茂也。昔桓公得之莒，文公得之曹，越王得之<br>会稽。陈、蔡之厄，於丘其幸乎！”孔子烈然返瑟而弦，子路抗然执干而舞。子<br>贡曰：“吾不知天之高也，不知地之下也。”古之得道者，穷亦乐，达亦乐，所<br>乐非穷达也。道得於此，则穷达一也，为寒暑风雨之序矣。故许由虞乎颍阳，而<br>共伯得乎共首。<br>○遇合<br>七曰：凡遇，合也。时不合，必待合而后行。故比翼之鸟死乎木，比目之鱼<br>死乎海。孔子周流海内，再干世主，如齐至卫，所见八十馀君。委质为弟子者三<br>千人，达徒七十人。七十人者，万乘之主得一人用可为师，不为无人。以此游，<br>仅至於鲁司寇。此天子之所以时绝也，诸侯之所以大乱也。乱则愚者之多幸也，<br>幸则必不胜其任矣。任久不胜，则幸反为祸。其幸大者，其祸亦大，非祸独及己<br>也。故君子不处幸，不为苟，必审诸己然后任，任然后动。<br>凡能听说者，必达乎论议者也。世主之能识论议者寡，所遇恶得不苟？凡能<br>听音者，必达於五声。人之能知五声者寡，所善恶得不苟？客有以吹籁见越王者，<br>羽、角、宫、徵、商不缪，越王不善；为野音，而反善之。说之道亦有如此者也。<br>人有为人妻者，人告其父母曰：“嫁不必生也，衣器之物，可外藏之，以备<br>不生。”其父母以为然，於是令其女常外藏。姑妐知之，曰：“为我妇而有外<br>心，不可畜。”因出之。妇之父母以谓为己谋者，以为忠，终身善之，亦不知所<br>以然矣。宗庙之灭，天下之失，亦由此矣。故曰：遇合也无常，说适然也。若人<br>之於色也，无不知说美者，而美者未必遇也。故嫫母执乎黄帝，黄帝曰：“厉女<br>德而弗忘，与女正而弗衰，虽恶奚伤？”若人之於滋味，无不说甘脆，而甘脆未<br>必受也。文王嗜昌蒲菹，孔子闻而服之，缩頞而食之。三年，然后胜之。人有大<br>臭者，其亲戚兄弟妻妾知识，无能与居者。自苦而居海上。海上人有说其臭者，<br>昼夜随之而弗能去。说亦有若此者。<br>陈有恶人焉，曰敦洽雠麋，椎颡广颜，色如漆赭，垂眼临鼻，长肘而盭。陈<br>侯见而甚说之，外使治其国，内使制其身。楚合诸侯，陈侯病，不能往，使敦洽<br>雠麋往谢焉。楚王怪其名而先见之，客有进状。有恶其名言有恶状。楚王怒，合<br>大夫而告之，曰：“陈侯不知其不可使，是不知也；知而使之，是侮也。侮且不<br>智，不可不攻也。”兴师伐陈，三月然后丧。恶足以骇人，言足以丧国，而友之<br>足於陈侯而无上也，至於亡而友不衰。夫不宜遇而遇者，则必废。宜遇而不遇者，<br>此国之所以乱、世之所以衰也。天下之民，其苦愁劳务从此生。凡举人之本，太<br>上以志，其次以事，其次以功。三者弗能，国必残亡，群孽大至，身必死殃，年<br>得至七十、九十犹尚幸。贤圣之后，反而孽民，是以贼其身，岂能独哉？<br>○必己<br>八曰：外物不可必。故龙逄诛，比干戮，箕子狂，恶来死，桀纣亡。人主莫<br>不欲其臣之忠，而忠未必信。故伍员流乎江，苌弘死，藏其血三年而为碧。亲莫<br>不欲其子之孝，而孝未必爱。故孝己疑，曾子悲。<br>庄子行於山中，见木甚美长大，枝叶盛茂，伐木者止其旁而弗取。问其故，<br>曰：“无所可用。”庄子曰：“此以不材得终其天年矣。”出於山，及邑，舍故<br>人之家。故人喜，具酒肉，令竖子为杀雁飨之。竖子请曰：“其一雁能鸣，一雁<br>不能鸣，请奚杀？”主人之公曰：“杀其不能鸣者。”明日，弟子问於庄子曰：<br>“昔者山中之木以不材得终天年，主人之雁以不材死，先生将何以处？”庄子笑<br>曰：“周将处於材不材之间。材不材之间，似之而非也，故未免乎累。若夫道德<br>则不然。无讶无訾，一龙一蛇，与时俱化，而无肯专为；一上一下，以禾为量，<br>而浮游乎万物之祖，物物而不物於物，则胡可得而累？此神农、黄帝之所法。若<br>夫万物之情、人伦之传则不然。成则毁，大则衰，廉则锉，尊则亏，直则骫，合<br>则离，爱则隳，多智则谋，不肖则欺，胡可得而必？”<br>牛缺居上地，大儒也。下之邯郸，遇盗於耦沙之中。盗求其橐中之载，则与<br>之；求其车马，则与之；求其衣被，则与之。牛缺出而去，盗相谓曰：“此天下<br>之显人也，今辱之如此，此必诉我於万乘之主。万乘之主必以国诛我，我必不生，<br>不若相与追而杀之，以灭其迹。”於是相与趋之，行三十里，及而杀之。此以知<br>故也。孟贲过於河，先其五。船人怒，而以楫虓其头，顾不知其孟贲也。中河，<br>孟贲嗔目而视船人，发植，目裂，鬓指，舟中之人尽扬播入於河。使船人知其孟<br>贲，弗敢直视，涉无先者，又况於辱之乎？此以不知故也。知与不知，皆不足恃，<br>其惟和调近之。犹未可必。盖有不辨和调者，则和调有不免也。宋桓司马有宝珠，<br>抵罪出亡。王使人问珠之所在，曰：“投之池中。”於是竭池而求之，无得，鱼<br>死焉。此言祸福之相及也。纣为不善於商，而祸充天地，和调何益？<br>张毅好恭，门闾帷薄聚居众无不趋，舆隶姻媾小童无不敬，以定其身。不终<br>其寿，内热而死。单豹好术，离俗弃尘，不食谷实，不衣芮温，身处山林岩堀，<br>以全其生。不尽其年，而虎食之。孔子行道而息，马逸，食人之稼，野人取其马。<br>子贡请往说之，毕辞，野人不听。有鄙人始事孔子者，曰：“请往说之。”因谓<br>野人曰：“子不耕於东海，吾不耕於西海也。吾马何得不食子之禾？”其野人大<br>说，相谓曰：“说亦皆如此其辩也！独如向之人？”解马而与之。说如此其无方<br>也而犹行，外物岂可必哉？<br>君子之自行也，敬人而不必见敬，爱人而不必见爱。敬爱人者，己也；见敬<br>爱者，人也。君子必在己者，不必在人者也。必在己，无不遇矣。<br><hr>
