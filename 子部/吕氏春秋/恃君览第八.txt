<h4>《子部·吕氏春秋·恃君览第八》<b class="x">作者：吕不韦</b></h4>
<br>○恃君<br>一曰：凡人之性，爪牙不足以自守卫，肌肤不足以捍寒暑，筋骨不足以从利<br>辟害，勇敢不足以却猛禁悍。然且犹裁万物，制禽兽，服狡虫，寒暑燥湿弗能害，<br>不唯先有其备，而以群聚邪！群之可聚也，相与利之也。利之出於群也，君道立<br>也。故君道立则利出於群，而人备可完矣。昔太古尝无君矣，其民聚生群处，知<br>母不知父，无亲戚兄弟夫妻男女之别，无上下长幼之道，无进退揖让之礼，无衣<br>服履带宫室畜积之便，无器械舟车城郭险阻之备。此无君之患。故君臣之义，不<br>可不明也。自上世以来，天下亡国多矣，而君道不废者，天下之利也。故废其非<br>君，而立其行君道者。君道何如？利而物利章。<br>非滨之东，夷秽之乡，大解、陵鱼、其、鹿野、摇山、扬岛、大人之居，多<br>无君；扬、汉之南，百越之际，敝凯诸、夫风、馀靡之地，缚娄、阳禺、驩兜之<br>国，多无君；氐、羌、呼唐、离水之西，僰人、野人、篇笮之川，舟人、送龙、<br>突人之乡，多无君；雁门之北，鹰隼、所鸷、须窥之国，饕餮、穷奇之地，叔逆<br>之所，儋耳之居，多无君。此四方之无君者也。其民麋鹿禽兽，少者使长，长者<br>畏壮，有力者贤，暴傲者尊，日夜相残，无时休息，以尽其类。圣人深见此患也，<br>故为天下长虑，莫如置天子也；为一国长虑，莫如置君也。置君非以阿君也，置<br>天子非以阿天子也，置官长非以阿官长也。德衰世乱，然后天子利天下，国君利<br>国，官长利官。此国所以递兴递废也，乱难之所以时作也。故忠臣廉士，内之则<br>谏其君之过也，外之则死人臣之义也。<br>豫让欲杀赵襄子，灭须去眉，自刑以变其容，为乞人而往乞於其妻之所。其<br>妻曰：“状貌无似吾夫者，其音何类吾夫之甚也？”又吞炭以变其音。其友谓之<br>曰：“子之所道甚难而无功。谓子有志则然矣，谓子智则不然。以子之材而索事<br>襄子，襄子必近子。子得近而行所欲，此甚易而功必成。”豫让笑而应之曰：<br>“是先知报后知也，为故君贼新君矣，大乱君臣之义者无此，失吾所为为之矣。<br>凡吾所为为此者，所以明君臣之义也，非从易也。”<br>柱厉叔事莒敖公，自以为不知，而去居於海上。夏日则食菱芡，冬日则食橡<br>栗。莒敖公有难，柱厉叔辞其友而往死之。其友曰：“‘子自以为不知故去’今<br>又往死之，是知与不知无异别也。”柱厉叔曰：“不然。自以为不知故去，今死<br>而弗往死，是果知我也。吾将死之，以丑后世人主之不知其臣者也，所以激君人<br>者之行，而厉人主之节也。行激节厉，忠臣幸於得察。忠臣察则君道固矣。”<br>○长利<br>二曰：天下之士也者，虑天下之长利，而固处之以身若也。利虽倍於今，而<br>不便於后，弗为也；安虽长久，而以私其子孙，弗行也。自此观之，陈无宇之可<br>丑亦重矣，其与伯成子高、周公旦、戎夷也，形虽同，取舍之殊，岂不远哉？<br>尧治天下，伯成子高立为诸侯。尧授舜，舜授禹，伯成子高辞诸侯而耕。禹<br>往见之，则耕在野。禹趋就下风而问曰：“尧理天下，吾子立为诸侯。今至於我<br>而辞之，故何也？”伯成子高曰：“当尧之时，未赏而民劝，未罚而民畏。民不<br>知怨，不知说，愉愉其如赤子。今赏罚甚数，而民争利且不服，德自此衰，利自<br>此作，后世之乱自此始。夫子盍行乎？无虑吾农事！”协而耰，遂不顾。夫为诸<br>侯，名显荣，实佚乐，继嗣皆得其泽，伯成子高不待问而知之，然而辞为诸侯者，<br>以禁后世之乱也。<br>辛宽见鲁缪公曰：“臣而今而后，知吾先君周公之不若太公望封之知也。昔<br>者太公望封於营丘之渚，海阻山高，险固之地也。是故地日广，子孙弥隆。吾先<br>君周公封於鲁，无山林溪谷之险，诸侯四面以达。是故地日削，子孙弥杀。”辛<br>宽出，南宫括入见。公曰：“今者宽也非周公，其辞若是也。”南宫括对曰：<br>“宽少者，弗识也。君独不闻成王之定成周之说乎？其辞曰：‘惟余一人，营居<br>于成周。惟余一人，有善易得而见也，有不善易得而诛也。’故曰善者得之，不<br>善者失之，古之道也。夫贤者岂欲其子孙之阻山林之险以长为无道哉？小人哉宽<br>也！”今使燕爵为鸿鹄凤皇虑，则必不得矣。其所求者，瓦之间隙，屋之翳蔚也，<br>与一举则有千里之志，德不盛、义不大则不至其郊。愚庳之民，其为贤者虑，亦<br>犹此也。固妄诽訾，岂不悲哉？<br>戎夷违齐如鲁，天大寒而后门，与弟子一人宿於郭外。寒愈甚，谓其弟子曰：<br>“子与我衣，我活也；我与子衣，子活也。我，国士也，为天下惜死；子，不肖<br>人也，不足爱也。子与我子之衣。”弟子曰：“夫不肖人也，又恶能与国士之衣<br>哉？”戎夷大息叹曰：“嗟乎！道其不济夫！”解衣与弟子，夜半而死。弟子遂<br>活，谓戎夷其能必定一世，则未之识。若夫欲利人之心，不可以加矣。达乎分，<br>仁爱之心识也，故能以必死见其义。<br>○知分<br>三曰：达士者，达乎死生之分，达乎死生之分。则利害存亡弗能惑矣。故晏<br>子与崔杼盟而不变其义。延陵季子，吴人愿以为王而不肯。孙叔敖三为令尹而不<br>喜，三去令尹而不忧。皆有所达也。有所达则物弗能惑。<br>荆有次非者，得宝剑于干遂。还反涉江，至於中流，有两蛟夹绕其船。次非<br>谓舟人曰：“子尝见两蛟绕船能两活者乎？”船人曰：“未之见也。”次非攘臂<br>袪衣，拔宝剑曰：“此江中之腐肉朽骨也！弃剑以全己，余奚爱焉！”於是赴江<br>刺蛟，杀之而复上船。舟中之人皆得活。荆王闻之，仕之执圭。孔子闻之曰：<br>“夫善哉！不以腐肉朽骨而弃剑者，其次非之谓乎！”<br>禹南省，方济乎江，黄龙负舟。舟中之人五色无主。禹仰视天而叹曰：“吾<br>受命於天，竭力以养人。生，性也；死，命也。余何忧於龙焉？龙俯耳低尾而逝。”<br>则禹达子死生之分、利害之经也。凡人物者、阴阳之化也。阴阳者，造乎天而成<br>者也。天固有衰嗛废伏，有盛盈坌息；人亦有困穷屈匮，有充实达遂。此皆天<br>之容物理也，而不得不然之数也。古圣人不以感私伤神，俞然而以待耳。<br>晏子与崔杼盟。其辞曰：“不与崔氏而与公孙氏者，受其不祥！”晏子俯而<br>饮血，仰而呼天曰：“不与公孙氏而与崔氏者，受此不祥！”崔杼不说，直兵造<br>胸，句兵钩颈，谓晏子曰：“子变子言，则齐国吾与子共之；子不变子言，则今<br>是已！”晏子曰：“崔子，子独不为夫《诗》乎！《诗》曰：莫莫葛藟，延于条<br>枚。凯弟君子，求福不回。’婴且可以回而求福乎？子惟之矣！”崔杼曰：“此<br>贤者，不可杀也。”罢兵而去。晏子援绥而乘，其仆将驰，晏子无良其仆之手曰：<br>“安之！毋失节！疾不必生，徐不必死。鹿生於山，而命悬於厨。今婴之命有所<br>悬矣。”晏子可谓知命矣，命也者。不知所以然而然者也。人事智巧以举错者，<br>不得与焉。故命也者，就之未得，去之未失，国士知其若此也，故以义为之决而<br>安处之。<br>白圭问於邹公子夏后启曰：“践绳之节，四上之志，三晋之事，此天下之豪<br>英。以处於晋，而迭闻晋事，未尝闻践绳之节、四上之志。愿得而闻之。”夏后<br>启曰：“鄙人也，焉足以问？”白圭曰：“愿公子之毋让也！”夏后启曰：“以<br>为可为，故为之，为之，天下弗能禁矣；以为不可为，故释之，释之，天下弗能<br>使矣。”白圭曰：“利弗能使乎？威弗能禁乎？”夏后启曰：“生不足以使之，<br>则利曷足以使之矣？死不足以禁之，则害曷足以禁之矣？”白圭无以应。夏后启<br>辞而出。凡使贤不肖异：使不肖以赏罚，使贤以义。故贤主之使其下也必义，审<br>赏罚，然后贤不肖尽为用矣。<br>○召类<br>四曰：类同相召，气同则合，声比则应。故鼓宫而宫应，鼓角而角动。以龙<br>致雨，以形逐影。祸福之所自来，众人以为命，焉不知其所由。故国乱非独乱，<br>有必召寇。独乱未必亡也，召寇则无以存矣。<br>凡兵之用也，用於利，用於义。攻乱则服，服则攻者利；攻乱则义，义则攻<br>者荣。荣且利，中主犹且为之，有况於贤主乎？故割地宝器戈剑、卑辞屈服，不<br>足以止攻，唯治为足。治则为利者不攻矣，为名者不伐矣。凡人之攻伐也，非为<br>利则固为名也。名实不得，国虽强大，则无为攻矣。兵所自来者久矣。尧战於丹<br>水之浦，以服南蛮；舜却苗民，更易其俗；禹攻曹、魏、屈骜、有扈，以行其教。<br>三王以上，固皆用兵也。乱则用，治则止。治而攻之，不祥莫大焉；乱而弗讨，<br>害民莫长焉。此治乱之化也，文武之所由起也。文者爱之徵也，武者恶之表也。<br>爱恶循义，文武有常，圣人之元也。譬之若寒暑之序，时至而事生之。圣人不能<br>为时，而能以事适时。事适於时者，其功大。<br>士尹池为荆使於宋，司城子罕觞之。南家之墙信絭於前而不直，西家之<br>潦径其宫而不止。士尹池问其故，司城子罕曰：“南家工人也，为鞔者也。吾将<br>徙之，其父曰：‘吾恃为鞔以食三世矣，今徙之，是宋国之求鞔者不知吾处也，<br>吾将不食。愿相国之忧吾不食也。’为是故，吾弗徙也。西家高，吾宫庳，潦之<br>经吾宫也利，故弗禁也。”士尹池归荆，荆王适兴兵而攻宋，士尹池谏於荆王曰：<br>“宋不可攻也。其主贤，其相仁。贤者能得民，仁者能用人。荆国攻之，其无功<br>而为天下笑乎！”故释宋而攻郑。孔子闻之曰：“夫修之於庙堂之上，而折冲乎<br>千里之外者，其司城子罕之谓乎！”宋在三大万乘之间，子罕之时，无所相侵，<br>边境四益，相平公、元公、景公以终其身，其唯仁且节与？故仁节之为功大矣。<br>故明堂茅茨蒿柱，土阶三等，以见节俭。<br>赵简子将袭卫，使史默往睹之，期以一月。六月而后反，赵简子曰：“何其<br>久也？”史默曰：“谋利而得害，犹弗察也。今蘧伯玉为相，史鳅佐焉，孔子为<br>客，子贡使令於君前，甚听。《易》曰：‘涣其群，元吉。’涣者贤也，群者众<br>也，元者吉之始也。‘涣其群元吉’者，其佐多贤也。”赵简子按兵而不动。凡<br>谋者，疑也。疑则从义断事。从义断事，则谋不亏。谋不亏，则名实从之。贤主<br>之举也，岂必旗偾将毙而乃知胜败哉？察其理而得失荣辱定矣。故三代之所贵，<br>无若贤也。<br>○达郁<br>五曰：凡人三百六十节，九窍、五藏、六府。肌肤欲其比也，血脉欲其通也，<br>筋骨欲其固也，心志欲其和也，精气欲其行也。若此则病无所居，而恶无由生矣。<br>病之留、恶之生也，精气郁也。故水郁则为污，树郁则为蠹，草郁则为蕢。国亦<br>有郁。主德不通，民欲不达，此国之郁也。国郁处久，则百恶并起，而万灾丛至<br>矣。上下之相忍也，由此出矣。故圣王之贵豪士於忠臣也，为其敢直言而决郁塞<br>也。<br>周厉王虐民，国人皆谤。召公以告，曰：“民不堪命矣！”王使卫巫监谤者，<br>得则杀之。国莫敢言，道路以目。王喜，以告召公，曰：“吾能弭谤矣！”召公<br>曰：“是障之也，非弭之也。防民之口，甚於防川。川壅而溃，败人必多。夫民<br>犹是也。是故治川者决之使导，治民者宣之使言。是故天子听政，使公卿列士正<br>谏，好学博闻献诗，矇箴，师诵，庶人传语，近臣尽规，亲戚补察，而后王斟<br>酌焉。是以下无遗善，上无过举。今王塞下之口，而遂上之过，恐为社稷忧。”<br>王弗听也。三年，国人流王于彘。此郁之败也。郁者不阳也。周鼎著鼠，令马履<br>之，为其不阳也。不阳者，亡国之俗也。<br>管仲觞桓公。日暮矣，桓公乐之而徵烛。管仲曰：“臣卜其昼，未卜其夜。<br>君可以出矣。”公不说，曰：“仲父年老矣，寡人与仲父为乐将几之！请夜之。”<br>管仲曰：“君过矣。夫厚於味者薄於德，沈於乐者反於忧。壮而怠则失时，老而<br>解则无名。臣乃今将为君勉之，若何其沈於酒也！”管仲可谓能立行矣。凡行之<br>堕也於乐，今乐而益饬；行之坏也於贵，今主欲留而不许。伸志行理，贵乐弗为<br>变，以事其主。此桓公之所以霜也。<br>列精子高听行乎齐湣王，善衣东布衣，白缟冠，颡推之履，特会朝雨袪步堂<br>下，谓其侍者曰：“我何若？”侍者曰：“公姣且丽。”列精子高因步而窥於井，<br>粲然恶丈夫之状也。喟然叹曰：“侍者为吾听行於齐王也，夫何阿哉！又况於所<br>听行乎？万乘之主，人之阿之亦甚矣，而无所镜，其残亡无日矣。孰当可而镜？<br>其唯士乎！人皆知说镜之明己也，而恶士之明己也。镜之明己也功细，士之明己<br>也功大。得其细，失其大，不知类耳。<br>赵简子曰：“厥也爱我，铎也不爱我。厥之谏我也，必於无人之所；铎之谏<br>我也，喜质我於人中，必使我丑。”尹铎对曰：“厥也爱君之丑也，而不爱君之<br>过也；铎也爱君之过也，而不爱君之丑也。臣尝闻相人於师，敦颜而土色者忍丑。<br>不质君於人中，恐君之不变也。”此简子之贤也。人主贤则人臣之言刻。简子不<br>贤，铎也卒不居赵地，有况乎在简子之侧哉！<br>○行论<br>六曰：人主之行，与布衣异。势不便，时不利，事雠以求存。执民之命。执<br>民之命，重任也，不得以快志为故。故布衣行此指於国，不容乡曲。<br>尧以天下让舜。鲧为诸侯，怒於尧曰：“得天之道者为帝，得帝之道者为三<br>公。今我得地之道，而不以我为三公。”以尧为失论，欲得三公。怒甚猛兽，欲<br>以为乱。比兽之角，能以为城；举其尾，能以为旌。召之不来，仿佯於野以患帝。<br>舜於是殛之於羽山，副之以吴刀。禹不敢怨，而反事之。官为司空，以通水潦。<br>颜色黎黑，步不相过，窍气不通，以中帝心。<br>昔者纣为无道，杀梅伯而醢之，杀鬼侯而脯之，以礼诸侯於庙。文王流涕而<br>咨之。纣恐其畔，欲杀文王而灭周。文王曰：“父虽无道，子敢不事父乎？君虽<br>不惠，臣敢不事君乎？孰王而可畔也？”纣乃赦之。天下闻之，以文王为畏上而<br>哀下也。《诗》曰：“惟此文王，小心翼翼。昭事上帝，聿怀多福。”<br>齐攻宋，燕王使张魁将燕兵以从焉，齐王杀之。燕王闻之，泣数行而下，召<br>有司而告之曰：“余兴事而齐杀我使，请令举兵以攻齐也。”使受命矣。凡繇进<br>见，争之曰：“贤王故愿为臣。今王非贤主也，愿辞不为臣。”昭王曰：“是何<br>也？”对曰：“松下乱，先君以不安弃群臣也。王苦痛之，而事齐者，力不足也。<br>今魁死而王攻齐，是视魁而贤於先君。”王曰：“诺。”请王止兵，王曰：“然<br>则若何？”凡繇对曰：“请王缟素辟舍於郊，遣使於齐，客而谢焉，曰：‘此尽<br>寡人之罪也。大王贤主也，岂尽杀诸侯之使者哉？然而燕之使者独死，此弊邑之<br>择人不谨也。愿得变更请罪。’”使者行至齐，齐王方大饮，左右官实御者甚众，<br>因令使者进报。使者报，言燕王之甚恐惧而请罪也。毕，又复之，以矜左右官实。<br>因乃发小使以反令燕王复舍。此济上之所以败，齐国以虚也。七十城，微田单，<br>固几不反。湣王以大齐骄而残，田单以即墨城而立功。诗曰：“将欲毁之，必重<br>累之；将欲踣之，必高举之。”其此之谓乎！累矣而不毁，举矣而不踣，其唯有<br>道者乎！<br>楚庄王使文无畏於齐，过於宋，不先假道。还反，华元言於宋昭公曰：“往<br>不假道，来不假道，是以宋为野鄙也。楚之会田也，故鞭君之仆於孟诸。请诛之。”<br>乃杀文无畏於扬梁之堤。庄王方削袂，闻之曰：“嘻！”投袂而起。履及诸庭，<br>剑及诸门，车及之蒲疏之市。遂舍於郊。兴师围宋九月。宋人易子而食之，析骨<br>而爨之。宋公肉袒执犠，委服告病，曰：“大国若宥图之，唯命是听。”庄王曰：<br>“情矣宋公之言也！”乃为却四十里，而舍於卢门之阖，所以为成而归也。凡事<br>之本在人主，人主之患，在先事而简人。简人则事穷矣。今人臣死而不当，亲帅<br>士民以讨其故，可谓不简人矣。宋公服以病告而还师，可谓不穷矣。夫舍诸侯於<br>汉阳而饮至者，其以义进退邪！强不足以成此也。<br>○骄恣<br>七曰：亡国之主，必自骄，必自智，必轻物。自骄则简士，自智则专独，轻<br>物则无备。无备召祸，专独位危，简士壅塞。欲无壅塞，必礼士；欲位无危，必<br>得众；欲无召祸，必完备。三者，人君之大经也。<br>晋厉公侈淫，好听谗人，欲尽去其大臣而立其左右。胥童谓厉公曰：“必先<br>杀三郄。族大多怨，去大族不逼。公曰：“诺。”乃使长鱼矫杀郄犨、郄锜、郄<br>至于朝，而陈其尸。於是厉公游于匠丽氏，栾书、中行偃劫而幽之。诸侯莫之救，<br>百姓莫之哀。三月而杀之。人主之患，患在知能害人，而不知害人之不当而反自<br>及也。是何也？智短也。智短则不知化，不知化者举自危。<br>魏武侯谋事而当，攘臂疾言於庭曰：“大夫之虑，莫如寡人矣！”立有间，<br>再三言。李悝趋进曰：“昔者楚庄王谋事而当，有大功，退朝而有忧色。左右曰：<br>‘王有大功，退朝而有忧色，敢问其说？’王曰：‘仲虺有言，不谷说之。曰：<br>“诸侯之德，能自为取师者王，能自取友者存，其所择而莫如己者亡。”今以不<br>谷之不肖也，群臣之谋又莫吾及也，我其亡乎！’”曰：“此霸王之所忧也，而<br>君独伐之，其可乎！”武侯曰：“善。”人主之患也，不在於自少，而在於自多。<br>自多则辞受，辞受则原竭。李悝可谓能谏其君矣，壹称而令武侯益知君人之道。<br>齐宣王为大室，大益百亩，堂上三百户。以齐之大，具之三年而未能成。群<br>臣莫敢谏王。春居问於宣王曰：“荆王释先王之礼乐，而乐为轻，敢问荆国为有<br>主乎？”王曰：“为无主。”“贤臣以千数而莫敢谏，敢问荆国为有臣乎？”王<br>曰：“为无臣。”“今王为大室，其大益百亩，堂上三百户。以齐国之大，具之<br>三年而弗能成。群臣莫敢谏，敢问王为有臣乎？”王曰：“为无臣。”春居曰：<br>“臣请辟矣！”趋而出。王曰：“春子！春子！反！何谏寡人之晚也？寡人请今<br>止之。”遽召掌书曰：“书之！寡人不肖，而好为大室。春子止寡人。”箴谏不<br>可不熟。莫敢谏若，非弗欲也。春居之所以欲之与人同，其所以入之与人异。宣<br>王微春居，几为天下笑矣。由是论之，失国之主，多如宣王，然患在乎无春居。<br>故忠臣之谏者，亦从入之，不可不慎。此得失之本也。<br>赵简子沈鸾徼於河，曰：“吾尝好声色矣，而鸾徼致之；吾尝好宫室台榭矣，<br>而鸾徼为之；吾尝好良马善御矣，而鸾徼来之。今吾好士六年矣，而鸾徼未尝进<br>一人也。是长吾过而绌善也。”故若简子者，能后以理督责於其臣矣。以理督责<br>於其臣，则人主可与为善，而不可与为非；可与为直，而不可与为枉。此三代之<br>盛教。<br>○观表<br>八曰：凡论人心，观事传，不可不熟，不可不深。天为高矣，而日月星辰云<br>气雨露未尝休矣；地为大矣，而水泉草木毛羽裸鳞未尝息也。凡居於天地之间、<br>六合之内者，其务为相安利也，夫为相害危者，不可胜数。人事皆然。事随心，<br>心随欲。欲无度者，其心无度。心无度者，则其所为不可知矣。人之心隐匿难见，<br>渊深难测。故圣人於事志焉。圣人之所以过人以先知，先知必审徵表。无徵表而<br>欲先知，尧、舜与众人同等。徵虽易，表虽难，圣人则不可以飘矣。众人则无道<br>至焉。无道至则以为神，以为幸。非神非幸，其数不得不然。郈成子、吴起近<br>之矣。<br>郈成子为鲁聘於晋，过卫，右宰谷臣止而觞之。陈乐而不乐，酒酣而送之<br>以璧。顾反，过而弗辞。其仆曰：“向者右宰谷臣之觞吾子也甚欢，今侯渫过而<br>弗辞？”郈成子曰：“夫止而觞我，与我欢也。陈乐而不乐，告我忧也。酒酣<br>而送我以璧，寄之我也。若由是观之，卫其有乱乎！”倍卫三十里，闻甯喜之难<br>作，右宰谷臣死之，还车而临，三举而归。至，使人迎其妻子，隔宅而异之，分<br>禄而食之。其子长而反其璧。孔子闻之，曰：“夫智可以微谋、仁可以托财者，<br>其郈成子之谓乎！”郈成子之观右宰谷臣也，深矣妙矣。不观其事而观其志，<br>可谓能观人矣。<br>吴起治西河之外，王错谮之於魏武侯，武侯使人召之。吴起至於岸门，止车<br>而休，望西河，泣数行而下。其仆谓之曰：“窃观公之志，视舍天下若舍屣。今<br>去西河而泣，何也？”吴起雪泣而应之曰：“子弗识也。君诚知我，而使我毕能，<br>秦必可亡，而西河可以王。今君听谗人之议，而不知我，西河之为秦也不久矣，<br>魏国从此削矣。”吴起果去魏入荆，而西河毕入秦。魏日以削，秦日益大。此吴<br>起之所以先见而泣也。<br>古之善相马者，寒风是相口齿，麻朝相颊，子女厉相目，卫忌相髭，许鄙相<br><月尻>，投伐褐相胸胁，管青相膹吻，陈悲相股脚，秦牙相前，赞君相后。凡此<br>十人者，皆天下之良工也。其所以相者不同，见马之一徵也，而知节之高卑，足<br>之滑易，材之坚脆，能之长短。非独相马然也，人亦有徵，事与国皆有徵。圣人<br>上知千岁，下知千岁，非意之也，盖有自云也。绿图幡薄，从此生矣。<br><hr>
