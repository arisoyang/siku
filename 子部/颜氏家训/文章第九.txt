<h4>《子部·颜氏家训·文章第九》<b class="x">作者：颜之推</b></h4>
<br>夫文章者，原出《五经》：诏命策檄，生于《书》者也；序述论议，生于《<br>易》者也；歌咏赋颂，生于《诗》者也；祭祀哀诔，生于《礼》者也；书奏箴铭，<br>生于《春秋》者也。朝廷宪章，军旅誓诰，敷显仁义，发明功德，牧民建国，施<br>用多途。至于陶冶性灵，从容讽谏，入其滋味，亦乐事也。行有余力，则可习之。<br>然而自古文人，多陷轻薄：屈原露才扬己，显暴君过；宋玉体貌容冶，见遇俳优；<br>东方曼倩，滑稽不雅；司马长卿，窃赀无操；王褒过章《僮约》；扬雄德败《美<br>新》；李陵降辱夷虏；刘歆反覆莽世；傅毅党附权门；班固盗窃父史；赵元叔抗<br>竦过度；冯敬通浮华摈压；马季长佞媚获诮；蔡伯喈同恶受诛；吴质诋忤乡里；<br>曹植悖慢犯法；杜笃乞假无厌；路粹隘狭已甚；陈琳实号粗疏；繁钦性无检格；<br>刘桢屈强输作；王粲率躁见嫌；孔融、祢衡，诞傲致殒；杨修、丁廙，扇动取毙；<br>阮籍无礼败俗；嵇康凌物凶终；傅玄忿斗免官；孙楚矜夸凌上；陆机犯顺履险；<br>潘岳乾没取危；颜延年负气摧黜；谢灵运空疏乱纪；王元长凶贼自诒；谢玄晖悔<br>慢见及。凡此诸人，皆其翘秀者，不能悉纪，大较如此。至于帝王，亦或未免。<br>自昔天子而有才华者，唯汉武、魏太祖、文帝、明帝、宋孝武帝，皆负世议，非<br>懿德之君也。自子游、子夏、荀况、孟轲、枚乘、贾谊、苏武、张衡、左思之俦，<br>有盛名而免过患者，时复闻之，但其损败居多耳。每尝思之，原其所积，文章之<br>体，标举兴会，发引性灵，使人矜伐，故忽于持操，果于进取。今世文士，此患<br>弥切，一事惬当，一句清巧，神厉九霄，志凌千载，自吟自赏，不觉更有傍人。<br>加以砂砾所伤，惨于矛戟，讽刺之祸，速乎风尘，深宜防虑，以保元吉。<br>学问有利钝，文章有巧拙。钝学累功，不妨精熟；拙文研思，终归蚩鄙。但<br>成学士，自足为人。必乏天才，勿强操笔。吾见世人，至无才思，自谓清华，流<br>布丑拙，亦以众矣，江南号为“詅痴符”。近在并州，有一士族，好为可笑诗赋，<br>誂撆邢、魏诸公，众共嘲弄，虚相赞说，便击牛酾酒，招延声誉。其妻，<br>明鉴妇人也，泣而谏之。此人叹曰：“才华不为妻子所容，何况行路！”至死不<br>觉。自见之谓明，此诚难也。<br>学为文章，先谋亲友，得其评裁，知可施行，然后出手；慎勿师心自任，取<br>笑旁人也。自古执笔为文者，何可胜言。然至于宏丽精华，不过数十篇耳。但使<br>不失体裁，辞意可观，便称才士；要须动俗盖世，亦俟河之清乎！<br>不屈二姓，夷、齐之节也；何事非君，伊、箕之义也。自春秋以来，家有奔<br>亡，国有吞灭，君臣固无常分矣。然而君子之交绝无恶声，一旦屈膝而事人，岂<br>以存亡而改虑？陈孔璋居袁裁书，则呼操为豺狼；在魏制檄，则目绍为蛇虺。在<br>时君所命，不得自专，然亦文之巨患也，当务从容消息之。<br>或问扬雄曰：“吾子少而好赋？”雄曰：“然。童子雕虫篆刻，壮夫不为也。”<br>余窃非之曰：虞舜歌《南风》之诗，周公作《鸱鸮》之咏，吉甫、史克《雅》、<br>《颂》之美者，未闻皆在幼年累德也。孔子曰：“不学《诗》，无以言。”“自<br>卫返鲁，乐正，《雅》，《颂》各得其所。”大明孝道，引《诗》证之。扬雄安<br>敢忽之也？若论“诗人之赋丽以则，辞人之赋丽以淫”，但知变之而已，又未知<br>雄自为壮夫何如也？著《剧秦美新》，妄投于阁，周章怖慴，不达天命，童子<br>之为耳。桓谭以胜老子，葛洪以方仲尼，使人叹息。此人直以晓算术，解阴阳，<br>故著《太玄经》，数子为所惑耳；其遗言馀行，孙卿、屈原之不及，安敢望大圣<br>之清尘？且《太玄》今竟何用乎？不啻覆酱瓿而已。<br>齐世有席毗者，清幹之士，官至行台尚书，嗤鄙文学，嘲刘逖云：“君辈辞<br>藻，譬若荣华，须臾之玩，非宏才也；岂比吾徒千丈松树，常有风霜，不可凋悴<br>矣！”刘应之曰：“既有寒木，又发春华，何如也？”席笑曰：“可哉！”<br>凡为文章，犹人乘骐骥，虽有逸气，当以衔勒制之，勿使流乱轨躅，放意填<br>坑岸也。<br>文章当以理致为心肾，气调为筋骨，事义为皮肤，华丽为冠冕。今世相承，<br>趋末弃本，率多浮艳。辞与理竞，辞胜而理伏；事与才争，事繁而才损。放逸者<br>流宕而忘归，穿凿者补缀而不足。时俗如此，安能独违？但务去泰去甚耳。必有<br>盛才重誉，改革体裁者，实吾所希。<br>古人之文，宏材逸气，体度风格，去今实远；但缉缀疏朴，未为密致耳。今<br>世音律谐靡，章句偶对，讳避精详，贤于往昔多矣。宜以古之制裁为本，今之辞<br>调为末，并须两存，不可偏弃也。<br>吾家世文章，甚为典正，不从流俗，梁孝元在蕃邸时，撰《西府新文》，讫<br>无一篇见录者，亦以不偶于世，无郑、卫之音故也。有诗赋铭诔书表启疏二十卷，<br>吾兄弟始在草土，并未得编次，便遭火荡尽，竟不传于世。衔酷茹恨，彻于心髓！<br>操行见于《梁史·文士传》及孝元《怀旧志》。<br>沈隐侯曰：“文章当从三易：易见事，一也；易识字，二也；易读诵，三也。”<br>邢子才常曰：“沈侯文章，用事不使人觉，若胸忆语也。”深以此服之。祖<br>孝徵亦尝谓吾曰：“沈诗云：‘崖倾护石髓。’此岂似用事邪？”<br>邢子才、魏收俱有重名，时俗准的，以为师匠。邢赏服沈约而轻任昉，魏爱<br>慕任昉而毁沈约，每于谈宴，辞色以之。邺下纷纭，各有朋党。祖孝徵尝谓吾曰：<br>“任、沈之是非，乃邢、魏之优劣也。”<br>《吴均集》有《破镜赋》。昔者，邑号朝歌，颜渊不舍；里名胜母，曾子敛<br>襟：盖忌夫恶名之伤实也。破镜乃凶逆之兽，事见《汉书》，为文幸避此名也。<br>比世往往见有和人诗者，题云敬同，《孝经》云：“资于事父以事君而敬同。”<br>不可轻言也。梁世费旭诗云：“不知是耶非。”殷氵云诗云：“飖飏云母舟。”<br>简文曰：“旭既不识其父，氵云又飖飏其母。”此虽悉古事，不可用也。世人或<br>有文章引《诗》“伐鼓渊渊”者，《宋书》已有屡游之诮；如此流比，幸须避之。<br>北面事亲，别舅摛《渭阳》之咏；堂上养老，送兄赋桓山之悲，皆大失也。举此<br>一隅，触涂宜慎。<br>江南文制，欲人弹射，知有病累，随即改之，陈王得之于丁廙也。山东风俗，<br>不通击难。吾初入邺，遂尝以此忤人，至今为悔；汝曹必无轻议也。<br>凡代人为文，皆作彼语，理宜然矣。至于哀伤凶祸之辞，不可辄代。蔡邕为<br>胡金盈作《母灵表颂》曰：“悲母氏之不永，然委我而夙丧。”又为胡颢作其父<br>铭曰：“葬我考议郎君。”《袁三公颂》曰：“猗欤我祖，出自有妫。”王粲为<br>潘文则《思亲诗》云：“躬此劳悴，鞠予小人；庶我显妣，克保遐年。”而并载<br>乎邕、粲之集，此例甚众。古人之所行，今世以为讳。陈思王《武帝诔》，遂深<br>永蛰之思；潘岳《悼亡赋》，乃怆手泽之遗：是方父于虫，匹妇于考也。蔡邕《<br>杨秉碑》云：“统大麓之重。”潘尼《赠卢景宣诗》云：“九五思飞龙。”孙楚<br>《王骠骑诔》云：“奄忽登遐。”陆机《父诔》云：“亿兆宅心，敦叙百揆。”<br>《姊诔》云：“伣天之和。”今为此言，则朝廷之罪人也。王粲《赠杨德祖诗》<br>云：“我君饯之，其乐洩々。”不可妄施人子，况储君乎？<br>挽歌辞者，或云古者《虞殡》之歌，或云出自田横之客，皆为生者悼往告哀<br>之意。陆平原多为死人自叹之言，诗格既无此例，又乖制作本意。<br>凡诗人之作，刺箴美颂，各有源流，未尝混杂，善恶同篇也。陆机为《齐讴<br>篇》，前叙山川物产风教之盛，后章忽鄙山川之情，殊失厥体。其为《吴趋行》，<br>何不陈子光、夫差乎？《京洛行》，胡不述赧王、灵帝乎？<br>自古宏才博学，用事误者有矣；百家杂说，或有不同，书傥湮灭，后人不见，<br>故未敢轻议之。今指知决纰缪者，略举一两端以为诫。《诗》云：“有鷕雉鸣。”<br>又曰：“雉鸣求其牡。”毛《传》亦曰：“鷕，雌雉声。”又云：“雉之朝鸲，<br>尚求其雌。”郑玄注《月令》亦云：“鸲，雄雉鸣。”潘岳赋曰：“雉鷕鷕以朝<br>鸲。”是则混杂其雄雌矣。《诗》云：“孔怀兄弟。”孔，甚也；怀，思也，言<br>甚可思也。陆机《与长沙顾母书》，述从祖弟士璜死，乃言：“痛心拔脑，有如<br>孔怀。”心既痛矣，即为甚思，何故方言有如也？观其此意，当谓亲兄弟为孔怀。<br>《诗》云：“父母孔迩。”而呼二亲为孔迩，于义通乎？《异物志》云：“拥剑<br>状如蟹，但一螯偏大尔。”何逊诗云：“跃鱼如拥剑。”是不分鱼蟹也。《汉书》：<br>“御史府中列柏树，常有野鸟数千，栖宿其上，晨去暮来，号朝夕鸟。”而文士<br>往往误作乌鸢用之。《抱朴子》说项曼都诈称得仙，自云：“仙人以流霞一杯与<br>我饮之，辄不饥渴。”而简文诗云：“霞流抱朴碗。”亦犹郭象以惠施之辨为庄<br>周言也。《后汉书》：“囚司徒崔烈以锒铛锁。”锒铛，大锁也；世间多误作金<br>银字。武烈太子亦是数千卷学士，尝作诗云：“银锁三公脚，刀撞仆射头。”为<br>俗所误。<br>文章地理，必须惬当。梁简文《雁门太守行》乃云：“鹅军攻日逐，燕骑荡<br>康居，大宛归善马，小月送降书。”萧子晖《陇头水》云：“天寒陇水急，散漫<br>俱分泻，北注徂黄龙，东流会白马。”此亦明珠之颣，美玉之瑕，宜慎之。<br>王籍《入若耶溪》诗云：“蝉噪林逾静，鸟鸣山更幽。”江南以为文外断绝，<br>物无异议。简文吟咏，不能忘之，孝元讽味，以为不可复得，至《怀旧志》载于<br>《籍传》。范阳卢询祖，邺下才俊，乃言：“此不成语，何事于能？”魏收亦然<br>其论。《诗》云：“萧萧马鸣，悠悠旆旌。”毛《传》曰：“言不喧哗也。”吾<br>每叹此解有情致，籍诗生于此耳。<br>兰陵萧悫，梁室上黄侯之子，工于篇什。尝有《秋诗》云：“芙蓉露下落，<br>杨柳月中疏。”时人未之赏也。吾爱其萧散，宛然在目。颍川荀仲举、琅邪诸葛<br>汉，亦以为尔。而卢思道之徒，雅所不惬。<br>何逊诗实为清巧，多形似之言；扬都论者，恨其每病苦辛，饶贫寒气，不及<br>刘孝绰之雍容也。虽然，刘甚忌之，平生诵何诗，常云：“‘蘧车响北阙’，<br>忄画々不道车。”又撰《诗苑》，止取何两篇，时人讥其不广。刘孝绰当时既有<br>重名，无所与让；唯服谢朓，常以谢诗置几案间，动静辄讽味。简文爱陶渊明文，<br>亦复如此。江南语曰：“梁有三何，子朗最多。”三何者，逊及思澄、子朗也。<br>子朗信饶清巧。思澄游庐山，每有佳篇，亦为冠绝。<br><hr>
