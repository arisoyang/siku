<h4>《子部·颜氏家训·风操第六》<b class="x">作者：颜之推</b></h4>
<br>吾观《礼经》，圣人之教：箕帚匕箸，咳唾唯诺，执烛沃盥，皆有节文，亦<br>为至矣。但既残缺，非复全书；其有所不载，及世事变改者，学达君子，自为节<br>度，相承行之，故世号士大夫风操。而家门颇有不同，所见互称长短；然其阡陌，<br>亦自可知。昔在江南，目能视而见之，耳能听而闻之；蓬生麻中，不劳翰墨。汝<br>曹生于戎马之间，视听之所不晓，故聊记录以传示子孙。<br>《礼》云：“见似目瞿，闻名心瞿。”有所感触，恻怆心眼；若在从容平常<br>之地，幸须申其情耳。必不可避，亦当忍之；犹如伯叔兄弟，酷类先人，可得终<br>身肠断，与之绝耶？又：“临文不讳，庙中不讳，君所无私讳。”益知闻名，须<br>有消息，不必期于颠沛而走也。梁世谢举，甚有声誉，闻讳必哭，为世所讥。又<br>有臧逢世，臧严之子也，笃学修行，不坠门风，孝元经牧江州，遣往建昌督事，<br>郡县民庶，竞修笺书，朝夕辐辏，几案盈积，书有称“严寒”者，必对之流涕，<br>不省取记，多废公事，物情怨骇，竟以不办而退。此并过事也。<br>近在扬都，有一士人讳审，而与沈氏交结周厚，沈与其书，名而不姓，此非<br>人情也。<br>凡避讳者，皆须得其同训以代换之：桓公名白，博有五皓之称；厉王名长，<br>琴有修短之目。不闻谓布帛为布皓，呼肾肠为肾修也。梁武小名阿练，子孙皆呼<br>练为绢；乃谓销炼物为销绢物，恐乖其义。或有讳云者，呼纷纭为纷烟；有讳桐<br>者，呼梧桐树为白铁树，便似戏笑耳。<br>周公名子曰禽，孔子名儿曰鲤，止在其身，自可无禁，至若卫侯、魏公子、<br>楚太子，皆名虮虱；长卿名犬子，王修名狗子，上有连及，理未为通，古之所行，<br>今之所笑也。北土多有名儿为驴驹、豚子者，使其自称及兄弟所名，亦何忍哉？<br>前汉有尹翁归，后汉有郑翁归，梁家亦有孔翁归，又有顾翁宠；晋代有许思妣、<br>孟少孤：如此名字，幸当避之。<br>今人避讳，更急于古。凡名子者，当为孙地。吾亲识中有讳襄、讳友、讳同、<br>讳清、讳和、讳禹，交疏造次，一座百犯，闻者辛苦，无憀赖焉。<br>昔司马长卿慕蔺相如，故名相如，顾元叹慕蔡邕，故名雍，而后汉有朱伥字<br>孙卿，许暹字颜回，梁世有庾晏婴、祖孙登，连古人姓为名字，亦鄙事也。<br>昔刘文饶不忍骂奴为畜产，今世愚人遂以相戏，或有指名为豚犊者：有识傍<br>观，犹欲掩耳，况当之者乎？<br>近在议曹，共平章百官秩禄，有一显贵，当世名臣，意嫌所议过厚。齐<br>朝有一两士族文学之人，谓此贵曰：“今日天下大同，须为百代典式，岂得尚作<br>关中旧意？明公定是陶朱公大儿耳！”彼比欢笑，不以为嫌。<br>昔侯霸之子孙，称其祖父曰家公；陈思王称其父为家父，母为家母，潘尼称<br>其祖曰家祖：古人之所行，今人之所笑也。今南北风俗，言其祖及二亲，无云家<br>者；田里猥人，方有此言耳。凡与人言，言己世父，以次第称之，不云家者，以<br>尊于父，不敢家也。凡言姑姊妹女子子：已嫁，则以夫氏称之；在室，则以次第<br>称之。言礼成他族，不得云家也。子孙不得称家者，轻略之也。蔡邕书集，呼其<br>姑姊为家姑家姊；班固书集，亦云家孙：今并不行也。<br>凡与人言，称彼祖父母、世父母、父母及长姑，皆加尊字，自叔父母以下，<br>则加贤字，尊卑之差也。王羲之书，称彼之母与自称己母同，不云尊字，今所非<br>也。<br>南人冬至岁首，不诣丧家；若不修书，则过节束带以申慰。北人至岁之日，<br>重行吊礼；礼无明文，则吾不取。南人宾至不迎，相见捧手而不揖，送客下席而<br>已；北人迎送并至门，相见则揖，皆古之道也，吾善其迎揖。<br>昔者，王侯自称孤、寡、不穀，自兹以降，虽孔子圣师，与门人言皆称名也。<br>后虽有臣仆之称，行者盖亦寡焉。江南轻重，各有谓号，具诸《书仪》；北人多<br>称名者，乃古之遗风，吾善其称名焉。<br>言及先人，理当感慕，古者之所易，今人之所难。江南人事不获已，须言阀阅，<br>必以文翰，罕有面论者。北人无何便尔话说，及相访问。如此之事，不可加于人<br>也。人加诸己，则当避之。名位未高，如为勋贵所逼，隐忍方便，速报取了；勿<br>使烦重，感辱祖父。若没，言须及者，则敛容肃坐，称大门中，世父、叔父则称<br>从兄弟门中，兄弟则称亡者子某门中，各以其尊卑轻重为容色之节，皆变于常。<br>若与君言，虽变于色，犹云亡祖、亡伯、亡叔也。吾见名士，亦有呼其亡兄弟为兄子<br>弟子门中者，亦未为安贴也。北土风俗，都不行此。太山羊偘，梁初入南；吾<br>近至邺，其兄子肃访偘委曲，吾答之云：“卿从门中在梁，如此如此。”肃曰：<br>“是我亲第七亡叔，非从也。”祖孝徵在坐，先知江南风俗，乃谓之云：“贤从<br>弟门中，何故不解？”<br>古人皆呼伯父叔父，而今世多单呼伯叔。从父兄弟姊妹已孤，而对其前，呼<br>其母为伯叔母，此不可避者也。兄弟之子已孤，与他人言，对孤者前，呼为兄子<br>弟子，颇为不忍；北土人多呼为侄。案：《尔雅》、《丧服经》、《左传》，侄<br>虽名通男女，并是对姑之称。晋世已来，始呼叔侄；今呼为侄，于理为胜也。<br>别易会难，古人所重；江南饯送，下泣言离。有王子侯，梁武帝弟，出为东<br>郡，与武帝别，帝曰：“我年已老，与汝分张，甚以恻怆。”数行泪下。侯遂密<br>云，赧然而出。坐此被责，飘飖舟渚，一百许日，卒不得去。北间风俗，不屑此<br>事，歧路言离，欢笑分首。然人性自有少涕泪者，肠虽欲绝，目犹烂然；如此之<br>人，不可强责。<br>凡亲属名称，皆须粉墨，不可滥也。无风教者，其父已孤，呼外祖父母与祖<br>父母同，使人为其不喜闻也。虽质于面，皆当加外以别之；父母之世叔父，皆当<br>加其次第以别之；父母之世叔母，皆当加其姓以别之；父母之群从世叔父母及从<br>祖父母，皆当加其爵位若姓以别之。河北士人，皆呼外祖父母为家公家母；江南<br>田里间亦言之。以家代外，非吾所识。<br>凡宗亲世数，有从父，有从祖，有族祖。江南风俗，自兹已往，高秩者，通<br>呼为尊，同昭穆者，虽百世犹称兄弟；若对他人称之，皆云族人。河北士人，虽<br>三二十世，犹呼为从伯从叔。梁武帝尝问一中土人曰：“卿北人，何故不知有族？”<br>答云：“骨肉易疏，不忍言族耳。”当时虽为敏对，于礼未通。<br>吾尝问周弘让曰：“父母中外姊妹，何以称之？”周曰：“亦呼为丈人。”<br>自古未见丈人之称施于妇人也。吾亲表所行，若父属者，为某姓姑；母属者，为<br>某姓姨。中外丈人之妇，猥俗呼为丈母，士大夫谓之王母、谢母云。而《陆机集》<br>有《与长沙顾母书》，乃其从叔母也，今所不行。<br>齐朝士子，皆呼祖仆射为祖公，全不嫌有所涉也，乃有对面以相戏者。<br>古者，名以正体，字以表德，名终则讳之，字乃可以为孙氏。孔子弟子记事<br>者，皆称仲尼；吕后微时，尝字高祖为季；至汉爰种，字其叔父曰丝；王丹与侯<br>霸子语，字霸为君房；江南至今不讳字也。河北士人全不辨之，名亦呼为字，字<br>固呼为字。尚书王元景兄弟，皆号名人，其父名云，字罗汉，一皆讳之，其余不<br>足怪也。<br>《礼·间传》云：“斩縗之哭，若往而不反；齐縗之哭，若往而反；大功之<br>哭，三曲而哀；小功緦麻，哀容可也，此哀之发于声音也。”《孝经》云：“哭<br>不哀。”皆论哭有轻重质文之声也。礼以哭有言者为号；然则哭亦有辞也。江南<br>丧哭，时有哀诉之言耳；山东重丧，则唯呼苍天，期功以下，则唯呼痛深，便是<br>号而不哭。<br>江南凡遭重丧，若相知者，同在城邑，三日不吊则绝之；除丧，虽相遇则避<br>之，怨其不己悯也。有故及道遥者，致书可也；无书亦如之。北俗则不尔。江南<br>凡吊者，主人之外，不识者不执手；识轻服而不识主人，则不于会所而吊，他日<br>修名诣其家。<br>阴阳说云：“辰为水墓，又为土墓，故不得哭。”王充《论衡》云：“辰日<br>不哭，哭必重丧。”今无教者，辰日有丧，不问轻重，举家清谧，不敢发声，以<br>辞吊客。道书又曰：“晦歌朔哭，皆当有罪，天夺其算。”丧家朔望，哀感弥深，<br>宁当惜寿，又不哭也？亦不谕。<br>偏傍之书，死有归杀。子孙逃窜，莫肯在家；画瓦书符，作诸厌胜；丧出之<br>日，门前然火，户外列灰，祓送家鬼，章断注连：凡如此比，不近有情，乃儒雅<br>之罪人，弹议所当加也。<br>己孤，而履岁及长至之节，无父，拜母、祖父母、世叔父母、姑、兄、姊，<br>则皆泣；无母，拜父、外祖父母、舅、姨、兄、姊，亦如之：此人情也。<br>江左朝臣，子孙初释服，朝见二宫，皆当泣涕；二宫为之改容。颇有肤色充<br>泽，无哀感者，梁武薄其为人，多被抑退。裴政出服，问讯武帝，贬瘦枯槁，涕<br>泗滂沱，武帝目送之曰：“裴之礼不死也。”<br>二亲既没，所居斋寝，子与妇弗忍入焉。北朝顿丘李构，母刘氏，夫人亡后，<br>所住之堂，终身锁闭，弗忍开入也。夫人，宋广州刺史纂之孙女，故构犹染江<br>南风教。其父奖，为扬州刺史，镇寿春，遇害。构尝与王松年、祖孝徵数人同集<br>谈宴。孝徵善画，遇有纸笔，图写为人。顷之，因割鹿尾，戏截画人以示构，而<br>无他意。构怆然动色，便起就马而去。举坐惊骇，莫测其情。祖君寻悟，方深反<br>侧，当时罕有能感此者。吴郡陆襄，父闲被刑，襄终身布衣蔬饭，虽姜菜有切割，<br>皆不忍食；居家惟以掐摘供厨。江宁姚子笃，母以烧死，终身不忍啖炙。豫章熊<br>康父以醉而为奴所杀，终身不复尝酒。然礼缘人情，恩由义断，亲以噎死，亦当<br>不可绝食也。<br>《礼经》：父之遗书，母之杯圈，感其手口之泽，不忍读用。政为常所讲习，<br>雠校缮写，及偏加服用，有迹可思者耳。若寻常坟典，为生什物，安可悉废之乎？<br>既不读用，无容散逸，惟当缄保，以留后世耳。<br>思鲁等第四舅母，亲吴郡张建女也，有第五妹，三岁丧母。灵床上屏风，平<br>生旧物，屋漏沾湿，出曝晒之，女子一见，伏床流涕。家人怪其不起，乃往抱持；<br>荐席淹渍，精神伤怛，不能饮食。将以问医，医诊脉云：“肠断矣！”因尔便吐<br>血，数日而亡。中外怜之，莫不悲叹。<br>《礼云》：“忌日不乐。”正以感慕罔极，恻怆无聊，故不接外宾，不理众<br>务耳。必能悲惨自居，何限于深藏也？世人或端坐奥室，不妨言笑，盛营甘美，<br>厚供斋食；迫有急卒，密戚至交，尽无相见之理：盖不知礼意乎！<br>魏世王修母以社日亡；来岁社日，修感念哀甚，邻里闻之，为之罢社。今二<br>亲丧亡，偶值伏腊分至之节，及月小晦后，忌之外，所经此日，犹应感慕，异于<br>余辰，不预饮宴、闻声乐及行游也。<br>刘縚、缓、绥，兄弟并为名器，其父名昭，一生不为照字，惟依《尔雅》火旁<br>作召耳。然凡文与正讳相犯，当自可避；其有同音异字，不可悉然。刘字之下，<br>即有昭音。吕尚之儿，如不为上；赵壹之子，傥不作一：便是下笔即妨，是书皆<br>触也。<br>尝有甲设宴席，请乙为宾；而旦于公庭见乙之子，问之曰：“尊侯早晚顾宅？”<br>乙子称其父已往。时以为笑。如此比例，触类慎之，不可陷于轻脱。<br>江南风俗，儿生一期，为制新衣，盥浴装饰，男则用弓矢纸笔，女则刀尺针<br>缕，并加饮食之物，及珍宝服玩，置之儿前，观其发意所取，以验贪廉愚智，名<br>之为试儿。亲表聚集，致宴享焉。自兹已后，二亲若在，每至此日，尝有酒食之<br>事耳。无教之徒，虽已孤露，其日皆为供顿，酣畅声乐，不知有所感伤。梁孝元<br>年少之时，每八月六日载诞之辰，常设斋讲；自阮修容薨殁之后，此事亦绝。<br>人有忧疾，则呼天地父母，自古而然。今世讳避，触途急切。而江东士庶，<br>痛则称祢。祢是父之庙号，父在无容称庙，父殁何容辄呼？《苍颉篇》有倄字，<br>《训诂》云：“痛而謼也，音羽罪反。”今北人痛则呼之。《声类》音于耒反，<br>今南人痛或呼之。此二音随其乡俗，并可行也。<br>梁世被系劾者，子孙弟侄，皆诣阙三日，露跣陈谢；子孙有官，自陈解职。<br>子则草屩粗衣，蓬头垢面，周章道路，要候执事，叩头流血，申诉冤枉。若配徒<br>隶，诸子并立草庵于所署门，不敢宁宅，动经旬日，官司驱遣，然后始退。江南<br>诸宪司弹人事，事虽不重，而以教义见辱者，或被轻系而身死狱户者，皆为怨仇，<br>子孙三世不交通矣。到洽为御史中丞，初欲弹刘孝绰，其兄溉先与刘善，苦谏不<br>得，乃诣刘涕泣告别而去。<br>兵凶战危，非安全之道。古者，天子丧服以临师，将军凿凶门而出。父祖伯<br>叔，若在军阵，贬损自居，不宜奏乐宴会及婚冠吉庆事也。若居围城之中，憔悴<br>容色，除去饰玩，常为临深履薄之状焉。父母疾笃，医虽贱虽少，则涕泣而拜之，<br>以求哀也。梁孝元在江州，尝有不豫；世子方等亲拜中兵参军李猷焉。<br>四海之人，结为兄弟，亦何容易。必有志均义敌，令终如始者，方可议之。<br>一尔之后，命子拜伏，呼为丈人，申父友之敬；身事彼亲，亦宜加礼。比见北人，<br>甚轻此节，行路相逢，便定昆季，望年观貌，不择是非，至有结父为兄，托子为<br>弟者。<br>昔者，周公一沐三握发，一饭三吐餐，以接白屋之士，一日所见者七十余<br>人。晋文公以沐辞竖头须，致有图反之诮。门不停宾，古所贵也。失教之家，<br>阍寺无礼，或以主君寝食嗔怒，拒客未通，江南深以为耻。黄门侍郎裴之礼，号<br>善为士大夫，有如此辈，对宾杖之；其门生僮仆，接于他人，折旋俯仰，辞色应<br>对，莫不肃敬，与主无别也。<br><hr>
