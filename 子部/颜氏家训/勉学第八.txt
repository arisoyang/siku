<h4>《子部·颜氏家训·勉学第八》<b class="x">作者：颜之推</b></h4>
<br>自古明王圣帝，犹须勤学，况凡庶乎！此事篇于经史，吾亦不能郑重，聊举<br>近世切要，以启寤汝耳。士大夫子弟，数岁已上，莫不被教，多者或至《礼》、<br>《传》，少者不失《诗》、《论》。及至冠婚，体性稍定；因此天机，倍须训诱。<br>有志尚者，遂能磨砺，以就素业；无履立者，自兹堕慢，便为凡人。人生在世，<br>会当有业：农民则计量耕稼，商贾则讨论货贿，工巧则致精器用，伎艺则沈思法<br>术，武夫则惯习弓马，文士则讲议经书。多见士大夫耻涉农商，差务工伎，射则<br>不能穿札，笔则才记姓名，饱食醉酒，忽忽无事，以此销日，以此终年。或因家<br>世余绪，得一阶半级，便自为足，全忘修学；及有吉凶大事，议论得失，蒙然张<br>口，如坐云雾；公私宴集，谈古赋诗，塞默低头，欠伸而已。有识旁观，代其入<br>地。何惜数年勤学，长受一生愧辱哉！<br>梁朝全盛之时，贵游子弟，多无学术，至于谚云：“上车不落则著作，体中<br>何如则秘书。”无不熏衣剃面，傅粉施朱，驾长檐车，跟高齿屐，坐棋子方褥，<br>凭斑丝隐囊，列器玩于左右，从容出入，望若神仙。明经求第，则顾人答策：<br>三九公宴，则假手赋诗。当尔之时，亦快士也。及离乱之后，朝市迁革，铨衡选<br>举，非复曩者之亲；当路秉权，不见昔时之党。求诸身而无所得，施之世而无所<br>用。被褐而丧珠，失皮而露质，兀若枯木，泊若穷流，鹿独戎马之间，转死沟壑<br>之际。当尔之时，诚驽材也。有学艺者，触地而安。自荒乱已来，诸见俘虏。虽<br>百世小人，知读《论语》、《孝经》者，尚为人师，虽千载冠冕，不晓书记者，莫<br>不耕田养马。以此观之，安可不自勉耶？若能常保数百卷书，千载终不为小人也。<br>夫明《六经》之指，涉百家之书，纵不能增益德行，敦厉风俗，犹为一艺，得<br>以自资。父兄不可常依，乡国不可常保，一旦流离，无人庇荫，当自求诸身耳。<br>谚曰：“积财千万，不如薄伎在身。”伎之易习而可贵者，无过读书也。世人不<br>问愚智，皆欲识人之多，见事之广，而不肯读书，是犹求饱而懒营馔，欲暖而惰<br>裁衣也。夫读书之人，自羲、农已来，宇宙之下，凡识几人，凡见几事，生民之<br>成败好恶，固不足论，天地所不能藏，鬼神所不能隐也。<br>有客难主人曰：“吾见强弩长戟，诛罪安民，以取公侯者有矣；文义习吏，<br>匡时富国，以取卿相者有矣；学备古今，才兼文武，身无禄位，妻子饥寒者，不<br>可胜数，安足贵学乎？”主人对曰：“夫命之穷达，犹金玉木石也；修以学艺，<br>犹磨莹雕刻也。金玉之磨莹，自美其矿璞，木石之段块，自丑其雕刻；安可言木<br>石之雕刻，乃胜金玉之矿璞哉？不得以有学之贫贱，比于无学之富贵也。且负甲<br>为兵，咋笔为吏，身死名灭者如牛毛，角立杰出者如芝草；握素披黄，吟道咏德，<br>苦辛无益者如日蚀，逸乐名利者如秋荼，岂得同年而语矣。且又闻之：生而知之<br>者上，学而知之者次。所以学者，欲其多知明达耳。必有天才，拔群出类，为将<br>则闇与孙武、吴起同术，执政则悬得管仲、子产之教，虽未读书，吾亦谓之学矣。<br>今子即不能然，不师古之踪迹，犹蒙被而卧耳。<br>人见邻里亲戚有佳快者，使子弟慕而学之，不知使学古人，何其蔽也哉？世<br>人但知跨马被甲，长槊强弓，便云我能为将；不知明乎天道。辩乎地利，比量逆<br>顺，鉴达兴亡之妙也。但知承上接下，积财聚谷，便云我能为相；不知敬鬼事神，<br>移风易俗，调节阴阳，荐举贤圣之至也。但知私财不入，公事夙办，便云我能治<br>民；不知诚己刑物，执辔如组，反风灭火，化鸱为凤之术也。但知抱令守律，早<br>刑晚舍，便云我能平狱；不知同辕观罪，分剑追财，假言而奸露，不问而情得之<br>察也。爰及农商工贾，厮役奴隶，钓鱼屠肉，饭牛牧羊，皆有先达，可为师表，<br>博学求之，无不利于事也。<br>夫所以读书学问，本欲开心明目，利于行耳。未知养亲者，欲其观古人之先<br>意承颜，怡声下气，不惮劬劳，以致甘腝，惕然惭惧，起而行之也；未知事君<br>者，欲其观古人之守职无侵，见危授命，不忘诚谏，以利社稷，恻然自念，思欲<br>效之也；素骄奢者，欲其观古人之恭俭节用，卑以自牧，礼为教本，敬者身基，<br>瞿然自失，敛容抑志也；素鄙吝者，欲其观古人之贵义轻财，少私寡欲，忌盈恶<br>满，赒穷恤匮，赧然悔耻，积而能散也；素暴悍者，欲其观古人之小心黜己，齿<br>弊舌存，含垢藏疾，尊贤容众，苶然沮丧，若不胜衣也；素怯懦者，欲者观古人<br>之达生委命，强毅正直，立言必信，求福不回，勃然奋厉，不可恐慑也：历兹以<br>往，百行皆然。纵不能淳，去泰去甚。学之所知，施无不达。世人读书者，但能<br>言之，不能行之，忠孝无闻，仁义不足；加以断一条讼，不必得其理；宰千户县，<br>不必理其民；问其造屋，不必知楣横而棁竖也；问其为田，不必知稷早而黍迟也；<br>吟啸谈谑，讽咏辞赋，事既优闲，材增迂诞，军国经纶，略无施用：故为武人俗<br>吏所共嗤诋，良由是乎！<br>夫学者所以求益耳。见人读数十卷书，便自高大，凌忽长者，轻慢同列；人<br>疾之如仇敌，恶之如鸱枭。如此以学自损，不如无学也。<br>古之学者为己，以补不足也；今之学者为人，但能说之也。古之学者为人，<br>行道以利世也；今之学者为己。修身以求进也。夫学者是犹种树也，春玩其华，<br>秋登其实；讲论文章，春华也，修身利行，秋实也。<br>人生小幼，精神专利，长成已后，思虑散逸，固须早教，勿失机也。吾七岁<br>时，诵《灵光殿赋》，至于今日，十年一理，犹不遗忘；二十之外，所诵经书，<br>一月废置，便至荒芜矣。然人有坎壈，失于盛年，犹当晚学，不可自弃。孔子云：<br>“五十以学《易》，可以无大过矣。”魏武、袁遗，老而弥笃，此皆少学而至老<br>不倦也。曾子七十乃学，名闻天下；荀卿五十，始来游学，犹为硕儒；公孙弘四<br>十余，方读《春秋》，以此遂登丞相；朱云亦四十，始学《易》、《论语》；皇<br>甫谧二十，始受《孝经》、《论语》：皆终成大儒，此并早迷而晚寤也。世人婚<br>冠未学，便称迟暮，因循面墙，亦为愚耳。幼而学者，如日出之光，老而学者，<br>如秉烛夜行，犹贤乎瞑目而无见者也。<br>学之兴废，随世轻重。汉时贤俊，皆以一经弘圣人之道，上明天时，下该人<br>事，用此致卿相者多矣。末俗已来不复尔，空守章句，但诵师言，施之世务，殆<br>无一可。故士大夫子弟，皆以博涉为贵，不肯专儒。梁朝皇孙以下，总丱之年，<br>必先入学，观其志尚，出身已后，便从文史，略无卒业者。冠冕为此者，则有何<br>胤、刘瓛、明山宾、周舍、朱异、周弘正、贺琛、贺革、萧子政、刘縚等，<br>兼通文史，不徒讲说也。洛阳亦闻崔浩、张伟、刘芳，邺下又见邢子才：此四儒<br>者，虽好经术，亦以才博擅名。如此诸贤，故为上品，以外率多田野间人，音辞<br>鄙陋，风操蚩拙，相与专固，无所堪能，问一言辄酬数百，责其指归，或无要会。<br>邺下谚云：“博士买驴，书券三纸，未有驴字。”使汝以此为师，令人气塞。孔<br>子曰：“学也禄在其中矣。”今勤无益之事，恐非业也。夫圣人之书，所以设教，<br>但明练经文，粗通注义，常使言行有得，亦足为人；何必“仲尼居”即须两纸疏<br>义，燕寝讲堂，亦复何在？以此得胜，宁有益乎？光阴可惜，譬诸逝水。当博览<br>机要，以济功业；必能兼美，吾无间焉。<br>俗间儒士，不涉群书，经纬之外，义疏而已。吾初入邺，与博陵崔文彦交游，<br>尝说《王粲集》中难郑玄《尚书》事。崔转为诸儒道之，始将发口，悬见排蹙，<br>云：“文集只有诗赋铭诔，岂当论经书事乎？且先儒之中，未闻有王粲也。”崔<br>笑而退，竟不以《粲集》示之。魏收之在议曹，与诸博士议宗庙事，引据《汉书》，<br>博士笑曰：“未闻《汉书》得证经术。”收便忿怒，都不复言，取《韦玄成传》，<br>掷之而起。博士一夜共披寻之，达明，乃来谢曰：“不谓玄成如此学也。”<br>夫老、庄之书，盖全真养性，不肯以物累己也。故藏名柱史，终蹈流沙；匿<br>迹漆园，卒辞楚相，此任纵之徒耳。何晏、王弼，祖述玄宗，递相夸尚，景附草<br>靡，皆以农、黄之化，在乎己身，周、孔之业，弃之度外。而平叔以党曹爽见诛，<br>触死权之网也；辅嗣以多笑人被疾，陷好胜之穽也；山巨源以蓄积取讥，背多藏<br>厚亡之文也；夏侯玄以才望被戮，无支离拥肿之鉴也；荀奉倩丧妻，神伤而卒，<br>非鼓缶之情也；王夷甫悼子，悲不自胜，异东门之达也；嵇叔夜排俗取祸，岂和<br>光同尘之流也；郭子玄以倾动专势，宁后身外己之风也；阮嗣宗沈酒荒迷，乖畏<br>途相诫之譬也；谢幼舆赃贿黜削，违弃其余鱼之旨也：彼诸人者，并其领袖，玄<br>宗所归。其余桎梏尘滓之中，颠仆名利之下者，岂可备言乎！直取其清谈雅论，<br>剖玄析微，宾主往复，娱心悦耳，非济世成俗之要也。洎于梁世，兹风复阐，<br>《庄》、《老》、《周易》，总谓《三玄》。武皇、简文，躬自讲论。周弘正奉<br>赞大猷，化行都邑，学徒千馀，实为盛美。元帝在江、荆间，复所爱习，召置学<br>生，亲为教授，废寝忘食，以夜继朝，至乃倦剧愁愤，辄以讲自释。吾时颇预末<br>筵，亲承音旨，性既顽鲁，亦所不好云。<br>齐孝昭帝侍娄太后疾，容色憔悴服膳减损。徐之才为灸两穴，帝握拳代痛，<br>爪入掌心，血流满手。后既痊愈，帝寻疾崩，遗诏恨不见太后山陵之事。其天性<br>至孝如彼，不识忌讳如此，良由无学所为。若见古人之讥欲母早死而悲哭之，则<br>不发此言也。孝为百行之首，犹须学以修饰之，况余事乎！<br>梁元帝尝为吾说：“昔在会稽，年始十二，便已好学。时又患疥，手不得拳，<br>膝不得屈。闲斋张葛帏避蝇独坐，银瓯贮山阴甜酒，时复进之，以自宽痛。率意<br>自读史书，一日二十卷，既未师受，或不识一字，或不解一语，要自重之，不知<br>厌倦。”帝子之尊，童稚之逸，尚能如此，况其庶士，冀以自达者哉？<br>古人勤学，有握锥投斧，照雪聚萤，锄则带经，牧则编简，亦为勤笃。梁世<br>彭城刘绮，交州刺史勃之孙，早孤家贫，灯烛难办，常买荻尺寸折之，然明夜读。<br>孝元初出会稽，精选寮寀，绮以才华，为国常侍兼记室，殊蒙礼遇，终于金紫光<br>禄。义阳朱詹，世居江陵，后出扬都，好学，家贫无资，累日不爨，乃时吞纸以<br>实腹。寒无毡被，抱犬而卧。犬亦饥虚，起行盗食，呼之不至，哀声动邻，犹不<br>废业，卒成学士，官至镇南录事参军，为孝元所礼。此乃不可为之事，亦是勤学<br>之一人。东莞臧逢世，年二十余，欲读班固《汉书》，苦假借不久，乃就姊夫刘<br>缓乞丐客刺书翰纸末，手写一本，军府服其志尚，卒以《汉书》闻。<br>齐有宦者内参田鹏鸾，本蛮人也。年十四五，初为阍寺，便知好学，怀袖握<br>书，晓夕讽诵。所居卑末，使役苦辛，时伺间隙，周章询请。每至文林馆，气喘<br>汗流，问书之外，不暇他语。及睹古人节义之事，未尝不感激沈吟久之。吾甚怜<br>爱，倍加开奖。后被赏遇，赐名敬宣，位至侍中开府。后主之奔青州，遣其西出，<br>参伺动静，为周军所获。问齐主何在，绐云：“已去，计当出境。”疑其不信，<br>欧捶服之，每折一支，辞色愈厉，竟断四体而卒。蛮夷童丱，犹能以学成忠，齐<br>之将相，比敬宣之奴不若也。<br>邺平之后，见徙入关。思鲁尝谓吾曰：“朝无禄位，家无积财，当肆筋力，<br>以申供养。每被课笃，勤劳经史，未知为子，可得安乎？”吾命之曰：“子当以<br>养为心，父当以学为教。使汝弃学徇财，丰吾衣食，食之安得甘？衣之安得暖？<br>若务先王之道，绍家世之业，藜羹缊褐，我自欲之。”<br>《书》曰：“好问则裕。”《礼》云：“独学而无友，则孤陋而寡闻。”盖<br>须切磋相起明也。见有闭门读书，师心自是，稠人广坐，谬误差失者多矣。《穀<br>梁传》称公子友与莒拏相搏，左右呼曰“孟劳”。“孟劳”者，鲁之宝刀名，亦<br>见《广雅》。近在齐时，有姜仲岳谓：“‘孟劳’者，公子左右，姓孟名劳，多<br>力之人，为国所宝。”与吾苦诤。时清河郡守邢峙，当世硕儒，助吾证之，赧然<br>而伏。又《三辅决录》云：“灵帝殿柱题曰：‘堂堂乎张，京兆田郎。’”盖引<br>《论语》，偶以四言，目京兆人田凤也。有一才士，乃言：“时张京兆及田郎二人皆<br>堂堂耳。”闻吾此说，初大惊骇，其后寻媿悔焉。江南有一权贵，读误本《蜀<br>都赋》注，解“蹲鸱，芋也”，乃为“羊”字；人馈羊肉，答书云：“损惠蹲鸱。”<br>举朝惊骇，不解事义，久后寻迹，方知如此。元氏之世，在洛京时，有一才学重<br>臣，新得《史记音》，而颇纰缪，误反“颛顼”字，顼当为许录反，错作许缘反，<br>遂谓朝士言：“从来谬音‘专旭’，当音‘专翾’耳。”此人先有高名，翕然信<br>行；期年之后，更有硕儒，苦相究讨，方知误焉。《汉书·王莽赞》云：“紫色蛙<br>声，余分闰位。”谓以伪乱真耳。昔吾尝共人谈书，言及王莽形状，有一俊士，<br>自许史学，名价甚高，乃云：“王莽非直鸱目虎吻，亦紫色蛙声。”又《礼乐志》<br>云：“给太官挏马酒。”李奇注：“以马乳为酒也，揰挏乃成。”二字并从<br>手。揰挏，此谓撞捣挺挏之，今为酪酒亦然。向学士又以为种桐时，太官酿<br>马酒乃熟。其孤陋遂至于此。太山羊肃，亦称学问，读《潘岳赋》：“周文弱枝之枣”，<br>为杖策之杖；《世本》：“容成造历。”以历为碓磨之磨。<br>谈说制文，援引古昔，必须眼学，勿信耳受。江南闾里间，士大夫或不学问，<br>羞为鄙朴，道听途说，强事饰辞：呼徵质为周、郑，谓霍乱为博陆，上荆州必称<br>陕西，下扬都言去海郡，言食则糊口，道钱则孔方，问移则楚丘，论婚则宴尔，<br>及王则无不仲宣，语刘则无不公幹。凡有一二百件，传相祖述，寻问莫知原由，<br>施安时复失所。庄生有乘时鹊起之说，故谢朓诗曰：“鹊起登吴台。”吾有一亲<br>表，作《七夕》诗云：“今夜吴台鹊，亦共往填河。”《罗浮山记》云：“望平<br>地树如荠。”故戴暠诗云：“长安树如荠。”又邺下有一人《咏树诗》云：“遥<br>望长安荠。”又尝见谓矜诞为夸毗，呼高年为富有春秋，皆耳学之过也。<br>夫文字者，坟籍根本。世之学徒，多不晓字：读《五经》者，是徐邈而非许<br>慎；习赋诵者，信褚诠而忽吕忱；明《史记》者，专徐、邹而废篆籀；学《汉书》<br>者，悦应、苏而略《苍》、《雅》。不知书音是其枝叶，小学乃其宗系。至见服<br>虔、张揖音义则贵之，得《通俗》、《广雅》而不屑。一手之中，向背如此，况<br>异代各人乎？<br>夫学者贵能博闻也。郡国山川，官位姓族，衣服饮食，器皿制度，皆欲根寻，<br>得其原本；至于文字，忽不经怀，己身姓名，或多乖舛，纵得不误，亦未知所由。<br>近世有人为子制名：兄弟皆山傍立字，而有名峙者；兄弟皆手傍立字，而有名机<br>者；兄弟皆水傍立字，而有名凝者。名儒硕学，此例甚多。若有知吾锺之不调，<br>一何可笑。<br>吾尝从齐主幸并州，自井陉关入上艾县，东数十里，有猎闾村。后百官受马<br>粮在晋阳东百余里亢仇城侧。并不识二所本是何地，博求古今，皆未能晓。及检<br>《字林》、《韵集》，乃知猎闾是旧<谷鼠>余聚，亢仇旧是<谷曼><谷九>亭，悉<br>属上艾。时太原王劭欲撰乡邑记注，因此二名闻之，大喜。<br>吾初读《庄子》“螝二首”，《韩非子》曰：“虫有螝者，一身两口，<br>争食相龁，遂相杀也”，茫然不识此字何音，逢人辄问，了无解者。案：《尔雅》<br>诸书，蚕蛹名螝，又非二首两口贪害之物。后见《古今字诂》，此亦古之虺字，<br>积年凝滞，豁然雾解。<br>尝游赵州，见柏人城北有一小水，土人亦不知名。后读城西门徐整碑云：<br>“洦流东指。”众皆不识。吾案《说文》，此字古魄字也，洦，浅水貌。此水汉<br>来本无名矣，直以浅貌目之，或当即以洦为名乎？<br>世中书翰，多称勿勿，相承如此，不知所由，或有妄言此忽忽之残缺耳。案：<br>《说文》：“勿者，州里所建之旗也，象其柄及三斿之形，所以趣民事。故<imgheight=32width=32border=0src=/bzk/Z119.bmp>遽<br>者称为勿勿。”<br>吾在益州，与数人同坐，初晴日晃，见地上小光，问左右：“此是何物？”<br>有一蜀竖就视，答云：“是豆逼耳。”相顾愕然，不知所谓。命取将来，乃小豆<br>也。穷访蜀土，呼粒为逼，时莫之解。吾云：“《三苍》、《说文》，此字白下<br>为匕，皆训粒，《通俗文》音方力反。”众皆欢悟。<br>愍楚友婿窦如同从河州来，得一青鸟，驯养爱玩，举俗呼之为鹖。吾曰：<br>“鹖出上党，数曾见之，色并黄黑，无驳杂也。故陈思王《鹖赋》云：‘扬玄黄<br>之劲羽。’”试检《说文》：“<介鸟>雀似鹖而青，出羌中。”《韵集》音介。此<br>疑顿释。<br>梁世有蔡朗者讳纯，既不涉学，遂呼莼为露葵。面墙之徒，递相仿效。承圣<br>中，遣一士大夫聘齐，齐主客郎李恕问梁使曰：“江南有露葵否？”答曰：“露<br>葵是莼，水乡所出。卿今食者绿葵菜耳。”李亦学问，但不测彼之深浅，乍闻无<br>以核究。<br>思鲁等姨夫彭城刘灵，尝与吾坐，诸子侍焉。吾问儒行、敏行曰：“凡字与<br>谘议名同音者，其数多少，能尽识乎？”答曰：“未之究也，请导示之。”吾曰：<br>“凡如此例，不预研检，忽见不识，误以问人，反为无赖所欺，不容易也。”因<br>为说之，得五十许字。诸刘叹曰：“不意乃尔！”若遂不知，亦为异事。<br>校定书籍，亦何容易，自扬雄、刘向，方称此职耳。观天下书未遍，不得妄<br>下雌黄。或彼以为非，此以为是；或本同末异；或两文皆欠，不可偏信一隅也。<br><hr>
