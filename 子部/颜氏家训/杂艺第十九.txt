<h4>《子部·颜氏家训·杂艺第十九》<b class="x">作者：颜之推</b></h4>
<br>真草书迹，微须留意。江南谚云：“尺牍书疏，千里面目也。”承晋、宋馀<br>俗，相与事之，故无顿狼狈者。吾幼承门业，加性爱重，所见法书亦多，而玩习<br>功夫颇至，遂不能佳者，良由无分故也。然而此艺不须过精。夫巧者劳而智者忧，<br>常为人所役使，更觉为累；韦仲将遗戒，深有以也。<br>王逸少风流才士，萧散名人，举世惟知其书，翻以能自蔽也。萧子云每叹曰：<br>“吾著《齐书》，勒成一典，文章弘义，自谓可观；唯以笔迹得名，亦异事也。”<br>王褒地胄清华，才学优敏，后虽入关，亦被礼遇。犹以书工，崎岖碑碣之间，辛<br>苦笔砚之役，尝悔恨曰：“假使吾不知书，可不至今日邪？”以此观之，慎勿以<br>书自命。虽然，厮猥之人，以能书拔擢者多矣。故道不同不相为谋也。<br>梁氏秘阁散逸以来，吾见二王真草多矣，家中尝得十卷；方知陶隐居、阮交<br>州、萧祭酒诸书，莫不得羲之之体，故是书之渊源。萧晚节所变，乃是右军年少<br>时法也。<br>晋、宋以来，多能书者。故其时俗，递相染尚，所有部帙，楷正可观，不无<br>俗字，非为大损。至梁天监之间，斯风未变；大同之末，讹替滋生。萧子云改易<br>字体，邵陵王颇行伪字；朝野翕然，以为楷式，画虎不成，多所伤败。至为“一”<br>字，唯见数点，或妄斟酌，逐便转移。尔后坟籍，略不可看。北朝丧乱之余，书<br>迹鄙陋，加以专辄造字，猥拙甚于江南。乃以百念为忧，言反为变，不用为罢，<br>追来为归，更生为苏，先人为老，如此非一，遍满经传。唯有姚元标工于楷隶，<br>留心小学，后生师之者众。洎于齐末，秘书缮写，贤于往日多矣。<br>江南闾里间有《画书赋》，乃陶隐居弟子杜道士所为；其人未甚识字，轻为<br>轨则，托名贵师，世俗传信，后生颇为所误也。<br>画绘之工，亦为妙矣；自古名士，多或能之。吾家尝有梁元帝手画蝉雀白团<br>扇及马图，亦难及也。武烈太子偏能写真，坐上宾客，随宜点染，即成数人，以<br>问童孺，皆知姓名矣。萧贲、刘孝先、刘灵，并文学已外，复佳此法。玩阅古今，<br>特可宝爱。若官未通显，每被公私使令，亦为猥役。吴县顾士端出身湘东王国侍<br>郎，后为镇南府刑狱参军，有子曰庭，西朝中书舍人，父子并有琴书之艺，尤妙<br>丹青，常被元帝所使，每怀羞恨。彭城刘岳，橐之子也，仕为骠骑府管记、平氏<br>县令，才学快士，而画绝伦。后随武陵王入蜀，下牢之败，遂为陆护军，画支江<br>寺壁，与诸工巧杂处。向使三贤都不晓画，直运素业，岂见此耻乎？<br>弧矢之利，以威天下，先王所以观德择贤，亦济身之急务也。江南谓世之常<br>射，以为兵射，冠冕儒生，多不习此；别有博射，弱弓长箭，施于准的，揖让升<br>降，以行礼焉。防御寇难，了无所益。乱离之后，此术遂亡。河北文士，率晓兵<br>射，非直葛洪一箭，已解追兵，三九宴集，常縻荣赐。虽然，要轻禽，截狡兽，<br>不愿汝辈为之。<br>卜筮者，圣人之业也；但近世无复佳师，多不能中。古者，卜以决疑，今人<br>生疑於卜；何者？守道信谋，欲行一事，卜得恶卦，反令恜々，此之谓乎！且<br>十中六七，以为上手，粗知大意，又不委曲。凡射奇偶，自然半收，何足赖也。<br>世传云：“解阴阳者，为鬼所嫉，坎壈贫穷，多不称泰。”吾观近古以来，尤精<br>妙者，唯京房、管辂、郭璞耳，皆无官位，多或罹灾，此言令人益信。傥值世网<br>严密，强负此名，便有诖误，亦祸源也。及星文风气，率不劳为之。吾尝学《六<br>壬式》，亦值世间好匠，聚得《龙首》、《金匮》、《玉軨变》、《玉历》十许<br>种书，讨求无验，寻亦悔罢。凡阴阳之术，与天地俱生，其吉凶德刑，不可不信；<br>但去圣既远，世传术书，皆出流俗，言辞鄙浅，验少妄多。至如反支不行，竟以<br>遇害；归忌寄宿，不免凶终：拘而多忌，亦无益也。<br>算术亦是六艺要事；自古儒士论天道，定律历者，皆学通之。然可以兼明，<br>不可以专业。江南此学殊少，唯范阳祖暅精之，位至南康太守。河北多晓此术。<br>医方之事，取妙极难，不劝汝曹以自命也。微解药性，小小和合，居家得以<br>救急，亦为胜事，皇甫谧、殷仲堪则其人也。<br>《礼》曰：“君子无故不彻琴瑟。”古来名士，多所爱好。洎于梁初，衣冠<br>子孙，不知琴者，号有所阙；大同以末，斯风顿尽。然而此乐愔愔雅致，有深味<br>哉！今世曲解，虽变于古，犹足以畅神情也。唯不可令有称誉，见役勋贵，处之<br>下坐，以取残杯冷炙之辱。戴安道犹遭之，况尔曹乎！<br>《家语》曰：“君子不博，为其兼行恶道故也。”《论语》云：“不有博弈<br>者乎？为之，犹贤乎已。”然则圣人不用博弈为教；但以学者不可常精，有时疲<br>倦，则傥为之，犹胜饱食昏睡，兀然端坐耳。至如吴太子以为无益，命韦昭论之；<br>王肃、葛洪、陶侃之徒，不许目观手执，此并勤笃之志也。能尔为佳。古为大博<br>则六箸，小博则二焭，今无晓者。比世所行，一焭十二棋，数术浅短，<br>不足可玩。围棋有手谈、坐隐之目，颇为雅戏；但令人躭愦，废丧实多，不可常<br>也。<br>投壶之礼，近世愈精。古者，实以小豆，为其矢之跃也。今则唯欲其骁，益<br>多益喜，乃有倚竿、带剑、狼壶、豹尾、龙首之名。其尤妙者，有莲花骁。汝南<br>周璝，弘正之子，会稽贺徽，贺革之子，并能一箭四十余骁。贺又尝为小障，<br>置壶其外，隔障投之，无所失也。至邺以来，亦见广宁、兰陵诸王，有此校具，<br>举国遂无投得一骁者。弹棋亦近世雅戏，消愁释愦，时可为之。<br><hr>
