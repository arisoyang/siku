<h4>《子部·颜氏家训·诫兵第十四》<b class="x">作者：颜之推</b></h4>
<br>颜氏之先，本乎邹、鲁，或分入齐，世以儒雅为业，遍在书记。仲尼门徒，<br>升堂者七十有二，颜氏居八人焉。秦、汉、魏、晋，下逮齐、梁，未有用兵以取<br>达者。春秋世，颜高、颜鸣、颜息、颜羽之徒，皆一鬥夫耳。齐有颜涿聚，赵有<br>颜最，汉末有颜良，宋有颜延之，并处将军之任，竟以颠覆。汉郎颜驷，自称好<br>武，更无事迹。颜忠以党楚王受诛，颜俊以据武威见杀，得姓已来，无清操者，<br>唯此二人，皆罹祸败。顷世乱离，衣冠之士，虽无身手，或聚徒众，违弃素业，<br>徼幸战功。吾既羸薄，仰惟前代，故寘心于此，子孙志之。孔子力翘门关，不以<br>力闻，此圣证也。吾见今世士大夫，才有气干，便倚赖之，不能被甲执兵，以卫<br>社稷；但微行险服，逞弄拳<imgheight=32width=32border=0src=/bzk/Z086.bmp>，大则陷危亡，小则贻耻辱，遂无免者。<br>国之兴亡，兵之胜败，博学所至，幸讨论之。入帷幄之中，参庙堂之上，不<br>能为主尽规以谋社稷，君子所耻也。然而每见文士，颇读兵书，微有经略。若居<br>承平之世，睥睨宫阃，幸灾乐祸，首为逆乱，诖误善良；如在兵革之时，构扇反<br>覆，纵横说诱，不识存亡，强相扶戴：此皆陷身灭族之本也。诫之哉！诫之哉！<br>习五兵，便乘骑，正可称武夫尔。今世士大夫，但不读书，即称武夫儿，乃<br>饭囊酒瓮也。<br><hr>
