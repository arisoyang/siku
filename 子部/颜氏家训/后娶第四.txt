<h4>《子部·颜氏家训·后娶第四》<b class="x">作者：颜之推</b></h4>
<br>吉甫，贤父也，伯奇，孝子也，以贤父御孝子，合得终于天性，而后妻间之，<br>伯奇遂放。曾参妇死，谓其子曰：“吾不及吉甫，汝不及伯奇。”王骏丧妻，亦<br>谓人曰：“我不及曾参，子不如华、元。”并终身不娶，此等足以为诫。其后，<br>假继惨虐孤遗，离间骨肉，伤心断肠者，何可胜数。慎之哉！慎之哉！<br>江左不讳庶孽，丧室之后，多以妾媵终家事；疥癣蚊虻，或未能免，限以大<br>分，故稀斗阋之耻。河北鄙于侧出，不预人流，是以必须重娶，至于三四，母年<br>有少于子者。后母之弟，与前妇之兄，衣服饮食，爰及婚宦，至于士庶贵贱之隔，<br>俗以为常。身没之后，辞讼盈公门，谤辱彰道路，子诬母为妾，弟黜兄为佣，播<br>扬先人之辞迹，暴露祖考之长短，以求直己者，往往而有。悲夫！自古奸臣佞妾，<br>以一言陷人者众矣！况夫妇之义，晓夕移之，婢仆求容，助相说引，积年累月，<br>安有孝子乎？此不可不畏。<br>凡庸之性，后夫多宠前夫之孤，后妻必虐前妻之子；非唯妇人怀嫉妒之情，<br>丈夫有沈惑之僻，亦事势使之然也。前夫之孤，不敢与我子争家，提携鞠养，积<br>习生爱，故宠之；前妻之子，每居己生之上，宦学婚嫁，莫不为防焉，故虐之。<br>异姓宠则父母被怨，继亲虐则兄弟为雠，家有此者，皆门户之祸也。<br>思鲁等从舅殷外臣，博达之士也。有子基、谌，皆已成立，而再娶王氏。基<br>每拜见后母，感慕呜咽，不能自持，家人莫忍仰视。王亦凄怆，不知所容，旬月<br>求退，便以礼遣，此亦悔事也。<br>《后汉书》曰：“安帝时，汝南薛包孟尝，好学笃行，丧母，以至孝闻。及<br>父娶后妻而憎包，分出之。包日夜号泣，不能去，至被殴杖。不得已，庐于舍外，<br>旦入而洒埽。父怒，又逐之，乃庐于里门，昏晨不废。积岁余，父母惭而还之。<br>后行六年服，丧过乎哀。既而弟子求分财异居，包不能止，乃中分其财：奴婢引<br>其老者，曰：‘与我共事久，若不能使也。’田庐取其荒顿者，曰：‘吾少时所<br>理，意所恋也。’器物取其朽败者，曰：‘我素所服食，身口所安也。’弟子数<br>破其产，还复赈给。建光中，公车特征，至拜侍中。包性恬虚，称疾不起，以死<br>自乞。有诏赐告归也。”<br><hr>
