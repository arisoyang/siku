<h4>《子部·颜氏家训·涉务第十一》<b class="x">作者：颜之推</b></h4>
<br>士君子处世，贵能有益于物耳，不徒高谈虚论，左琴右书，以费人君禄位也。<br>国之用材，大较不过六事：一则朝廷之臣，取其鉴达治体，经纶博雅；二则文史<br>之臣，取其著述宪章，不忘前古；三则军旅之臣，取其断决有谋，强干习事；四<br>则藩屏之臣，取其明练风俗，清白爱民；五则使命之臣，取其识变从宜，不辱君<br>命；六则兴造之臣，取其程功节费，开略有术，此则皆勤学守行者所能辨也。人<br>性有长短，岂责具美，于六途哉？但当皆晓指趣，能守一职，便无愧耳。<br>吾见世中文学之士，品藻古今，若指诸掌，及有试用，多无所堪。居承平之<br>世，不知有丧乱之祸；处庙堂之下，不知有战陈之急；保俸禄之资，不知有耕稼<br>之苦；肆吏民之上，不知有劳役之勤，故难以应世经务也。晋朝南渡，优借士<br>族；故江南冠带，有才干者，擢为令仆已下尚书郎中书舍人已上，典掌机要。其<br>余文义之士，多迂诞浮华，不涉世务；纤微过失，又惜行捶楚，所以处于清高，<br>盖护其短也。至于台阁令史，主书监帅，诸王签省，并晓习吏用，济办时须，纵<br>有小人之态，皆可鞭杖肃督，故多见委使，盖用其长也。人每不自量，举世怨梁<br>武帝父子爱小人而疏士大夫，此亦眼不能见其睫耳。<br>梁世士大夫，皆尚褒衣博带，大冠高履，出则车舆，入则扶侍，郊郭之内，<br>无乘马者。周弘正为宣城王所爱，给一果下马，常服御之，举朝以为放达。至乃<br>尚书郎乘马，则纠劾之。及侯景之乱，肤脆骨柔，不堪行步，体羸气弱，不耐寒<br>暑，坐死仓猝者，往往而然。建康令王复性既儒雅，未尝乘骑，见马嘶歕陆梁，<br>莫不震慑，乃谓人曰：“正是虎，何故名为马乎？”其风俗至此。<br>古人欲知稼穑之艰难，斯盖贵谷务本之道也。夫食为民天，民非食不生矣，<br>三日不粒，父子不能相存。耕种之，茠鉏之，刈获之，载积之，打拂之，<br>簸扬之，凡几涉手，而入仓廪，安可轻农事而贵末业哉？江南朝士，因晋中兴，<br>南渡江，卒为羁旅，至今八九世，未有力田，悉资俸禄而食耳。假令有者，皆信<br>僮仆为之，未尝目观起一墢土，耘一株苗；不知几月当下，几月当收，安识世<br>间馀务乎？故治官则不了，营家则不办，皆优闲之过也。<br><hr>
