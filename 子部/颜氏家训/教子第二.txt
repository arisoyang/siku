<h4>《子部·颜氏家训·教子第二》<b class="x">作者：颜之推</b></h4>
<br>上智不教而成，下愚虽教无益，中庸之人，不教不知也。古者，圣王有胎<br>教之法：怀子三月，出居别宫，目不邪视，耳不妄听，音声滋味，以礼节之。书<br>之玉版，藏诸金匮。生子咳<口是>，师保固明孝仁礼义，导习之矣。凡庶纵不能尔，<br>当及婴稚，识人颜色，知人喜怒，便加教诲，使为则为，使止则止。比及数岁，<br>可省笞罚。父母威严而有慈，则子女畏慎而生孝矣。吾见世间，无教而有爱，每<br>不能然；饮食运为，恣其所欲；宜诫翻奖，应诃反笑，至有识知，谓法当尔。骄<br>慢已习，方复制之，捶挞至死而无威，忿怒日隆而增怨，逮于成长，终为败德。<br>孔子云“少成若天性，习惯如自然”是也。俗谚曰：“教妇初来，教儿婴孩。”<br>诚哉斯语！<br>凡人不能教子女者，亦非欲陷其罪恶；但重于诃怒。伤其颜色，不忍楚挞惨<br>其肌肤耳。当以疾病为谕，安得不用汤药针艾救之哉？又宜思勤督训者，可愿苛<br>虐于骨肉乎？诚不得已也。<br>王大司马母魏夫人，性甚严正。王在湓城时，为三千人将，年逾四十，少不<br>如意，犹捶挞之，故能成其勋业。梁元帝时，有一学士，聪敏有才，为父所宠，<br>失于教义：一言之是，遍于行路，终年誉之；一行之非，揜藏文饰，冀其自改。<br>年登婚宦，暴慢日滋，竟以言语不择，为周逖抽肠衅鼓云。<br>父子之严，不可以狎；骨肉之爱，不可以简。简则慈孝不接，狎则怠慢生焉。<br>由命士以上，父子异宫，此不狎之道也；抑搔痒痛，悬衾箧枕，此不简之教也。<br>或问曰：“陈亢喜闻君子之远其子，何谓也？”对曰：“有是也。盖君子之不亲<br>教其子也，《诗》有讽刺之辞，《礼》有嫌疑之诫，《书》有悖乱之事，《春秋》<br>有邪僻之讥，《易》有备物之象：皆非父子之可通言，故不亲授耳。”<br>齐武成帝子琅邪王，太子母弟也，生而聪慧，帝及后并笃爱之，衣服饮食，<br>与东宫相准。帝每面称之曰：“此黠儿也，当有所成。”及太子即位，王居别宫，<br>礼数优僣，不与诸王等；太后犹谓不足，常以为言。年十许岁，骄恣无节，器服<br>玩好，必拟乘舆；尝朝南殿，见典御进新冰，钩盾献早李，还索不得，遂大怒，<br>訽曰：“至尊已有，我何意无？”不知分齐，率皆如此。识者多有叔段州吁之<br>讥。后嫌宰相，遂矫诏斩之，又惧有救，乃勒麾下军士，防守殿门；既无反心，<br>受劳而罢，后竟坐此幽薨。<br>人之爱子，罕亦能均，自古及今，此弊多矣。贤俊者自可赏爱，顽鲁者亦当<br>矜怜，有偏宠者，虽欲以厚之，更所以祸之。共叔之死，母实为之；赵王之戮，<br>父实使之。刘表之倾宗覆族，袁绍之地裂兵亡，可为灵龟明鉴也。<br>齐朝有一士大夫，尝谓吾曰：“我有一儿，年已十七，颇晓书疏，教其鲜卑<br>语及弹琵琶，稍欲通解，以此伏事公卿，无不宠爱，亦要事也。”吾时俯而不答。<br>异哉，此人之教子也！若由此业，自致卿相，亦不愿汝曹为之。<br><hr>
