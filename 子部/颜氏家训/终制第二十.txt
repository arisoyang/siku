<h4>《子部·颜氏家训·终制第二十》<b class="x">作者：颜之推</b></h4>
<br>死者，人之常分，不可免也。吾年十九，值梁家丧乱，其间与白刃为伍者，<br>亦常数辈；幸承余福，得至于今。古人云：“五十不为夭。”吾已六十余，故心<br>坦然，不以残年为念。先有风气之疾，常疑奄然，聊书素怀，以为汝诫。<br>先君先夫人皆未还建邺旧山，旅葬江陵东郭。承圣末，已启求扬都，欲营迁<br>厝。蒙诏赐银百两，已于扬州小郊北地烧砖，便值本朝沦没，流离如此，数十年<br>间，绝于还望。今虽混一，家道罄穷，何由办此奉营资费？且扬都汙毁，无复<br>孑遗，还被下湿，未为得计。自咎自责，贯心刻髓。计吾兄弟，不当仕进；但以<br>门衰，骨肉单弱，五服之内，傍无一人，播越他乡，无复资荫；使汝等沈沦厮役，<br>以为先世之耻；故靦冒人间，不敢坠失。兼以北方政教严切，全无隐退者故也。<br>今年老疾侵，傥然奄忽，岂求备礼乎？一日放臂，沐浴而已，不劳复魄，殓<br>以常衣。先夫人弃背之时，属世荒馑，家途空迫，兄弟幼弱，棺器率薄，藏内无<br>砖。吾当松棺二寸，衣帽已外，一不得自随，床上唯施七星板；至如蜡弩牙、玉<br>豚、锡人之属，并须停省，粮罂明器，故不得营，碑志旒旐，弥在言外。载以鳖<br>甲车，衬土而下，平地无坟；若惧拜扫不知兆域，当筑一堵低墙于左右前后，随<br>为私记耳。灵筵勿设枕几，朔望祥禫，唯下白粥清水乾枣，不得有酒肉饼果之<br>祭。亲友来餟酹者，一皆拒之。汝曹若违吾心，有加先妣，则陷父不孝，在汝<br>安乎？其内典功德。随力所至，勿刳竭生资，使冻馁也。四时祭祀，周、孔所教，<br>欲人勿死其亲，不忘孝道也。求诸内典，则无益焉。杀生为之，翻增罪累。若报<br>罔极之德，霜露之悲，有时斋供，及七月半盂兰盆，望于汝也。<br>孔子之葬亲也，云：“古者墓而不坟。丘东西南北之人也，不可以弗识也。”<br>于是封之崇四尺。然则君子应世行道，亦有不守坟墓之时，况为事际所逼也！吾<br>今羁旅，身若浮云，竟未知何乡是吾葬地；唯当气绝便埋之耳。汝曹宜以传业扬<br>名为务，不可顾恋朽壤，以取堙没也。<br><hr>
