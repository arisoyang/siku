<h4>《子部·新书·卷三》<b class="x">作者：贾谊</b></h4>
<br>○俗激（事势）<br>大臣之俗，特以牍书不报，小期会不答耳，以为大故，以为大故不可矣。天<br>下之大指，举之而激。俗流失，世坏败矣，因恬弗不知怪，大故也。加刀笔之吏，<br>务在筐箱，而不知大体，陛下又弗自忧，故如哉！<br>夫邪俗日长，民相然席於无廉丑，行义非循也。岂且为人子背其父，为人臣<br>因忠於主哉？岂为人弟欺其兄，为人下因信其上哉？陛下虽有权柄事业，将何寄<br>之？管子曰：“四维：一曰礼，二曰义，三曰廉，四曰丑。”“四维不张，国乃<br>灭亡。”云使管子愚无识人也则可，使管子而少知治体，则是岂不可为寒心？今<br>世以侈靡相竞，而上无制度，弃礼义、损廉丑，日甚，可谓月异而岁不同矣。逐<br>利乎不耳，虑念非顾行也。今其甚者，刭父矣，贼大母矣，踝妪矣，刺兄矣。盗<br>者虑探柱下之金，掇寝户之帘，搴两庙之器，白昼大都之中剽吏而夺之金，矫伪<br>者出十几拾万石粟，赋六百馀万钱，乘传而行郡诸侯，此靡无行义之尤至者已。<br>其馀猖蹶而趋之者，乃豕羊驱而往。是类管子谓“四维不张”者也与！窃为陛下<br>惜之。<br>以臣之意吏，虑不动於耳目，以为是特适然耳。夫移风易俗，使天下移心而<br>向道，类非俗吏之所能为也。陛下又不自忧，窃为陛下惜之。夫立君臣，等上下，<br>使父子有礼，六亲有纪，此非天之所设也。夫人之所设，弗为特此植则僵，不循<br>则坏。秦灭四维不张，故君臣乖而相攘，上下乱僣而无差，父子六亲殃僇而失其<br>宜，奸人并起，万民离畔，凡十三岁而社稷为墟。今而四维犹未备也，故奸人冀<br>幸，而众下疑惑矣！岂如今定经制，今主主臣臣，上下有差，父子六亲各得其宜，<br>奸人无所冀幸，群众信上而不疑惑哉！此业一定，世世常安而后有所持循矣。若<br>夫经制不定，是犹渡江河无维楫，中流而遇风波也，船必覆败矣。悲夫！备不豫<br>具之也，可不察乎？<br>○时变（事势）<br>秦国失理，天下大败。众揜寡，知欺愚，勇劫惧，壮凌衰；攻击奋者为贤，<br>贵人善突盗者为折，诸侯设诌而相饬，设诈而相绍者为知。天下乱至矣！是以大<br>贤起之，威振海内，德从天下。曩之为秦者，今转而为汉矣。<br>今者何如，进取之时去矣，并兼之势过矣。胡以孝弟循顺为？善书而为吏耳。<br>胡以行义节为？家富而出官耳。骄耻偏而为祭尊，黥劓者攘臂而为政。行虽狗彘<br>也，苟家富财足，隐机盱视而为天子耳。唯告罪昆弟，欺突伯父，逆於父母乎，<br>然钱财多也，衣服修也，我何妨为世之基公。唯爱季母，妻公之接女乎，车马严<br>也，走犬良也。矫诬而家美，盗贼而财多，何伤？欲交，吾择贵宠者而交之；欲<br>势，择吏权者而使之。取妇嫁子，非有权势，吾不与婚姻；非有贵戚，不与兄弟；<br>非富大家，不与出人。因何也？今俗侈靡以出伦踰等相骄，以富过其事相竞。<br>今世贵空爵而贱良，俗靡而尊奸；富民不为奸而贫为里侮也，廉吏释官而归为邑<br>笑；居官敢行奸而富为贤吏，家处者犯法为利为材士。故兄劝其弟，父劝其子，<br>则俗之邪至於此矣！<br>商君违礼义，弃伦理，并心於进取，行之二岁，秦俗日败。秦人有子，家富<br>子壮则出分，家贫子壮则出赘。假父耰鉏杖篲，耳虑有德色矣；母取瓢碗箕帚，<br>虑立谇语。抱哺其子，与公并踞；妇姑不相说，则反唇而睨。其慈子嗜利而轻简<br>父母也，虑非有伦理也，其不同禽兽仅焉耳。然犹并心而赴时者，曰功成而败义<br>耳。蹶六国，兼天下，求得矣，然不知反廉耻之节、仁义之厚，信并兼之法，遂<br>进取之业，凡十三岁而社稷为墟。不知守成之数、得失之亡术也，悲夫！<br>○瑰玮（事势）<br>天下有瑰政於此：予民而民愈贫，衣民而民愈寒，使民乐而民愈苦，使民知<br>而民愈不知避县网，甚可瑰也！今有玮术於此：夺民而民益富也，不衣民而民益<br>暖，苦民而民益乐，使民愚而民愈不罗县网。陛下无意少听其数乎？<br>夫雕文刻镂周用之物繁多，纤微苦窳之器日变而起，民弃完坚而务雕镂纤巧<br>以相竞高。作之宜一日，今十日不轻能成。用一岁，今半岁而弊。作之费日挟功，<br>用之易弊，不耕而多食农人之食，是天下之所以困贫而不足也。故以末予民，民<br>大贫；以本予民，民大富。<br>黼黻文绣纂组害女工。且夫百人作之，不能衣一人，方且万里不轻能具天下<br>之力，势安得不寒？世之俗侈相耀，人慕其所不如，悚迫於俗，愿其所未至，以<br>相竞高，而上非有制度也。今虽刑馀鬻妾下贱，衣服得过诸侯，拟天子，是使天<br>下公得冒主而夫人务侈也。冒主务侈，则天下寒而衣服不足矣。故以文绣衣民而<br>民愈寒；以褫民，民必暖而有馀布帛之饶矣。<br>夫奇巧末技、商贩游食之民，形佚乐而心县愆，志苟得而行淫侈，则用不足<br>而蓄积少矣。即遇凶旱，必先困穷迫身，则苦饥甚焉。今驱民而归之农，皆著於<br>本，则天下各食於力。末技、游食之民转而缘南亩，则民安性劝业而无县愆之心，<br>无苟得之志，行恭俭蓄积而人乐其所矣。故曰“苦民而民益乐”也。<br>世淫侈矣，饰知巧以相诈利者为知士，敢犯法禁、昧大奸者为识理，故邪人<br>务而日形，奸诈繁而不可止，罪人积下众多而无时已。君臣相冒，上下无辨，此<br>生於无制度也。今去淫侈之俗，行节俭之术，使车舆有度，衣服器械各有制数。<br>制数已定，故君臣绝尤，而上下分明矣。擅遏则让，上僣者诛，故淫侈不得生，<br>知巧诈谋无为起，奸邪盗贼自为止，则民离罪远矣。知巧诈谋不起，所谓“愚”。<br>故曰“使民愚而民愈不罗县网”。<br>此四者，使君臣相冒，上下无别，天下困贫，奸诈盗贼并起，罪人蓄箦无已<br>者也，故不可不急速救也。<br>○孽产子（事势）<br>民卖产子，得为之绣衣、编丝履、偏诸缘，入之闲中，是古者天子后之服也，<br>后之所以庙而不以燕也，而众庶得以衣孽妾。白縠之表，薄纨之里，緁以偏诸，<br>美者黼绣，是古者天子之服也，今贵富人大贾者丧资，若兄弟召客者得以被墙。<br>古者以天下奉一帝一后而节适，今贵富人大贾屋壁得为帝服，贾妇优倡下贱同产<br>子得为后饰，然而天下不屈者，殆未有也。且主帝之身自衣皂绨，而靡贾侈贵，<br>墙得被绣，帝以衣其贱，后以缘其领，孽妾以缘其履：此臣之所谓踳也。<br>且试观事理，夫百人作之，不能衣一人也，欲天下之无寒，胡可得也？一人<br>耕之，十人聚而食之，欲天下之无饥，胡可得也？饥寒切於民之肌肤，欲其无为<br>奸邪盗贼，不可得也。国已素屈矣，奸邪盗贼特须时尔，岁适不为，如云而起耳。<br>若夫不为见室满胡可胜抚也？夫錞此而有安上者，殆未有也。<br>今也平居，则无茈施，不敬而素宽，有故必困。然而献计者类曰“无动为大”<br>耳。夫“无动”而可以振天下之败者，何等也？曰：为大夫治，可也；若为大乱，<br>岂若其小？悲夫！俗至不敬也，至无等也，至冒其上也，进计者，犹曰“无为”，<br>可为长大息者此也。<br>○铜布<br>铜布於下，为天下灾，何以言之？铜布於下，则民铸钱者，大抵必杂以铅铁<br>焉，黥罪日繁，此一祸也。铜布於下，伪钱无止，钱用不信，民愈相疑，此二祸<br>也。铜布於下，采铜者弃其田畴，家铸者损其农事，谷不为则邻於饥，此三祸也。<br>故不禁铸钱，则钱常乱，黥罪日积，是陷阱也。且农事不为，有疑为灾，故民铸<br>钱不可不禁。上禁铸钱，必以死罪。铸钱者禁，则钱必还重；钱重则盗铸钱者起，<br>则死罪又复积矣，铜使之然也。故铜布於下，其祸博矣。<br>今博祸可除，七福可致。何谓七福？上收铜勿令布下，则民不铸钱，黥罪不<br>积，一。铜不布下，则伪钱不繁，民不相疑，二。铜不布下，不得采铜，不得铸<br>钱，则民反耕田矣，三。铜不布下，毕归於上，上挟铜积以御轻重，钱轻则以术<br>敛之，钱重则以术散之，则钱必治矣，四。挟铜之积，以铸兵器，以假贵臣，小<br>大多少，各有制度，以别贵贱，以差上下，则等级明矣，五。挟铜之积，以临万<br>货，以调盈虚，以收畸羡，则官必富，而末民困矣，六。挟铜之积，制吾弃财，<br>以与匈奴逐争其民，则敌必怀矣。此谓之“七福”。<br>故善为天下者，因祸而为福，转败而为功。今顾退七福而行博祸，可为长太<br>息者，此其一也。<br>○壹通<br>所谓建武关、函谷、临晋关者，大抵为备山东诸侯也。天下之制在陛下，今<br>大诸侯多其力，因建关而备之，若秦时之备六国也。岂若定地势使无可备之患，<br>因行兼爱无私之道，罢关一通，示天下无以区区独有关中者。所为禁游宦诸侯及<br>无得出马关者，岂不曰“诸侯得众则权益重，其国众车骑则力益多”？故明为之<br>法，无资诸侯。於臣之计，疏山东，孽诸侯，不令似一家者，其精於此矣。岂若<br>一定地制，令诸侯之民，人骑二马，不足以为患，益以万夫不足以为害。今不定<br>大理，数起禁，不服人心，害兼覆之义，不便。<br>天子都长安，而以淮南东南边为奉地，弥道数千，不轻输致。郡或乃越诸侯<br>而有免侯之地，於远方调均发征，又且必同。大国包小国为境，小国阔大国而为<br>都，小大驳跞，远近无衰。天子诸侯封畔之无经也，至无状也。以藩国资强敌，<br>以列侯饵篡夫，至不得也。陛下奈何久不正此？<br>○属远（事势）<br>古者天子地方千里，中之而为都，输将繇使，其远者不出五百里而至；公侯<br>地百里，中之而为都，输将繇使，远者不出五十里而至。输将者不苦其繇，繇使<br>者不伤其费。故远方人安其居，士民皆有欢乐其上，此天下之所以长久也。<br>及秦而不然。秦不能分尺寸之地，欲尽自有之耳。输将起海上而来，一钱之<br>贱耳，十钱之费弗，轻能致也。上之所得者甚少，而民毒苦之甚深，故陈胜一动<br>而天下不振。<br>今汉越两诸侯之中分，而乃以庐江之为奉地，虽秦之远边过此不远矣。令此<br>不输将不奉主，非奉地义也，尚安用此而久县其心哉！若令此如奉地之义，是复<br>秦之迹也，窃以为不便。夫淮南窳民贫乡也，繇使长安者，自悉以补，行中道而<br>衣，行胜已嬴弊矣，强提荷弊衣而生。虑非假贷，自诣非有以所闻也。履蹻不<br>数易，不足以至，钱用之费称此，苦甚。窃以所闻县令丞相归休者，虑非甚强也，<br>不见得从者。夫行数千里，绝诸侯之地而县属汉，其势终不可久。汉往者家号泣<br>而送之；其来繇使者，家号泣而遣之，俱不相欲也。其苦属汉而欲王，类至甚也。<br>逋遁而归诸侯者，类不少矣。陛下不如蚤定，毋以资奸人。<br>○亲疏危乱（事势）<br>陛下有所不为矣，臣将不敢不毕陈事制。假设令天下如曩也，淮阴侯尚王楚，<br>黥布王淮南，彭越王梁，韩信王韩，张敖王赵，贯高为相，卢绾王燕，陈豨在代，<br>令六七诸公皆无恙，案其国而居，当是时，陛下即天子之位，试能自安乎哉？臣<br>有以知陛下之不能也。天下殽乱，高皇帝与诸公并肩而起，非有侧室之势以豫席<br>之也。诸公率幸者乃得为中涓，其次仅得为舍人。高皇帝南面称帝，诸公皆为臣，<br>材之不逮至远也。高皇帝五年即天子之位，割膏腴之地以王有功之臣，多者百馀<br>城，少者乃三四十县，德至渥也。然其后十年之间，反者九起，几危天下者五六。<br>陛下之与诸公也，非亲角材而臣之也，又非身亲封王之也，自高皇帝不能以是一<br>岁为安，陛下独安能以是自安也。<br>然尚有可诿者曰：疏。臣请试言其亲者。假令齐悼惠王王齐，元王王楚，中<br>子王赵，幽王王淮阳，共王王梁，灵王王燕，厉王王淮南，六七贵人皆无恙，各<br>案其国而居，当是时，陛下即天子之位，能为治乎？臣又窃知陛下之不能也。诸<br>侯王虽名为人臣，实皆布衣昆弟之心，虑无不帝制而天子自为者。擅爵人，赦死<br>罪，甚者或戴黄屋。汉法非立，汉令非行也。虽离道如淮南王者，令之安肯听？<br>召之焉可致？幸而至，法安可得加？动一亲戚，天下环视而起，天下安可得制也？<br>陛下之臣虽有悍如冯敬者，适启其口，匕首已陷於胸矣。陛下虽贤，谁与领诸侯？<br>此所谓亲也者，故疏必危，亲必乱。陛下之因今以为治安，奈何知其必且危乱也，<br>然且吟<齿休>而坚控守之，为何如制以纟靡相县。臣能令知乱如今利百金□□□<br>□□□<br>○忧民（事势）<br>王者之法：民三年耕而馀一年之食，九年而馀三年之食，三十岁而民有十年<br>之蓄。故禹水九年，汤旱七年，甚也野无青草，而民无饥色，道无乞人。岁复之<br>后，犹禁陈耕。古之为天下，诚有具也。王者之法：国无九年之蓄，谓之不足；<br>无六年之蓄，谓之急；无三年之蓄，曰国非国也。<br>今汉兴三十年矣，百天下愈屈，食至寡也。陛下不省耶？未获年，富人不贷，<br>贫民且饥；天时不收，请卖爵鬻子，既或闻耳。曩顷不雨，令人寒心。一雨尔，<br>虑若更生。天下无蓄若此，甚极也。其在王法谓之何？必须困至乃虑，穷至乃图，<br>不亦晚乎！窃伏念之，愈使人悲。<br>然则所谓国无人者，何谓也？有天下而欲其安者，岂不在於陛下者哉？上弗<br>自忧，将以谁偷？五岁小康，十岁一凶，三十岁而一大康，盖曰大数也。自人人<br>相食，至於今若干年矣。即不幸有方二三千里之旱，天下何以相救？卒然边境有<br>数十万众聚，天下将何以馈之矣？兵旱相乘，民填沟壑，剽盗攻击者兴继而起，<br>中国失救，外敌必骇，一日而及，此之必然。且用事之人未必此省，为人上弗自<br>省忧，魄然事困，乃惊而督下曰：“此天也，可奈何？”事既无如，忧之何及？<br>方今始秋，时可善为，陛下少闲，可使臣谊从丞相、御史计之。臣义诏所自用秩<br>二千石上虽幸使义计勿厚疏殆无伤也有时矣。<br>○解县（事势）<br>天下之势方倒县，窃愿陛下省之也。凡天子者，天下之首也，何也？上也。<br>蛮夷者，天下之足也，何也？下也。蛮夷徵令，是主上之操也；天子共贡，是臣<br>下之礼也。足反居上，首顾居下，是倒县之势也。天下倒县，莫之能解，犹为国<br>有人乎？非特倒县而已也，又虑躄，且病痱。夫躄者一面病，痱者一方痛。今西<br>为上流，东为下流，故陇西为上，东海为下，则北境一倒也，西郡、北郡，虽有<br>长爵不轻得复，五尺以上不轻得息，苦甚矣。中地左戍，延行数千里，粮食馈<br>饟难也。斥候者望烽燧而不敢卧，将吏戍者或介胄而睡，而匈奴欺侮侵掠未知<br>息时。於焉信威广德难。臣故曰“一方病矣。”医能治之，而上弗肯使也。天下<br>倒县甚苦矣，窃为陛下惜之。<br>进谏者类以为是困不可解也，无具甚矣。陛下肯幸听臣之计，请陛下举中国<br>之祸而从之匈奴，中国乘其威而富强，匈奴伏其辜而残亡，系单于之颈而制其命，<br>伏中行说而笞其背，举匈奴之众唯上之令。杀之乎，生之乎，次也。陛下威惮大<br>信，德义广远，据天下而必固，称高号诚所诚宜，俯视中国，仰望四夷，莫不如<br>志矣。然后退斋三日，以报高庙，令天下无愚智男女，皆曰：“皇帝果大圣也。”<br>胡忍以陛下之明，承天下之资，而久为戎人欺傲若此，可谓国无人矣。<br>○威不信（事势）<br>古之正义，东西南北，苟舟车之所达，人迹之所至，莫不率服，而后云天子；<br>德厚焉，泽湛焉，而后称帝；又加美焉，而后称皇。今称号甚美，而实不出长城。<br>彼非特不服也，又大不敬。边长不宁，中长不静，譬如伏虎，见便必动，将何时<br>已？昔高帝起布衣而服九州，今陛下杖九州而不行於凶奴，窃为陛下不足，且事<br>势有甚逆者焉。其义尤要。<br>天子者，天下之首也，何也？上也。蛮夷者，天下之足也，何也？下也。蛮<br>夷徵令，是主上之操也；天了共贡，是臣下之礼也。足反居上，首顾居下，是倒<br>植之势也。天下之势倒植矣，莫之能理，犹为国有人乎？德可远施，威可远加，<br>舟车所至，可使如志，而特扪然数百，里而威令不信，可为流涕者此也。<br><hr>
