<h4>《子部·新书·卷二》<b class="x">作者：贾谊</b></h4>
<br>○权重<br>诸侯势足以专制，力足以行逆，虽令冠处女，勿谓无敢；势不足以专制，力<br>不足以行逆，虽生夏育，有仇雠之怨，犹之无伤也。然天下当今恬然者，遇诸侯<br>之俱少也。后不至数岁，诸侯皆冠，陛下且见之矣。岂不苦哉！力当能为而不为，<br>畜乱宿祸，高拱而不忧，其纷也宜也，甚可谓不知且不仁。<br>夫秦自逆日夜深惟，苦心竭力，危在存亡，以除六国之忧。今陛下力制天下，<br>颐指而如意，而故称六国之祸，难以言知矣。苟身常无患，但为祸未在所制也。<br>乱媒日长，孰视而不定，万年之后，传之老母弱子，使曹、勃不宁制，可谓仁乎！<br>○五美（事势）<br>海内之势，如身之使臂，臂之使指，莫不从制。诸侯之君敢自杀不敢反，志<br>知必菹醢耳。不敢有异心，辐凑并进而归命天子。天下无可以徼幸之权，无起祸<br>召乱之业，虽在细民，且知其安，故天下咸知陛下之明。<br>割地定制，齐为若干国，赵、楚为若干国，制既各有理矣。於是齐悼惠王之<br>子孙王之，分地尽而止，赵幽王、楚元王之子孙，亦各以次受其祖之分地，燕、<br>吴、淮南佗国皆然。其分地众而子孙少者，建以为国，空而置之，须其子孙生者，<br>举使君之。诸侯之地其削颇入汉者，为徙其侯国及封其子孙於彼也，所以数偿之。<br>故一寸之地，一人之众天子无所利焉，诚以定治而已，故天下咸知陛下之廉。<br>经制一定，宗室子孙虑不王。制定之后，下无倍背之心，上无诛代之志，上<br>下欢亲，诸侯顺附，故天下咸知陛下之仁。<br>地制一定，则帝道还明，而臣心还正；法立而不犯，令行而不逆；贯高、利<br>几之谋不生，栈奇、启章之计不萌，细民乡善，大臣致顺，上使然也，故天下咸<br>知陛下之义。<br>地制一定，卧赤子天下之上而安，植遗腹，朝委裘，而天下不乱，社稷长安，<br>宗庙久尊，传之后世，不知其所穷。故当时大治，后世诵圣。<br>一动而五美附，陛下谁惮而久不为此？<br>○制不定<br>炎帝者，黄帝同父母弟也，各有天下之半。黄帝行道，而炎帝不听，故战涿<br>鹿之野，血流漂杵。夫地制不得，自黄帝而以困。<br>以高皇帝之明圣威武也，既抚天下，即天子之位，而大臣为逆者，乃几十发。<br>以帝之势，身劳於兵间，纷然几无下者数矣。淮阴侯、韩王信、陈豨、彭越、黥<br>布及卢绾皆功臣也，所尝爱信也，所爱化而为雠，所信反而为寇，可不怪也？地<br>理蚤定，岂有此变！<br>陛下即位以来，济北一反，淮南为逆，今吴有见告，皆其薄者也。莫大诸侯<br>澹然而未有故者，天下非有固定之术也，特赖其尚幼，伦猥之数也。且异姓负强<br>而动者，汉已幸而胜之矣，又不易其所以然。同姓袭是迹而处，骨肉相动，又既<br>有征矣，其势尽又复然。殃祸之变，未知所移，长此安穷！明帝尚不能以安，后<br>世奈何？<br>屠牛坦一朝解十二牛，而芒刃不顿者，所排击，所剥割，皆象理也。然至髋<br>髀之所，非斤则斧矣。仁义恩厚者，此人主之芒刃也；权势法制，此人主之斤斧<br>也。势已定，权已足矣，乃以仁义恩厚因而泽之，故德布而天下有慕志。今诸侯<br>王皆众髋髀也，释斤斧之制，而欲婴以芒刃，臣以为刃不折则缺耳。胡不用之淮<br>南、济北？势不可也。<br>○审微（事势）<br>善不可谓小而无益，不善不可谓小而无伤。非以小善为一足以利天下，小不<br>善为一足以乱国家也。当夫轻始而傲微，则其流而令於大乱，是故子民者谨焉。<br>彼人也，登高则望，临深则窥。人之性非窥且望也，势使然也。夫事有逐奸，<br>势有召祸。老聃曰：“为之於未有，治之於未乱。”管仲曰：“备患於未形。”<br>上也。语曰：‘焰焰弗灭，炎炎奈何；萌芽不伐，且折斧柯。’智禁於微，次也。<br>事之适乱，如地形之惑人也：机渐而往，俄而东西易面，人不自知也。故墨子见<br>衢路而哭之，悲一跬而缪千里也。<br>昔者，卫侯朝於周，周行人问其名，曰：“卫侯辟强。”周行人还之，曰：<br>“启强、辟强，天子之号也，诸侯弗得用。”卫侯更其名曰“<火为>”，然后受之。<br>故善守上下之陛者，虽空名弗使逾焉。<br>古者周礼：天子葬用隧，诸侯县下。周襄王出逃伯斗，晋文公率师诛贼，定<br>周国之乱，复襄王之位。於是襄王赏以南阳之地，文公辞南阳，请即死得以隧下。<br>襄王弗听，曰：“周国虽微，未之或代也。天子用隧，伯父用隧，是二天子也。<br>以地为少，馀请益之。”文公乃退。<br>礼：天子之乐宫县，诸侯之乐轩县，大夫直县，士有琴瑟。叔孙于奚者，卫<br>之大夫也；曲县者，卫君之乐体也；繁缨者，君之驾饰也。齐人攻卫，叔孙于奚<br>率师逆之，大败齐师。卫於是赏以温叔孙于奚辞温，而请曲县、繁缨以朝，卫君<br>许之。孔子闻之，曰：“惜乎！不如多与之邑。夫乐者，所以载国；国者，所以<br>载君。彼乐亡而礼从之，礼亡而政从之，政亡而国从之，国亡而君从之。惜乎！<br>不如多与之邑。”<br>宓子治亶父。於是齐人攻鲁，道亶父。始，父老请曰：“麦已熟矣，今迫齐<br>寇，民人出自艾傅郭者归，可以益食，且不资寇。”三请，宓子弗听。俄而，麦<br>毕还乎齐寇。季孙闻之，怒，使人让宓子曰：“岂不可哀哉！民乎，寒耕熟耘，<br>曾弗得食也。弗知犹可，闻或以告，而夫子弗听。”宓子蹴然曰：：“今年无麦，<br>明年可树。令不耕者得获，是乐有寇也。且一岁之麦，於鲁不加强，丧之不加弱。<br>令民有自取之心，其创必数年不息。”季孙闻之，惭曰：“使穴可入，吾岂忍见<br>宓子哉！”<br>故明者之感奸由也蚤，其除乱谋也远，故邪不前达。<br>○阶级（事势）<br>人主之尊，辟无异堂。阶陛九级者，堂高大几六尺矣。若堂无陛级者，堂高<br>治不过尺矣。天子如堂，群臣如陛，众庶如地，此其辟也。故陛五级上，廉远地<br>则高高，陛亡级，廉近地则堂卑。高者难攀，卑者易陵，理势然也。故古者圣王<br>制为列等，内有公卿、大夫、士，外有公、侯、伯、子、男，然后有官师、小吏，<br>施及庶人，等级分明，而天子加焉，故其尊不可及也。<br>鄙谚曰：“欲投鼠而忌其器。”此善喻也。鼠近於器，尚惮而弗投，恐伤器<br>也，况乎贵大臣之近於主上乎！廉耻礼节，以治君子，故有赐死而无戮辱。是以<br>系、缚、榜、笞、髡、刖、黥、劓之罪，不及士大夫，以其离主上不远也。礼，<br>不敢齿君之路马，蹴其刍者有罪，见君之几杖则起，遭君之乘舆则下，入正门则<br>趋；君之宠臣虽或有过，刑戮不加其身，尊君之势也。此则所以为主上豫远不敬<br>也，所以体貌群臣而厉其节也。今自王侯、三公之贵，皆天子之所改容而礼也。<br>古天子之所谓伯父、伯舅也，今与众庶、徒隶同黥、劓、髡、刖、笞、傌、弃<br>市之法，然则堂下不亡陛乎？被戮辱者不太迫乎？廉耻不行也，大臣无乃握重权，<br>大官而有徒隶无耻之心乎？夫望夷之事，二世见当以重法者，投鼠而不忌器之习<br>也。<br>臣闻之曰：“履虽鲜弗以加枕，冠虽弊弗以苴履。”夫尝以在贵宠之位，天<br>子改容而尝体貌之矣，吏民尝俯伏以敬畏之矣。今而有过，令废之可也，退之可<br>也，赐之死可也；若夫束缚之，系绁之，输之司空，编之徒官，司寇、牢正、徒<br>长、小吏骂詈而榜笞之，殆非所以令众庶之见也。夫卑贱者习知尊贵者之事，一<br>旦吾亦乃可以加也，非所以习天下也，非尊尊贵贵之化也。夫天子之所尝宠，众<br>庶之所尝宠，死而死尔，贱人安宜得此而顿辱之哉！<br>豫让事中行之君，智伯伐中行，灭之。豫让移事智伯。及赵灭智伯，豫让衅<br>面变容，吸炭变声，必报襄子。五起而弗中，襄子一夕而五易卧。人问豫让，让<br>曰：“中行众人畜我，我故众人事之；智伯国士遇我，故为之国士用。”故此一<br>豫让也，反君事雠，行若狗彘，已而折节致忠，行出乎烈士，人主使然也。故人<br>主遇其大臣如遇犬马，彼将犬马自如也；如遇官徒，彼将官徒自为也。顽顿无耻，<br>奊苟无节，廉耻不立，且不自好，则苟若而可，见利则逝，见便则夺。主上<br>有败，则困而推之矣；主上有患，则吾苟免而已，立而观之耳；有便吾身者，则<br>欺卖而利之耳。人主将何便於此？群下至众而主至少也，所托财器职业者率於群<br>下也。但无耻，但苟安，则主罢病。<br>故古者，礼不及庶人，刑不至君子，所以厉宠臣之节也。古者大臣有坐不廉<br>而废者，不谓曰不廉，曰“簠簋不饰”；坐秽污姑妇姊姨母，男女无别者，不谓<br>污秽，曰“帷簿不修”；坐罢软不胜任者，不谓罢软，曰：“下官不职”。故贵<br>大臣定有其罪矣，犹未斥然至以呼之也，尚迁就而为之讳也。故其在大谴大诃域<br>者，闻谴诃则白冠氂缨，盘水加剑，造清室而请其罪尔，上弗使执缚系引而行也。<br>其中罪者，闻命而自驰，上不使人颈盭而加也。其有大罪者，闻令则北面再拜，<br>跪而自裁，上不使人捽抑而刑也，曰：“子大夫自有过耳，吾遇子有礼矣。”遇<br>之有礼，故群臣自喜；厉以廉耻，故人务节行。上设廉耻礼义以遇其臣，而君臣<br>不以节行而报其上者，即非人类也。<br>故化成俗定，则为人臣者，主尔忘身，国丑忘家，公丑忘私，利不苟就，<br>害不苟去，唯义所在，主上之化也。故父兄之臣，诚死宗庙；法度之臣，诚死社<br>稷；辅翼之臣，诚死君上；守卫捍敌之臣，诚死城郭封境。故曰“圣人有金城”<br>者，比物比志也。彼且为我死，故吾得与之俱生；彼且为我亡，故吾德与之俱存；<br>夫将为我危，故吾得与之皆安。顾行而忘利，守节而服义，故可以托不御之权，<br>可以托五尺之孤。此厉廉耻、行礼义之所致也，主上何丧焉？此之不为，而顾彼<br>之行，故曰可为长大息者也。<br><hr>
