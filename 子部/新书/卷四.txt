<h4>《子部·新书·卷四》<b class="x">作者：贾谊</b></h4>
<br>○匈奴（事势）<br>窃料匈奴控弦大率六万骑，五口而出介卒一人，五六三十，此即户口三十万<br>耳，未及汉千石大县也。而敢岁言侵盗，屡欲亢礼，妨害帝义，甚非道也。陛下<br>何不使能者一试理此，将为陛下以耀蝉之术振之。为此立一官，置一吏，以主匈<br>奴。诚能此者，虽以千石居之可也。陛下肯听其事，计设令中国日治，匈奴日危。<br>大国大富，匈奴适亡。吒犬马行，理势然也。将必以匈奴之众，为汉臣民，制之<br>令千家而为一国，列处之塞外，自陇西延至辽东，各有分地以卫边，使备月氏、<br>灌窳之变，皆属之置郡。然后罢戎休边，民天下之兵。帝之威德，内行外信，四<br>荒悦服，则愚臣之志快矣。不然，帝威不遂，心与嘿嘿。窃闻匈奴当今遂羸，此<br>其示武昧利之时也，而建隆义渠、东胡诸国，又颇来降。以臣之愚，匈奴且动，<br>疑将一材而出奇，厚贽以责汉，不大兴不已。旁午走急数十万之众，积於北方，<br>天下安得食而馈之？临事而重困，则难为工矣，陛下何不蚤图？<br>建图者曰：“匈奴不敬，辞言不顺，负其众庶，时为寇盗，挠边境，扰中国，<br>数行不义，为我狡猾，为此奈何？”对曰：“臣闻伯国战智，王者战义，帝者战<br>德。故汤祝网而汉阴降，舜舞干羽而三苗服。今汉帝中国也，宜以厚德怀服四夷，<br>举明义博示远方，则舟车之所至，人迹之所及，莫不为畜，又且孰敢忄分然不承<br>帝意？<br>臣为陛下建三表，设五饵，以此与单于争其民，则下匈奴犹振槁也。夫无道<br>之人，何宜敢捍此其久？陛下肯幸用臣之计，臣且以事势谕天子之信，使匈奴大<br>众之信陛下也。为通言耳，必行而弗易，梦中许人，觉且不背其信；陛下已诺，<br>若日出之灼灼。故闻君一言，虽有微远，其志不疑；仇雠之人，其心不殆。若此<br>则信谕矣，所图莫不行矣，一表。臣又且以事势谕陛下之爱，令匈奴之自视也，<br>苟胡面而戎状者，其自以为见爱於天子也，犹若子之遌慈母也。若此则爱谕<br>矣，一表。臣又且谕陛下之好，令胡人之自视也，苟其技之所长与其所工，一可<br>当天子之意。若此则好谕矣，一表。爱人之状，好人之技，仁道也；信为大操，<br>帝义也。爱好有实，已诺可期，十死一生，彼必将至。此谓“三表”。<br>凡赏於国，此不可以均。赏均则国窾，而赏薄不足以动人。故善赏者，踔之，<br>驳轹之，从而时厚之。令视之足见也，诵之足语也，乃可倾一国之心。陛下幸听<br>臣之计，则国有馀财。匈奴之来者，家长已上固必衣绣，家少者必衣文锦，将为<br>银车五乘，大雕画之，驾四马，载绿盖，从数骑，御骖乘，且虽单于之出入也，<br>不轻都此矣。令匈奴降者，时时得此而赐之耳。一国闻之者、见之者，希心而相<br>告，人人冀幸，以为吾至亦可以得此，将以坏其目，一饵。匈奴之使至者，若大<br>人降者也，大众之所聚也，上必有所召，赐食焉。饭物故四五盛，美胾<月煮>炙，<br>肉具醯醢，方数尺於前，令一人坐此，胡人欲观者，固百数在旁。得赐者之喜也，<br>且笑且饭，味皆所嗜而所未尝得也。令来者时时得此而飨之耳。一国闻之者、见<br>之者，垂涎而相告，人悇憛其所自，以吾至亦将得此，将以坏其口，一饵。<br>降者之杰也，若使者至也，上必使人有所召客焉。令得召其知识，胡人之欲观者<br>勿禁。令妇人傅白墨黑，绣衣而侍其堂者二三十人，或薄或揜，为其胡戏以相<br>饭。上使乐府幸假之倡乐，吹箫鼓鞀，倒挈面者更进，舞者、蹈者时作，少闲<br>击鼓，舞其偶人。莫时乃为戎乐，携手胥强上客之后，妇人先后扶侍之者固十馀<br>人，令使降者时或得此而乐之耳。一国闻之者、见之者，希盱相告，人人忣々<br>唯恐其后来至也，将以此坏其耳，一饵。凡降者，陛下之所召幸，若所以约致也。<br>陛下必有时所富，必令此有高堂邃宇，善厨处，大囷京，厩有编马，库有阵车，<br>奴婢、诸婴儿、畜生具。令此时大具召胡客，飨胡使，上幸令官助之具，假之乐。<br>令此其居处乐虞、囷京之畜，皆过其故王，虑出其单于或，时时赐此而为家耳。<br>匈奴一国倾心而冀，人人忣々惟恐其后来至也，将以此坏其腹，一饵。於来降<br>者，上必时时而有所召幸，拊循而后得入官。夫胡大人难亲也，若上於胡婴儿召<br>贵人子好可爱者，上必召幸大数十人，为此绣衣好阏，且出则从，居则更侍。上<br>即飨胡人也，大觳抵也，客胡使也，力士武士固近侍旁，胡婴儿得近侍侧，故贵<br>人更进得佐酒前，上乃幸自御此薄，使付酒钱，时人偶之。为间则出绣衣，具带<br>服宾馀，时以赐之。上即幸拊胡婴儿，捣遒之，戏弄之，乃授炙幸自啖之，出好<br>衣，闲且自为赣之。上起，胡婴儿或前或后，胡贵人既得奉酒，出则服衣佩绶，<br>贵人而立於前，令数人得此而居耳。一国闻者、见者，希盱而欲，人人忣々惟<br>恐其后来至也。将以此坏其心，一饵。故牵其耳、牵其目、牵其口、牵其腹，四<br>者已牵，又引其心，安得不来？下胡抑抎也。此谓五饵。<br>若夫大变之应，大约以权决塞，因宜而行，不可豫形。尊翁主，重相室，多<br>其长吏，众门大夫皆谋士也，必足之财。且用吾人，且用其尊，观其限，窥其谋，<br>中外符节适绚拘也。夫或人且安得久悍若此！故三表已谕，五饵既明，则匈奴之<br>中乖而相疑矣，使单于寝不聊寐，饭失其口，挥剑挟弓而蹲穹卢之隅，左视右视，<br>以为尽仇也。彼其群臣，虽欲毋走，若虎在后；众欲无来，恐或轩之，此谓势然。<br>其贵人之见单于，犹迕虎狼也；其南面而归汉也，犹弱子之慕慈母也。其众人之<br>见将吏，犹噩迕仇雠也；南乡而欲走汉，犹水流下也。将使单于无臣之使，无民<br>之守，夫恶得不系颈稽颡，请归陛下之义哉！此谓战德。彼匈奴见略，且引而远<br>去。连此有数。<br>夫关市者，固匈奴所犯滑而深求也，愿上遣使厚与之和，以不得已许之大市。<br>使者反，因於要险之所，多为凿开，众而延之，关吏卒使足以自守。大每一关，<br>屠沽者、卖饭食者，羹臛膹炙者，每物各一二百人，则胡人著於长城下矣。<br>是王将强北之，必攻其王矣。以匈奴之饥，饭羹啗膹炙，喗滪多饮酒，此则<br>亡竭可立待也。赐大而愈饥，财尽而愈困，汉者所希心而慕也。匈奴贵人，以其<br>千人至者，显其二三；以其万人至者，显其十馀人。夫显荣者，招民之机也，故<br>远期五岁，近期三年之内，匈奴亡矣。此谓德胜。<br>或曰：“建三表，明五饵，盛资翁主，禽敌国而后止，费至多也，恶得财用<br>而足之？”对曰：“请无敢费御府铢金尺帛，然而臣有馀资。”问曰：“何以？”<br>对曰：“国有二族，方乱天下，甚於匈奴之为边患也。使上下踳逆，天下窾贫，<br>盗贼、罪人蓄积无已，此二族为祟也。上去二族，弗使乱国，天下治富矣。臣赐<br>二族，使祟匈奴，过足言者。”<br>或曰：“天子不怵，人民悹之。”曰：“苟或非天子民，尚岂天子也？<br>《诗》曰：‘普天之下，莫非王土；率土之滨，莫非王臣。’王者，天子也。苟<br>舟车之所至，人迹之所及，虽蛮貊戎狄，孰非天子之作哉？而慉渠颇率天子之<br>民，以不听天子，则慉渠大罪也。今天子自为怀其民，天子之理也，岂有怵人<br>之民哉？”<br>○势卑（事势）<br>匈奴侵甚、侮甚，遇天子至不敬也，为天下患，至无已也。以汉而岁致金絮<br>缯彩，是入贡职於蛮夷也，顾为戎人诸侯也。势既卑辱，而祸且不息，长此何穷！<br>陛下胡忍以帝皇之号持居此宾？<br>窃料匈奴之众，不过汉一千石大县，以天下之大，而困於一县之正，甚窃为<br>执事羞之。陛下有意，胡不使臣一试理此？夫胡人於古小诸侯之所铚权而服也，<br>奚宜敢悍若此？以臣为属国之官，以主匈奴。因幸行臣之计，半岁之内，休屠饭<br>失其口矣；少假之间，休屠系颈以草，膝行顿颡，请归陛下之义。唯上财幸。而<br>后复罢履属国之官，臣赐归伏田卢，不复污末廷，则忠臣之志快矣。今不獦猛<br>敌而且獦田彘，不搏反寇而搏蓄菟，所獦得毋小，所搏得毋不急乎？繁细是<br>虞，不图大患，非所以为安。<br>○淮难（事势）<br>窃恐陛下接王淮南子，曾不与如臣者孰计之也。淮南王来入赴。□□□□□<br>□千乘之启陛下为顿颡谢罪皇太后之前，淮南王曾不谯让，敷留之罪无加身者。<br>舍人横制等室之门，陛下追而赦之，吏曾不捕。王人於天子国横行不辜而无谴，<br>乃赐美人多载黄金而归。侯邑之在其国者，毕徙之他所。陛下於淮南王不可谓薄<br>矣。然而淮南王，天子之法咫蹂促而弗用也，皇帝之令咫批倾而不行，天下孰不<br>知？天子选功臣有识者，以为之相吏，王堇不踏蹴而逐耳，无不称病而走者，天<br>下孰弗知？日接持怨言以诽谤陛下之为，皇太后之馈赐逆抑而不受，天子使者奉<br>诏而弗得见，僵卧以发诏书，天下孰不知？聚罪人奇狡少年，通栈奇之徒，启章<br>之等而谋为东帝，天下孰弗知？淮南王罪已明，陛下赦其死罪，解之严道以为之<br>神，其人自病死，陛下何负？天下大指孰能以王之死为不当？陛下无负也！<br>如是，咫淮南王罪人之身也，淮南子，罪人之子也。奉尊罪人之子，适足以<br>负谤於天下耳，无解细於前事。且人不以肉为心则已，若以肉为心，人之心可知<br>也。今淮南子少壮，闻父辱状，是立咫焉泣洽衿，卧咫泣交项。肠至腰肘如缪维<br>耳，岂能须臾忘哉！是而不如是，非人也。陛下制天下之命，而淮南王至如此极，<br>其子舍陛下而更安所归其怨尔？特曰势未便，事未发，舍乱而不敢言。若诚其心，<br>岂能忘陛下哉？白公胜所为父报仇者，报大父与诸伯父、叔父也。令尹子西、司<br>马子綦皆亲群父也，无不尽伤。昔者白公之为乱也，非欲取国代王也，为发愤快<br>志尔，故欲皆首以冲仇人之匈，固为要俱靡而已耳，固非冀生也。<br>今淮南土虽小，黥布用之耳，汉存特幸耳。夫擅仇人，足以危汉之资，於策<br>安便？虽割而为四，四子一心未异也。豫让为智伯报赵襄子，五起而不取者，无<br>他，资力少也。子胥之报楚也，有吴之众也；白公成乱也，有白公之众也。阖闾<br>富，故能使专诸刺吴王僚；燕太子丹富，故能使荆轲杀秦王政。今陛下将尊不亿<br>之人，予之众，积之财，此非有白公、子胥之报於广都之中者，即疑有专诸、荆<br>轲起两柱之间，其策安便哉！此所谓假贼兵为虎翼者，愿陛下留意计之。<br>○无蓄（事势）<br>禹有十年之蓄，故免九年之水；汤有十年之积，故胜七岁之旱。夫蓄积者，<br>天下之大命也，苟粟多而财有馀，何向而不济？以攻则取，以守则固，以战则胜，<br>怀柔附远，何招而不至？管子曰：“仓廪实，知礼节；衣食足，知荣辱。”民非<br>足也，而可治之者，自古及今，未之尝闻。古人曰：“一夫不耕，或为之饥；一<br>妇不织，或为之寒。”生之有时而用之无节，则物力必屈。古之为天下者至悉也，<br>故其蓄积足恃。今背本而以末，食者甚众，是天下大残。从生之害者甚盛，是天<br>下之大贼也。汰流、淫佚、侈磨之俗日以长，是天下之大祟也。残贼公行，莫之<br>或止；大命贬败，莫之振救。何计者也，事情安所取？生之者甚少而靡之者甚众，<br>天下之势，何以不危？汉之为汉，几四十岁矣，公私之积，犹可哀痛也。故失时<br>不雨，民且狼顾矣；岁恶不入，请卖爵鬻子，既或闻耳矣，安有为天下阽危若此<br>而上不惊者！<br>世之有饥荒，天下之矣常也，禹汤被之。即不幸有方二三千里之旱，国何以<br>相恤？卒然边境有急，数十百万之众，国何以馈之矣？兵旱相乘，天下大屈，勇<br>力者聚徒而横击，罢夫羸老易子孙而齩其骨。故法未必通也，远方之疑者并<br>举而争起矣，为人上者乃试而图之，岂将有及乎？可以为富安天下，而直以为此<br>廪廪也，窃为陛下惜之。<br>王制曰：“国无九年之蓄，谓之不足；无六年之蓄，谓之急；无三年之蓄，<br>国非其国也。”其王制若此之迫也，陛下奈何不使吏计所以为此？可以流涕者又<br>是也。<br>○铸钱（事势）<br>迺者窃闻吏复铸钱者，民人抵罪，多者一县百数，少者十数。家属、知识及<br>吏之所疑，击囚、榜笞及夯走者，类甚不少。仆未之得验，然其刑必然。抵过罪<br>者，固乃始耳。此无息时，事甚不少，於上大不便，原陛下幸勿勿！<br>法使天下公得顾租铸钱，敢杂以铜铅铁为它巧者，其罪黥。然铸钱之情，非<br>淆铅铁及以杂铜也，不可得赢；而淆之甚微，又易为，无异盬羹之易，而其利甚<br>厚，张法虽公铸铜锡，而铸者情必奸伪也。名曰顾租公铸，法也，而实皆黥罪也。<br>有法若此，上将何赖焉？<br>夫事有召祸而法有起奸，今令细民操造币之势，各隐呆其家而公铸作，因欲<br>禁其大利微奸，虽黥罪日报，其势不止。为民设阱，孰积於是？上早图之，民势<br>且尽矣！曩禁铸钱，死罪积下；今公铸钱，黥罪积下。虽少异乎，未甚也。民方<br>陷溺，上且弗救乎？<br>且世民用钱，县异而郡不同；或用轻钱，百加若干；轻小异行，或用重钱，<br>平称不受。法钱不立，吏急而一之乎，则吏烦苛而民弗任，且力不能而势不可施；<br>纵而弗苛乎，则郡县将使天下操权族，异而市肆不同，小大异用，钱文大乱。夫<br>苟非其术，则何向而可哉？<br>夫农事不为而采铜日蕃，释其耒耨，冶熔炉炭，奸钱日繁，正钱日亡，善人<br>怵而为奸邪，愿民陷而之刑僇，黥罪繁积，吏民且日斗矣，将甚不祥，奈何而忽？<br>国知患此，吏议必曰“禁之”。禁之不得其术，其伤必大，何以圉之？令禁铸钱，<br>钱必还重，四钱之粟，必还二钱耳；重则盗铸钱如云而起，则弃市之罪又不足以<br>禁矣。奸不胜而法禁数溃，铜使之然也。<br><hr>
