<h4>《子部·新书·卷六》<b class="x">作者：贾谊</b></h4>
<br>○礼<br>昔周文王使太公望傅太子发，太子嗜鲍鱼，而太公弗与，太公曰：“礼，鲍<br>鱼不登於俎，岂有非礼而可以养太子哉？”寻常之室无奥剽之位，则父子不别；<br>六尺之舆无左右之义，则君臣不明。寻常之室、六尺之舆，处无礼，即上下踳<br>逆，父子悖乱，而况其大者乎？故道德仁义，非礼不成；教训正俗，非礼不备；<br>分争辨讼，非礼不决；君臣、上下、父子、兄弟，非礼不定；宦学事师，非礼不<br>亲；班朝治军、莅官行法，非礼威严不行；祷祠祭祀、供给鬼神，非礼不诚不庄。<br>是以君子恭敬、撙节、退让以明礼。<br>礼者，所以固国家，定社稷，使君无失其民者也。主主臣臣，礼之正也；威<br>德在君，礼之分也；尊卑、大小、强弱有位，礼之数也。礼：天子爱天下，诸侯<br>爱境内，大夫爱官属，士庶各爱其家。失爱不仁，过爱不义。故礼者，所以守尊<br>卑之经、强弱之称者也。礼：天子适诸侯之宫，诸侯不敢自阼阶。阼附者，主之<br>阶也。天子适诸侯，诸侯不敢有宫，不敢为主人礼也。君仁臣忠，父慈子孝，兄<br>爱弟敬，夫和妻柔，姑慈妇听，礼之至也。君惠则不厉，臣忠则不贰，父慈则教，<br>子孝则协，兄爱则友，弟敬则顺，夫和则义，妻柔则正，姑慈则从，妇听则婉，<br>礼之质也。<br>礼者，臣下所以承其上也。故《诗》云：“一发五豝，吁嗟乎虞。”驺者，<br>天子之囿也。虞者，囿之司兽者也。天子佐舆十乘，以明贵也。二牲而食，以优<br>饱也。虞人翼五豝以待一发，所以复中也。人臣於是所尊敬，不敢以节待，敬之<br>至也。甚尊其主，敬慎其所掌职，而志厚尽矣。作此诗者，以其事深见良臣顺上<br>之志也。良臣顺上之志者，可谓义矣。故其叹之也长，曰“吁嗟乎”。虽古之善<br>为人臣者，亦若此而已。<br>礼者，所以节义而没不遝。故飨饮之礼，先爵於卑贱而后贵者始羞，淆膳下<br>浃而乐人始奏。觞不下遍，君不尝羞；淆不下浃，上不举乐。故礼者，所以恤下<br>也。由余曰：“干肉不腐，则左右亲；苞苴时有，筐篚时至，则群臣附；官无蔚<br>藏，腌陈时发，则载其上”《诗》曰：“投我以木瓜，报之以琼琚；匪报也，永<br>以为好也。”上少投之，则下以躯偿矣；弗敢谓报，原长以为好。古之蓄其下者，<br>其施报如此。<br>国无九年之蓄，谓之不足；无六年之蓄，谓之急；无三年之蓄，国非其国也。<br>民三年耕，必馀一年之食；九年而馀三年之食；三十岁相通，而有十年之积。虽<br>有凶旱水溢，民无饥馑。然后天子备味而食，日举以乐。诸侯食珍不失，钟鼓之<br>县可使乐也。乐也者，上下同之。故礼，国有饥人，人主不飧；国有冻人，人主<br>不裘；报囚之日，人主不举乐。岁凶谷不登，台扉不涂，榭彻干侯，马不食谷，<br>驰道不除，食减膳，飨祭有阙。故礼者，自行之义，养民之道也。受计之礼，主<br>所亲拜者二：闻生民之数则拜之，闻登谷则拜之。《诗》曰：“君子乐胥，受天<br>之祜。”胥者，相也。祜，大福也。夫忧民之忧者，民必忧其忧；乐民之乐者，<br>民亦乐其乐。与士民若此者，受天之福矣。<br>礼，圣王之於禽兽也，见其生不忍见其死，闻其声不尝其肉，隐弗忍也。故<br>远庖厨，仁之至也。不合围，不掩群，不射宿，不涸泽。豺不祭兽，不田猎；獭<br>不祭鱼，不设网罟；鹰隼不鸷，眭而不逮，不出植罗；草木不零落，斧斤不入山<br>林；昆虫不蛰，不以火田。不麛，不卵，不刳胎，不殀夭，鱼肉不入庙门，鸟<br>兽不成毫毛不登庖厨。取之有时，用之有节，则物蕃多。汤曰：“昔蛛蝥作罟，<br>不高顺、不用命者，宁丁我网。”其惮害物也如是。《诗》曰：“王在灵囿，麀<br>鹿攸伏。麀鹿濯濯，白鸟皜々。王在灵沼，於仞鱼跃。”言德至也。圣主所在，<br>鱼鳖禽兽犹得其所，况於人民乎！<br>故仁人行其礼，则天下安而万理得矣。逮至德渥泽洽，调和大畅，则天清澈，<br>地富煴，物时熟，民心不挟诈贼，气脉淳化。攫齧捕拏之兽鲜，毒蠚猛虭之虫<br>密，毒山不蕃，草木少薄矣，铄乎大仁之化也。<br>○容经（连语）<br>志有四兴：朝迁之志，渊然清以严；祭祀之志，谕然思以和；军旅之志，怫<br>然愠然精以厉；丧纪之志，漻然氵愁然忧以湫。四志形中，四色发外。维如□□<br>□□□□。志色之经。<br>容有四起：朝廷之容，师师然翼翼然整以敬；祭礼之容，遂遂然粥粥然敬以<br>婉；军旅之容，湢然肃然固以猛；丧纪之容，怮然慑然若不还。（容经）<br>视有四则：朝廷之视，端氵不平衡；祭祀之视，视如有将；军旅之视，固植<br>虎张；丧纪之视，下氵不垂纲。（视经）<br>言有四术：言敬以和，朝廷之言也；文言有序，祭祀之言也；屏气折声，军<br>旅之言也；言若不足，丧纪之言也。（言经）<br>固颐正视，平肩正背，臂如抱鼓，足间二寸，端面摄缨，端股整足。体不摇<br>肘曰经立，因以微磬曰共立，因以磬折曰肃立，因以垂佩曰卑立。（立容）<br>坐以经立之容，胻不差而足不跌。视平衡曰经坐，微俯视尊者之膝曰共坐，<br>俯首视不出寻常之内曰肃坐，废首低肘曰卑坐。（坐容）<br>行以微磬之容，臂不摇掉，肩不上下，身似不则，从然而任。（行容）<br>趋以微磬之容，飘然翼然，肩状若氵不，足如射箭。（趋容）<br>旋以微磬之容，其始动也，穆如惊倏；其固复也，旄如濯丝。（跘旋之容）<br>跪以微磬之容，揄右而下，进左而起，手有抑扬，各尊其纪。（跪容）<br>拜以磬折之容，吉事上左，凶事上右，随前以举，项衡以下，宁速无迟，背<br>项之状如屋之氐。（拜容）<br>拜而未起。（伏容）<br>坐乘以经坐之容，手抚式，视五旅，欲无顾，顾不过毂。小礼动，中礼式，<br>大礼下。（坐车之容）<br>立乘以经立之容，右持绥而左臂诎，存剑之纬，欲顾，顾不过毂。小礼据，<br>中礼式，大礼下。（立车之容）<br>礼，介者不拜，兵车不式，不顾不言。反抑式以应武容也。（兵车之容）<br>若夫立而跂，坐而蹁，怠懈，志骄傲，<imgheight=32width=32border=0src=/bzk/Z002.bmp>视数顾，容色不比，动静不以度，<br>妄咳唾，疾言嗟，气不顺，皆禁也。<br>古者年九岁入就小学，蹍小节焉，业小道焉；束发就大学，蹍大节焉，<br>业大道焉。是以邪放非辟，无因入之焉。谚曰：“君子重袭，小人无由入；正人<br>十倍，邪辟无由来。”古之人其谨於所近乎？《诗》曰：“芃芃棫朴，薪之<br>槱之。济济辟王，左右趋之。”此言左右日以善趋也。<br>古者圣王居有法则，动有文章，位执戒辅，鸣玉以行。鸣玉者，佩玉也。上<br>有双珩，下有双璜，冲牙蠙珠以纳其间，琚瑀以杂之。行以《采荠》，趋以《肆<br>夏》，步中规，折中矩。登车则马行而鸾鸣，鸾鸣而和应，声曰和，和则敬。故<br>《诗》曰：“和鸾噰々，万福攸同。”言动以纪度，则万福之所聚也。故曰：<br>明君在位可畏，施舍可爱，进退可度，周旋可则，容貌可观，作事可法，德行可<br>象，声气可乐，动作有文，言语有章，以承其上，以接其等，以临其下，以畜其<br>民。故为之上者敬而信之，等者亲而重之，下者畏而爱之，民者肃而乐之。是以<br>上下和协而土民顺一。故能宗揖其国以藩卫天子，而行义足法。夫有威而可畏谓<br>之威，有仪而可象谓之文。富不可为量，多不可为数。故《诗》曰：“威仪棣棣，<br>不可选也。”棣棣，富也。不可选，众也。言接君臣、上下、父子、兄弟、内外、<br>大小品事之各有容志也。<br>子赣由其家来，谒於孔子。孔子正颜，举杖磬折而立，曰：“子之大亲毋乃<br>不宁乎？”放杖而立，曰：“子之兄弟亦得无恙乎？”曳杖倍下而行，曰：“妻<br>子家中得毋病乎？”故身之倨佝，手之高下，颜色声气，各有宜称，所以明尊卑，<br>别疏戚也。<br>子路见孔子之背，磬折举褎，曰：“唯由也见。”孔子闻之，曰：“由也，<br>何以遗亡也？”故过犹不及，有馀犹不足也。<br>语曰：“沉乎明王，执中履衡。”言秉中适而据乎宜，故威胜德则淳，德胜<br>威则施。威之与德，文若缪纆，且畏且怀，君道正矣。“质胜文则野，文胜质<br>则史，文质彬彬，然后君子。”<br>龙也者，人主之辟也。亢龙往而不返，故《易》曰“有悔”。悔者，凶也。<br>潜龙入而不能出，故曰：“勿用”。勿用者，不可也。龙之神也，其惟兹龙乎？<br>能与细细，能与巨巨，能与高高，能与下下。吾故曰：龙变无常，能幽能章。故<br>圣人者，在小不宝，在大不宨；狎而不能作，习而不能顺；姚不惽，卒不<br>妄；饶裕不赢，迫不自丧；明是审非，察中居宜。此之谓有威仪。<br>古之为路舆也，盖圆以象天，二十八橑以象列宿，轸方以象地，三十辐以象<br>月。故仰则观天文，俯则察地理，前视则睹鸾和之声，侧视则听四时之运。此舆<br>教之道也。<br>人主太浅则知闇，太博则业厌，二者异失同败，其伤必至。故师傅之道，既<br>美其施，又慎其齐。适疾徐，任多少，造而勿趣，稍而勿苦，省其所省，而堪其<br>所堪。故力不劳而身大盛，此圣人之化也。<br>○春秋（连语）<br>楚惠王食寒菹而得蛭，因遂吞之，腹有疾而不能食。令尹入问，曰：“王安<br>得此疾？”王曰：“我食寒菹而得蛭，念谴之而不行其罪乎，是法废而威不立也，<br>谴而行其诛，则疱宰、监食者，法皆当死，心又弗忍也。故吾恐蛭之见也，遂吞<br>之。”令尹避席，再拜而贺曰：“臣闻‘皇天无亲，惟德是辅。’王有仁德，天<br>之所奉也，病不为伤。”是昔也，惠王之后而蛭出，故其久病心腹之积皆愈。故<br>天之视听，不可谓不察。<br>卫懿公喜鹤，鹤有饰以文绣者，赋敛繁多而不顾其民，贵优而轻大臣。群臣，<br>或谏，则面叱之。及翟伐卫，寇挟城堞矣，卫君垂泪而拜其臣民曰：“寇迫矣，<br>士民其勉之！”士民曰：“君亦使君之贵优，将君之爱鹤，以为君战矣。我侪，<br>弃人也，安能守战？”乃溃门而出走。翟寇遂入，卫君奔死，遂丧其国。故贤主<br>者，不以草木禽兽妨害人民，进忠正而远邪伪，故民顺附而臣下为用。今释人民<br>而爱鸟兽，远忠道而贵优笑，反甚矣。人主之为人主也，举错而不偾者，杖贤也。<br>今倍其所主而弃其所杖，其偾仆也，不亦宜乎？语曰：“祸出者祸反，恶人者人<br>亦恶之。”管子曰：“不行其野，不违其马。”此违其马者也。<br>邹穆公有令，食凫雁者必以秕，毋敢以粟。於是仓毋秕而求易於民，二石粟<br>而一石秕。吏以请曰：“以秕食雁，为无费也。今求秕於民，二石粟而易一石秕，<br>以秕食雁，则费甚矣。请以粟食之。”公曰：“去！非而所知也。夫百姓煦牛而<br>耕，曝背而耘，苦勤而不敢惰者，岂为鸟兽也哉？粟米，人之上食也，奈何其以<br>养鸟也？且汝知小计而不知大会。周谚曰：‘囊漏贮中’，而独弗闻与？夫君者，<br>民之父母也，取仓之粟，移之与民，此非吾粟乎？鸟苟食邹之秕，不害邹之粟而<br>已。粟之在仓与其在民，於吾何择？”邹民闻之，皆知其私积之与公家为一体也。<br>楚王欲淫邹君，乃遗之技乐美女四人。穆公朝观，而夕毕以妻死事之孤，故<br>妇人年弗称者弗蓄，节於身而弗众也。王舆不衣皮帛，御马不食禾菽，无淫僻之<br>事，无骄燕之行，食不众味，衣不杂采，自刻以广民，亲贤以定国，亲民如子。<br>邹国之治，路不拾遗，臣下顺从，若手之投心。是故以邹子之细，鲁、卫不敢经，<br>齐、楚不能胁。邹穆公死，邹之百姓若失慈父，行哭三月。四境之邻于邹者，士<br>民乡方而道哭，抱手而忧行。酤家不雠其酒，屠者罢列而归，傲童不讴歌，舂筑<br>者不相杵，妇女抉珠<王真>，丈夫释玦靬，琴瑟无音，期年而后始复。故爱出者<br>爱反，福往者福来。《易》曰：“鸣鹤在阴，其子和之。”其此之谓乎！故曰：<br>天子有道，守在四夷；诸侯有道，守在四邻。<br>宋康王时，有爵生鹯於城之陬，使史占之，曰：“小而生大，必伯於天下。”<br>康王大喜。於是灭滕，伐诸侯，取淮之城，乃愈自信，欲霸之亟成。故射天笞地，<br>伐社稷而焚之，曰威服天地鬼神；骂国老之谏者为无头之棺，以视有勇；剖伛者<br>之背，斫朝涉之胫，国人大骇。齐王闻而伐之，民散城不守，王乃逃於郳侯之<br>馆，遂得而死。故见祥而为不可，祥反为祸。<br>晋文公出畋，前驱还白：“前有大蛇，高若堤，横道而处。”文公曰：“还<br>车而归。”其御曰：“臣闻：‘祥则迎之，见娇则凌之。’今前有妖，请以从吾<br>者攻之。”文公曰：“不可。吾闻之曰：天子梦恶则修道，诸侯梦恶则修政，大<br>夫梦恶则修官，庶人梦恶则修身。若是，则祸不至。今我有失行，而天招以夭我，<br>我若攻之，是逆天命也。”乃归，斋宿而请於庙曰：“孤实不佞，不能尊道，吾<br>罪一；执政不贤，左右不良，吾罪二；饬政不谨，民人不信，吾罪三；本务不修，<br>以咎百姓，吾罪四；斋肃不庄，粢盛不洁，吾罪五。请兴贤遂能而章德行善，以<br>道百姓，毋复前过。”乃退而修政。居三月，而梦天诛大蛇，曰：“尔何敢当明<br>君之路！”文公觉，使人视之，蛇已鱼烂矣。文公大说，信其道而行之不解，遂<br>至於伯。故曰：见妖而迎以德，妖反为福也。<br>楚怀王心矜好高人，无道而欲有伯王之号，铸金以象诸侯人君，令大国之王<br>编而先马，梁王御，宋王骖乘，周、召、毕、陈、滕、薛、卫、中山之君，皆象<br>使随而趋。诸侯闻之，以为不宜，故兴师而伐之。楚王见士民为用之不劝也，乃<br>徵役万人，且掘国人之墓。国人闻之振动，昼旅而夜乱。齐人袭之，楚师乃溃。<br>怀王逃适秦，克尹杀之西河，为天下笑。此好矜不让之罪也，不亦羞乎？<br>齐桓公之始伯也，翟人伐燕，桓公为燕北伐翟，乃至於孤竹，反，而使燕君<br>复召公之职。桓公归，燕君送桓公入齐地百六十六里。桓公问於管仲曰：“礼，<br>诸侯相送，固出境乎？”管仲曰：“非天子不出境。”桓公曰：“然则燕君畏而<br>失礼也，寡人恐后世之以寡人能存燕而朝之也！”乃下车而令燕君还车，乃剖燕<br>君所至而与之，遂沟以为境而后去。诸侯闻桓公之义，口不言而心皆服矣。故九<br>合诸侯，莫不乐听；扶兴天子，莫不劝从。诚退让人，人孰弗戴也？<br>二世胡亥之为公子，昆弟数人，诏置酒飨群臣，召诸子赐食先罢。胡亥下陛，<br>视群臣陈履状善者，因行践败而去。诸侯闻之，莫不大息。及二世即位，皆知天<br>下之弃之也。<br>孙叔敖之为婴儿也，出游而还，忧而不食。其母问其故。泣而对曰：“今日<br>吾见两头蛇，恐去死无日矣。”其母曰：“今蛇安在？”曰：“吾闻见两头蛇者<br>死，吾恐他人又见，吾已埋之也。”其母曰：“无忧，汝不死。吾闻之，有阴德<br>者，天报以福。”人闻之，皆谕其能仁也。及为令尹，未治而国人信之。<br><hr>
