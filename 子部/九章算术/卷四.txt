<h4>《子部·九章算术·卷四》<b class="x">作者：张苍</b></h4>
<br>○少广（以御积幂方圆）<br>少广<br>〔淳风等按：一亩之田，广一步，长二百四十步。今欲截取其从少，以益其<br>广，故曰少广。〕<br>术曰：置全步及分母子，以最下分母遍乘诸分子及全步，<br>〔淳风等按：以分母乘全步者，通其分也；以母乘子者，齐其子也。〕<br>各以其母除其子，置之于左，命通分者，又以分母遍乘诸分子及已通者，皆<br>通而同之。并之为法。<br>〔淳风等按：诸子悉通，故可并之为法。亦宜用合分术，列数尤多，若用乘<br>则算数至繁，故别制此术，从省约。〕<br>置所求步数，以全步积分乘之为实。<br>〔此以田广为法，以亩积步为实。法有分者，当同其母，齐其子，以同乘法<br>实，而并齐于法。今以分母乘全步及子，子如母而一，并以并全法，则法实俱长，<br>意亦等也。故如法而一，得从步数。〕<br>实如法而一，得从步。<br>今有田广一步半。求田一亩，问从几何？答曰：一百六十步。<br>术曰：下有半，是二分之一。以一为二，半为一，并之，得三，为法。置田<br>二百四十步，亦以一为二乘之，为实。实如法得从步。<br>今有田广一步半、三分步之一。求田一亩，问从几何？答曰：一百三十步一<br>十一分步之一十。<br>术曰：下有三分，以一为六，半为三，三分之一为二，并之，得一十一，为<br>法。置田二百四十步，亦以一为六乘之，为实。实如法得从步。<br>今有田广一步半、三分步之一、四分步之一。求田一亩，问从几何？答曰：<br>一百一十五步五分步之一。<br>术曰：下有四分，以一为一十二，半为六，三分之一为四，四分之一为三，<br>并之，得二十五，以为法。置田二百四十步，亦以一为一十二乘之，为实。实如<br>法而一，得从步。<br>今有田广一步半、三分步之一、四分步之一、五分步之一。求田一亩，问从<br>几何？答曰：一百五步一百三十七分步之一十五。<br>术曰：下有五分，以一为六十，半为三十，三分之一为二十，四分之一为一<br>十五，五分之一为一十二，并之，得一百三十七，以为法。置田二百四十步，亦<br>以一为六十乘之，为实。实如法得从步。<br>今有田广一步半、三分步之一、四分步之一、五分步之一、六分步之一。求<br>田一亩，问从几何？答曰：九十七步四十九分步之四十七。<br>术曰：下有六分，以一为一百二十，半为六十，三分之一为四十，四分之一<br>为三十，五分之一为二十四，六分之一为二十，并之，得二百九十四，以为法。<br>置田二百四十步，亦以一为一百二十乘之，为实。实如法得从步。<br>今有田广一步半、三分步之一、四分步之一、五分步之一、六分步之一、七<br>分步之一。求田一亩，问从几何？答曰：九十二步一百二十一分步之六十八。<br>术曰：下有七分，以一为四百二十，半为二百一十，三分之一为一百四十，<br>四分之一为一百五，五分之一为八十四，六分之一为七十，七分之一为六十，并<br>之，得一千八十九，以为法。置田二百四十步，亦以一为四百二十乘之，为实。<br>实如法得从步。<br>今有田广一步半、三分步之一、四分步之一、五分步之一、六分步之一、七<br>分步之一、八分步之一。求田一亩，问从几何？答曰：八十八步七百六十一分步<br>之二百三十二。<br>术曰：下有八分，以一为八百四十，半为四百二十，三分之一为二百八十，<br>四分之一为二百一十，五分之一为一百六十八，六分之一为一百四十，七分之一<br>为一百二十，八分之一为一百五，并之，得二千二百八十三，以为法。置田二百<br>四十步，亦以一为八百四十乘之，为实。实如法得从步。<br>今有田广一步半、三分步之一、四分步之一、五分步之一、六分步之一、七<br>分步之一、八分步之一、九分步之一。求田一亩，问从几何？答曰：八十四步七<br>千一百二十九分步之五千九百六十四。<br>术曰：下有九分，以一为二千五百二十，半为一千二百六十，三分之一为八<br>百四十，四分之一为六百三十，五分之一为五百四，六分之一为四百二十，七分<br>之一为三百六十，八分之一为三百一十五，九分之一为二百八十，并之，得七千<br>一百二十九，以为法。置田二百四十步，亦以一为二千五百二十乘之，为实。实<br>如法得从步。<br>今有田广一步半、三分步之一、四分步之一、五分步之一、六分步之一、七<br>分步之一、八分步之一、九分步之一、十分步之一。求田一亩、问从几何？答曰：<br>八十一步七千三百八十一分步之六千九百三十九。<br>术曰：下有一十分，以一为二千五百二十，半为一千二百六十，三分之一为<br>八百四十，四分之一为六百三十，五分之一为五百四，六分之一为四百二十，七<br>分之一为三百六十，八分之一为三百一十五，九分之一为二百八十，十分之一为<br>二百五十二，并之，得七千三百八十一，以为法。置田二百四十步，亦以一为二<br>千五百二十乘之，为实。实如法得从步。<br>今有田广一步半、三分步之一、四分之步一、五分步之一、六分步之一、七<br>分步之一、八分步之一、九分步之一、十分步之一、十一分步之一。求田一亩，<br>问从几何？答曰：七十九步八万三千七百一十一分步之三万九千六百三十一。<br>术曰：下有一十一分，以一为二万七千七百二十，半为一万三千八百六十，<br>三分之一为九千二百四十，四分之一为六千九百三十，五分之一为五千五百四十<br>四，六分之一为四千六百二十，七分之一为三千九百六十，八分之一为三千四百<br>六十五，九分之一为三千八十，一十分之一为二千七百七十二，一十一分之一为<br>二千五百二十，并之，得八万三千七百一十一，以为法。置田二百四十步，亦以<br>一为二万七千七百二十乘之，为实。实如法得从步。<br>今有田广一步半、三分步之一、四分步之一，五分步之一、六分步之一、七<br>分步之一、八分步之一、九分步之一、十分步之一、十一分步之一、十二分步之<br>一。求田一亩，问从几何？答曰：七十七步八万六千二十一分步之二万九千一百<br>八十三。<br>术曰：下有一十二分，以一为八万三千一百六十，半为四万一千五百八十，<br>三分之一为二万七千七百二十，四分之一为二万七百九十，五分之一为一万六千<br>六百三十二，六分之一为一万三千八百六十，七分之一为一万一千八百八十，八<br>分之一为一万三百九十五，九分之一为九千二百四十，一十分之一为八千三百一<br>十六，十一分之一为七千五百六十，十二分之一为六千九百三十，并之，得二十<br>五万八千六十三，以为法。置田二百四十步，亦以一为八万三千一百六十乘之，<br>为实。实如法得从步。<br>〔淳风等按：凡为术之意，约省为善。宜云“下有一十二分，以一为二万七<br>千七百二十，半为一万三千八百六十，三分之一为九千二百四十，四分之一为六<br>千九百三十，五分之一为五千五百四十四，六分之一为四千六百二十，七分之一<br>为三千九百六十，八分之一为三千四百六十五，九分之一为三千八十，十分之一<br>为二千七百七十二，十一分之一为二千五百二十，十二分之一为二千三百一十，<br>并之，得八万六千二十一，以为法。置田二百四十步，亦以一为二万七千七百二<br>十乘之，以为实。实如法得从步。”其术亦得知，不繁也。〕<br>今有积五万五千二百二十五步，问为方几何？答曰：二百三十五步。<br>又有积二万五千二百八十一步，问为方几何？答曰：一百五十九步。<br>又有积七万一千八百二十四步，问为方几何？答曰：二百六十八步。<br>又有积五十六万四千七百五十二步四分步之一，问为方几何？答曰：七百五<br>十一步半。<br>又有积三十九亿七千二百一十五万六百二十五步，问为方几何？答曰：六万<br>三千二十五步。<br>○开方<br>〔求方幂之一面也。〕<br>术曰：置积为实。借一算，步之，超一等。<br>〔言百之面十也。言万之面百也。〕<br>议所得，以一乘所借一算为法，而以除。<br>〔先得黄甲之面，上下相命，是自乘而除也。〕<br>除已，倍法为定法。<br>〔倍之者，豫张两面朱幂定袤，以待复除，故曰定法。〕<br>其复除，折法而下。<br>〔欲除朱幂者，本当副置所得成方，倍之为定法，以折、议、乘，而以除。<br>如是当复步之而止，乃得相命。故使就上折下。〕<br>复置借算，步之如初。以复议一乘之，<br>〔欲除朱幂之角黄乙之幂，其意如初之所得也。〕<br>所得副以加定法，以除。以所得副从定法。<br>〔再以黄乙之面加定法者，是则张两青幂之袤。〕<br>复除，折下如前。若开之不尽者，为不可开，当以面命之。<br>〔术或有以借算加定法而命分者，虽粗相近，不可用也。凡开积为方，方之<br>自乘当还复有积分。令不加借算而命分，则常微少；其加借算而命分，则又微多。<br>其数不可得而定。故惟以面命之，为不失耳。譬犹以三除十，以其余为三分之一，<br>而复其数可以举。不以面命之，加定法如前，求其微数。微数无名者以为分子，<br>其一退以十为母，其再退以百为母。退之弥下，其分弥细，则朱幂虽有所弃之数，<br>不足言之也。〕<br>若实有分者，通分内子为定实，乃开之。讫，开其母，报除。<br>〔淳风等按：分母可开者，并通之积先合二母。既开之后，一母尚存，故开<br>分母，求一母为法，以报除也。〕<br>若母不可开者，又以母乘定实，乃开之。讫，令如母而一。<br>〔淳风等按：分母不可开者，本一母也。又以母乘之，乃合二母。既开之后，<br>亦一母存焉，故令一母而一，得全面也。<br>又按：此术“开方”者，求方幂之面也。借一算者，假借一算，空有列位之<br>名，而无除积之实。方隅得面，是故借算列之于下。“步之超一等”者，方十自<br>乘，其积有百，方百自乘，其积有万，故超位，至百而言十，至万而言百。“议<br>所得，以一乘所借算为法，而以除”者，先得黄甲之面，以方为积者两相乘，故<br>开方除之，还令两面上下相命，是自乘而除之。“除已，倍法为定法”者，实积<br>未尽，当复更除，故豫张两面朱幂袤，以待复除，故曰定法。“其复除，折法而<br>下”者，欲除朱幂，本当副置所得成方，倍之为定法，以折、议、乘之，而以除，<br>如是，当复步之而止，乃得相命。故使就上折之而下。“复置借算，步之如初，<br>以复议一乘之，所得副以加定法，以定法除”者。欲除朱幂之角黄乙之幂。“以<br>所得副从定法”者，再以黄乙之面加定法，是则张两青幂之袤，故如前开之，即<br>合所问。〕<br>今有积一千五百一十八步四分步之三。问为圆周几何？答曰：一百三十五步。<br>〔于徽术，当周一百三十八步一十分步之一。<br>淳风等按：此依密率，为周一百三十八步五十分步之九。〕<br>又有积三百步，问为圆周几何？答曰：六十步。<br>〔于徽术，当周六十一步五十分步之十九。<br>淳风等按：依密率，为周六十一步一百分步之四十一。〕<br>开圆术曰：置积步数，以十二乘之，以开方除之，即得周。<br>〔此术以周三径一为率，与旧圆田术相返覆也。于徽术，以三百一十四乘积，<br>如二十五而一，所得，开方除之，即周也。开方除之，即径。是为据见幂以求周，<br>犹失之于微少。其以二百乘积，一百五十七而一，开方除之，即径，犹失之于微<br>多。<br>淳风等按：此注于徽术求周之法，其中不用“开方除之，即径”六字，今<br>本有者，衍剩也。依密率，八十八乘之，七而一。按周三径一之率，假令周六径<br>二，半周半径相乘得幂三，周六自乘得三十六。俱以等数除幂，得一周之数十二<br>也。其积：本周自乘，合以一乘之，十二而一，得积三也。术为一乘不长，故以<br>十二而一，得此积。今还原，置此积三，以十二乘之者，复其本周自乘之数。凡<br>物自乘，开方除之，复其本数，故开方除之，即周。〕<br>今有积一百八十六万八百六十七尺，<br>〔此尺谓立方尺也。凡物有高、深而言积者，曰立方。〕<br>问为立方几何？答曰：一百二十三尺。<br>又有积一千九百五十三尺八分尺之一，问为立方几何？答曰：一十二尺半。<br>又有积六万三千四百一尺五百一十二分尺之四百四十七，问为立方几何？答<br>曰：三十九尺八分尺之七。<br>又有积一百九十三万七千五百四十一尺二十七分尺之一十七，问为立方几何？<br>答曰：一百二十四尺太半尺。<br>开立方<br>〔立方适等，求其一面也。〕<br>术曰：置积为实。借一算，步之，超二等。<br>〔言千之面十，言百万之面百。〕<br>议所得，以再乘所借一算为法，而除之。<br>〔再乘者，亦求为方幂。以上议命而除之，则立方等也。〕<br>除已，三之为定法。<br>〔为当复除，故豫张三面，以定方幂为定法也。〕<br>复除，折而下。<br>〔复除者，三面方幂以皆自乘之数，须得折、议，定其厚薄尔。开平幂者，<br>方百之面十；开立幂者，方千之面十。据定法已有成方之幂，故复除当以千为百，<br>折下一等也。〕<br>以三乘所得数，置中行。<br>〔设三廉之定长。〕<br>复借一算，置下行。<br>〔欲以为隅方。立方等未有定数，且置一算定其位。〕<br>步之，中超一，下超二等。<br>〔上方法，长自乘而一折，中廉法，但有长，故降一等；下隅法，无面长，<br>故又降一等也。〕<br>复置议，以一乘中，<br>〔为三廉备幂也。〕<br>再乘下，<br>〔令隅自乘，为方幂也。〕<br>皆副以加定法。以定法除。<br>〔三面、三廉、一隅皆已有幂，以上议命之而除，去三幂之厚也。〕<br>除已，倍下，并中，从定法。<br>〔凡再以中、三以下，加定法者，三廉各当以两面之幂连于两方之面，一隅<br>连于三廉之端，以待复除也。言不尽意，解此要当以棋，乃得明耳。〕<br>复除，折下如前。开之不尽者，亦为不可开。<br>〔术亦有以定法命分者，不如故幂开方，以微数为分也。〕<br>若积有分者，通分内子为定实。定实乃开之。讫，开其母以报除。<br>〔淳风等按：分母可开者，并通之积先合三母。既开之后一母尚存，故开分<br>母，求一母，为法，以报除也。〕<br>若母不可开者，又以母再乘定实，乃开之。讫，令如母而一。<br>〔淳风等按：分母不可开者，本一母也。又以母再乘之，令合三母。既开之<br>后，一母犹存，故令一母而一，得全面也。<br>按：“开立方”知，立方适等，求其一面之数。“借一算，步之，超二等”<br>者，但立方求积，方再自乘，就积开之，故超二等，言千之面十，言百万之面百。<br>“议所得，以再乘所借算为法，而以除”知，求为方幂，以议命之而除，则立方<br>等也。“除已，三之为定法”，为积未尽，当复更除，故豫张三面已定方幂为定<br>法。“复除，折而下”知，三面方幂皆已有自乘之数，须得折、议定其厚薄。据<br>开平方，百之面十，其开立方，即千之面十。而定法已有成方之幂，故复除之者，<br>当以千为百，折下一等。“以三乘所得数，置中行”者，设三廉之定长。“复借<br>一算，置下行”者，欲以为隅方，立方等未有数，且置一算定其位也。“步之，<br>中超一，下超二”者，上方法长自乘而一折，中廉法但有长，故降一等，下隅法<br>无面长，故又降一等。“复置议，以一乘中”者，为三廉备幂。“再乘下”，当<br>令隅自乘为方幂。“皆副以加定法，以定法除者，三面、三廉、一隅皆已有幂，<br>以上议命之而除，去三幂之厚。“除已，倍下、并中，从定法”者，三廉各当以<br>两面之幂连于两方之面，一隅连于三廉之端，以待复除。其开之不尽者，折下如<br>前，开方，即合所问。“有分者，通分内子开之。讫，开其母以报除”，“可开<br>者，并通之积，先合三母；既开之后，一母尚存，故开分母”者，“求一母为法，<br>以报除。”“若母不可开者，又以母再乘定实，乃开之。讫，令如母而一”，分<br>母不可开者，本一母，又以母再乘，令合三母，既开之后，亦一母尚存。故令如<br>母而一，得全面也。〕<br>今有积四千五百尺。<br>〔亦谓立方之尺也。〕<br>问为立圆径几何？答曰：二十尺。<br>〔依密率，立圆径二十尺，计积四千一百九十尺二十一分尺之一十。〕<br>又有积一万六千四百四十八亿六千六百四十三万七千五百尺。问为立圆径几<br>何？答曰：一万四千三百尺。<br>〔依密率，为径一万四千六百四十三尺四分尺之三。〕<br>开立圆术曰：置积尺数，以十六乘之，九而一，所得，开立方除之，即立<br>圆径。<br>〔立圆，即丸也。为术者，盖依周三径一之率。令圆幂居方幂四分之三，圆<br>囷居立方亦四分之三。更令圆囷为方率十二，为丸率九，丸居圆囷又四分之三也。<br>置四分自乘得十六，三分自乘得九，故丸居立方十六分之九也。故以十六乘积，<br>九而一，得立方之积。丸径与立方等，故开立方而除，得径也。然此意非也。何<br>以验之？取立方棋八枚，皆令立方一寸，积之为立方二寸。规之为圆囷，径二寸，<br>高二寸。又复横因之，则其形有似牟合方盖矣。八棋皆似阳马，圆然也。按：合<br>盖者，方率也，丸居其中，即圆率也。推此言之，谓夫圆囷为方率，岂不阙哉？<br>以周三径一为圆率，则圆幂伤少；令圆囷为方率，则丸积伤多，互相通补，是以<br>九与十六之率偶与实相近，而丸犹伤多耳。观立方之内，合盖之外，虽衰杀有渐，<br>而多少不掩。判合总结，方圆相缠，浓纤诡互，不可等正。欲陋形措意，惧失正<br>理。敢不阙疑，以俟能言者。<br>黄金方寸，重十六两；金丸径寸，重九两，率生于此，未曾验也。《周官·<br>考工记》：“朅氏为量，改煎金锡则不耗，不耗然后权之，权之然后准之，准之<br>然后量之。”言炼金使极精，而后分之则可以为率也。令丸径自乘，三而一，开<br>方除之，即丸中之立方也。假令丸中立方五尺，五尺为句，句自乘幂二十五尺。<br>倍之得五十尺，以为弦幂，谓平面方五尺之弦也。以此弦为股，亦以五尺为句，<br>并句股幂得七十五尺，是为大弦幂。开方除之，则大弦可知也。大弦则中立方之<br>长邪，邪即丸径。故中立方自乘之幂于丸径自乘之幂，三分之一也。今大弦还乘<br>其幂，即丸外立方之积也。大弦幂开之不尽，令其幂七十五再自乘之，为面，命<br>得外立方积，四十二万一千八百七十五尺之面。又令中立方五尺自乘，又以方乘<br>之，得积一百二十五尺，一百二十五尺自乘，为面，命得积，一万五千六百二十<br>五尺之面。皆以六百二十五约之，外立方积，六百七十五尺之面，中立方积，二<br>十五尺之面也。<br>张衡算又谓立方为质，立圆为浑。衡言质之与中外之浑：六百七十五尺之面，<br>开方除之，不足一，谓外浑积二十六也；内浑，二十五之面，谓积五尺也。今徽<br>令质言中浑，浑又言质，则二质相与之率犹衡二浑相与之率也。衡盖亦先二质之<br>率推以言浑之率也。衡又言：“质，六十四之面；浑，二十五之面。”质复言浑，<br>谓居质八分之五也。又云：方，八之面；圆，五之面。”圆浑相推，知其复以圆<br>囷为方率，浑为圆率也，失之远矣。衡说之自然欲协其阴阳奇偶之说而不顾疏密<br>矣。虽有文辞，斯乱道破义，病也。置外质积二十六，以九乘之，十六而一，得<br>积十四尺八分尺之五，即质中之浑也。以分母乘全内子，得一百一十七。又置内<br>质积五，以分母乘之，得四十，是谓质居浑一百一十七分之四十，而浑率犹为伤<br>多也。假令方二尺，方四面，并得八尺也，谓之方周。其中令圆径与方等，亦二<br>尺也。圆半径以乘圆周之半，即圆幂也。半方以乘方周之半，即方幂也。然则方<br>周知，方幂之率也；圆周知，圆幂之率也。按：如衡术，方周率八之面，圆周率<br>五之面也。令方周六十四尺之面，圆周四十尺之面也。又令径二尺自乘，得径四<br>尺之面，是为圆周率十之面，而径率一之面也。衡亦以周三径一之率为非，是故<br>更著此法，然增周太多，过其实矣。<br>淳风等按：祖暅之谓刘徽、张衡二人皆以圆囷为方率，丸为圆率，乃设新<br>法。祖暅之开立圆术曰：“以二乘积，开立方除之，即立圆径。其意何也？取<br>立方棋一枚，令立枢于左后之下隅，从规去其右上之廉；又合而衡规之，去其前<br>上之廉。于是立方之棋分而为四，规内棋一，谓之内棋；规外棋三，谓之外棋。<br>规更合四棋，复横断之。以句股言之，令余高为句，内棋断上方为股，本方之数，<br>其弦也。句股之法：以句幂减弦幂，则余为股幂。若令余高自乘，减本方之幂，<br>余即内棋断上方之幂也。本方之幂即此四棋之断上幂。然则余高自乘，即外三棋<br>之断上幂矣。不问高卑，势皆然也。然固有所归同而途殊者尔。而乃控远以演类，<br>借况以析微。按：阳马方高数参等者，倒而立之，横截去上，则高自乘与断上幂<br>数亦等焉。夫叠棋成立积，缘幂势既同，则积不容异。由此观之，规之外三棋旁<br>蹙为一，即一阳马也。三分立方，则阳马居一，内棋居二可知矣。合八小方成一<br>大方，合八内棋成一合盖。内棋居小方三分之二，则合盖居立方亦三分之二，较<br>然验矣。置三分之二，以圆幂率三乘之，如方幂率四而一，约而定之，以为丸率。<br>故曰丸居立方二分之一也。”等数既密，心亦昭晢。张衡放旧，贻哂于后，刘徽<br>循故，未暇校新。夫岂难哉，抑未之思也。依密率，此立圆积，本以圆径再自乘，<br>十一乘之，二十一而一，得此积。今欲求其本积，故以二十一乘之，十一而一。<br>凡物再自乘，开立方除之，复其本数。故立方除之，即丸径也。〕<br><hr>
