<h4>《子部·公孙龙子·坚白论第五》<b class="x">作者：公孙龙</b></h4>
<br>坚白石三，可乎？<br>曰：不可。<br>曰：二，可乎？<br>曰：可。<br>曰：何哉？<br>曰：无坚得白，其举也二；无白得坚，其举也二。<br>曰：得其所白，不可谓无白；得其所坚，不可谓无坚：而之石也之于然也，<br>非三也？<br>曰：视不得其所坚而得其所白者，无坚也。拊不得其所白而得其所坚，得其<br>坚也，无白也。<br>曰：天下无白，不可以视石；天下无坚，不可以谓石。坚白石不相外，藏三<br>可乎？<br>曰：有自藏也，非藏而藏也。<br>曰：其白也，其坚也，而石必得以相盛盈。其自藏奈何？<br>曰：得其白，得其坚，见与不见离。不见离，一一不相盈，故离。离也者，<br>藏也。<br>曰：石之白，石之坚，见与不见，二与三，若广修而相盈也。其非举乎？<br>曰：物白焉，不定其所白；物坚焉，不定其所坚。不定者兼，恶乎其石也？<br>曰：循石，非彼无石。非石，无所取乎白石。不相离者，固乎然其无已。<br>曰：于石一也，坚白二也，而在于石，故有知焉，有不知焉；有见焉，有不<br>见焉。故知与不知相与离，见与不见相与藏。藏故，孰谓之不离？<br>曰：目不能坚，手不能白。不可谓无坚，不可谓无白。其异任也，其无以代<br>也。坚白域于石，恶乎离？<br>曰：坚未与石为坚，而物兼未与为坚。而坚必坚其不坚。石物而坚，天下未<br>有若坚，而坚藏。<br>白固不能自白，恶能白石物乎？若白者必白，则不白物而白焉。黄黑与之然。<br>石其无有，恶取坚白石乎？故离也。离也者因是。<br>力与知果，不若因是。<br>且犹白——以目、以火见。而火不见；则火与目不见，而神见。神不见，而<br>见离。<br>坚——以手，而手以捶；是捶与手知而不知，而神与不知。神乎，是之谓<br>“离”焉。离也者天下，故独而正。<br><hr>
