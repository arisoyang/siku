<h4>《子部·公孙龙子·迹府第一》<b class="x">作者：公孙龙</b></h4>
<br>公孙龙，六国时辩士也。疾名实之散乱，因资材之所长，为“守白”之论。<br>假物取譬，以“守白”辩，谓白马为非马也。白马为非马者，言白所以名色，言<br>马所以名形也；色非形，形非色也。夫言色则形不当与，言形则色不宜从，今合<br>以为物，非也。如求白马于厩中，无有，而有骊色之马，然不可以应有白马也。<br>不可以应有白马，则所求之马亡矣；亡则白马竟非马。欲推是辩，以正名实而化<br>天下焉。<br>龙与孔穿会赵平原君家。穿曰：“素闻先生高谊，愿为弟子久，但不取先生<br>以白马为非马耳！请去此术，则穿请为弟子。”<br>龙曰：“先生之言悖。龙之所以为名者，乃以白马之论尔！今使龙去之，则<br>无以教焉。且欲师之者，以智与学不如也。今使龙去之，此先教而后师也；先教<br>而后师之者，悖。<br>“且白马非马，乃仲尼之所取。龙闻楚王张繁弱之弓，载忘归之矢，以射蛟<br>兕于云梦之圃，而丧其弓。左右请求之。王曰：‘止。楚人遗弓，楚人得之，又<br>何求乎？’仲尼闻之曰：‘楚王仁义而未遂也。亦曰人亡弓，人得之而已，何必<br>楚？’若此，仲尼异‘楚人’与所谓‘人’。夫是仲尼异‘楚人’与所谓‘人’，<br>而非龙‘白马’于所谓‘马’，悖。”<br>“先生修儒术而非仲尼之所取，欲学而使龙去所教，则虽百龙，固不能当前<br>矣。”孔穿无以应焉。<br>公孙龙，赵平原君之客也；孔穿，孔子之叶也。穿与龙会。穿谓龙曰：“臣<br>居鲁，侧闻下风，高先生之智，说先生之行，愿受业之日久矣，乃今得见。然所<br>不取先生者，独不取先生之以白马为非马耳。请去白马非马之学，穿请为弟子。”<br>公孙龙曰：“先生之言悖。龙之学，以白马为非马者也。使龙去之，则龙无<br>以教；无以教而乃学于龙也者，悖。且夫欲学于龙者，以智与学焉为不逮也。今<br>教龙去白马非马，是先教而后师之也；先教而后师之，不可。”<br>“先生之所以教龙者，似齐王之谓尹文也。齐王之谓尹文曰：‘寡人甚好士，<br>以齐国无士，何也？’尹文曰：‘愿闻大王之所谓士者。’齐王无以应。尹文曰：<br>‘今有人于此，事君则忠，事亲则孝，交友则信，处乡则顺，有此四行，可谓士<br>乎？’齐王曰：‘善！此真吾所谓士也。’尹文曰：‘王得此人，肯以为臣乎？’<br>王曰：‘所愿而不可得也。’”<br>“是时齐王好勇。于是尹文曰：‘使此人广庭大众之中，见侵侮而终不敢斗，<br>王将以为臣乎？’王曰：‘钜士也？见侮而不斗，辱也！辱则寡人不以为臣矣。’<br>尹文曰：‘唯见侮而不斗，未失其四行也。是人未失其四行，其所以为士也然。<br>而王一以为臣，一不以为臣，则向之所谓士者，乃非士乎？’齐王无以应。”<br>“尹文曰：‘今有人君，将理其国，人有非则非之，无非则亦非之；有功则<br>赏之，无功则亦赏之，而怨人之不理也，可乎？’齐王曰：‘不可。’尹文曰：<br>‘臣窃观下吏之理齐，齐方若此矣。’王曰：‘寡人理国，信若先生之言，人虽<br>不理，寡人不敢怨也。意未至然与？’<br>“尹文曰：‘言之敢无说乎？王之令曰：‘杀人者死，伤人者刑。’人有畏<br>王之令者，见侮而终不敢斗，是全王之令也。而王曰：‘见侮而不斗者，辱也。’<br>谓之辱，非之也。无非而王非之，故因除其籍，不以为臣也。不以为臣者，罚之<br>也。此无而王罚之也。且王辱不敢斗者，必荣敢斗者也；荣敢斗者是，而王是之，<br>必以为臣矣。必以为臣者，赏之也。彼无功而王赏之。王之所赏，吏之所诛也；<br>上之所是，而法之所罪也。赏罚是非，相与四谬，虽十黄帝，不能理也。’齐王<br>无以应焉。”<br>“故龙以子之言有似齐王。子知难白马之非马，不知所以难之说，以此，犹<br>好士之名，而不知察士之类。”<br><hr>
