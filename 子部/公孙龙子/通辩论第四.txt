<h4>《子部·公孙龙子·通辩论第四》<b class="x">作者：公孙龙</b></h4>
<br>曰：二有一乎？<br>曰：二无一。<br>曰：二有右乎？<br>曰：二无右。<br>曰：二有左乎？<br>曰：二无左。<br>曰：右可谓二乎？<br>曰：不可。<br>曰：左可谓二乎？<br>曰：不可。<br>曰：左与右可谓二乎？<br>曰：可。<br>曰：谓变非不变，可乎？<br>曰：可。<br>曰：右有与，可谓变乎？<br>曰：可。<br>曰：变只。<br>曰：右。<br>曰：右苟变，安可谓右？苟不变，安可谓变？<br>曰：二苟无左，又无右，二者左与右奈何？<br>羊合牛非马，牛合羊非鸡。<br>曰：何哉？<br>曰：羊与牛唯异，羊有齿，牛无齿；而牛之非羊也、羊之非牛也，未可。是<br>不俱有，而或类焉。羊有角，牛有角；牛之而羊也、羊之而牛也，未可。是俱有<br>而类之不同也。羊牛有角，马无角；马有尾，羊牛无尾。故曰：“羊合牛非马也。”<br>非马者，无马也。无马者，羊不二，牛不二，而羊牛二。是而羊而牛，非马<br>可也。若举而以是，犹类之不同。若左右，犹是举。<br>牛羊有毛，鸡有羽。谓鸡足一，数足二；二而一，故三。谓牛羊足一，数足<br>四；四而一，故五。羊牛足五，鸡足三，故曰：“牛合羊非鸡。”“非”，有以<br>非鸡也。<br>与马以鸡，宁马。材不材，其无以类，审矣。举是谓乱名，是狂举。<br>曰：他辩。<br>曰：青以白非黄，白以青非碧。<br>曰：何哉？<br>曰：青白不相与而相与，反对也。不相邻而相邻，不害其方也。不害其方者<br>反而对，各当其所，若左右不骊。<br>故一于青不可，一于白不可，恶乎其有黄矣哉？黄其正矣，是正举也，其有<br>君臣之于国焉，故强寿矣。<br>而且青骊乎白，而白不胜也。白足之胜矣而不胜，是木贼金也。木贼金者碧，<br>碧则非正举矣。<br>青白不相与，而相与，不相胜，则两明也。争而明，其色碧也。<br>与其碧，宁黄。黄，其马也，其与类乎！碧，其鸡也，其与暴乎！<br>暴则君臣争而两明也。两明者昏不明，非正举也。<br>非正举者，名实无当，骊色章焉，故曰“两明”也。两明而道丧，其无有以<br>正焉。<br><hr>
