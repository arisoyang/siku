<h4>《子部·公孙龙子·指物论第三》<b class="x">作者：公孙龙</b></h4>
<br>物莫非指，而指非指。<br>天下无指，物无可以谓物。非指者天下，而物可谓指乎？<br>指也者，天下之所无也；物也者，天下之所有也。以天下之所有，为天下之<br>所无，未可。<br>天下无指，而物不可谓指也。不可谓指者，非指也？非指者，物莫非指也。<br>天下无指而物不可谓指者，非有非指也。非有非指者，物莫非指也。物莫非<br>指者，而指非指也。<br>天下无指者，生于物之各有名，不为指也。不为指而谓之指，是兼不为指。<br>以有不为指之无不为指，未可。<br>且“指者天下之所无”。天下无指者，物不可谓无指也；不可谓无指者。非<br>有非指也；非有非指者，物莫非指、指非非指也，指与物非指也。<br>使天下无物，谁径谓非指？天下无物，谁径谓指？天下有指无物指，谁径谓<br>非指？径谓无物非指？<br>且夫指固自为非指，奚待于物而乃与为指？<br><hr>
