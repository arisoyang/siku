<h4>《子部·公孙龙子·名实论第六》<b class="x">作者：公孙龙</b></h4>
天地与其所产者，物也。物以物其所物而不过焉，实也。实以实其所实，不旷焉，位也。出其所位，非位；位其所位焉，正也。以其所正，正其所不正；疑其所正。其“正”者，正其所实也；正其所实者，正其名也。其“名”正，则唯乎其彼此焉。谓彼而彼不唯乎彼，则彼谓不行。谓此而行不唯乎此，则此谓不行。其以当不当也，不当而乱也。故彼，彼当乎彼，则唯乎彼，其谓行彼。此，此当乎此，则唯乎此，其谓行此。其以当而当也，以当而当，正也。故彼，彼止于彼；此，此止于此，可。彼此而彼且此，此彼而此且彼，不可。夫名实谓也。知此之非也，知此之不在此也，明不谓也。知彼之非彼也，知彼之不在彼也，则不谓也。至矣哉，古之明王！审其名实，慎其所谓。至矣哉，古之明王！<hr>
