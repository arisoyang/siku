<h4>《子部·公孙龙子·白马论第二》<b class="x">作者：公孙龙</b></h4>
<br>“白马非马”，可乎？<br>曰：可。<br>曰：何哉？<br>曰：马者，所以命形也；白者，所以命色也。命色者非名形也。故曰：“白<br>马非马”。<br>曰：有白马不可谓无马也。不可谓无马者，非马也？有白马，为有白马之非<br>马，何也？<br>曰：求马，黄、黑马皆可致；求白马，黄、黑马不可致。使白马乃马也，是<br>所求一也。所求一者，白者不异马也，所求不异，如黄、黑马有可有不可，何也？<br>可与不可，其相非明。故黄、黑马一也，而可以应有马，而不可以应有白马，是<br>白马之非马，审矣！<br>曰：以马之有色为非马，天下非有无色之马。天下无马可乎？<br>曰：马固有色，故有白马。使马无色，如有马已耳，安取白马？故白者非马<br>也。白马者，马与白也。马与白，马也？故曰白马非马也。<br>曰：马未与白为马，白未与马为白。合马与白，复名白马。是相与以不相与<br>为名，未可。故曰：白马非马未可。<br>曰：以“有白马为有马”，谓有白马为有黄马，可乎？<br>曰：未可。<br>曰：以“有马为异有黄马”，是异黄马与马也；异黄马与马，是以黄马为非<br>马。以黄马为非马，而以白马为有马，此飞者入池而棺椁异处，此天下之悖言乱<br>辞也。<br>以“有白马不可谓无马”者，离白之谓也；是离者有白马不可谓有马也。故<br>所以为有马者，独以马为有马耳，非以白马为有马。故其为有马也，不可以谓<br>“马马”也。<br>曰“白者不定所白”，忘之而可也。白马者，言白定所白也，定所白者非白<br>也。马者，无去取于色，故黄、黑皆所以应；白马者，有去取于色，黄、黑马皆<br>所以色去，故唯白马独可以应耳。无去者非有去也，故曰：“白马非马”。<br><hr>
