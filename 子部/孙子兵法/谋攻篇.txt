<h4>《子部·孙子兵法·谋攻篇》<b class="x">作者：孙武</b></h4>
<br>孙子曰：凡用兵之法，全国为上，破国次之；全军为上，破军次之；全旅为<br>上，破旅次之；全卒为上，破卒次之；全伍为上；破伍次之。是故百战百胜，非<br>善之善者也；不战而屈人之兵，善之善者也。<br>故上兵伐谋，其次伐交，其次伐兵，其下攻城。攻城之法，为不得已，修橹<br>轒辒，具器械，三月而后成，距闉，又三月而后已。将不胜其忿而蚁附之，杀<br>三分之一，而城不拔者，此攻之灾也。<br>故善用兵者，屈人之兵而非战也，拔人之城而非攻也，毁人之国而非久也。<br>必以全争于天下，故兵不顿而利可全，此谋攻之法也。<br>故用兵之法，十则围之，五则攻之，倍则分之，敌则能战之，少则能逃之，<br>不若则能避之。故小敌之坚，大敌之擒也。<br>夫将者，国之辅也，辅周则国必强，辅隙则国必弱。<br>故君之所以患于军者三：不知军之不可以进，而谓之进；不知军之不可以退，<br>而谓之退，是谓縻军。不知三军之事，而同三军之政者，则军士惑矣。不知三军<br>之权，而同三军之任，则军士疑矣。三军既惑且疑，则诸侯之难至矣，是谓乱军<br>引胜。<br>故知胜有五：知可以战与不可以战者胜，识众寡之用者胜，上下同欲者胜，<br>以虞待不虞者胜，将能而君不御者胜。此五者，知胜之道也。<br>故曰：知彼知己者，百战不殆；不知彼而知己，一胜一负；不知彼不知己，<br>每战必殆。<br><hr>
