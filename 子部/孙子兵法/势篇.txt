<h4>《子部·孙子兵法·势篇》<b class="x">作者：孙武</b></h4>
<br>孙子曰：凡治众如治寡，分数是也；斗众如斗寡，形名是也；三军之众，可<br>使必受敌而无败者，奇正是也；兵之所加，如以碫投卵者，虚实是也。<br>凡战者，以正合，以奇胜。故善出奇者，无穷如天地，不竭如江河。终而复<br>始，日月是也；死而复生，四时是也。声不过五，五声之变，不可胜听也；色不<br>过五，五色之变，不可胜观也；味不过五，五味之变，不可胜尝也；战势不过奇<br>正，奇正之变，不可胜穷也。奇正相生，如循环之无端，孰能穷之？<br>激水之疾，至于漂石者，势也；鸷鸟之疾，至于毁折者，节也。是故善战者，<br>其势险，其节短。势如彍弩，节如发机。纷纷纭纭，斗乱而不可乱也；浑浑沌<br>沌，形圆而不可败也。<br>乱生于治，怯生于勇，弱生于强。治乱，数也；勇怯，势也；强弱，形也。<br>故善动敌者，形之，敌必从之；予之，敌必取之。以利动之，以卒待之。<br>故善战者，求之于势，不责于人，故能择人而任势。任势者，其战人也，如<br>转木石。木石之性，安则静，危则动，方则止，圆则行。故善战人之势，如转圆<br>石于千仞之山者，势也。<br><hr>
