<h4>《子部·孙子兵法·九变篇》<b class="x">作者：孙武</b></h4>
<br>孙子曰：凡用兵之法，将受命于君，合军聚众。圮地无舍，衢地合交，绝地<br>无留，围地则谋，死地则战。<br>途有所不由，军有所不击，城有所不攻，地有所不争，君命有所不受。故将<br>通于九变之地利者，知用兵矣。将不通于九变之利，虽知地形，不能得地之利矣。<br>治兵不知九变之术，虽知五利，不能得人之用矣。是故智者之虑，必杂于利害。<br>杂于利，而务可信也；杂于害，而患可解也。<br>是故屈诸侯者以害，役诸侯者以业，趋诸侯者以利。<br>故用兵之法，无恃其不来，恃吾有以待也；无恃其不攻，恃吾有所不可攻也。<br>故将有五危：必死可杀，必生可虏，忿速可侮，廉洁可辱，爱民可烦。凡此<br>五者，将之过也，用兵之灾也。覆军杀将，必以五危，不可不察也。<br><hr>
