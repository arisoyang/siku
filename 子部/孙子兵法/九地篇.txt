<h4>《子部·孙子兵法·九地篇》<b class="x">作者：孙武</b></h4>
<br>孙子曰：用兵之法，有散地，有轻地，有争地，有交地，有衢地，有重地，<br>有圮地，有围地，有死地。诸侯自战其地，为散地；入人之地而不深者，为轻地；<br>我得则利，彼得亦利者，为争地；我可以往，彼可以来者，为交地；诸侯之地三<br>属，先至而得天下之众者，为衢地；入人之地深，背城邑多者，为重地；行山林、<br>险阻、沮泽，凡难行之道者，为圮地；所由入者隘，所从归者迂，彼寡可以击吾<br>之众者，为围地；疾战则存，不疾战则亡者，为死地。<br>是故散地则无战，轻地则无止，争地则无攻，交地则无绝，衢地则合交，重<br>地则掠，圮地则行，围地则谋，死地则战。<br>所谓古之善用兵者，能使敌人前后不相及，众寡不相恃，贵贱不相救，上下<br>不相收，卒离而不集，兵合而不齐。<br>合于利而动，不合于利而止。<br>敢问：“敌众整而将来，待之若何？”曰：“先夺其所爱，则听矣。”<br>兵之情主速，乘人之不及，由不虞之道，攻其所不戒也。<br>凡为客之道：深入则专，主人不克；掠于饶野，三军足食；谨养而勿劳，并<br>气积力；运兵计谋，为不可测。投之无所往，死且不北。死焉不得，士人尽力。<br>兵士甚陷则不惧，无所往则固，深入则拘，不得已则斗。是故其兵不修而戒，不<br>求而得，不约而亲，不令而信，禁祥去疑，至死无所之。吾士无余财，非恶货也；<br>无余命，非恶寿也。令发之日，士卒坐者涕沾襟，偃卧者涕交颐，投之无所往，<br>诸、刿之勇也。<br>故善用兵者，譬如率然。率然者，常山之蛇也。击其首则尾至，击其尾则首<br>至，击其中则首尾俱至。敢问：“兵可使如率然乎？”曰：“可。”夫吴人与越<br>人相恶也，当其同舟而济，遇风，其相救也如左右手。是故方马埋轮，未足恃也；<br>齐勇若一，政之道也；刚柔皆得，地之理也。故善用兵者，携手若使一人，不得<br>已也。<br>将军之事，静以幽，正以治。能愚士卒之耳目，使之无知；易其事，革其谋，<br>使人无识；易其居，迂其途，使人不得虑。帅与之期，如登高而去其梯；帅与之<br>深入诸侯之地，而发其机，焚舟破釜，若驱群羊，驱而往，驱而来，莫知所之。<br>聚三军之众，投之于险，此谓将军之事也。九地之变，屈伸之利，人情之理，不<br>可不察。<br>凡为客之道，深则专，浅则散。去国越境而师者，绝地也；四通者，衢地也；<br>入深者，重地也；入浅者，轻地也；背固前隘者，围地也；无所往者，死地也。<br>是故散地，吾将一其志；轻地，吾将使之属；争地，吾将趋其后；交地，吾<br>将谨其守；衢地，吾将固其结；重地，吾将继其食；圮地，吾将进其途；围地，<br>吾将塞其阙；死地，吾将示之以不活。<br>故兵之情，围则御，不得已则斗，过则从。<br>是故不知诸侯之谋者，不能预交；不知山林、险阻、沮泽之形者，不能行军；<br>不用乡导者，不能得地利。四五者不知一，非霸王之兵也。夫霸王之兵，伐大国，<br>则其众不得聚；威加于敌，则其交不得合。是故不争天下之交，不养天下之权，<br>信己之私，威加于敌，故其城可拔，其国可隳。施无法之赏，悬无政之令，犯三<br>军之众，若使一人。犯之以事，勿告以言；犯之以利，勿告以害。投之亡地然后<br>存，陷之死地然后生。夫众陷于害，然后能为胜败。<br>故为兵之事，在于顺详敌之意，并敌一向，千里杀将，是谓巧能成事也。<br>是故政举之日，夷关折符，无通其使，厉于廊庙之上，以诛其事。敌人开阖，<br>必亟入之。先其所爱，微与之期。践墨随敌，以决战事。是故始如处女，敌人开<br>户；后如脱兔，敌不及拒。<br><hr>
