<h4>《子部·韩非子·定法第四十三》<b class="x">作者：韩非</b></h4>
<br>问者曰：“申不害、公孙鞅，此二家之言孰急於国？”应之曰：“是不可程<br>也。人不食，十日则死；大寒之隆，不衣亦死。谓之衣食孰急於人，则是不可一<br>无也，皆养生之具也。今申不害言术，而公孙鞅为法。术者，因任而授官，循名<br>而责实，操杀生之柄，课群臣之能者也，此人主之所执也。法者，宪令著於官府，<br>刑罚必於民心，赏存乎慎法，而罚加乎奸令者也，此臣之所师也。君无术则弊於<br>上，臣无法则乱於下，此不可一无，皆帝王之具也。”<br>问者曰：“徒术而无法，徒法而无术，其不可何哉？”对曰：“申不害，韩<br>昭侯之佐也。韩者，晋之别国也。晋之故法未息，而韩之新法又生；先君之令未<br>收，而后君之令又下。申不害不擅其法，不一其宪令则奸多。故利在故法前令则<br>道之，利在新法后令则道之，利在故新相反，前后相悖。则申不害虽十使昭侯用<br>术，而奸臣犹有所谲其辞矣。故讬万乘之劲韩，七十年而不至於霸王者，虽用术<br>於上，法不勤饰於官之患也。公孙鞅之治秦也，设告相坐而责其实，连什伍而同<br>其罪，赏厚而信，刑重而必，是以其民用力劳而不休，逐敌危而不卻，故其国富<br>而兵强。然而无术以知奸，则以其富强也资人臣而已矣。及孝公、商君死，惠王<br>即位，秦法未败也，而张仪以秦殉韩、魏。惠王死，武王即位，甘茂以秦殉周。<br>武王死，昭襄王即位，穰侯越韩、魏而东攻齐，五年而秦不益一尺之地，乃成其<br>陶邑之封，应侯攻韩八年，成其汝南之封；自是以来，诸用秦者皆应、穰之类也。<br>故战胜则大臣尊，益地则私封立，主无术以知奸也。商君虽十饰其法，人臣反用<br>其资。故乘强秦之资，数十年而不至於帝王者，法不勤饰於官，主无术於上之患<br>也。”<br>问者曰：“主用申子之术、而官行商君之法，可乎？”对曰：“申子未尽於<br>法也。申子言‘治不逾官，虽知弗言’。治不逾官，谓之守职也可；知而弗言，<br>是不谓过也。人主以一国目视，故视莫明焉；以一国耳听，故听莫聪焉。今知而<br>弗言，则人主尚安假借矣？商君之法曰：‘斩一首者爵一级，欲为官者为五十石<br>之官；斩二首者爵二级，欲为官者为百石之官。’官爵之迁与斩首之功相称也。<br>今有法曰：斩首者令为医匠，则屋不成而病不已。夫匠者，手巧也；而医者，齐<br>药也；而以斩首之功为之，则不当其能。今治官者，智能也；今斩首者，勇力之<br>所加也。以勇力之所加、而治智能之官，是以斩首之功为医匠也。故曰：二子之<br>於法术，皆未尽善也。”<br><hr>
