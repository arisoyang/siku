<h4>《子部·韩非子·大体第二十九》<b class="x">作者：韩非</b></h4>
<br>古之全大体者，望天地，观江海，因山谷，日月所照，四时所行，云布风动；<br>不以智累心，不以私累己；寄治乱于法术，托是非于赏罚，属轻重于权衡；不逆<br>天理，不伤情性；不吹毛而求小疵，不洗垢而察难知；不引绳之外，不推绳之内；<br>不急法之外，不缓法之内；守成理，因自然；祸福生乎道法而不出乎爱恶，荣辱<br>之责在乎己而不在乎人。故至安之世，法如朝露，纯朴不散；心无结怨，口无烦<br>言。故车马不疲弊于远路，旌旗不乱于大泽，万民不失命于寇戎，雄骏不创寿于<br>旗幢；豪杰不著名于图书，不录功于盘盂，记年之牒空虚。故曰：利莫长于简，<br>福莫久于安。使匠石以千岁之寿操钩，视规矩，举绳墨而正太山；使贲、育带干<br>将而齐万民；虽尽力于巧，极盛于寿，太山不正，民不能齐。故曰：古之牧天下<br>者，不使匠石极巧以败太山之体，不使贲、育尽威以伤万民之性。因道全法，君<br>子乐而大奸止。澹然闲静，因天命，持大体。故使人无离法之罪，鱼无失水之祸。<br>如此，故天下少不可。<br>上不天则下不遍覆，心不地则物不必载。太山不立好恶，故能成其高；江海<br>不择小助，故能成其富。故大人寄形于天地而万物备，历心于山海而国家富。上<br>无忿怒之毒，下无伏怨之患，上下交顺，以道为舍。故长利积，大功立，名成于<br>前，德垂于后，治之至也。<br><hr>
