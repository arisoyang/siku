<h4>《子部·韩非子·八经第四十八》<b class="x">作者：韩非</b></h4>
<br>一、因情<br>凡治天下，必因人情。人情者，有好恶，故赏罚可用；赏罚可用则禁令可立<br>而治道具矣。君执柄以处势，故令行禁止。柄者，杀生之制也；势者，胜众之资<br>也。废置无度则权渎，赏罚下共则威分。是以明主不怀爱而听，不留说而计。故<br>听言不参则权分乎奸，智力不用则君穷乎臣。故明主之行制也天，其用人也鬼。<br>天则不非，鬼则不困。势行教严逆而不违，毁誉一行而不议。故赏贤罚暴，举善<br>之至者也；赏暴罚贤，举恶之至者也；是谓赏同罚异。赏莫如厚，使民利之；誉<br>莫如美，使民荣之；诛莫如重，使民畏之；毁莫如恶，使民耻之。然后一行其法，<br>禁诛於私家。不害功罪赏罚必知之，知之道尽矣。<br>二、主道<br>力不敌众，智不尽物。与其用一人，不如用一国。故智力敌而群物胜，揣中<br>则私劳，不中则在过。下君尽己之能，中君尽人之力，上君尽人之智。是以事至<br>而结智，一听而公会。听不一则后悖於前，后悖於前则愚智不分；不公会则犹豫<br>而不断，不断则事留。自取一听，则毋堕壑之累。故使之讽，讽定而怒。是以言<br>陈之日，必有筴籍，结智者事发而验，结能者功见而谋。成败有徵，赏罚随之。<br>事成则君收其功，规败则臣任其罪。君人者合符犹不亲，而况於力乎？事智犹不<br>亲，而况於悬乎？故非用人也不取同，同则君怒。使人相用则君神，君神则下尽。<br>下尽下则臣上不因君而主道毕矣。<br>三、起乱<br>知臣主之异利者王，以为同者劫，与共事者杀。故明主审公私之分，审利害<br>之地，奸乃无所乘。乱之所生六也：主母，后姬，子姓，弟兄，大臣，显贤。任<br>吏责臣，主母不放。礼施异等，后姬不疑。分势不贰，庶適不争。权籍不失，兄<br>弟不侵。下不一门，大臣不拥。禁赏必行，显贤不乱。臣有二因，谓外内也。外<br>曰畏，内曰爱。所畏之求得，所爱之言听，此乱臣之所因也。外国之置诸吏者，<br>结诛亲暱重帑，则外不籍矣。爵禄循功，请者俱罪，则内不因矣。外不籍，内<br>不因，则奸宄塞矣。官袭节而进，以至大任，智也。其位至而任大者，以三节持<br>之，曰质、曰镇、曰固。亲戚妻子，质也。爵禄厚而必，镇也。参伍贵帑，固也。<br>贤者止於质，贪饕化於镇，奸邪穷於固。忍不制则下上，小不除则大诛，而名实<br>当则径之。生害事，死伤名，则行饮食；不然，而与其雠；此谓除阴奸也。翳曰<br>诡，诡曰易。见功而赏，见罪而罚，而诡乃止。是非不泄，说谏不通，而易乃不<br>用。父兄贤良播出曰游祸，其患邻敌多资。僇辱之人近习曰狎贼，其患发忿疑辱<br>之心生。藏怒持罪而不发曰增乱，其患徼幸妄举之人起。大臣两重、提衡而不踦<br>曰卷祸，其患家隆劫杀之难作。脱易不自神曰弹威，其患贼夫酖毒之乱起。此<br>五患者，人主之不知，则有劫杀之事，废置之事，生於内则治，生於外则乱。是<br>以明主以功论之内，而以利资之外，故其国治而敌乱。即乱之道，臣憎则起外若<br>眩，臣爱则起内若药。<br>四、立道<br>参伍之道：行参以谋多，揆伍以责失；行参必拆，揆伍必怒。不折则渎上，<br>不怒则相和。折之微足以知多寡，怒之前不及其众。观听之势，其徵在比周而赏<br>异也。诛毋谒而罪同。言会众端，必揆之以地，谋之以天，验之以物，参之以人。<br>四徵者符，乃可以观矣。参言以知其诚，易视以改其泽，执见以得非常。一用以<br>务近习，重言以惧远使，举往以悉其前，即迩以知其内，疏置以知其外，握明以<br>问所闇，诡使以绝黩泄，倒言以尝所疑，论反以得阴奸，设谏以纲独为，举错以<br>观奸动，明说以诱避过，卑適以观直谄，宣闻以通未见，作斗以散朋党，深一以<br>警众心，泄异以易其虑。似类则合其参，陈过则明其固，知罪辟罪以止威，阴使<br>时循以省衰，渐更以离通比，下约以侵其上，相室约其廷臣，廷臣约其官属，兵<br>士约其军吏，遣使约其行介，县令约其辟吏，郎中约其左右，后姬约其宫媛，此<br>之谓条达之道。言通事泄则术不行。<br>五、参言<br>明主，其务在周密。是以喜见则德偿，怒见则威分。故明主之言隔塞而不通，<br>周密而不见。故以一得十者下道也，以十得一者上道也。明主兼行上下，故奸无<br>所失。伍、官、连、县而邻，谒过赏，失过诛。上之於下，下之於上，亦然。是<br>故上下贵贱相畏以法，相诲以和。民之性，有生之实，有生之名。为君者有贤知<br>之名，有赏罚之实。名实俱至，故福善必闻矣。<br>六、听法<br>听不参则无以责下，言不督乎用则邪说当上。言之为物也以多信，不然之物，<br>十人云疑，百人然乎，千人不可解也。呐者言之疑，辩者言之信。奸之食上也，<br>取资乎众；籍信乎辩，而以类饰其私。人主不餍忿而待合参，其势资下也。有道<br>之主，听言、督其用，课其功，功课而赏罚生焉，故无用之辩不留朝。任事者知<br>不足以治职，则放官收。说大而夸则穷端，故奸得而怒。无故而不当为诬，诬而<br>罪臣。言必有报，说必责用也，故朋党之言不上闻。凡听之道，人臣忠论以闻奸，<br>博论以内一，人主不智则奸得资。明主之道，己喜则求其所纳，己怒则察其所构；<br>论於已变之后，以得毁誉公私之徵。众谏以效智，使君自取一以避罪。故众之谏<br>也，败君之取也。无副言於上以设将然，今符言於后以知谩诚语。明主之道，臣<br>不得两谏，必任其一；语不得擅行，必合其参；故奸无道进矣。<br>七、类柄<br>官之重也，毋法也；法之息也，上闇也。上闇无度则官擅为，官擅为故奉重<br>无前，奉重无前则徵多，徵多故富。官之富重也，乱功之所生也。明主之道，取<br>於任，贤於官，赏於功；言程、主喜俱必利，不当、主怒俱必害，则人不私父兄<br>而进其仇雠。势足以行法，奉足以给事，而私无所生，故民劳苦而轻官。任事也<br>毋重，使其宠必在爵；处官者毋私，使其利必在禄；故民尊爵而重禄。爵禄所以<br>赏也，民重所以赏也则国治。刑之烦也，名之缪也，赏誉不当则民疑。民之重名<br>与其重赏也均。赏者有诽焉，不足以劝；罚者有誉焉，不足以禁。明主之道，赏<br>必出乎公利，名必在乎为上。赏誉同轨，非诛俱行，然则民无荣於赏之内。有重<br>罚者必有恶名，故民畏。罚所以禁也，民畏所以禁则国治矣。<br>八、立威<br>行义示则主威分，慈仁听则法制毁。民以制畏上，而上以势卑下，故下肆很<br>触而荣於轻君之俗，则主威分。民以法难犯上，而上以法挠慈仁，故下明爱施而<br>务赇纹之政，是以法令隳。尊私行以贰主威，行赇纹以疑法，听之则乱治，不听<br>则谤主，故君轻乎位而法乱乎官，此之谓无常之国。明主之道，臣不得以行义成<br>荣，不得以家利为功。功名所生，必出於官法；法之所外，虽有难行，不以显焉；<br>故民无以私名。设法度以齐民，信赏罚以尽民能，明诽誉以劝沮，名号、赏罚、<br>法令三隅，故大臣有行则尊君，百姓有功则利上，此之谓有道之国也。<br><hr>
