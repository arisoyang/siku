<h4>《子部·韩非子·问田第四十二》<b class="x">作者：韩非</b></h4>
<br>徐渠问田鸠曰：“臣闻智士不袭下而遇君，圣人不见功而接上。令阳成义渠，<br>明将也，而措於毛伯；公孙亶回，圣相也，而关於州部，何哉？”田鸠曰：“此<br>无他故异物，主有度，上有术之故也。且足下独不闻楚将宋觚而失其政，魏相冯<br>离而亡其国。二君者驱於声词，眩乎辩说，不试於毛伯，不关乎州部，故有失政<br>亡国之患。由是观之，夫无毛伯之试，州部之关，岂明主之备哉！”<br>堂谿公谓韩子曰：“臣闻服礼辞让，全之术也；修行退智，遂之道也。今先<br>生立法术，设度数，臣窃以为危於身而殆於躯。何以效之？所闻先生术曰：“楚<br>不用吴起而削乱，秦行商君而富彊，二子之言已当矣，然而吴起支解而商君车裂<br>者，不逢世遇主之患也。”逢遇不可必也，患祸不可斥也，夫舍乎全遂之道而肆<br>乎危殆之行，窃为先生无取焉。”韩子曰：“臣明先生之言矣。夫治天下之柄，<br>齐民萌之度，甚未易处也。然所以废先王之教，而行贱臣之所取者，窃以为立法<br>术，设度数，所以利民萌便众庶之道也。故不惮乱主闇上之患祸，而必思以齐民<br>萌之资利者，仁智之行也。惮乱主闇上之患祸，而避乎死亡之害，知明夫身而不<br>见民萌之资利者，贪鄙之为也。臣不忍乡贪鄙之为，不敢伤仁智之行。先王有幸<br>臣之意，然有大伤臣之实。”<br><hr>
