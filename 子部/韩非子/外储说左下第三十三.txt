<h4>《子部·韩非子·外储说左下第三十三》<b class="x">作者：韩非</b></h4>
<br>【经一】<br>以罪受诛，人不怨上，跀危坐子皋；以功受赏，臣不德君，翟璜操右契而<br>乘轩。襄王不知，故昭卯五乘而履蹻。上不过任，臣不诬能，即臣将为夫少室<br>周。<br>【经二】<br>恃势而不恃信，故东郭牙议管仲；恃术而不恃信，故浑轩非文公。故有术之<br>主，信赏以尽能，必罚以禁邪，虽有驳行，必得所利。简主之相阳虎，哀公问<br>“一足”。<br>【经三】<br>失臣主之理，则文王自履而矜。不易朝燕之处，则季孙终身庄而遇贼。<br>【经四】<br>利所禁，禁所利，虽神不行；誉所罪，毁所赏，虽尧不治。夫为门而不使入，<br>委利而不使进，乱之所以产也。齐候不听左右，魏主不听誉者，而明察照群臣，<br>则钜不弗金钱，孱不用璧。西门豹请复治邺，足以知之。犹盗婴儿之矜裘，与<br>跀危子荣衣。子绰左右画，去蚁驱蝇。安得无桓公之忧索官，与宣主之患<月翟><br>马也？<br>【经五】<br>臣以卑俭为行，则爵不足以劝赏；宠光无节，则臣下侵逼。说在苗贲皇非献<br>伯，孔子议晏婴。故仲尼论管仲与孙叔敖。而出入之容变，阳虎之言见其臣也。<br>而简主之应人臣也失主术。朋党相和，臣下得欲，则人主孤；群臣公举，下不相<br>和，则人主明。阳虎将为赵武之贤，解狐之公，而简主以为枳棘，非所以教国也。<br>【经六】<br>公室卑，则忌直言；私行胜，则少公功。说在文子之直言，武子之用杖；子<br>产忠谏，子国谯怒；梁车用法，而成候收玺；管仲以公，而国人谤怨。<br>【说一】<br>孔子相卫，弟子子皋为狱吏，刖人足，所跀者守门。人有恶孔子于卫君者，<br>曰：“尼欲作乱。”卫君欲执孔子。孔子走，弟子皆逃。子皋从出门，跀危引<br>之而逃之门下室中，吏追不得。夜半，子皋问跀危曰：“吾不能亏主之法令而<br>亲跀子之足，是子报仇之时也，而子何故乃肯逃我？我何以得此于子？”跀<br>危曰：“吾断足也，固吾罪当之，不可奈何。然方公之狱治臣也，公倾侧法令，<br>先后臣以言，欲臣之免也甚，而臣知之。及狱决罪定，公憱然不悦，形于颜色，<br>臣见又知之。非私臣而然也，夫天性仁心固然也。此臣之所以悦而德公也。”<br>田子方从齐之魏，望翟黄乘轩骑驾出，方以为文侯也，移车异路而避之，则<br>徒翟黄也。方问曰：“子奚乘是车也？”曰：“君谋欲伐中山，臣荐翟角而谋得；<br>果且伐之，臣荐乐羊而中山拔；得中山，忧欲治之，臣荐李克而中山治，是以君<br>赐此车。”方曰：“宠之称功尚薄。”<br>秦、韩攻魏，昭卯西说而秦、韩罢；齐、荆攻魏，卯东说而齐、荆罢。魏襄<br>王养之以五乘之奉。卯曰：“伯夷以将军葬于首阳山之下，而天下曰：‘夫以伯<br>夷之贤与其称仁，而以将军葬，是手足不掩也。’今臣罢四国之兵，而王乃与臣<br>五乘，此其称功，犹嬴胜而履蹻。”<br>孔子曰：“善为吏者树德，不能为吏者树怨。概者，平量者也；吏者，平法<br>者也。治国者，不可失平也。”<br>少室周者，古之贞廉洁悫者也，为赵襄主力士。与中牟徐子角力，不若也，<br>入言之襄主以自代也。襄主曰：“子之处，人之所欲也，何为言徐子以自代？”<br>曰：“臣以力事君者也。今徐子力多臣，臣不以自代，恐他人言之而为罪也。”<br>一曰：少室周为襄主骖乘，至晋阳，有力士牛子耕，与角力而不胜。周言于<br>主曰：“主之所以使臣骖乘者，以臣多力也。今有多力于臣者，愿进之。”<br>【说二】<br>齐桓公将立管仲，令群臣曰：“寡人将立管仲为仲父。善者入门而左，不善<br>者入门而右。”东郭牙中门而立。公曰：“寡人立管仲为仲父，令曰：‘善者左，<br>不善者右。’今子何为中门而立？”牙曰：“以管仲之智，为能谋天下乎？”公<br>曰：“能。”“以断，为敢行大事乎？”公曰：“敢。”牙曰：“君知能谋天下，<br>断敢行大事，君因专属之国柄焉。以管仲之能，乘公之势以治齐国，得无危乎？”<br>公曰：“善。”乃令隰朋治内、管仲治外以相参。<br>晋文公出亡，箕郑挈壶餐而从，迷而失道，与公相失，饥而道泣，寝饿而不<br>敢食。及文公反国，举兵攻原，克而拔之。文公曰：“夫轻忍饥馁之患而必全壶<br>餐，是将不以原叛。”乃举以为原令。大夫浑轩闻而非之，曰：“以不动壶餐之<br>故，怙其不以原叛也，不亦无术乎？”故明主者，不恃其不我叛也，恃吾不可叛<br>也；不恃其不我欺也，恃吾不可欺也。<br>阳虎议曰：“主贤明，则悉心以事之；不肖，则饰奸而试之。”逐于鲁，疑<br>于齐，走而之赵，赵简主迎而相之。左右曰：“虎善窃人国政，何故相也？”简<br>主曰：“阳虎务取之，我务守之。”遂执术而御之。阳虎不敢为非，以善事简主，<br>兴主之强，几至于霸也。<br>鲁哀公问于孔子曰：“吾闻古者有夔一足，其果信有一足乎？”孔子对曰：<br>“不也，夔非一足也。夔者忿戾恶心，人多不说喜也。虽然，其所以得免于人害<br>者，以其信也。人皆曰：‘独此一，足矣。’夔非一足也，一而足也。”哀公曰：<br>“审而是，固足矣。”<br>一曰：哀公问于孔子曰：“吾闻夔一足，信乎？”曰：“夔，人也，何故一<br>足？彼其无他异，而独通于声。尧曰：‘夔一而足矣。’使为乐正。”故君子曰：<br>‘夔有一足。’非一足也。”<br>【说三】<br>文王伐崇，至凤黄虚，袜系解，因自结。太公望曰：“何为也？”王曰：<br>“君与处皆其师，中皆其友，下尽其使也。今皆先王之臣，故无可使也。”<br>一曰：晋文公与楚人战，至黄凤之陵，履系解因自结之。左右曰：“不可以<br>使人乎？”公曰：“吾闻：上，君所与居，皆其所畏也；中，君之所与居，皆其<br>所爱也；下，君之所与居，皆其所侮也。寡人虽不肖，先君之人皆在，是以难之<br>也。”<br>季孙好士，终身庄，居处衣服常如朝廷。而季孙适懈，有过失，而不能长为<br>也。故客以为厌易己，相与怨之，遂杀季孙。故君子去泰去甚。<br>南宫敬子问颜涿聚曰：“季孙养孔子之徒，所朝服与坐者以十数而遇贼，何<br>也？”曰：“昔周成王近优侏儒以逞其意，而与君子断事，是能成其欲于天下。<br>今季孙养孔子之徒，所朝服而与坐者以十数，而与优侏儒断事，是以遇贼。故曰：<br>不在所与居，在所与谋也。”<br>孔子侍坐于鲁哀公，哀公赐之桃与黍。哀公曰：“请用。”仲尼先饭黍而后<br>啖桃，左右皆掩口而笑。哀公曰：“黍者，非饭之也，以雪桃也。”仲尼对曰：<br>“丘知之矣。夫黍者，五谷之长也，祭先王为上盛。果蓏有六，而桃为下，祭先<br>王不得入庙。丘之闻也，君子以贱雪贵，不闻以贵雪贱。今以五谷之长雪果蓏之<br>下，是从上雪下也。丘以为妨义，故不敢以先于宗庙之盛也。”<br>赵简子谓左右曰：“车席泰美。夫冠虽贱，头必戴之；屡虽贵，足必履之。<br>今车席如此，大美，吾将何屦以履之？夫美下而耗上，妨义之本也。”<br>费仲说纣曰：“西伯昌贤，百姓悦之，诸侯附焉，不可不诛；不诛，必为殷<br>祸。”纣曰：“子言，义主，何可诛？”费仲曰：“冠虽穿弊，必戴于头；履虽<br>五采，必践之于地。今西伯昌，人臣也，修义而人向之，卒为天下患，其必昌乎？<br>人臣不以其贤为其主，非可不诛也。且主而诛臣，焉而过？”纣曰：“夫仁义者，<br>上所以劝下也。今昌好仁义，诛之不可。”三说不用，故亡。<br>齐宣王问匡倩曰：“儒者博乎？”曰：“不也。”王曰：“何也？”匡倩对<br>曰：“博者贵枭，胜者必杀枭。杀枭者，是杀所贵也。儒者以为害义，故不博也。”<br>又问曰：“儒者弋乎？”曰：“不也。弋者从下害于上者也，是从下伤君也；儒<br>者以为害义，故不弋。”又问：“儒者鼓瑟乎？”曰：“不也。夫瑟以小弦为大<br>声，以大弦为小声，是大小易序贵贱易位。儒者以为害义，故不鼓也。”宣王曰：<br>“善。”仲尼曰：“与其使民谄下也，宁使民谄上。”<br>【说四】<br>钜者，齐之居士；孱者，魏之居士。齐、魏之君不明，不能亲照境内，而听<br>左右之言，故二子弗金璧而求入仕也。<br>西门豹为邺令，清克洁悫，秋毫之端无私利也。而甚简左右。左右因相与比<br>周而恶之。居期年，上计，君收其玺。豹自请曰：“臣昔者不知所以治邺，今臣<br>得矣，原请玺，复以治邺。不当，请伏斧锧之罪。”文候不忍而复与之。豹因重<br>敛百姓，急事左右。期年，上计，文候迎而拜之。豹对曰：往年臣为君治邺。而<br>君夺臣玺；今臣为左右治邺，而君拜臣。臣不能治矣。”遂纳玺而去。文候不受，<br>曰：“寡人曩不知子，今知矣。原子勉为寡人治之。”遂不受。<br>齐有狗盗之子与刖危子戏而相夸。盗子曰：“吾父之裘独有尾。”危子曰：<br>“吾父独冬不失袴。”<br>子绰曰：“人莫能左画方而右画圆也。以肉去蚁，蚁愈多；以鱼驱蝇，蝇愈<br>至。”<br>桓公谓管仲曰：“官少而索者众，寡人忧之。”管仲曰：“君无听左右之请，<br>因能而受禄，录功而与官，则莫敢索官。君何患焉？”<br>韩宣子曰：“吾马菽粟多矣，甚<月翟>，何也？寡人患之。”周市对曰：“使<br>驺尽粟以食，虽无肥，不可得也。名为多与之，其实少，虽无<月翟>，亦不可得也。<br>主不审其情实，坐而患之，马犹不肥也。”<br>桓公问置吏于管仲，管仲曰：“辩察于辞，清洁于货，习人情，夷吾不如弦<br>商，请立以为大理。登降肃让，以明礼待宾，臣不如隰朋，请立以为大行。垦草<br>仞邑，辟地生粟，臣不如宁戚，请以为大田。三军既成阵，使士视死如归，臣不<br>如公子成父，请以为大司马。犯颜极谏，臣不如东郭牙，请立以为谏臣。治齐，<br>此五子足矣；将欲霸王，夷吾在此。”<br>【说五】<br>孟献伯相鲁，堂下生藿藜，门外长荆棘，食不二味，坐不重席，无衣帛之妾，<br>居不粟马，出不从车。叔向闻之，以告苗贲皇。贲皇非之曰：“是出主之爵禄以<br>付下也。”<br>一曰：晋献伯拜上卿，叔向往贺，门有御，马不食禾。向曰：“子无二马二<br>舆，何也？”献伯曰：“吾观国人尚有饥色，是以不秣马；班白者多以徒行，故<br>不二舆。”向曰：“吾始贺子之拜卿，今贺子之俭也。”向出，语苗贲皇曰：<br>“助吾贺献伯之俭也。”苗子曰：“何贺焉？”夫爵禄旂章，所以异功伐别贤不<br>肖也。故晋国之法，上大夫二舆二乘，中大夫二舆一乘，下大夫专乘，此明等级<br>也。且夫卿必有军事，是故循车马，比卒乘，以备戎事。有难，则以备不虞；平<br>夷，则以给朝事。今乱晋国之政，乏不虞之备，以成节，以絜私名，献伯之俭也<br>可怀？又何贺？”<br>管仲相齐，曰：“臣贵矣，然而臣贫。”桓公曰：“使子有三归之家。”曰：<br>“臣富矣，然而臣卑。”桓公使立于高、国之上。曰：“臣尊矣，然而臣疏。”<br>乃立为仲父。孔子闻而非之曰：“泰侈偪上。”<br>一曰：管仲父出，朱盖青衣，置鼓而归，庭有陈鼎，家有三归。孔子曰：<br>“良大夫也，其侈偪上。”<br>孙叔敖相楚，栈车牝马，粝饭菜羹，枯鱼之膳，冬羔裘，夏葛衣，面有饥色；<br>则良大夫也，其俭偪下。<br>阳虎去齐走赵，简主问曰：“吾闻子善树人。”虎曰：“臣居鲁，树三人，<br>皆为令尹；及虎抵罪于鲁，皆搜索于虎也。臣居齐荐三人，一人得近王，一人为<br>县令，一人为候吏；及臣得罪，近王者不见臣，县令者迎臣执缚，候吏者追臣至<br>境上，不及而止。虎不善树人。”主俯而笑曰：“夫树柤梨橘柚者，食之则甘<br>香；树枳棘者，成而刺人，故君子慎所树。”<br>中牟无令，鲁平公问赵武曰：“中牟，三国之股肱，邯郸之肩髀，寡人欲得<br>其良令也，谁使而可？”武曰：“邢伯子可。”公曰：“非子之雠也？”曰：<br>“私雠不入公门。”公又问曰：“中府之令，谁使而可？”曰：“臣子可。”故<br>曰：“外举不避雠，内举不避子。”赵武所荐四十六人于其君，及武死，各就宾<br>位，其无私德若此也。<br>平公问叔向曰：“群臣孰贤？”曰：赵武。”公曰：“子党于师人。”向曰：<br>“武立如不胜衣，言如不出口，然所举士也数十人，皆令得其意，而公家甚赖之。<br>况武子之生也不利于家，死不托于孤，臣敢以为贤也。”<br>解狐荐其雠于简主以为相。其雠以为且幸释己也，乃因往拜谢。狐乃引弓迎<br>而射之，曰：“夫荐汝，公也，以汝能当之也。夫雠汝，吾私怨也，不以私怨汝<br>之故拥汝于吾君。”故私怨不入公门。<br>一曰：解狐举邢伯柳为上党守，柳往谢之，曰：“子释罪，敢不再拜？”曰：<br>“举子，公也；怨子，私也。子往矣，怨子如初也。”<br>郑县人卖豚，人问其价。曰：“道远日暮，安暇语汝。”<br>【说六】<br>范文子喜直言，武子击之以杖；“夫直议者，不为人所容，无所容，则危身，<br>非徒危身，又将危父。”<br>子产者，子国之子也。子产忠于郑君，子国谯怒之曰：“夫介异于人臣，而<br>独忠于主。主贤明，能听汝；不明，将不汝听。听与不听未可必知，而汝已离于<br>群臣。离于群臣，则必危汝身矣。非徒危己也，又且危父矣。”<br>梁车为邺令，其姊往看之，暮而后至，闭门，因逾郭而入。车遂刖其足。赵<br>成候以为不慈，夺之玺而免之令。<br>管仲束缚，自鲁之齐，道而饥渴，过绮乌封人而乞食。乌封人跪而食之，甚<br>敬。封人因窃谓仲曰：“适幸，及齐不死而用齐，将何报我？”曰：“如子之言，<br>我且贤之用，能之使，劳之论。我何以报子？”封人怨之。<br><hr>
