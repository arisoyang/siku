<h4>《子部·韩非子·用人第二十七》<b class="x">作者：韩非</b></h4>
<br>闻古之善用人者，必循天顺人而明赏罚。循天，则用力寡而功立；顺人，则<br>刑罚省而令行；明赏罚，则伯夷、盗跖不乱。如此，则白黑分矣。治国之臣，效<br>功于国以履位，见能于官以受职，尽力于权衡以任事。人臣皆宜其能，胜其官，<br>轻其任，而莫怀余力于心，莫负兼官之责于君。故内无伏怨之乱，外无马服之患。<br>明君使事不相干，故莫讼；使士不兼官，故技长；使人不同功，故莫争。争讼止，<br>技长立，则强弱不觳力，冰炭不合形，天下莫得相伤，治之至也。<br>释法术而任心治，尧不能正一国；去规矩而妄意度，奚仲不能成一轮；废尺<br>寸而差短长，王尔不能半中。使中主守法术，拙匠执规矩尺寸，则万不失矣。君<br>人者能去贤巧之所不能，守中拙之所万不失，则人力尽而功名立。<br>明主立可为之赏，设可避之罚。故贤者劝赏而不见子胥之祸，不肖者少罪而<br>不见伛剖背，肓者处平而不遇深谿，愚者守静而不陷险危。如此，则上下之恩结<br>矣。古之人曰：“其心难知，喜怒难中也。”故以表示目，以鼓语耳，以法教心。<br>君人者释三易之数，而行一难知之心。如此，则怒积于上而怨积于下，以积怒而<br>御积怨，则两危矣。<br>明主之表易见，故约立；其教易知，故言用；其法易为，故令行。三者立而<br>上无私心，则不得循法而治，望表而动，随绳而断，因攒而缝。如此，则上无私<br>威之毒，而下无愚拙之诛。故上君明而少怒，下尽忠而少罪。<br>闻之曰：“举事无患者，尧不得也。”而世未尝无事也。君人者不轻爵禄，<br>不易富贵，不可与救危国。故明主厉廉耻，招仁义。昔者介子推无爵禄而义随文<br>公，不忍口腹而仁割其肌，故人主结其德，书图著其名。人主乐乎使人以公尽力，<br>而苦乎以私夺威；人臣安乎以能受职，而苦乎以一负二。故明主除人臣之所苦，<br>而立人主之所乐。上下之利，莫长于此。不察私门之内，轻虑重事，厚诛薄罪，<br>久怨细过，长侮偷快，数以德追祸，是断手而续以玉也，故世有易身之患。<br>人主立难为而罪不及，则私怨生；人臣失所长而秦难给，则伏怨结。劳苦不<br>抚循，忧悲不哀怜；喜则誉小人，贤不肖俱赏；怒则毁君子，使伯夷与盗跖俱辱。<br>故臣有叛主。<br>使燕王内憎其民而外爱鲁人，则燕不用而鲁不附。燕见憎，不能尽力而务功；<br>鲁见说，而不能离死命而亲他主。如此，则人臣为隙穴，而人主独立。以隙穴之<br>臣而事独立之主，此之谓危殆。<br>释仪的而妄发，虽中小不巧；释法制而妄怒，虽杀戮而奸人不恐。罪生甲，<br>祸归乙，伏怨乃结。故至治之国，有赏罚而无喜怒，故圣人极有刑法，而死无螫<br>毒，故奸人服。发矢中的，赏罚当符，故尧复生，羿复立。如此，则上无殷、夏<br>之患，下无比干之祸，君高枕而臣乐业，道蔽天地，德极万世矣。<br>夫人主不寒隙穴，而劳力于赭垩，暴雨疾风必坏。不去眉睫之祸，而慕贲、<br>育之死；不谨萧墙之患，而固金城于远境；不用近贤之谋，而外结万乘之交于千<br>里。飘风一旦起，则贲、育不及救，而外交不及至，祸莫大于此。当今之世，为<br>人主忠计者，必无使燕王说鲁人，无使近世慕贤于古，无思越人以救中国溺者。<br>如此，则上下亲，内功立，外名成。<br><hr>
