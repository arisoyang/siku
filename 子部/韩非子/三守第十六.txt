<h4>《子部·韩非子·三守第十六》<b class="x">作者：韩非</b></h4>
<br>人主有三守。三守完，则国安身荣；三守不完，则国危身殆。何谓三守？人<br>臣有议当途之失，用事之过，举臣之情，人主不心藏而漏之近习能人，使人臣之<br>欲有言者，不敢不下适近习能人之心，而乃上以闻人主。然则端言直道之人不得<br>见，而忠直日疏。爱人，不独利也，待誉而后利之；憎人，不独害也，待非而后<br>害之。然则人主无威，而重在左右矣。恶自治之劳惮，使群臣辐凑用事。因传柄<br>移藉，使杀生之机、夺予之要在大臣，如是者侵。此谓三守不完。三守不完，则<br>劫杀之征也。<br>凡劫有三：有明劫，有事劫，有刑劫。人臣有大臣之尊，外操国要以资群臣，<br>使外内之事非己不得行。虽有贤良，逆者必有祸，而顺者必有福。然则群臣莫敢<br>忠主忧国以争社稷之利害。人主虽贤，不能独计，而人臣有不敢忠主，则国为亡<br>国矣。此谓国无臣。国无臣者，岂郎中虚而朝臣少哉？群臣持禄养交，行私道而<br>不效公忠，此谓明劫。鬻宠擅权，矫外以胜内，险言祸福得失之形，以阿主之好<br>恶。人主听之，卑身轻国以资之，事败与主分其祸，而功成则臣独专之。诸用事<br>之人，壹心同辞，以语其美，则主言恶者必不信矣。此谓事劫。至於守司圄囹，<br>禁制刑罚，人臣擅之，此谓刑劫。三守不完，则三劫者；三守完，则三劫者止。<br>三劫止塞，则王矣。<br><hr>
