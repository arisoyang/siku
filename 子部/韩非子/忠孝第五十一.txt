<h4>《子部·韩非子·忠孝第五十一》<b class="x">作者：韩非</b></h4>
<br>天下皆以孝悌忠顺之道为是也，而莫知察孝悌忠顺之道而审行之，是以天下<br>乱。皆以尧、舜之道为是而法之，是以有弑君，有曲父。尧、舜、汤、武或反君<br>臣之义，乱后世之教者也。尧为人君而君其臣，舜为人臣而臣其君，汤、武为人<br>臣而弑其主、刑其尸，而天下誉之，此天下所以至今不治者也。夫所谓明君者，<br>能畜其臣者也；所谓贤臣者，能明法辟、治官职以戴其君者也。今尧自以为明而<br>不能以畜舜，舜自以为贤而不能以戴尧，汤、武自以为义而弑其君长，此明君且<br>常与而贤臣且常取也。故至今为人子者有取其父之家，为人臣者有取其君之国者<br>矣。父而让子，君而让臣，此非所以定位一教之道也。臣之所闻曰：“臣事君，<br>子事父，妻事夫，三者顺则天下治，三者逆则天下乱，此天下之常道也，明王贤<br>臣而弗易也。”则人主虽不肖，臣不敢侵也。今夫上贤任智无常，逆道也；而天<br>下常以为治，是故田氏夺吕氏於齐，戴氏夺子氏於宋。此皆贤且智也，岂愚且不<br>肖乎？是废常、上贤则乱，舍法、任智则危。故曰：“上法而不上贤。”<br>记曰：“舜见瞽瞍，其容造焉。”孔子曰：“当是时也，危哉！天下岌岌，<br>有道者，父固不得而子，君固不得而臣也。”臣曰：孔子本未知孝悌忠顺之道也。<br>然则有道者，进不为臣主，退不为父子耶？父之所以欲有贤子者，家贫则富之，<br>父苦则乐之；君之所以欲有贤臣者，国乱则治之，主卑则尊之。今有贤子而不为<br>父，则父之处家也苦；有贤臣而不为君，则君之处位也危。然则父有贤子，君有<br>贤臣，適足以为害耳，岂得利焉哉！所谓忠臣不危其君，孝子不非其亲，今舜以<br>贤取君之国，而汤、武以义放弑其君，此皆以贤而危主者也，而天下贤之。古之<br>烈士，进不臣君，退不为家，是进则非其君，退则非其亲者也。且夫进不臣君，<br>退不为家，乱世绝嗣之道也。是故贤尧、舜、汤、武而是烈士，天下之乱术也。<br>瞽瞍为舜父而舜放之，象为舜弟而杀之。放父杀弟，不可谓仁；妻帝二女而取天<br>下，不可谓义。仁义无有，不可谓明。《诗》云：“普天之下，莫非王土，率土<br>之滨，莫非王臣。”信若《诗》之言也，是舜出则臣其君，入则臣其父，妾其母，<br>妻其主女也。故烈士内不为家，乱世绝嗣；而外矫於君，朽骨烂肉，施於土地，<br>流於川谷，不避蹈水火，使天下从而效之，是天下遍死而愿夭也，此皆释世而不<br>治是也。世之所为烈士者，虽众独行，取异於人，为恬淡之学而理恍惚之言。臣<br>以为恬淡，无用之教也；恍惚，无法之言也。言出於无法，教出於无用者，天下<br>谓之察。臣以为人生必事君养亲，事君养亲不可以恬淡；之人必以言论忠信法术，<br>言论忠信法术不可以恍惚。恍惚之言，恬淡之学，天下之惑术也。孝子之事父也，<br>非竞取父之家也；忠臣之事君也，非竞取君之国也。夫为人子而常誉他人之亲曰：<br>“某子之亲，夜寝早起，强力生财以养子孙臣妾”，是诽谤其亲者也。为人臣常<br>誉先王之德厚而愿之，是诽谤其君者也。非其亲者知谓之不孝，而非其君者天下<br>此贤之，此所以乱也。故人臣毋称尧、舜之贤，毋誉汤、武之伐，毋言烈士之高，<br>尽力守法，专心於事主者为忠臣。<br>古者黔首俯密蠢愚，故可以虚名取也。今民儇诇智慧，欲自用，不听上，<br>上必且劝之以赏，然后可进；又且畏之以罚，然后不敢退。而世皆曰：“许由让<br>天下，赏不足以劝；盗跖犯刑赴难，罚不足以禁。”臣曰：未有天下而无以天下<br>为者，许由是也；已有天下而无以天下为者，尧、舜是也；毁廉求财，犯刑趋利，<br>忘身之死者，盗跖是也。此二者，殆物也。治国用民之道也，不以此二者为量。<br>治也者，治常者也；道也者，道常者也。殆物妙言，治之害也。天下太平之士，<br>不可以赏劝也；天下太平之士，不可以刑禁也。然为太上士不设赏，为太下士不<br>设刑，则治国用民之道失矣。故世人多不言国法而言纵横。诸侯言纵者曰：“从<br>成必霸”，而言横者曰“横成必王”，山东之言纵横未尝一日而止也，然而功名<br>不成，霸王不立者，虚言非所以成治也。王者独行谓之王，是以三王不务离合，<br>而止五霸不待纵横，察治内以裁外而已矣。<br><hr>
