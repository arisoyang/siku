<h4>《子部·韩非子·八说第四十七》<b class="x">作者：韩非</b></h4>
<br>为故人行私谓之不弃，以公财分施谓之仁人，轻禄重身谓之君子，枉法曲亲<br>谓之有行，弃官宠交谓之有侠，离世遁上谓之高傲，交争逆令谓之刚材，行惠取<br>众谓之得民。不弃者吏有奸也，仁人者公财损也，君子者民难使也，有行者法制<br>毁也，有侠者官职旷也，高傲者民不事也，刚材者令不行也，得民者君上孤也。<br>此八者匹夫之私誉，人主之大败也。反此八者，匹夫之私毁，人主之公利也。人<br>主不察社稷之利害，而用匹夫之私誉，索国之无危乱，不可得矣。<br>任人以事，存亡治乱之机也。无术以任人，无所任而不败。人君之所任，非<br>辩智则修洁也。任人者，使有势也；智士者未必信也；为多其智，因惑其信也；<br>以智士之计，处乘势之资而为其私急，则君必欺焉。为智者之不可信也，故任修<br>士；者，使断事也，修士者未必智；为洁其身，因惑其智；以愚人之所惛，处<br>治事之官而为其所然；则事必乱矣。故无术以用人，任智则君欺，任修则君事乱，<br>此无术之患也。明君之道，贱德义贵，下必坐上，决诚以参，听无门户，故智者<br>不得诈欺。计功而行赏，程能而授事，察端而观失，有过者罪，有能者得，故愚<br>者不任事。智者不敢欺，愚者不得断，则事无失矣。<br>察士然后能知之，不可以为令，夫民不尽察。贤者然后能行之，不可以为法，<br>夫民不尽贤。杨朱、墨翟，天下之所察也，干世乱而卒不决，虽察而不可以为官<br>职之令。鲍焦、华角，天下之所贤也，鲍焦木枯，华角赴河，虽贤不可以为耕战<br>之士。故人主之察，智士尽其辩焉；人主之所尊，能士尽其行焉。今世主察无用<br>之辩，尊远功之行，索国之富强，不可得也。博习辩智如孔、墨，孔、墨不耕耨，<br>则国何得焉？修孝寡欲如曾、史，曾、史不战攻，则国何利焉？匹夫有私便，人<br>主有公利。不作而养足，不仕而名显，此私便也。息文学而明法度，塞私便而一<br>功劳，此公利也。错法以道民也而又贵文学，则民之所师法也疑。赏功以劝民也<br>而又尊行修，则民之产利也惰。夫贵文学以疑法，尊行修以贰功，索国之富强，<br>不可得也。<br>搢笏干戚，不適有方铁銛；登降周旋，不逮日中奏百；狸首射侯，不当强弩<br>趋发；干城距冲，不若堙穴伏櫜。古人亟於德，中世逐於智，当今争於力。古者<br>寡事而备简，朴陋而不尽，故有珧銚而推车者。古者人寡而相亲，物多而轻利<br>易让，故有揖让而传天下者。然则行揖让，高慈惠，而道仁厚，皆推政也。处多<br>事之时，用寡事之器，非智者之备也；当大争之世而循揖让之轨，非圣人之治也。<br>故智者不乘推车，圣人不行推政也。<br>法所以制事，事所以名功也。法有立而有难，权其难而事成则立之；事成而<br>有害，权其害而功多则为之。无难之法，无害之功，天下无有也。是以拔千丈之<br>都，败十万之众，死伤者军之乘，甲兵折挫，士卒死伤，而贺战胜得地者，出其<br>小害计其大利也。夫沐者有弃发，除者伤血肉，为人见其难，因释其业，是无术<br>之事也。先圣有言曰：“规有摩，而水有波，我欲更之，无奈之何！”此通权之<br>言也。是以说有必立而旷於实者，言有辞拙而急於用者，故圣人不求无害之言，<br>而务无易之事。人之不事衡石者，非贞廉而远利也，石不能为人多少，衡不能为<br>人轻重，求索不能得，故人不事也。明主之国，官不敢枉法，吏不敢为私，货赂<br>不行，是境内之事尽如衡石也。此其臣有奸者必知，知者必诛。是以有道之主，<br>不求清洁之吏，而务必知之术也。<br>慈母之於弱子也，爱不可为前。然而弱子有僻行，使之随师；有恶病，使之<br>事医。不随师则陷於刑，不事医则疑於死。慈母虽爱，无益於振刑救死。则存子<br>者非爱也，子母之性，爱也。臣主之权，筴也。母不能以爱存家，君安能以爱持<br>国？明主者，通於富强则可以得欲矣。故谨於听治，富强之法也。明其法禁，察<br>其谋计。法明则内无变乱之患，计得则外无死虏之祸。故存国者，非仁义也。仁<br>者，慈惠而轻财者也；暴者，心毅而易诛者也。慈惠则不忍，轻财则好与。心毅<br>则憎心见於下，易诛则妄杀加於人。不忍则罚多宥赦，好与则赏多无功。憎心见<br>则下怨其上，妄诛则民将背叛。故仁人在位，下肆而轻犯禁法，偷幸而望於上；<br>暴人在位，则法令妄而臣主乖，民怨而乱心生。故曰：仁暴者，皆亡国者也。<br>不能具美食而劝饿人饭，不为能活饿者也；不能辟草生粟而劝贷施赏赐，不<br>能为富民者也。今学者之言也，不务本作而好末事，知道虚圣以说民，此劝饭之<br>说。劝饭之说，明主不受也。<br>书约而弟子辩，法省而民讼简。是以圣人之书必著论，明主之法必详事。尽<br>思虑，揣得失，智者之所难也；无思无虑，挈前言而责后功，愚者之所易也。明<br>主虑愚者之所易，以责智者之所难，故智虑力劳不用而国治也。<br>使人不衣不食而不饥不寒，又不恶死，则无事上之意。意欲不宰於君，则不<br>可使也。<br>今生杀之柄在大臣，而主令得行者，未尝有也。虎豹必不用其爪牙而与鼷鼠<br>同威，万金之家，必不用其富厚而与监门同资。有土之君，说人不能利，恶人不<br>能害，索人欲畏重己，不可得也。<br>明主之国，有贵臣无重臣。贵臣者，爵尊而官大也；重臣者，言听而力多者<br>也。明主之国，迁官袭级，官爵受功，故有贵臣。言不度行，而有伪必诛，故无<br>重臣也。<br><hr>
