<h4>《子部·韩非子·饬令第五十三》<b class="x">作者：韩非</b></h4>
<br>饬令则法不迁，法平则吏无奸。法已定矣，不以善言售法。任功则民少言，<br>任善则民多言。行法曲断，以五里断者王，以九里断者强，宿治者削。以刑治，<br>以赏战。厚禄以周术。国无奸民，则都无奸市。物多末众，农弛奸胜，则国必削。<br>民有馀食，使以粟出爵，必以其力，则震不怠。三寸之管毋当，不可满也。授官<br>爵出利禄不以功，是无当也。国以功授官与爵，此谓以成智谋，以威勇战，其国<br>无敌。国以功授官与爵，则治见者省，言有塞，此谓以治去治，以言去言。以功<br>与爵者也，故国多力而天下莫之能侵也。兵出必取，取必能有之；案兵不攻必当。<br>朝廷之事，小者不毁，效功取官爵，廷虽有辟言，不得以相干也，是谓以数治。<br>以力攻者，出一取十；以言攻者，出十丧百。国好力，此谓以难攻；国好言，此<br>谓以易攻。其能胜其害，轻其任，而道坏馀力於心，莫负乘宫之责於君，内无伏<br>怨，使明者不相干，故莫讼；使士不兼官，故技长；使人不同功，故莫争。言此<br>谓易攻。重刑少赏，上爱民，民死赏；多赏轻刑，上不爱民，民不死赏。利出一<br>空者，其国无敌；利出二空者，其兵半用；利出十空者，民不守。重刑明民，大<br>制使人，则上利。行刑重其轻者，轻者不至，重者不来，此谓以刑去刑，罪重者<br>刑轻，刑轻则事生，此谓以刑致刑，其国必削。<br><hr>
