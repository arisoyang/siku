<h4>《子部·韩非子·安危第二十五》<b class="x">作者：韩非</b></h4>
<br>安术有七，危道有六。<br>安术：一曰，赏罚随是非；二曰，祸福随善恶；三曰，死生随法度；四曰，<br>有贤不肖而无爱恶；五曰，有愚智而无非誉；六曰，有尺寸而无意度；七曰，有<br>信而无诈。<br>危道：一曰，断削于绳之内；二曰，断割于法之外；三曰，利人之所害；四<br>曰，众人之所祸；五曰，危人于所安；六曰，所爱不亲，所恶不疏。如此，则人<br>失其所以乐生，而亡其所以重死。人不乐生，则人主不尊；不重死，则令不行也。<br>使天下皆极智能于仪表，尽力于权衡，以动则胜，以静则安。治世使人乐生<br>于为是，爱身于为非，小人少而君子多。故社稷常立，国家久安。奔车之上无仲<br>尼，覆舟之下无伯夷。故号令者，国之舟车也。安则智廉生，危则争鄙起。故安<br>国之法，若饥而食，寒而衣，不令而自然也。先王寄理于竹帛，其道顺，故后世<br>服。今使人饥寒去衣食，虽贲、育不能行；废自然，虽顺道而不立。强勇之所不<br>能行，则上不能安。上以无厌责已尽。则下对“无有”；无有，则轻法。法所以<br>为国也而轻之，则功不立，名不成。<br>闻古扁鹊之治其病也，以刀刺骨；圣人之救危国也，以忠拂耳。刺骨，故小<br>痛在体，而长利在身；拂耳，故小逆在心，而久福在国。故甚病之人利在忍痛，<br>猛毅之君以福拂耳。忍痛，故扁鹊尽巧；拂耳，则子胥不失。寿安之术也。病而<br>不忍痛，则失扁鹊之巧；危而不拂耳，则失圣人之意。如此，长利不远垂，功名<br>不久立。<br>人主不自刻以尧，而责人臣以子胥，是幸殷人之尽如比干；尽如比干，则上<br>不失，下不亡。不权其力而有田成，而幸其身尽如比干，故国不得一安。废尧、<br>舜而立桀、纣，则人不得乐所长而忧所短。失所长，则国家无功；守所短，则民<br>不乐生。以无功御不乐生，不可行于齐民。如此则上无以使下，下无以事上。<br>安危在是非，不在于强弱。存亡在虚实，不在于众寡。故齐万乘也，而名实<br>不称，上空虚于国，内不充满于名实，故臣得夺主。桀天子也，而无是非；赏于<br>无功，使谗谀以诈伪为贵；诛于无罪，使伛以天性剖背。以诈伪为是，天性为非，<br>小得胜大。<br>明主坚内，故不外失，失之近而不亡于远者无有。故周之夺殷也，拾遗于庭。<br>使殷不遗于朝，则周不敢望秋毫于境。而况敢易位乎？<br>明主之道忠法，其法忠心，故临之而治，去之而思。尧无胶漆之约于当世而<br>道行，舜无置锥之地于后世而德结。能立道于往古，而重德于万世者之谓明主。<br><hr>
