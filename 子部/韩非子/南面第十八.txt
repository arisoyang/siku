<h4>《子部·韩非子·南面第十八》<b class="x">作者：韩非</b></h4>
<br>人主之过，在己任在臣矣，又必反与其所不任者备之，此其说必与其所任者<br>为仇，而主反制于其所不任者。今所与备人者，且曩之所备也。人主不能明法而<br>以制大臣之威，无道得小人之信矣。人主释法而以臣备臣，则相爱者比周而相誉，<br>相憎者朋党而相非。非誉交争，则主惑乱矣。人臣者，非名誉请谒无以进取，非<br>背法专制无以为威，非假于忠信无以不禁，三者，惽主坏法之资也。人主使人<br>臣虽有智能，不得背法而专制；虽有贤行，不得逾功而先劳，虽有忠信，不得释<br>法而不禁：此之谓明法。<br>人主有诱于事者，有壅于言者，二者不可不察也。人臣易言事者，少索资，<br>以事诬主。主诱而不察，因而多之，则是臣反以事制主也。如是者谓之诱，诱于<br>事者困于患。其进言少，其退费多，虽有功，其进言不信；则群臣不敢饰言以<br>惽主。主道者，使人臣前言不复于后，后言不复于前，事虽有功，必伏其罪，<br>谓之任下。<br>人臣为主设事而恐其非也，则先出说设言曰：“议是事者，妒事者也。”人<br>主藏是言，不更听群臣；群臣畏是言，不敢议事。二势者用，则忠臣不听而誉臣<br>独任。如是者谓之壅于言，壅于言者制于臣矣。主道者，使人臣有必言之责，又<br>有不言之责。言无端末，辩无所验者，此言之责也；以不言避责，持重位者，此<br>不言之责也。人主使人臣言者必知其端以责其实，不言者必问其取舍以为之责，<br>则人臣莫敢妄言矣，又不敢默然矣，言、默则皆有责也。<br>人主欲为事，不通其端末而以明其欲，有为之者，其为不得利，必以害反。<br>知此者，任理去欲。举事有道，计其入多，其出少者，可为也。惑主不然，计其<br>入，不计其出，出虽倍其入，不知其害，则是名得而实亡，如是者功小而害大矣。<br>凡功者，其入多，其出少，乃可谓功。今大费无罪而少得为功，则人臣出大费而<br>成小功，小功成而主亦有害。<br>不知治者，必曰：“无变古，毋易常。”变与不变，圣人不听，正治而已。<br>然则古之无变，常之毋易，在常、古之可与不可。伊尹毋变殷，太公毋变周，则<br>汤、武不王矣。管仲毋易齐，郭偃毋更晋，则桓、文不霸矣。凡人难变古者，惮<br>易民之安也。夫不变古者，袭乱之迹；适民心者，恣奸之行也。民愚而不知乱，<br>上懦而不能更，是治之失也。人主者，明能知治，严必行之，故虽拂于民心，立<br>其治。说在商君之内外而铁殳重盾而豫戒也。故郭偃之始治也，文公有官卒；管<br>仲始治也，桓公有武车：戒民之备也。是以愚戆窳堕之民，苦小费而忘大利也，<br>故夤虎受阿谤。而<车辰>小变而失长便，故邹贾非载旅。狎习于乱而容于治，故郑<br>人不能归。<br><hr>
