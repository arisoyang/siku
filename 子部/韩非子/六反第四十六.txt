<h4>《子部·韩非子·六反第四十六》<b class="x">作者：韩非</b></h4>
<br>畏死远难，降北之民也，而世尊之曰“贵生之士”；学道立方，离法之民也，<br>而世尊之曰“文学之士”；游居厚养，牟食之民也，而世尊之曰“有能之士”；<br>语曲牟知，伪诈之民也，而世尊之曰“辩智之士”；行剑攻杀，暴憿之民也，<br>而世尊之曰“磏勇之士”；活贼匿奸，当死之民也，而世尊之曰“任誉之士”；<br>此六民者，世之所誉也。赴险殉诚，死节之民，而世少之曰“失计之民”也；寡<br>闻从令，全法之民也，而世少之曰“朴陋之民”也；力作而食，生利之民也而世<br>少之曰寡能之民也；嘉厚纯粹，整穀之民也，而世少之曰愚戆之民也；重命畏事，<br>尊上之民也，而世少之曰怯慑之民也；挫贼遏奸，明上之民也，而世少之曰讇<br>谗之民也；此六者，世之所毁也。奸伪无益之民六，而世誉之如彼；耕战有益之<br>民六，而世毁之如此；此之谓六反。布衣循私利而誉之，世主听虚声而礼之，礼<br>之所在，利必加焉。百姓循私害而訾之，世主壅於俗而贱之，贱之所在，害必加<br>焉。故名赏在乎私恶当罪之民，而毁害在乎公善宜赏之士，索国之富强，不可得<br>也。<br>古者有谚曰：“为政犹沐也，虽有弃发必为之。”爱弃发之费，而忘长发之<br>利，不知权者也。夫弹痤者痛，饮药者苦，为苦惫之故，不弹痤饮药，则身不活<br>病不已矣。<br>今上下之接，无子父之泽，而欲以行义禁下，则交必有郄矣。且父母之於子<br>也，产男则相贺，产女则杀之。此俱出父母之怀衽，然男子受贺，女子杀之者，<br>虑其后便、计之长利也。故父母之於子也，犹用计算之心以相待也，而况无父子<br>之泽乎！<br>今学者之说人主也，皆去求利之心，出相爱之道，是求人主之过于父母之亲<br>也，此不熟於论恩诈而诬也，故明主不受也。圣人之治也，审於法禁，法禁明著<br>则官法；必於赏罚，赏罚不阿则民用。官官治则国富，国富则兵强，而霸王之业<br>成矣。霸王者，人主之大利也。人主挟大利以听治，故其任官者当能，其赏罚无<br>私。使士民明焉尽力致死则功伐可立而爵禄可致，爵禄致而富贵之业成矣。富贵<br>者，人臣之大利也，人臣挟大利以从事，故其行危至死，其力尽而不望。此谓君<br>不仁，臣不忠，则不可以霸王矣。<br>夫奸必知则备，必诛则止；不知则肆，不诛则行。夫陈轻货於幽隐，虽曾、<br>史可疑也；悬百金於市，虽大盗不取也。不知则曾、史可疑於幽隐，必知则大盗<br>不取悬金於市。故明主之治国也，众其守而重其罪，使民以法禁而不以廉止。母<br>之爱子也倍父，父令之行於子者十母；吏之於民无爱，令之行於民也万父母。父<br>母积爱而令穷，吏用威严而民听从，严爱之筴亦可决矣。且父母之所以求於子也，<br>动作则欲其安利也，行身则欲其远罪也；君上之於民也，有难则用其死，安平则<br>尽其力，亲以厚爱关子於安利而不听，君以无爱利求民之死力而令行。明主知之，<br>故不养恩爱之心而增威严之势。故母厚爱处，子多败，推爱也；父薄爱教笞，子<br>多善，用严也。<br>今家人之治产也，相忍以饥寒，相强以劳苦，虽犯军旅之难，饥馑之患，温<br>衣美食者，必是家也；相怜以衣食，相惠以佚乐，天饥岁荒，嫁妻卖子者，必是<br>家也。故法之为道，前苦而长利；仁之为道，偷乐而后穷。圣人权其轻重，出其<br>大利，故用法之相忍，而弃仁人之相怜也。学者之言，皆曰轻刑，此乱亡之术也。<br>凡赏罚之必者，劝禁也。赏厚则所欲之得也疾，罚重则所恶之禁也急。夫欲利者<br>必恶害，害者利之反也，反於所欲，焉得无恶。欲治者必恶乱，乱者治之反也。<br>是故欲治甚者，其赏必厚矣，其恶乱甚者，其罚必重矣。今取於轻刑者，其恶乱<br>不甚也，其欲治又不甚也，此非特无术也，又乃无行。是故决贤不肖愚知之美，<br>在赏罚之轻重。且夫重刑者，非为罪人也。明主之法揆也。治贼，非治所揆也；<br>所揆也者，是治死人也。刑盗，非治所刑也；治所刑也者，是治胥靡也。故曰：<br>重一奸之罪而止境内之邪，此所以为治也。重罚者，盗贼也；而悼惧者，良民也；<br>欲治者奚疑於重刑！若夫厚赏者，非独赏功也，又劝一国。受赏者甘利，未赏者<br>慕业，是报一人之功而劝境内之众也，欲治者何疑於厚赏！今不知治者，皆曰：<br>重刑伤民，轻刑可以止奸，何必於重哉？此不察於治者也。夫以重止者，未必以<br>轻止也；以轻止者，必以重止矣。是以上设重刑者而奸尽止，奸尽止则此奚伤於<br>民也？所谓重刑者，奸之所利者细，而上之所加焉者大也；民不以小利蒙大罪，<br>故奸必止者也。所谓轻刑者，奸之所利者大，上之所加焉者小也；民慕其利而傲<br>其罪，故奸不止也。故先圣有谚曰：“不踬於山，而踬於垤。”山者大，故人顺<br>之，垤微小，故人易之也。今轻刑罚，民必易之。犯而不诛，是驱国而弃之也；<br>犯而诛之，是为民设陷也。是故轻罪者，民之垤也。是以轻罪之为民道也，非乱<br>国也则设民陷也，此则可谓伤民矣！<br>今学者皆道书筴之颂语，不察当世之实事，曰：“上不爱民，赋敛常重，则<br>用不足而下恐上，故天下大乱。”此以为足其财用以加爱焉，虽轻刑罚可以治也。<br>此言不然矣。凡人之取重赏罚，固已足之之后也。虽财用足而厚爱之，然而轻刑<br>犹之乱也。夫富家之爱子，财货足用，财货足用则轻用，轻用则侈泰；亲爱之则<br>不忍，不忍则骄恣；侈泰则家贫，骄恣则行暴，此虽财用足而爱厚，轻利之患也。<br>凡人之生也，财用足则隳於用力，上治懦则肆於为非；财用足而力作者神农也，<br>上治懦而行修者曾、史也；夫民之不及神农、曾、史亦已明矣。<br>老聃有言曰：“知足不辱，知止不殆。”夫以殆辱之故而不求於足之外者，<br>老聃也。今以为足民而可以治，是以民为皆如老聃也。故桀贵在天子而不足於尊，<br>富有四海之内而不足於宝。君人者虽足民，不能足使为天子，而桀未必以天子为<br>足也，则虽足民，何可以为治也？故明主之治国也，適其时事以致财物，论其税<br>赋以均贫富，厚其爵禄以尽贤能，重其刑罚以禁奸邪，使民以力得富，以事致贵，<br>以过受罪，以功致赏而不念慈惠之赐，此帝王之政也。<br>人皆寐则盲者不知，皆嘿、则喑者不知。觉而使之视，问而使之对，则喑盲<br>者穷矣。不听其言也，则无术者不知；不任其身也，则不肖者不知；听其言而求<br>其当，任其身而责其功，则无术不肖者穷矣。夫欲得力士而听其自言，虽庸人与<br>乌获不可别也，授之以鼎俎则罢健效矣。故官职者，能士之鼎俎也，任之以事，<br>而愚智分矣。故无术者得於不用，不肖者得於不任，言不用而自文以为辩，身不<br>任而自饰以为高，世主眩其辩，滥其高而尊贵之，是不须视而定明也，不待对而<br>定辩也，喑盲者不得矣。明主听其言必责其用，观其行必求其功，然则虚旧之学<br>不谈，矜诬之行不饰矣。<br><hr>
