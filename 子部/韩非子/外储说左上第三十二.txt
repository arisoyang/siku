<h4>《子部·韩非子·外储说左上第三十二》<b class="x">作者：韩非</b></h4>
<br>【经一】<br>明主之道，如有若之应密子也。明主之听言也，美其辩；其观行也，贤其远。<br>故群臣士民之道言者迂弘，其行身也离世。其说在田鸠对荆王也。故墨子为木鸢，<br>讴癸筑武宫。夫药酒用言，明君圣主之以独知也。<br>【经二】<br>人主之听言也，不以功用为的，则说者多“棘刺”、“白马”之说；不以仪<br>的为关，则射者皆如羿也。人主于说也，皆如燕王学道也；而长说者，皆如郑人<br>争年也。是以言有纤察微难而非务也。故季、惠、宋、墨皆画策也；论有迂深闳<br>大，非用也。故畏、震、瞻、车、状皆鬼魅也；言而拂难坚确，非功也，故务、<br>卞、鲍、介、墨翟皆坚瓠也。且虞庆诎匠也而屋坏，范且穷工而弓折。是故求其<br>诚者，非归饷也不可。<br>【经三】<br>挟夫相为则责望，自为则事行。故父子或怨谯，取庸作者进美羹。说在文公<br>之先宣言与勾践之称如皇也。故桓公藏蔡怒而攻楚，吴起怀瘳实而吮伤。且先王<br>之赋颂，钟鼎之铭，皆播吾之迹，华山之博也。然先王所期者利也，所用者力也。<br>筑社之谚，自辞说也。请许学者而行宛曼于先王，或者不宜今乎？如是，不能更<br>也。郑县人得车厄也，卫人佐弋也，卜子妻写弊袴也，而其少者也。先王之言，<br>有其所为小而世意之大者，有其所为大而世意之小者，未可必知也。说在宋人之<br>解书与梁人之读记也。故先王有郢书，而后世多燕说。夫不适国事而谋先王，皆<br>归取度者也。<br>【经四】<br>利之所在，民归之；名之所彰，士死之。是以功外于法而赏加焉，则上不信<br>得所利于下，名外于法而誉加焉，则士劝名而下畜之于君。故中章、胥己仕，而<br>中牟之民弃田圃而随文学者邑之半；平公腓痛足痹而不敢坏坐，晋国之辞仕托者<br>国之锤。此三士者，言袭法，则官府之籍也；行中事，则如令之民也；二君之礼<br>太甚。若言离法而行远功，则绳外民也，二君有何礼之？礼之当亡。且居学之士，<br>国无事不用力，有难不被甲。礼之，则惰修耕战之功；不礼，则周主上之法。国<br>安则尊显，危则为屈公之威，人主奚得于居学之士哉？故明主论李疵视中山也。<br>【经五】<br>《诗》曰：“不躬不亲，庶民不信。”傅说之以“无衣紫”，援之以郑简、<br>宋襄，责之以尊厚耕战。夫不明分，不责诚，而以躬亲位下，且为“下走”“睡<br>卧”，与夫“掩弊”“微服”。孔丘不知，故犹犹盂；邹君不知，故先自僇。明<br>主之道，如叔向赋猎与昭侯之奚听也。<br>【经六】<br>小信成则大信立，故明主积于信。赏罚不信则禁令不行，说在文公之攻原与<br>箕郑救饿也。是以吴起须故人而食，文侯会虞人而猎。故明主信，如曾子杀彘也。<br>患在尊厉王击警鼓于李悝谩两和也。<br>【说一】<br>宓子贱治单父。有若见之曰：“子何<月翟>也？”宓子曰：“君不知不齐不肖，<br>使治单父，官事急，心忧之，故<月翟>也。”有若曰：“昔者舜鼓五弦、歌《南风》<br>之诗而天下治。今以单父之细也，治之而忧，治天下将奈何乎？故有术而御之，<br>身坐于庙堂之上，有处女子之色，无害于治；无术而御之，身虽瘁<月翟>，犹未有<br>益。”<br>楚王谓田鸠曰：“墨子者，显学也。其身体则可，其言多而不辩，何也？”<br>曰：“昔秦伯嫁其女于晋公子，令晋为之饰装，从文衣之媵七十人。至晋，晋人<br>爱其妾而贱公女。此可谓善嫁妾，而未可谓善嫁女也。楚人有卖其珠于郑者，为<br>木兰之柜，薰以桂椒，缀以珠玉，饰以玫瑰，辑以羽翠。郑人买其椟而还其珠。<br>此可谓善卖椟矣，未可谓善鬻珠也。今世之谈也，皆道辩说文辞之言，人主览其<br>文而忘有用。墨子之说，传先王之道，论圣人之言，以宣告人。若辩其辞，则恐<br>人怀其文忘其直，以文害用也。此与楚人鬻珠、秦伯嫁女同类，故其言多不辩。”<br>墨子为木鸢，三年而成，蜚一日而败。弟子曰：“先生之巧，至能使木鸢飞。”<br>墨子曰：“不如为车輗者巧也。用咫尺之木，不费一朝之事，而引三十石之任，<br>致远力多，久于岁数。今我为鸢，三年成，蜚一日而败。”惠子闻之曰：“墨子<br>大巧，巧为輗，拙为鸢。”<br>宋王与齐仇也，筑武宫。讴癸倡，行者止观，筑者不倦。王闻，召而赐之。<br>对曰：“臣师射稽之讴又贤于癸。”王召射稽使之讴，行者不止，筑者知倦。王<br>曰：“行者不止，筑者知倦，其讴不胜如癸美，何也？”对曰：“王试度其功。”<br>癸四板，射稽八板；扌适其坚，癸五寸，射稽二寸。<br>夫良药苦于口，而智者劝而饮之，知其入而已己疾也。忠言拂于耳，而明主<br>听之，知其可以致功也。<br>【说二】<br>宋人有请为燕王以棘刺之端为母猴者，必三月斋然后能观之。燕王因以三乘<br>养之。右御、冶工言王曰：“臣闻人主无十日不燕之斋。今知王不能久斋以观无<br>用之器也，故以三月为期。凡刻削者，以其所以削必小。今臣冶人也，无以为之<br>削，此不然物也，王必察之。”王因囚而问之，果妄，乃杀之。冶又谓王曰：<br>“计无度量，言谈之士多‘棘刺’之说也。”<br>一曰：燕王征巧术人。卫人请以棘刺之端为母猴。燕王说之，养之以五乘之<br>奉。王曰：“吾试观客为棘刺之母猴。”客曰：“人主欲观之，必半岁不入宫，<br>不饮酒食肉。雨霁日出，视之晏阴之间，而棘刺之母猴乃可见也。”燕王因养卫<br>人，不能观其母猴。郑有台下之冶者谓燕王曰：“臣为削者也。诸微物必以削削<br>之，而所削必大于削。今棘刺之端不容削锋，难以治棘刺之端。王试观客之削，<br>能与不能可知也。”王曰：“善。”谓卫人曰：“客为棘削之？”曰：“以削。”<br>王曰：“吾欲观见之。”客曰：“臣请之舍取之。”因逃。<br>皃说，宋人，善辩者也，持“白马非马也”服齐稷下之辩者。乘白马而过关，<br>则顾白马之赋。故籍之虚辞，则能胜一国，考实按形，不能谩于一人。<br>夫新砥砺杀矢，彀弩而射，虽冥而妄发，其端未尝不中秋毫也，然而莫能复<br>其处，不可谓善射，无常仪的也。设五寸之的，引十步之远，非羿、逢蒙不能必<br>全者，有常仪的也。有度难而无度易也。有常仪的，则羿、逢蒙以五寸为巧；无<br>常仪的，则以妄发而中秋毫为拙。故无度而应之，则辩士繁说；设度而持之，虽<br>知者犹畏失也，不敢妄言。今人主听说，不应之以度而说其辩；不度以功，誉其<br>行而不入关。此人主所以长欺，而说者所以长养也。<br>客有教燕王为不死之道者，王使人学之，所使学者未及学而客死。王大怒，<br>诛之。王不知客之欺己，而诛学者之晚也。夫信不然之物而诛无罪之臣，不察之<br>患也。且人所急无如其身，不能自使其无死，安能使王长生哉？<br>郑人有相与争年者。一人曰：“吾与尧同年。”其一人曰：“我与黄帝之兄<br>同年。”讼此而不决，以后息者为胜耳。<br>客有为周君画策者，三年而成。君观之，与髹策者同状。周君大怒。画策者<br>曰：“筑十版之墙，凿八尺之牖，而以日始出时加之其上而观。”周君为之，望<br>见其状，尽成龙蛇禽兽车马，万物之状备具。周君大悦。此策之功非不微难也，<br>然其用与素髹策同。<br>客有为齐王画者，齐王问曰：“画孰最难者？”曰：“犬马难。”“孰易者？”<br>曰：“鬼魅最易。”夫犬马，人所知也，旦暮罄于前，不可类之，故难。鬼魅，<br>无形者，不罄于前，故易之也。<br>齐有居士田仲者，宋人屈穀见之，曰：“穀闻先生之义，不恃人而食。今穀<br>有树瓠之道，坚如石，厚而无窍，献之。”仲曰：“夫瓠所贵者，谓其可以盛也。<br>今厚而无窍，则不可以剖以盛物；而任重如坚石，则不可以剖而以斟。吾无以瓠<br>为也。”曰：“然，穀将弃之。”今田仲不恃侍人而食，亦无益人之国，亦坚瓠<br>之类也。<br>虞庆为屋，谓匠人曰：“屋太尊。”匠人对曰：“此新屋也，涂濡而椽生。<br>夫濡涂重而生椽挠，以挠椽任重涂，此宜卑。”虞庆曰：“不然。更日久，则涂<br>干而椽燥。涂干则轻，椽燥则直，以直椽任轻涂，此益尊。”匠人诎，为之而屋<br>坏。<br>一曰：虞庆将为屋，匠人曰：“材生而涂濡。夫材生则挠，涂濡则重，以挠<br>任重，今虽成，久必坏。”虞庆曰：“材干则直，涂干则轻。今诚得干，日以轻<br>直，虽久必不坏。”匠人诎，作之，成，有间，屋果坏。<br>范且曰：“弓之折，必于其尽也，不于其始也。夫工人张弓也，伏檠三旬而<br>蹈弦，一日犯机，是节之其始而暴之其尽也，焉得无折？且张弓不然：伏檠一日<br>而蹈弦，三旬而犯机，是暴之其始而节之其尽也。”工人穷也，为之，弓折。<br>范且、虞庆之言，皆文辩辞胜而反事之情。人主说而不禁，此所以败也。夫<br>不谋治强之功，而艳乎辩说文丽之声，是却有术之士而任“坏屋”、“折弓”也。<br>故人主之于国事也，皆不达乎工匠之构屋张弓也。然而士穷乎范且、虞庆者，为<br>虚辞，其无用而胜；实事，其无易而穷也。人主多无用之辩，而少无易之言，此<br>所以乱也。今世之为范且、虞庆者不辍，而人主说之不止，是贵“败”、“折”<br>之类而以知术之人为工匠也。工匠不得施其技巧，故屋坏弓折，知治之人不得行<br>其方术，故国乱而主危。<br>夫婴儿相与戏也，以尘为饭，以涂为羹，以木为胾，然至日晚必归饷者，尘<br>饭涂羹可以戏而不可食也。夫称上古之传颂，辩而不悫，道先王仁义而不能正国<br>者，此亦可以戏而不可以为治也。夫慕仁义而弱乱者，三晋也；不慕而治强者，<br>秦也，然而未帝者，治未毕也。<br>【说三】<br>人为婴儿也，父母养之简，子长人怨；子盛壮成人，其供养薄，父母怒而诮<br>之。子、父，至亲也，而或谯或怨者，皆挟相为而不周于为己也。夫卖庸而播耕<br>者，主人费家而每食，调布而求易钱者，非爱庸客也，曰：如是，耕者且深，耨<br>者熟耘也。庸客致力而疾耘耕者，尽巧而正畦畤者，非爱主人也，曰：如是，羹<br>且美，钱布且易云也。此其养功力，有父子之泽矣，而心调于用者，皆挟自为心<br>也。故人行事施予，以利之为心，则越人易和，以害之为心，则父子离且怨。<br>文公伐宋，乃先宣言曰：“吾闻宋君无道，蔑侮长老，分财不中，教令不信，<br>余来为民诛之。”<br>越伐吴，乃先宣言曰：“我闻吴王筑如皇之台，掘渊泉之池，罢苦百姓，煎<br>靡财货，以尽民力，余来为民诛之。”<br>蔡女为桓公妻，桓公与之乘舟，夫人荡舟，桓公大惧，禁之不止，怒而出之。<br>乃且复召之，因复更嫁之。桓公大怒，将伐蔡。仲父谏曰：“夫以寝席之戏，不<br>足以伐人之国，功业不可冀也，请无以此为稽也。”桓公不听。仲父曰：“必不<br>得已，楚之菁茅不贡于天子三年矣，君不如举兵为天子伐楚。楚服，因还袭蔡，<br>曰：‘余为天子伐楚，而蔡不以兵听从’，遂灭之。此义于名而利于实，故必有<br>为天子诛之名，而有报仇之实。”<br>吴起为魏将而攻中山。军人有病疽者，吴起跪而自吮其脓。伤者之母立泣，<br>人问曰：“将军于若子如是，尚何为而泣？”对曰：“吴起吮其父之创而父死，<br>今是子又将死也，今吾是以泣。”<br>赵主父令工施钩梯而缘播吾，刻疏人迹其上，广三尺，长五尺，而勒之曰：<br>“主父常游于此。”<br>秦昭王令工施钩梯而上华山，以松柏之心为博，箭长八尺，棋长八寸，而勒<br>之曰：“昭王尝与天神博于此矣。”<br>文公反国，至河，令笾豆捐之，席蓐捐之，手足胼胝而面目黧黑者后之。咎<br>犯闻之而夜哭。公曰：“寡人出亡二十年，乃今得反国。咎犯闻之不喜而哭，意<br>不欲寡人反国耶？”犯对曰：“笾豆所以食也，而君捐之；席蓐所以卧也，而君<br>弃之；手足胼胝，面目黧黑，劳有功者也，而君后之。今臣与在后，中不胜其哀。<br>故哭。且臣为君行诈伪以反国者众矣，臣尚自恶也，而况于君？”再拜而辞。文<br>公止之曰：“谚曰：‘筑社者，攓撅而置之，端冕而祀之。’今子与我取之，<br>而不与我治之，与我置之，而不与我祀之焉。”乃解左骖而盟于河。<br>郑县人卜子使其妻为袴，其妻问曰：“今袴何如？”夫曰：“象吾故袴。”<br>妻因毁新，令如故袴。<br>郑县人有得车轭者，而不知其名，问人曰：“此何种也？”对曰：“此车轭<br>也。”俄又复得一，问人曰：“此是何种也？”对曰：“此车轭也。”问者大怒<br>曰：“曩者曰车轭，今又曰车轭，是何众也？此女欺我也！”遂与之斗。<br>卫人有佐弋者，鸟至，因先以其裷麾之，鸟惊而不射也。<br>郑县人卜子妻之市，买鳖以归。过颍水，以为渴也，因纵而饮之，遂亡其鳖。<br>夫少者侍长者饮，长者饮，亦自饮也。<br>一曰：鲁人有自喜者，见长年饮酒不能釂则唾之，亦效唾之。<br>一曰：宋人有少者亦欲效善，见长者饮无余，非堪酒饮也而欲尽之。<br>书曰：“绅之束之。”宋人有治者，因重带自绅束也。人曰：“是何也？”<br>对曰：“书言之，固然。”<br>书曰：“既雕既琢，还归其朴。”梁人有治者，动作言学，举事于文，曰：<br>“难之。”顾失其实。人曰：“是何也？”对曰：“书言之，固然。”<br>郢人有遗燕相国书者，夜书，火不明，因谓持烛者曰：“举烛。”而误书<br>“举烛”。举烛，非书意也。燕相受书而说之，曰：“举烛者，尚明也；尚明也<br>者，举贤而任之。”燕相白王，王大说，国以治。治则治矣，非书意也。今世举<br>学者多似此类。<br>郑人有欲买履者，先自度其足而置之其坐，至之市而忘操之。已得履，乃曰：<br>“吾忘持度。”反归取之。及反，市罢，遂不得履。人曰：“何不试之以足？”<br>曰：“宁信度，无自信也。”<br>【说四】<br>王登为中牟令，上言于襄主曰：“中牟有士曰中章、胥己者，其身甚修，其<br>学甚博，君何不举之？”主曰：“子见之，我将为中大夫。”相室谏曰：“中大<br>夫，晋重列也，今无功而受，非晋臣之意。君其耳而未之目邪！”襄主曰：“我<br>取登，既耳而目之矣；登之所取，又耳而目之。是耳目人绝无已也。”王登一日<br>而见二中大夫，予之田宅。中牟之人弃其田耘、卖宅圃而随文学者，邑之半。<br>叔向御坐，平公请事，公腓痛足痹转筋而不敢坏坐。晋国闻之，皆曰：“叔<br>向贤者，平公礼之，转筋而不敢坏坐。”晋国之辞仕托慕叔向者，国之锤矣。<br>郑县人有屈公者，闻敌，恐，因死，恐已，因生。<br>赵主父使李疵视中山可攻不也。还报曰：“中山可伐也。君不亟伐，将后齐、<br>燕。”主父曰：“何故可攻？”李疵对曰：“其君见好岩穴之士，所倾盖与车以<br>见穷闾陋巷之士以十数，伉礼下布衣之士以百数矣。”君曰：“以子言论，是贤<br>君也，安可攻？”疵曰：“不然。夫好显岩穴之士而朝之，则战士怠于行阵；上<br>尊学者，下士居朝，则农夫惰于田。战士怠于行阵者，则兵弱也；农夫惰于田者，<br>则国贫也。兵弱于敌，国贫于内，而不亡者，未之有也。伐之不亦可乎？”主父<br>曰：“善。”举兵而伐中山，遂灭也。<br>【说五】<br>齐桓公好服紫，一国尽服紫。当是时也，五素不得一紫。桓公患之，谓管仲<br>曰：“寡人好服紫，紫贵甚，一国百姓好服紫不已，寡人奈何？”管仲曰：“君<br>欲止之，何不试勿衣紫也？谓左右曰：‘吾甚恶紫之臭。’于是左右适有衣紫而<br>进者，公必曰：‘少却，吾恶紫臭。’”公曰：“诺。”于是日，郎中莫衣紫，<br>其明日，国中莫衣紫；三日，境内莫衣紫也。<br>一曰：齐王好衣紫，齐人皆好也。齐国五素不得一紫。齐王患紫贵。傅说王<br>曰：“《诗》云：‘不躬不亲，庶民不信。’今王欲民无衣紫者，王请自解紫衣<br>而朝。群臣有紫衣进者，曰：‘益远！寡人恶臭。’”是日也，郎中莫衣紫，是<br>月也，国中莫衣紫；是岁也，境内莫衣紫。<br>郑简公谓子产曰：“国小，迫于荆、晋之间。今城郭不完，兵甲不备，不可<br>以待不虞。”子产曰：“臣闭其外也已远矣，而守其内也已固矣，虽国小，犹不<br>危之也。君其勿忧。”是以没简公身无患。<br>子产相郑，简公谓子产曰：“饮酒不乐也。俎豆不大，钟鼓竽瑟不鸣，寡人<br>之事不一，国家不定，百姓不治，耕战不辑睦，亦子之罪。子有职，寡人亦有职，<br>各守其职。”子产退而为政五年，国无盗贼，道不拾遗，桃枣之荫于街者莫援也，<br>锥刀遗道三日可反。三年不变，民无饥也。<br>宋襄公与楚人战于涿谷上。宋人既成列矣，楚人未及济。右司马购强趋而谏<br>曰：“楚人众而宋人寡，请使楚人半涉未成列而击之，必败。”襄公曰：“寡人<br>闻君子曰：‘不重伤，不擒二毛，不推人以险，不迫人于阨。不鼓不成列。’<br>今楚未济而击之，害义。请使楚人毕涉成阵而后鼓士进之。”右司马曰：“君不<br>爱宋民，腹心不完，特为义耳。”公曰：“不反列，且行法。”右司马反列，楚<br>人已成列撰阵矣，公乃鼓之。宋人大败，公伤股，三日而死。此乃慕自仁义之祸。<br>夫必恃人主之自躬亲而后民听从，是则将令人主耕以为上，服战雁行也民乃肯耕<br>战，则人主不泰危乎？而人臣不泰安乎？<br>齐景公游少海，传骑从中来谒曰：“婴疾甚，且死，恐公后之。”景公遽起，<br>传骑又至。景公曰：“趋驾烦且之乘，使驺子韩枢御之。”行数百步，以驺为不<br>疾，夺辔代之御；可数百步，以马为不进，尽释车而走。以且烦之良而驺子韩枢<br>之巧，而以为不如下走也。<br>魏昭王欲与官事，谓孟尝君曰：“寡人欲与官事。”君曰：“王欲与官事，<br>则何不试习读法？”昭王读法十余简而睡卧矣。王曰：“寡人不能读此法。”夫<br>不躬亲其势柄，而欲为人臣所宜为者也，睡不亦宜乎？<br>孔子曰：“为人君者，犹盂也；民，犹水也。盂方水方，盂圜水圜。”<br>邹君好服长缨，左右皆服长缨，缨甚贵。邹君患之，问左右，左右曰：“君<br>好服，百姓亦多服，是以贵。”君因先自断其缨而出，国中皆不服长缨。君不能<br>下令为百姓服度以禁之，断缨出以示民，是先戮以莅民也。<br>叔向赋猎，功多者受多，功少者受少。<br>韩昭侯谓申子曰：“法度甚不易行也。”申子曰：“法者，见功而与赏，因<br>能而受官。今君设法度而听左右之请，此所以难行也。”昭侯曰：“吾自今以来<br>知行法矣，寡人奚听矣。”一日，申子请仕其从兄官。昭侯曰：“非所学于子也。<br>听子之谒，败子之道乎，亡其用子之谒？”申子辟舍请罪。<br>【说六】<br>晋文公攻原，裹十日粮，遂与大夫期十日。至原十日而原不下，击金而退，<br>罢兵而去。士有从原中出者，曰：“原三日即下矣。”群臣左右谏曰：“夫原之<br>食竭力尽矣，君姑待之。”公曰：“吾与士期十日，不去，是亡吾信也。得原失<br>信，吾不为也。”遂罢兵而去。原人闻曰：“有君如彼其信也，可无归乎？”乃<br>降公。卫人闻曰：“有君如彼其信也，可无从乎？”乃降公。孔子闻而记之曰：<br>“攻原得卫者，信也。”<br>文公问箕郑曰：“救饿奈何？”对曰：“信。”公曰：“安信？”曰：“信<br>名，信事，信义。信名，则群臣守职，善恶不逾，百事不怠；信事，则不失天时，<br>百姓不逾；信义，则近亲劝勉而远者归之矣。”<br>吴起出，遇故人而止之食。故人曰：“诺，期返而食。”吴子曰：“待公而<br>食。”故人至暮不来，吴起至暮不食而待之。明日早，令人求故人。故人来，方<br>与之食。<br>魏文侯与虞人期猎。明日，会天疾风，左右止文侯，不听，曰：“不可以风<br>疾之故而失信，吾不为也。”遂自驱车往，犯风而罢虞人。<br>曾子之妻之市，其子随之而泣。其母曰：“女还，顾反为女杀彘。”妻适市<br>来，曾子欲捕彘杀之。妻止之曰：“特与婴儿戏耳。”曾子曰：“婴儿非与戏也。<br>婴儿非有知也，待父母而学者也，听父母之教。今子欺之，是教子欺也。母欺子，<br>子而不信其母，非以成教也。”遂烹彘也。<br>楚厉王有警，与百姓为戒。饮酒醉，过而击，民大惊。使人止之，曰：“吾<br>醉而与左右戏而击之也。”民皆罢。居数月，有警，击鼓而民不赴。乃更令明号<br>而民信之。<br>李悝警其两和，曰：“谨警敌人，旦暮且至击汝。”如是者再三而敌不至。<br>两和懈怠，不信李悝。居数月，秦人来袭之，至几夺其军。此不信患也。<br>一曰：李悝与秦人战，谓左和曰：“速上！右和已上矣。”又驰而至右和曰：<br>“左和已上矣。”左右和曰：“上矣。”于是皆争上。其明年，与秦人战。秦人<br>袭之，至几夺其军。此不信之患。<br>有相与讼者，子产离之，而毋使通辞，到至其言以告而知也。惠嗣公使人伪<br>关市，关市呵难之；因市以金，关市乃舍之。嗣公谓关市曰：“某时有客过而予<br>汝金，因谴之。”关市大恐，以嗣公为明察。<br><hr>
