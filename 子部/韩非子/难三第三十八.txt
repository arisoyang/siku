<h4>《子部·韩非子·难三第三十八》<b class="x">作者：韩非</b></h4>
<br>鲁穆公问於子思曰：“吾闻庞<米閒>氏之子不孝，其行奚如？”子思对曰：<br>“君子尊贤以崇德，举善以观民。若夫过行，是细人之所识也，臣不知也。”子<br>思出，子服厉伯入见，问庞<米閒>氏子，子服厉伯对曰：“其过三，皆君之所未尝<br>闻。”自是之后，君贵子思而贱子服厉伯也。<br>或曰：鲁之公室，三世劫於季氏，不亦宜乎！明君求善而赏之，求奸而诛之，<br>其得之一也。故以善闻之者，以说善同於上者也；以奸闻之者，以恶奸同於上者<br>也。此宜赏誉之所及也。不以奸闻，是异於上而下比周於奸者也，此宜毁罚之所<br>及也。今子思不以过闻，而穆公贵之；厉伯以奸闻，而穆公贱之。人情皆喜贵而<br>恶贱，故季氏之乱成而不上闻，此鲁君之所以劫也。且此亡王之俗，取鲁之民所<br>以自美，而穆公独贵之，不亦倒乎！<br>文公出亡，献公使寺人披攻之蒲城，披斩其袪，文公奔翟。惠公即位，又使<br>攻之惠窦，不得也。及文公反国，披求见，公曰：“蒲城之役，君令一宿，而汝<br>即至；惠窦之难，君令三宿，而汝一宿，何其速也？”披对曰：“君令不二。除<br>君之恶，惟恐不堪。蒲人翟人，余何有焉！今公即位，其无蒲翟乎！且桓公置射<br>钩而相管仲。”君乃见之。<br>或曰：齐、晋绝祀，不亦宜乎！桓公能用管仲之功，而忘射钩之怨；文公能<br>听寺人之言，而弃斩袪之罪。桓公、文公能容二子者也。后世之君明不及二公，<br>后世之臣贤不如二子。以不忠之臣事不明之君，君不知则有燕操、子罕、田常之<br>贼，知之则以管仲、寺人自解。君必不诛而自以为有桓、文之德，是臣雠而明不<br>能烛，多假之资，自以为贤而不戒，则虽无后嗣，不亦可乎！且寺人之言也，直<br>饰君令而不贰者，则是贞於君也。死君后生臣不愧，而复为贞。今惠公朝卒，而<br>暮事文公，寺人之“不贰”何如？<br>人有设桓公隐者，曰：“一难，二难，三难，何也？”桓公不能射，以告管<br>仲。管仲对曰：“一难也，近优而远士。二难也，去其国而数之海。三难也，君<br>老而晚置太子。”桓公曰：“善。”不择日而庙礼太子。<br>或曰：管仲之射隐不得也。士之用不在近远，而俳优侏儒固人主之所与燕也。<br>则近优而远士而以为治，非其难者也。夫处势而不能用其有，而悖不去国，是以<br>一人之力禁一国。以一人之力禁一国者，少能胜之。明能照远奸而见隐微，必行<br>之令，虽远於海内必无变。然则去国之海而不劫杀，非其难者也。楚成王置商臣<br>以为太子，又欲置公子职，商臣作难，遂弑成王。公子宰，周太子也，公子根有<br>宠，遂以东州反，分而为两国。此皆非晚置太子之患也。夫分势不二，庶孽卑，<br>宠无藉，虽处耄老，晚置太子可也。然则晚置太子，庶孽不乱，又非其难也。物<br>之所谓难者，必借人成势，而勿使侵害己，可谓一难也。贵妾不使二后，二难也。<br>爱孽不使危正適，专听一臣而不敢隅君，此则可谓三难也。<br>叶公子高问政於仲尼，仲尼曰：“政在悦近而来远。”哀公问政於仲尼，仲<br>尼曰：“政在选贤。”齐景公问政於仲尼，仲尼曰：“政在节财。”三公出，子<br>贡问曰：“三公问夫子政一也，夫子对之不同，何也？”仲尼曰：“叶都大而国<br>小，民有背心，故曰：‘政在悦近而来远。’鲁哀公有大臣三人，外障距诸侯四<br>邻之士，内比周而以愚其君，使宗庙不扫除，社稷不血食者，必是三臣也，故曰：<br>‘政在选贤。’齐景公筑雍门，为路寝，一朝而以三百乘之家赐者三，故曰：<br>‘政在节财。’”<br>或曰：仲尼之对，亡国之言也。叶民有倍心，而说之“悦近而来远”，则是<br>教民怀惠。惠之为政，无功者受赏，则有罪者免，此法之所以败也。法败而政乱，<br>以乱政治败民，未见其可也。且民有倍心者，君上之明有所不及也。不绍叶公之<br>明，而使之悦近而来远，是舍吾势之所能禁而使与不行惠以争民，非能持势者也。<br>夫尧之贤，六王之冠也，舜一从而咸包，而尧无天下矣。有人无术以禁下，恃为<br>舜而不失其民，不亦无术乎！明君见小奸於微，故民无大谋；行小诛於细，故民<br>无大乱。此谓“图难於其所易”也，“为大者於其所细”也。今有功者必赏，赏<br>者不得君，力之所致也；有罪者必诛，诛者不怨上，罪之所生也。民知诛罚之皆<br>起於身也，故疾功利於业，而不受赐於君。“太上，下智有之。”此言太上之下<br>民无说也，安取怀惠之民？上君之民无利害，说以“悦近来远”，亦可舍己！哀<br>公有臣外障距内比周以愚其君，而说之以“选贤”，此非功伐之论也，选其心之<br>所谓贤者也。使哀公知三子外障距内比周也，则三子不一日立矣。哀公不知选贤，<br>选其心之所谓贤，故三子得任事。燕子哙贤子之而非孙卿，故身死为僇。<br>夫差智太宰嚭而愚子胥，故灭於越。鲁君不必知贤，而说以“选贤”，是使<br>哀公有夫差、燕哙之患也。明君不自举臣，臣相进也；不自贤，功自徇也。论之<br>於任，试之於事，课之於功。故群臣公正而无私，不隐贤，不进不肖。然则人主<br>奚劳於选贤？景公以百乘之家赐，而说以“节财”，是使景公无术以享厚乐，而<br>独俭於上，未免於贫也。有君以千里养其口腹，则虽桀、纣不侈焉。齐国方三千<br>里，而桓公以其半自养，是侈於桀、纣也；然而能为五霸冠者，知侈俭之地也。<br>为君不能禁下而自禁者，谓之劫；不能饰下而自饰者，谓之乱；不节下而自节者，<br>谓之贫。明君使人无私，以诈而食者禁；力尽於事，归利於上者必闻，闻者必赏；<br>汙秽为私者必知，知者必诛。然故忠臣尽忠於公，民士竭力於家，百官精剋於<br>上，侈倍景公，非国之患也。然则说之以“节财”，非其急者也。夫对三公一言<br>而三公可以无患，知下之谓也。知下明则禁於微，禁於微则奸无积，奸无积则无<br>比周，无比周则公私分，公私分则朋党散，朋党散则无外障距内比周之患。知下<br>明则见精沐，见精沐则诛赏明，诛赏明则国不贫。故曰：“一对而三公无患，知<br>下之谓也。”<br>郑子产晨出，过东匠之闾，闻妇人之哭，抚其御之手而听之。有閒，遣吏执<br>而问之，则手绞其夫者也。异日，其御问曰：“夫子何以知之？”子产曰：“其<br>声惧。凡人於其亲爱也，始病而忧，临死而惧，已死而哀。今哭已死，不哀而惧，<br>是以知其有奸也。”<br>或曰：子产之治，不亦多事乎！奸必待耳目之所及而后知之，则郑国之得奸<br>者寡矣。不任典成之吏，不察参伍之政，不明度量，恃尽聪明劳智虑，而以知奸，<br>不亦无术乎！且夫物众而智寡，寡不胜众，智不足以遍知物，故因物以治物。下<br>众而上寡，寡不胜众者，言君不足以遍知臣也，故因人以知人。是以形体不劳而<br>事治，智虑不用而奸得。故宋人语曰：“一雀过羿，羿必得之，则羿诬矣。以天<br>下为之罗，则雀不失矣。”夫知奸亦有大罗，不失其一而已矣。不修其理，而以<br>己之胸察为之弓矢，则子产诬矣。老子曰：“以智治国，国之贼也。”其子产之<br>谓矣。<br>秦昭王问於左右曰：“今时韩、魏孰与始强？”左右对曰：“弱於始也。”<br>“今之如耳、魏齐孰与曩之孟常、芒卯？”对曰：“不及也。”王曰：“孟常、<br>芒卯率强韩、魏犹无奈寡人何也！”左右对曰：“甚然。”中期伏琴而对曰：<br>“王之料天下过矣。夫六晋之时，知氏最强，灭范、中行，又率韩、魏之兵以伐<br>赵，灌以晋水，城之未沈者三板。知伯出，魏宣子御，韩康子为骖乘，知伯曰：<br>“始吾不知水可以灭人之国，吾乃今知之。汾水可以灌安邑，绛水可以灌平阳。”<br>魏宣子肘韩康子，康子践宣子之足，肘足接乎车上而知氏分於晋阳之下。今足下<br>虽强，未若知氏，韩、魏虽弱，未至如其晋阳之下也。此天下方用肘足之时，愿<br>王勿易之也。”<br>或曰：昭王之问也有失，左右、中期之对也有过。凡明主之治国也，任其势。<br>势不可害，则虽强天下无奈何也，而况孟常、芒卯、韩、魏能奈我何！其势可害<br>也，则不肖如如耳、魏齐及韩、魏犹能害之。然则害与不侵，在自恃而已矣，奚<br>问乎？自恃其不可侵，则强与弱奚其择焉？夫不能自恃而问其奈何也，其不侵也<br>幸矣！申子曰：“失之数而求之信，则疑矣。”其昭王之谓也。知伯无度，从韩<br>康、魏宣而图以水灌灭其国，此知伯之所以国亡而身死，头为饮杯之故也。今昭<br>王乃问孰与始强，其未有水人之患也；虽有左右，非韩、魏之二子也，安有肘足<br>之事？而中期曰“勿易”，此虚言也。且中期之所官，琴瑟也。弦不调，弄不明，<br>中期之任也，此中期所以事昭王者也。中期善承其任，未慊昭王也，而为所不知，<br>岂不妄哉！左右对之曰“弱於始”与“不及”则可矣，其曰“甚然”则谀也。申<br>子曰：“治不逾官，虽知不言。”今中期不知而尚言之，故曰：“昭王之问有失，<br>左右、中期之对皆有过也。”<br>管子曰：“见其可，说之有证；见其不可，恶之有形。赏罚信於所见，虽所<br>不见，其敢为之乎？见其可，说之无证；见其不可，恶之无形。赏罚不信於所见，<br>而求所不见之外，不可得也。”<br>或曰：广廷严居，众人之所肃也；晏室独处，曾、史之所僈也。观人之所<br>肃，非行情也。且君上者，臣下之所为饰也。好恶在所见，臣下之饰奸物以愚其<br>君必也。明不能烛远奸、见隐微，而待之以观饰行、定赏罚，不亦弊乎！<br>管子曰：“言於室满於室，言於堂满於堂，是谓天下王。”<br>或曰：管仲之所谓言室满室、言堂满堂者，非特谓游戏饮食之言也，必谓大<br>物也。人主之大物，非法则术也。法者，编著之图籍，设之於官府，而布之於百<br>姓者也。术者，藏之於胸中，以偶众端，而潜御群臣者也。故法莫如显，而术不<br>欲见。是以明主言法，则境内卑贱莫不闻知也，不独满於堂；用术，则亲爱近习<br>莫之得闻也，不得满室。而管子犹曰“言於室满室，言於堂满堂”，非法术之言<br>也。<br><hr>
