<h4>《子部·韩非子·观行第二十四》<b class="x">作者：韩非</b></h4>
<br>古之人目短于自见，故以镜观面；智短于自知，故以道正己。镜无见疵之罪，<br>道无明过之恶。目失镜，则无以正须眉；身失道，则无以知迷惑。西门豹之性急，<br>故佩韦以自缓；董安于之心缓，故佩弦以自急。故以有馀补不足，以长续短之谓<br>明主。<br>天下有信数三：一曰智有所不能立，二曰力有所不能举，三曰强有所不能胜。<br>故虽有尧之智而无众人之助，大功不立；有乌获之劲而不得人助，不能自举；有<br>贲、育之强而无法术，不得长生。故势有不可得，事有不可成。故乌获轻千钧也<br>而重其身，非其身重于千钧也，势不便也。离朱易百步而难眉睫，非百步近而眉<br>睫远也，道不可也。故明主不窃乌获以其不能自举，不因离朱以其不能自见。因<br>可势，求易道，故用力寡而功名立。时有满虚，事有利害，物有生死，人主为三<br>者发喜怒之色，则金石之士离心焉。圣贤之朴深矣。故明主观人不使人观己。明<br>于尧不能独成，乌获寰宇不能自举，贲、育之不能自胜，以法术则观行之道毕矣。<br><hr>
