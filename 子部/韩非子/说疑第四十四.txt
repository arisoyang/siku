<h4>《子部·韩非子·说疑第四十四》<b class="x">作者：韩非</b></h4>
<br>凡治之大者，非谓其赏罚之当也。赏无功之人，罚不辜之民，非所谓明也。<br>赏有功，罚有罪，而不失其人，方在於人者也，非能生功止过者也。是故禁奸之<br>法：太上禁其心，其次禁其言，其次禁其事。今世皆曰“尊主安国者，必以仁义<br>智能”，而不知卑主危国者之必以仁义智能也。故有道之主，远仁义，去智能，<br>服之以法。是以誉广而名威，民治而国安，知用民之法也。凡术也者，主之所以<br>执也；法也者，官之所以师也。然使郎中日闻道於郎门之外，以至於境内日见法，<br>又非其难者也。<br>昔者有扈氏有失度，讙兜氏有孤男，三苗有成驹，桀有侯侈，纣有崇侯虎，<br>晋有优施，此六人者，亡国之臣也。言是如非，言非如是，内险以贼，其外小谨，<br>以徵其善，称道往古，使良事沮；善禅其主，以集精微，乱之以其所好，此夫郎<br>中左右之类者也。往世之主，有得人而身安国存者，有得人而身危国亡者，得人<br>之名一也，而利害相千万也，故人主左右不可不慎也。为人主者诚明於臣之所言，<br>则别贤不肖如黑白矣。<br>若夫许由、续牙、晋伯阳、秦颠颉、卫侨如、狐不稽、重明、董不识、卞随、<br>务光、伯夷、叔齐，此十二人者，皆上见利不喜，下临难不恐，或与之天下而不<br>取，有萃辱之名，则不乐食谷之利。夫见利不喜，上虽厚赏无以劝之；临难不恐，<br>上虽严刑无以威之；此之谓不令之民也。此十二人者，或伏死於窟穴，或槁死於<br>草木，或饥饿於山谷，或沉溺於水泉。有民如此，先古圣王皆不能臣，当今之世，<br>将安用之？<br>若夫关龙逢、王子比干、随季梁、陈泄冶、楚申胥、吴子胥，此六人者，皆<br>疾争强谏以胜其君。言听事行，则如师徒之势；一言而不听，一事而不行，则陵<br>其主以语，待之以其身，虽死家破，要领不属，手足异处，不难为也。如此臣者，<br>先古圣王皆不能忍也，当今之时，将安用之？<br>若夫齐田恒、宋子罕、鲁季孙意如、晋侨如、卫子南劲、郑太宰欣、楚白公、<br>周单荼、燕子之，此九人者之为其臣也，皆朋党比周以事其君，隐正道而行私曲，<br>上逼君，下乱治，援外挠内，亲下以谋上，不难为也。如此臣者，唯圣王智主能<br>禁之，若夫昏乱之君，能见之乎？<br>若夫后稷、皋陶、伊尹、周公旦、太公望、管仲、隰朋、百里奚、蹇叔、舅<br>犯、赵衰、范蠡、大夫种、逢同、华登，此十五人者为其臣也，皆夙兴夜寐，卑<br>身贱体，竦心白意，明刑辟、治官职以事其君，进善言、通道法而不敢矜其善，<br>有成功立事而不敢伐其劳，不难破家以便国，杀身以安主，以其主为高天泰山之<br>尊，而以其身为壑谷鬴洧之卑，主有明名广誉於国，而身不难受壑谷鬴洧之卑。<br>如此臣者，虽当昏乱之主尚可致功，藉於显明之主乎？此谓霸王之佐也。<br>若夫周滑之、郑王孙申、陈公孙宁、仪行父、荆芋尹申亥、随少师、越种干、<br>吴王孙蒀、晋阳成泄、齐竖刁、易牙，此十二人者之为其臣也，皆思小利而忘法<br>义，进则揜蔽贤良以阴闇其主，退则挠乱百官而为祸难，皆辅其君、共其欲，<br>苟得一说於主，虽破国杀众不难为也。有臣如此，虽当圣王尚恐夺之，而况昬乱<br>之君，其能无失乎？有臣如此者，皆身死国亡，为天下笑。故周威公身杀，国分<br>为二；郑子阳身杀，国分为三；陈灵公身死於夏徵舒氏；荆灵王死於乾谿之上；<br>随亡於荆；吴并於越；智伯灭於晋阳之下；桓公身死七日不收。故曰：谄谀之臣，<br>唯圣王知之，而乱主近之，故至身死国亡。<br>圣王明君则不然，内举不避亲，外举不避雠。是在焉从而举之，非在焉从而<br>罚之。是以贤良遂进而奸邪并退，故一举而能服诸侯。其在记曰：“尧有丹朱，<br>而舜有商均，启有五观，商有太甲，武王有管、蔡。”五王之所诛者，皆父兄子<br>弟之亲也，而所杀亡其身残破其家者何也？以其害国伤民败法类也。观其所举，<br>或在山林薮泽岩穴之间，或在囹圄缧绁濹索之中，或在割烹刍牧饭牛之事。然<br>明主不羞其卑贱也，以其能、为可以明法，便国利民，从而举之，身安名尊。<br>乱主则不然，不知其臣之意行，而任之以国。故小之名卑地削，大之国亡身<br>死，不明於用臣也。无数以度其臣者，必以其众人之口断之。众之所誉，从而说<br>之；众之所非，从而憎之。故为人臣者破家残賥，内构党与，外接巷族以为<br>誉，从阴约结以相固也，虚相与爵禄以相劝也。曰：“与我者将利之，不与我者<br>将害之。”众贪其利，劫其威。彼诚喜、则能利己，忌怒、则能害己。众归而民<br>留之，以誉盈於国，发闻於主，主不能理其情，因以为贤。彼又使谲诈之士，外<br>假为诸侯之宠使，假之以舆马，信之以瑞节，镇之以辞令，资之以币帛，使诸侯<br>淫说其主，微挟私而公议。所为使者，异国之主也，所为谈者，左右之人也。主<br>说其言而辩其辞，以此人者天下之贤士也。内外之於左右，其讽一而语同，大者<br>不难卑身尊位以下之，小者高爵重禄以利之。夫奸人之爵禄重而党与弥众，又有<br>奸邪之意，则奸臣愈反而说之，曰：“古之所谓圣君明王者，非长幼弱也及以次<br>序也。以其构党与，聚巷族，逼上弑君而求其利也。”彼曰：“何知其然也？”<br>因曰：“舜逼尧，禹逼舜，汤放桀，武王伐纣，此四王者，人臣弑其君者也，而<br>天下誉之。察四王之情，贪得人之意也；度其行，暴乱之兵也。然四王自广措也，<br>而天下称大焉；自显名也，而天下称明焉。则威足以临天下，利足以盖世，天下<br>从之。”又曰：“以今时之所闻田成子取齐，司城子罕取宋，太宰欣取郑，单氏<br>取周，易牙之取卫，韩、魏、赵三子分晋，此六人，臣之弑其君者也。”奸臣闻<br>此，蹶然举耳以为是也。故内构党与，外摅巷族，观时发事，一举而取国家。且<br>夫内以党与劫弑其君，外以诸侯之权矫易其国，隐正道，持私曲，上禁君，下挠<br>治者，不可胜数也。是何也？则不明於择臣也。记曰：“周宣王以来，亡国数十，<br>其臣弑其君而取国者众矣。”然则难之从内起与从外作者，相半也。能一尽其民<br>力，破国杀身者，尚皆贤主也。若夫转身法易位，全众傅国，最其病也。<br>为人主者，诚明於臣之所言，则虽罼弋驰骋，撞钟舞女，国犹且存也。不明<br>臣之所言，虽节俭勤劳，布衣恶食，国犹自亡也。赵之先君敬侯，不修德行，而<br>好纵欲，適身体之所安，耳目之所乐，冬日罼弋，夏浮淫，为长夜，数日不废御<br>觞，不能饮者以筩灌其口，进退不肃、应对不恭者斩於前。故居处饮食如此其不<br>节也，制刑杀戮如此其无度也，然敬侯享国数十年，兵不顿於敌国，地不亏於四<br>邻，内无君臣百官之乱，外无诸侯邻国之患．明於所以任臣也。燕君子哙，邵公<br>奭之后也，地方数千里，持戟数十万，不安子女之乐，不听锺石之声，内不湮汙<br>池台榭，外不罼弋田猎，又亲操耒耨以修畎亩，子哙之苦身以忧民如此其甚也，<br>虽古之所谓圣王明君者，其勤身而忧世不甚於此矣。然而子哙身死国亡，夺於子<br>之，而天下笑之，此其何故也？不明乎所以任臣也。故曰：人臣有五奸，而主不<br>知也。为人臣者，有侈用财货赂以取誉者，有务庆赏赐予以移众者，有务朋党狗<br>智尊士以擅逞者，有务解免赦罪狱以事威者，有务奉下直曲、怪言、伟服、瑰称<br>以眩民耳目者。此五者明君之所疑也，而圣主之所禁也。去此五者，则譟诈之<br>人不敢北面谈立，文言多、实行寡而不当法者，不敢诬情以谈说。是以群臣居则<br>修身，动则任力，非上之令不敢擅作疾言诬事，此圣王之所以牧臣下也。彼圣主<br>明君，不適疑物以闚其臣也。见疑物而无反者，天下鲜矣。故曰：孽有拟適之子，<br>配有拟妻之妾，廷有拟相之臣，臣有拟主之宠，此四者国之所危也。故曰：内宠<br>并后，外宠贰政，枝子配適，大臣拟主，乱之道也。故周记曰：“无尊妾而卑妻，<br>无孽適子而尊小枝，无尊嬖臣而匹上卿，无尊大臣以拟其主也。”四拟者破，则<br>上无意、下无怪也。四拟不破，则陨身灭国矣。<br><hr>
