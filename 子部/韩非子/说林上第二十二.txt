<h4>《子部·韩非子·说林上第二十二》<b class="x">作者：韩非</b></h4>
<br>汤以伐桀，而恐天下言己为贪也，因乃让天下于务光。而恐务光之受之也，<br>乃使人说务光曰：“汤杀君而欲传恶声于子，故让天下于子。”务光因自投于河。<br>秦武王令甘茂择所欲为于仆与行事。孟卯曰：“公不如为仆。公所长者，使<br>也。公虽为仆，王犹使之于公也。公佩仆玺而为行事，是兼官也。”<br>子圉见孔子于商太宰。孔子出，子圉入，请问客。太宰曰：“吾已见孔子，<br>则视子犹蚤虱之细者也。吾今见之于君。”子圉恐孔子贵于君也，因谓太宰曰：<br>“君已见孔子，亦将视子犹蚤虱也。”太宰因弗复见也。<br>魏惠王为臼里之盟，将复立于天子。彭喜谓郑君曰：“君勿听。大国恶有天<br>子，小国利之。若君与大不听，魏焉能与小立之？”<br>晋人伐刑，齐桓公将救之。鲍叔曰：“太蚤。邢不亡，晋不敝；晋不敝，齐<br>不重。且夫持危之功，不如存亡之德大。君不如晚救之以敝晋，齐实利。待邢亡<br>而复存之，其名实美。”桓公乃弗救。<br>子胥出走，边候得之。子胥曰：“上索我者，以我有美珠也。今我已亡之矣。<br>我且曰子取吞之。”候因释之。<br>庆封为乱于齐而欲走越。其族人曰：“晋近，奚不之晋？”庆封曰：“越远，<br>利以避难。”族人曰：“变是心也，居晋而可；不变是心也，虽远越，其可以安<br>乎？”<br>智伯索地于魏宣子，魏宣子弗予。任章曰：“何故不予？”宣子曰：“无故<br>请地，故弗予。”任章曰：“无故索地，邻国必恐。彼重欲无厌，天下必惧。君<br>予之地，智伯必骄而轻敌，邻邦必惧而相亲。以相亲之兵待轻敌之国，则智伯之<br>命不长矣。《周书》曰：‘将欲败之，必姑辅之；将欲取之，必姑予之。’君不<br>如予之，以骄智伯。且君何释以天下图智氏，而独以吾国为智氏质乎？”君曰：<br>“善。”乃与之万户之邑。智伯大悦，因索地于赵，弗与，因围晋阳。韩、魏反<br>之外，赵氏应之内，智氏自亡。<br>秦康公筑台三年。荆人起兵，将欲以兵攻齐。任妄曰：“饥召兵，疾召兵，<br>劳召兵，乱召兵。君筑台三年，今荆人起兵将攻齐，臣恐其攻齐为声，而以袭秦<br>为实也，不如备之。”戍东边，荆人辍行。<br>齐攻宋，宋使臧孙子南求救于荆。荆大说，许救之，甚欢。臧孙子忧而反。<br>其御曰：“索救而得，今子有忧色，何也？”臧孙子曰：“宋小而齐大。夫救小<br>宋而恶于大齐，此人之所以忧也，而荆王说，必以坚我也。我坚而齐敝，荆之所<br>利也。”臧孙子乃归。齐人拔五城于宋，而荆救不至。<br>魏文侯借道于赵而攻中山，赵肃侯将不许。赵刻曰：“君过矣。魏攻中山而<br>弗能取，则魏必罢。罢则魏轻，魏轻则赵重。魏拔中山，必不能越赵而有中山也。<br>是用兵者魏也，而得地者赵也。君必许之。而大欢，彼将知君利之也，必将辍行。<br>君不如借之道，示以不得已也。”<br>鸱夷子皮事田成子。田成子去齐，走而之燕，鸱夷子皮负传而从。至望邑，<br>子皮曰：“子独不闻涸泽之蛇乎？泽涸，蛇将徙。有小蛇谓大蛇曰：‘子行而我<br>随之，人以为蛇之行者耳，必有杀子者。子不如相衔负我以行，人必以我为神君<br>也。’乃相衔负以越公道而行。人皆避之，曰：‘神君也。’今子美而我恶。以<br>子为我上客，千乘之君也；以子为我使者，万乘之卿也。子不如为我舍人。”田<br>成子因负传而随之。至逆旅，逆旅之君待之甚敬，因献酒肉。<br>温人之周，周不纳客。问之曰：“客耶？”对曰：“主人。”问其巷而不知<br>也，吏因囚之。君使人问之曰：“子非周人也，而自谓非客，何也？”对曰：<br>“臣少也诵《诗》，曰：‘普天之下，莫非王土；率土之滨，莫非王臣。’今君<br>天子，则我天子之臣也。岂有为人之臣而又为之客哉？故曰主人也。”君使出之。<br>韩宣王谓樛留曰：“吾欲两用公仲、公叔，其可乎？”对曰：“不可。晋用<br>六卿而国分，简公两用田成、阚止而简公杀，魏两用犀首、张仪而西河之外亡。<br>今王两用之，其多力者树其党，寡力者借外权。群臣有内树党以骄主，内有外为<br>交以削地，则王之国危矣。”<br>绍绩昧醉寐而亡其裘。宋君曰：“醉足以亡裘乎？”对曰：“桀以醉亡天下，<br>而《康诰》曰：‘毋彝酒。’彝酒者，常酒也。常酒者，天子失天下，匹夫失其<br>身。”<br>管仲、隰朋从桓公伐孤竹，春往冬反，迷惑失道。管仲曰：“老马之智可用<br>也。”乃放老马而随之，遂得道。行山中无水，隰朋曰：“蚁冬居山之阳，夏居<br>山之阴，蚁壤寸而有水。”乃掘地，遂得水。以管仲之圣而隰朋之智，至其所不<br>知，不难师于老马与蚁。今人不知以其愚心而师圣人之智，不亦过乎？<br>有献不死之药于荆王者，谒者操之以入。中射之士问曰：“可食乎？”曰：<br>“可。”因夺而食之。王大怒，使人杀中射之士。中射之士使人说王曰：“臣问<br>谒者，曰‘可食’，臣故食之，是臣无罪，而罪在谒者也。且客献不死之药，臣<br>食之而王杀臣，是死药也，是客欺王也。夫杀无罪之臣，而明人之欺王也，不如<br>释臣。”王乃不杀。<br>田驷欺邹君，邹君将使人杀之。田驷恐，告惠子。惠子见邹君曰：“今有人<br>见君，则<目夹>其一目，奚如？”君曰：“我必杀之。”惠子曰：“瞽两目<目夹>，<br>君奚为不杀？”君曰：“不能勿<目夹>。”惠子曰：“田驷东欺齐侯，南欺荆王。<br>驷之于欺人，瞽也，君奚怨焉？”邹君乃不杀。<br>鲁穆公使众公子或宦于晋，或宦于荆。犁鉏曰：“假人于越而救溺子，越人<br>虽善游，子必不生矣。失火而取水于海，海水虽多，火必不灭矣，远水不救近火<br>也。今晋与荆虽强，而齐近，鲁患其不救乎！”<br>严遂不善周君，患之。冯沮曰：“严遂相，而韩傀贵于君。不如行贼于韩傀，<br>则君必以为严氏也。”<br>张谴相韩，病将死。公乘无正怀三十金而问其疾。居一月，公自问张谴曰：<br>“若子死，将谁使代子？”答曰：“无正重法而畏上，虽然，不如公子食我之得<br>民也。”张谴死，因相公乘无正。<br>乐羊为魏将而攻中山，其子在中山。中山之君烹其子而遗之羹。乐羊坐于幕<br>下而啜之，尽一杯。文候谓堵师赞曰：“乐羊以我故，而食其子之肉。”答曰：<br>“其子而食之，且谁不食？”乐羊罢中山，文候赏其功而疑其心。孟孙猎得麑，<br>使秦西巴持之归，其母随之而啼。秦西巴弗忍而与之。孟孙适至而求麑。答曰：<br>“余弗忍而与其母。”孟孙大怒，逐之。居三月，复召以为其子傅。其御曰：<br>“曩将罪之，今召以为子傅，何也？”孟孙曰：“夫不忍麑，又且忍吾子乎？”<br>故曰：“巧诈不如拙诚。”乐羊以有功见疑，秦古巴以有罪益信。<br>曾从子，善相剑者也。卫君怨吴王，曾从子曰：“吴王好剑，臣相剑者也。<br>臣请为吴王相剑，拔而示之，因为君刺之。”卫君曰：“子之为是也，非缘义也，<br>为利也。吴强而富，卫弱而贫。子必往，吾恐子为吴王用之于我也。”乃逐之。<br>纣为象箸而箕子怖，以为象箸必不盛羹于土鉶，则必犀玉之杯；玉杯象箸必<br>不盛菽藿，则必旄象豹胎；旄象豹胎必不衣短褐而舍茅茨之下，则必锦衣九重，<br>高台广室也。称此以求，则天下不足矣。圣人见微以知萌，见端以知末。故见象<br>箸而怖，知天下之不足也。<br>周公旦已胜殷，将攻商盖。辛公甲曰：“大难攻，小易服。不如服众小以劫<br>大。”乃攻九夷而商盖服矣。<br>纣为长夜之饮，欢以失日，问其左右，尽不知也。乃使人问箕子。箕子谓其<br>徒曰：“为天下主而一国皆失日，天下其危矣。一国皆不知而我独知之，吾其危<br>矣。”辞以醉而不知。<br>鲁人身善织屦，妻善织缟，而欲徙于越。或谓之曰：“子必穷矣。”鲁人曰：<br>“何也？”曰：“屦为屡之也，而越人跣行；缟为冠之也，而越人被发。以子之<br>所长，游于不用之国，欲使无穷，其可得乎？”<br>陈轸贵于魏王。惠子曰：“必善事左右。夫杨，横树之节生，倒树之即生，<br>折而树之又生。然使十人树之而一人拔之，则毋生杨矣。至以十人之众，树易生<br>之物而不胜一人者，何也？树之难而去之易也。子虽工自树于王，而欲去子者众，<br>子必危矣。”<br>鲁季孙新弑其君，吴起仕焉。或谓起曰：“夫死者，始死而血，已备而衄，<br>已衄而灰，已灰而土。及其土也，无可为者矣。今季孙乃始血，其毋乃未可知也。”<br>吴起因去之晋。<br>隰斯弥见田成子，田成子与登台四望。三面皆畅，南望隰子家之树蔽之。田<br>成子亦不言。隰子归，使人伐之。斧离数创，隰子止之。其相室曰：“何变之数<br>也？”隰子曰：“古者有谚曰：‘知渊中之鱼者不祥。’夫田子将有大事，而我<br>示之知微，我必危矣。不伐树，未有罪也；知人之所不言，其罪大矣。”乃不伐<br>也。<br>杨子过于宋东之逆旅。有妾二人，其恶者贵，美者贱。杨子问其故。逆旅之<br>父答曰：“美者自美，吾不知其美也；恶者自恶，吾不知其恶也”杨子谓弟子曰：<br>“行贤而去自贤之习，焉往而不美。”<br>卫人嫁其子而教之曰：“必私积聚。为人妇而出，常也；其成居，幸也。”<br>其子因私积聚，其姑以为多私而出之。其子所以反者倍其所以嫁。其父不自罪于<br>教子非也，而自知其益富。令人臣之处官者，皆是类也。<br>鲁丹三说中山之君而不受也，因散五十金事其左右。复见，未语而君与之食。<br>鲁丹出，不反舍，遂去中山。其御曰：“及见，乃始善我。何故去之？”鲁丹曰：<br>“夫以人言善我，必以人言罪我。”未出境，而公子恶之曰：“为赵来间中山。”<br>君因索而罪之。<br>田伯鼎好士而存其君，白公好士而乱荆。其好士则同，其所以为则异。公孙<br>友自刖而尊百里，竖刁自宫而谄桓公。其自刑则同，其所以自刑之为则异。慧子<br>曰：“狂者东走，逐者亦东走。其东走则同，其所以东走之则异。故曰：‘同事<br>之人，不可不审察也。’”<br><hr>
