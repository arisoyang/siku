<h4>《子部·黄帝内经素问·附：黄帝内经素问遗篇》<b class="x">作者：黄帝</b></h4>
<br>○刺法论篇第七十二<br>黄帝问曰：升降不前，气交有变，即成暴郁，余已知之。如何预救生灵，可<br>得却乎？岐伯稽首再拜对曰：昭乎哉问！臣闻夫子言，既明天元，须穷法刺，可<br>以折郁扶运，补弱全真，泻盛蠲余，令除斯苦。帝曰：愿卒闻之。岐伯曰：升之<br>不前，即有甚凶也。木欲升而天柱窒抑之，本欲发郁亦须待时，当刺足厥阴之井。<br>火欲升而天蓬窒抑之，火欲发郁亦须待时，君火相火同刺包络之荥。土欲升而天<br>冲窒抑之，土欲发郁亦须待时，当刺足太阴之俞。金欲升而天英窒抑之，金欲发<br>郁亦须待时，当刺手太阴之经。水欲升而天芮窒抑之，水欲发郁亦须待时，当刺<br>足少阴之合。<br>帝曰：升之不前，可以预备，愿闻其降，可以先防。岐伯曰：既明其升，必<br>达其降也。升降之道，皆可先治也。木欲降而地皛窒抑之，降而不入，抑之郁发，<br>散而可得位，降而郁发，暴如天间之待时也，降而不下，郁可速矣，降可折其所<br>胜也，当刺手太阴之所出，刺手阳明之所入。火欲降而地玄窒抑之，降而不入，<br>抑之郁发，散而可矣，当折其所胜，可散其郁，当刺足少阴之所出，刺足太阳之<br>所入。土欲降而地苍窒抑之，降而不下，抑之郁发，散而可入，当折其胜，可散<br>其郁，当刺足厥阴之所出，刺足少阳之所入。金欲降而地彤窒抑之，降而不下，<br>抑之郁发，散而可入，当折其胜，可散其郁，当刺心包络所出，刺手少阳所入也。<br>水欲降而地阜窒抑之，降而不下，抑之郁发，散而可入，当折其土，可散其郁，<br>当刺足太阴之所出，刺足阳明之所入。<br>帝曰：五运之至，有前后与升降往来，有所承抑之，可得闻乎刺法？岐伯曰：<br>当取其化源也。是故太过取之，不及资之。太过取之，次抑其郁，取其运之化源，<br>令折郁气。不及扶资，以扶运气，以避虚邪也。（资取之法令出《密语》。）<br>黄帝问曰：升降之刺，以知其要，愿闻司天未得迁正，使司化之失其常政，<br>即万化之或其皆妄。然与民为病，可得先除，欲济群生，愿闻其说。岐伯稽首再<br>拜曰：悉乎哉问！言其至理，圣念慈悯，欲济群生，臣乃尽陈斯道，可申洞微。<br>太阳复布，即厥阴不迁正，不迁正气塞于上，当泻足厥阴之所流。厥阴复布，少<br>阴不迁正，不迁正即气塞于上，当刺心包络脉之所流。少阴复布，太阴不迁正，<br>不迁正即气留于上，当刺足太阴之所流。太阴复布，少阳不迁正，不迁正则气塞<br>未通，当刺手少阳之所流。少阳复布，则阳明不迁正，不迁正则气未通上，当刺<br>手太阴之所流。阳明复布，太阳不迁正，不迁正则复塞其气，当刺足少阴之所流。<br>帝曰：迁正不前，以通其要，愿闻不退，欲折其余，无令过失，可得明乎？<br>岐伯曰：气过有余，复作布正，是名不退位也。使地气不得后化，新司天未可迁<br>正，故复布化令如故也。巳亥之岁天数有余，故厥阴不退位也，风行于上，木化<br>布天，当刺足厥阴之所入。子午之岁，天数有余，故少阴不退位也，热行于上，<br>火余化布天，当刺手厥阴之所入。丑未之岁，天数有余，故太阴不退位也，湿行<br>于上，雨化布天，当刺足太阴之所入。寅申之岁，天数有余，故少阳不退位也，<br>热行于上，火化布天，当刺手少阳之所入。卯酉之岁，天数有余，故阳明不退位<br>也，金行于上，燥化布天，当刺手太阴之所入。辰戌之岁，天数有余，故太阳不<br>退位也，寒行于上凛，水化布天，当刺足少阴之所入。故天地气逆，化成民病，<br>以法刺之，预可平疴。<br>黄帝问曰：刚柔二干，失守其位，使天运之气皆虚乎？与民为病，可得平乎？<br>岐伯曰：深乎哉问！明其奥旨，天地迭移，三年化疫，是谓根之可见，必有逃门。<br>假令甲子，刚柔失守，刚未正，柔孤而有亏，时序不令，即音律非从，如此<br>三年，变大疫也。详其微甚，察其浅深，欲至而可刺，刺之，当先补肾俞，次三<br>日，可刺足太阴之所注。又有下位己卯不至，而甲子孤立者，次三年作土疠，其<br>法补泻，一如甲子同法也。其刺以毕，又不须夜行及远行，令七日洁，清净斋戒。<br>所有自来肾有久病者，可以寅时面向南，净神不乱，思闭气不息七遍，以引颈咽<br>气顺之，如咽甚硬物，如此七遍后饵舌下津令无数。<br>假令丙寅，刚柔失守，上刚干失守，下柔不可独主之，中水运非太过，不可<br>执法而定之，布天有余，而失守上正，天地不合，即律吕音异，如此即天运失序，<br>后三年变疫。详其微甚，差有大小，徐至即后三年，至甚即首三年，当先补心俞，<br>次五日，可刺肾之所入。又有下位地甲子，辛巳柔不附刚，亦名失守，即地运皆<br>虚，后三年变水疠，即刺法皆如此矣。其刺如毕，慎其大喜欲情于中，如不忌，<br>即其气复散也，令静七日，心欲实，令少思。<br>假令庚辰，刚柔失守，上位失守，下位无合，乙庚金运，故非相招，布天未<br>退，中运胜来，上下相错，谓之失守，姑洗林钟，商音不应也，如此则天运化易，<br>三年变大疫。详其天数，差有微甚，微即微，三年至，甚即甚，三年至，当先补<br>肝俞，次三日，可刺肺之所行。刺毕，可静神七日，慎勿大怒，怒必真气却散之。<br>又或在下地甲子乙未失守者，即乙柔干，即上庚独治之，亦名失守者，即天运孤<br>主之，三年变疠，名曰金疠，其至待时也，详其地数之等差，亦推其微甚，可知<br>迟速尔。诸位乙庚失守，刺法同，肝欲平，即勿怒。<br>假令壬午，刚柔失守，上壬未迁正，下丁独然，即虽阳年，亏及不同，上下<br>失守，相招其有期，差之微甚，各有其数也，律吕二角，失而不和，同音有日，<br>微甚如见，三年大疫，当刺脾之俞，次三日，可刺肝之所出也。刺毕，静神七日，<br>勿大醉歌乐，其气复散，又勿饮食，勿食生物，欲令脾实，气无滞饱，无久坐，<br>食无太酸，无食一切生物，宜甘宜淡。又或地下甲子，丁酉失守其位，未得中司，<br>即气不当位。下不与壬奉合者，亦名失守，非名合德，故柔不附刚，即地运不合，<br>三年变疠，其刺法一如木疫之法。<br>假令戊申，刚柔失守，戊癸虽火运，阳年不太过也，上失其刚，柔地独主，<br>其气不正，故有邪干，迭移其位，差有浅深，欲至将合，音律先同，如此天运失<br>时，三年之中，火疫至矣，当刺肺之俞。刺毕，静神七日，勿大悲伤也，悲伤即<br>肺动，而真气复散也，人欲实肺者，要在息气也。又或地下甲子，癸亥失守者，<br>即柔失守位也，即上失其刚也，即亦名戊癸不相合德者也，即运与地虚，后三年<br>变疠，即名火疠。<br>是故立地五年，以明失守，以穷法刺，于是疫之与疠，即是上下刚柔之名也，<br>穷归一体也，即刺疫法，只有五法，即总其诸位失守，故只归五行而统之也。<br>黄帝曰：余闻五疫之至，皆相染易，无问大小，病状相似，不施救疗，如何<br>可得不相移易者？岐伯曰：不相染者，正气存内，邪不可干，避其毒气，天牝从<br>来，复得其往，气出于脑，即不邪干，气出于脑，即室先想心如日。欲将入于疫<br>室，先想青气自肝而出，左行于东，化作林木。次想白气自肺而出，右行于西，<br>化作戈甲。次想赤气自心而出，南行于上，化作焰明。次想黑气自肾而出，北行<br>于下，化作水。次想黄气自脾而出，存于中央，化作土。五气护身之毕，以想头<br>上如北斗之煌煌，然后可入于疫室。<br>又一法，于春分之日，日未出而吐之。又一法，于雨水日后，三浴以药泄汗。<br>又一法，小金丹方：辰砂二两，水磨雄黄一两，叶子雌黄一两，紫金半两，同入<br>合中，外固了，地一尺筑地实，不用炉，不须药制，用火二十斤煅之也，七日终，<br>候冷七日取，次日出合子，埋药地中七日，取出顺日研之三日，炼白沙蜜为丸，<br>如梧桐子大，每日望东吸日华气一口，冰水下一丸，和气咽之，服十粒，无疫干<br>也。<br>黄帝问曰：人虚即神游失守位，使鬼神外干，是致夭亡，何以全真？愿闻刺<br>法。岐伯稽首再拜曰：昭乎哉问！谓神移失守，虽在其体，然不致死，或有邪干，<br>故令夭寿。只如厥阴失守，天以虚，人气肝虚，感天重虚，即魂游于上，邪干厥<br>大气，身温犹可刺之，刺其足少阳之所过，次刺肝之俞。人病心虚，又遇君相二<br>火司天失守，感而三虚，遇火不及，黑尸鬼犯之，令人暴亡，可刺手少阳之所过，<br>复刺心俞。人脾病，又遇太阴司天失守，感而三虚，又遇土不及，青尸鬼邪犯之<br>于人，令人暴亡，可刺足阳明之所过，复刺脾之俞。入肺病，遇阳明司天失守，<br>感而三虚，又遇金不及，有赤尸鬼干人，令人暴亡，可刺手阳明之所过，复刺肺<br>俞。人肾病，又遇太阳司天失守，感而三虚，又遇水运不及之年，有黄尸鬼干犯<br>人正气，吸人神魂，致暴亡，可刺足太阳之所过，复刺肾俞。<br>黄帝问曰：十二藏之相使，神失位，使神彩之不圆，恐邪干犯，治之可刺，<br>愿闻其要。岐伯稽首再拜曰：悉乎哉，问至理，道真宗，此非圣帝，焉究斯源，<br>是谓气神合道，契符上天。心者，君主之官，神明出焉，可刺手少阴之源。肺者，<br>相传之官，治节出焉，可刺手太阴之源。肝者，将军之官，谋虑出焉。可刺足厥<br>阴之源。胆者，中正之官，决断出焉，可刺足少阳之源。膻中者，臣使之官，喜<br>乐出焉，可刺心包络所流。脾为谏议之官，知周出焉，可刺脾之源。胃为仓廪之<br>官，五味出焉，可刺胃之源。大肠者，传道之官，变化出焉，可刺大肠之源。小<br>肠者，受盛之官，化物出焉，可刺小肠之源。肾得，作强之官，伎巧出焉，刺其<br>肾之源。三焦者，决渎之官，水道出焉，刺三焦之源。膀胱者，州都之官，精液<br>藏焉，气化则能出矣，刺膀胱之源。凡此十二官者，不得相失也。是故刺法有全<br>神养真之旨，亦法有修真之道，非治疾也，故要修养和神也。道贵常存，补神固<br>根，精气不散，神守不分，然即神守而虽不去，亦能全真，人神不守，非达至真，<br>至真之要，在乎天玄，神守天息，复入本元，命曰归宗。<br>○本病论篇第七十三<br>黄帝问曰：天元九窒，余已知之，愿闻气交，何名失守？岐伯曰：谓其上下<br>升降，迁正退位，各有经论，上下各有不前，故名失守也。是故气交失易位，气<br>交乃变，变易非常，即四时失序，万化不安，变民病也。<br>帝曰：升降不前，愿闻其故，气交有变，何以明知？<br>岐伯曰：昭乎问哉！明乎道矣。气交有变，是为天地机，但欲降而不得降者，<br>地窒刑之。又有五运太过，而先天而至者，即交不前，但欲升而不得其升，中运<br>抑之，但欲降而不得其降，中运抑之。于是有升之不前，降之不下者，有降之不<br>下，升而至天者，有升降俱不前，作如此之分别，即气交之变，变之有异，常各<br>各不同，灾有微甚者也。<br>帝曰，愿闻气交遇会胜抑之由，变成民病，轻重何如？岐伯曰：胜相会，抑<br>伏使然。是故辰戌岁，木气升之，主逢天柱，胜而不前。又遇庚戌，金运先天，<br>中运胜之，忽然不前。木运升天，金乃抑之，升而不前，即清生风少，肃杀于春，<br>露霜复降，草木乃萎。民病温疫早发，咽嗌乃干，四肢满，肢节皆痛。久而化郁，<br>即大风摧拉，折陨鸣紊。民病卒中偏痹，手足不仁。<br>是故巳亥之岁，君火升天，主窒天蓬，胜之不前。又厥阴木迁正，则少阴未<br>得升天，水运以至其中者。君火欲升，而中水运抑之，升之不前，即清寒复作，<br>冷生旦暮。民病伏阳，而内生烦热，心神惊悸，寒热间作。日久成郁，即暴热乃<br>至，赤风肿翳，化疫，温疠暖作，赤气彰而化火疫，皆烦而躁渴，渴甚治之以泄<br>之可止。<br>是故子午之岁，太阴升天，主窒天冲，胜之不前。又或遇壬子，木运先天而<br>至者，中木遇抑之也。升天不前，即风埃四起，时举埃昏，雨湿不化。民病风厥<br>涎潮，偏痹不随，胀满。久而伏郁，即黄埃化疫也，民病夭亡，脸肢府黄疸满闭，<br>湿令弗布，雨化乃微。<br>是故丑未之年，少阳升天，主窒天蓬，胜之不前。又或遇太阴未迁正者，即<br>少阳未升天也，水运以至者，升天不前，即寒雰反布，凛冽如冬，水复涸，冰再<br>结，暄暖乍作，冷复布之，寒暄不时。民病伏阳在内，烦热生中，心神惊骇，寒<br>热间争。以成久郁，即暴热乃生，赤风气瞳翳，化成郁疠，乃化作伏热内烦，痹<br>而生厥，甚则血溢。<br>是故寅申之年，阳明升天，主窒天英，胜之不前。又或遇戊申戊寅，火运先<br>天而至。金欲升天，火运抑之，升之不前，即时雨不降，西风数举，咸卤燥生。<br>民病上热，喘嗽血溢。久而化郁，即白埃翳雾，清生杀气，民病胁满悲伤，寒鼽<br>嚏嗌干，手拆皮肤燥。<br>是故卯酉之年，太阳升天，主窒天芮，胜之不前。又遇阳明未迁正者，即太<br>阳未升天也，土运以至。水欲升天，土运抑之，升之不前，即湿而热蒸，寒生两<br>间。民病注下，食不及化。久而成郁，冷来客热，冰雹卒至。民病厥逆而哕，热<br>生于内，气痹于外，足胫痠疼，反生心悸懊热，暴烦而复厥。<br>黄帝曰：升之不前，余已尽知其旨。愿闻降之不下，可得明乎？岐伯曰：悉<br>乎哉问！是之谓天地微旨，可以尽陈斯道，所谓升已必降也。至天三年，次岁必<br>降，降而入地，始为左间也。如此升降往来，命之六纪者矣。是故丑未之岁，厥<br>阴降地，主窒地皛，胜而不前。又或遇少阴未退位，即厥阴未降下，金运以至中。<br>金运承之，降之未下，抑之变郁，木欲降下，金承之，降而不下，苍埃远见，白<br>气承之，风举埃昏，清躁行杀，霜露复下，肃杀布令。久而不降，抑之化郁，即<br>作风躁相伏，暄而反清，草木萌动，杀霜乃下，蛰虫未见，惧清伤藏。<br>是故寅申之岁，少阴降地，主窒地玄，胜之不入。又或遇丙申丙寅，水运太<br>过，先天而至。君火欲降，水运承之，降而不下，即彤云才见，黑气反生，暄暖<br>如舒，寒常布雪，凛冽复作，天云惨凄。久而不降，伏之化郁，寒胜复热，赤风<br>化疫，民病面赤心烦，头痛目眩也，赤气彰而温病欲作也。<br>是故卯酉之岁，太阴降地，主窒地苍，胜之不入。又或少阳未退位者，即太<br>阴未得降也，或木运以至。木运承之，降而不下，即黄云见而青霞彰，郁蒸作而<br>大风，雾翳埃胜，折损乃作。久而不降也，伏之化郁，天埃黄气，地布湿蒸，民<br>病四肢不举，昏眩肢节痛，腹满填臆。<br>是故辰戌之岁，少阳降地，主窒地玄，胜之不入。又或遇水运太过，先天而<br>至也。水运承之，水降不下，即彤云才见，黑气反生，暄暖欲生，冷气卒至，甚<br>即冰雹也。久而不降，伏之化郁，冷气复热，赤风化疫，民病面赤心烦，头痛目<br>眩也，赤气彰而热病欲作也。<br>是故巳亥之岁，阳明降地，主窒地彤，胜而不入。又或遇太阴未退位，即少<br>阳未得降，即火运以至之。火运承之不下，即天清而肃，赤气乃彰，暄热反作。<br>民皆昏倦，夜卧不安，咽干引饮，懊热内烦，天清朝暮，暄还复作。久而不降，<br>伏之化郁，天清薄寒，远生白气。民病掉眩，手足直而不仁，两胁作痛，满目<br><imgheight=32width=32border=0src=/bzk/Z136.bmp>々。<br>是故子午之年，太阳降地，主窒地阜胜之，降而不入。又或遇土运太过，先<br>天而至。土运承之，降而不入，即天彰黑气，暝暗凄惨，才施黄埃而布湿，寒化<br>令气，蒸湿复令。久而不降，伏之化郁，民病大厥，四肢重怠，阴萎少力，天布<br>沉阴，蒸湿间作。<br>帝曰：升降不前，晰知其宗，愿闻迁正，可得明乎？岐伯曰：正司中位，是<br>谓迁正位，司天不得其迁正者，即前司天以过交司之日。即遇司天太过有余日也，<br>即仍旧治天数，新司天未得迁正也。厥阴不迁正，即风暄不时，花卉萎瘁，民病<br>淋溲，目系转，转筋喜怒，小便赤。风欲令而寒由不去，温暄不正，春正失时。<br>少阴不迁正，即冷气不退，春冷后寒，暄暖不时。民病寒热，四肢烦痛，腰脊强<br>直。木气虽有余，位不过于君火也。太阴不迁正，即云雨失令，万物枯焦，当生<br>不发。民病手足肢节肿满，大腹水肿，填臆不食，飧泄胁满，四肢不举。雨化欲<br>令，热犹治之，温煦于气，亢而不泽。少阳不迁正，即炎灼弗令，苗莠不荣，酷<br>暑于秋，肃杀晚至，霜露不时。民病痎疟骨热，心悸惊骇，甚时血溢。阳明不迁<br>正，则暑化于前，肃杀于后，草木反荣。民病寒热鼽嚏，皮毛折，爪甲枯焦，甚<br>则喘嗽息高，悲伤不乐。热化乃布，燥化未令，即清劲未行，肺金复病。太阳不<br>迁正，即冬清反寒，易令于春，杀霜在前，寒冰于后，阳光复治，凛冽不作，雰<br>云待时。民病温疠至，喉闭嗌干，烦燥而渴，喘息而有音也。寒化待燥，犹治天<br>气，过失序，与民作灾。<br>帝曰：迁正早晚，以命其旨，愿闻退位，可得明哉？岐伯曰：所谓不退者，<br>即天数未终，即天数有余，名曰复布政，故名曰再治天也，即天令如故而不退位<br>也。厥阴不退位，即大风早举，时雨不降，湿令不化，民病温疫，疵废风生，民<br>病皆肢节痛，头目痛，伏热内烦，咽喉干引饮。少阴不退位，即温生春冬，蛰虫<br>早至，草木发生，民病膈热咽干，血溢惊骇，小便赤涩，丹瘤<疒轸>疮疡留毒。<br>太阴不退位，而取寒暑不时，埃昏布作，湿令不去，民病四肢少力，食饮不下，<br>泄注淋满，足胫寒，阴萎闭塞，失溺小便数。少阳不退位，即热生于春，暑乃后<br>化，冬温不冻，流水不冰，蛰虫出见，民病少气，寒热更作，便血上热，小腹坚<br>满，小便赤沃，甚则血溢。阳明不退位，即春生清冷，草木晚荣，寒热间作，民<br>病呕吐暴注，食饮不下，大便干燥，四肢不举，目瞑掉眩。<br>帝曰：天岁早晚，余以知之，愿闻地数，可得闻乎？岐伯曰：地下迁正升天<br>及退位不前之法，即地土产化，万物失时之化也。<br>帝曰：余闻天地二甲子，十干十二支。上下经纬天地。数有迭移，失守其位，<br>可得昭乎？岐伯曰：失之迭位者，谓虽得岁正，未得正位之司，即四时不节，即<br>生大疫。注《玄珠密语》云：阳年三十年，除六年天刑，计有太过二十四年，除<br>此六年，皆作太过之用，令不然之旨。今言迭支迭位，皆可作其不及也。<br>假令甲子阳年，土运太窒，如癸亥天数有余者，年虽交得甲子，厥阴犹尚治<br>天，地已迁正，阳明在泉，去岁少阳以作右间，即厥阴之地阳明，故不相和奉者<br>也。癸巳相会，土运太过，虚反受木胜，故非太过也，何以言土运太过？况黄钟<br>不应太窒，木既胜而金还复，金既复而少阴如至，即木胜如火而金复微，如此则<br>甲己失守，后三年化成土疫，晚至丁卯，早至丙寅，土疫至也，大小善恶，推其<br>天地，详乎太一。又只如甲子年，如甲至子而合，应交司而治天，即下己卯未迁<br>正，而戊寅少阳未退位者，亦甲己下有合也，即土运非太过，而木乃乘虚而胜土<br>也，金次又行复胜之，即反邪化也。阴阳天地殊异尔，故其大小善恶，一如天地<br>之法旨也。<br>假令丙寅阳年太过，如乙丑天数有余者，虽交得丙寅，太阴尚治天也，地已<br>迁正，厥阴司地，去岁太阳以作右间，即天太阴而地厥阴，故地不奉天化也。乙<br>辛相会，水运太虚，反受土胜，故非太过，即太簇之管，太羽不应，土胜而雨化，<br>水复即风，此者丙辛失守其会，后三年化成水疫，晚至己巳，早至戊辰，甚即速，<br>微即徐，水疫至也，大小善恶推其天地数，乃太乙游宫。又只如丙寅年，丙至寅<br>且合，应交司而治天，即辛巳未得迁正，而庚辰太阳未退位者，亦丙辛不合德也，<br>即水运亦小虚而小胜，或有复，后三年化疠，名曰水疠，其状如水疫，治法如前。<br>假令庚辰阳年太过，如己卯天数有余者，虽交得庚辰年也，阳明犹尚治天，<br>地已迁正，太阴司地，去岁少阴以作右间，即天阳明而地太阴也，故地下奉天也。<br>乙巳相会，金运太虚，反受火胜，故非太过也，即姑洗之管，太商不应，火胜热<br>化，水复寒刑，此乙庚失守，其后三年化成金疫也，速至壬午，徐至癸未，金疫<br>至也，大小善恶，推本年天数及太一也。又只如庚辰，如庚至辰，且应交司而治<br>天，即下乙未未得迁正者，即地甲午少阴未退位者，且乙庚不合德也，即下乙未，<br>干失刚，亦金运小虚也，有小胜或无复，后三年化疠，名曰金疠，其状如金疫也，<br>治法如前。<br>假令壬午阳年太过，如辛巳天数有余者，虽交后壬午年也，厥阴犹尚治天，<br>地已迁正，阳明在泉，去岁丙申少阳以作右间，即天厥阴而地阳明，故地不奉天<br>者也。丁辛相合会，木运太虚，反受金胜，故非太过也，即蕤宾之管，太角不应，<br>金行燥胜，火化热复，甚即速，微即徐，疫至大小善恶，推疫至之年天数及太一。<br>又只如壬至午，且应交司而治之，即下丁酉未得迁正者，即地下丙申少阳未得退<br>位者，见丁壬不合德也，即丁柔干失刚，亦木运小虚也，有小胜小复。后三年化<br>疠，名曰木疠，其状如风疫，法治如前。<br>假令戊申阳年太过，如丁未天数太过者，虽交得戊申年也，太阴犹尚治天，<br>地已迁正，厥阴在泉，去岁壬戌太阳以退位作右间，即天丁未，地癸亥，故地不<br>奉天化也。丁癸相会，火运太虚，反受水胜，故非太过也，即夷则之管，上太徵<br>不应，此戊癸失守其会，后三年化疫也，速至庚戌，大小善恶，推疫至之年天数<br>及太一。又只如戊申，如戊至申，且应交司而治天，即下癸亥未得迁正者，即地<br>下壬戌太阳未退位者，见戊癸未合德也，即下癸柔干失刚，见火运小虚也，有小<br>胜或无复也，后三年化疠，名曰火疠也，治法如前，治之法可寒之泄之。<br>黄帝曰：人气不足，天气如虚，人神失守，神光不聚，邪鬼干人，致有夭亡，<br>可得闻乎？岐伯曰：人之五藏，一藏不足，又会天虚，感邪之至也。人忧愁思虑<br>即伤心，又或遇少阴司天，天数不及，太阴作接间至，即谓天虚也，此即人气天<br>气同虚也。又遇惊而夺精，汗出于心，因而三虚，神明失守。心为君主之官，神<br>明出焉，神失守位，即神游上丹田，在帝太一帝君泥丸宫下。神既失守，神光不<br>聚，却遇火不及之岁，有黑尸鬼见之，令人暴亡。人饮食劳倦即伤脾，又或遇太<br>阴司天，天数不及，即少阳作接间至，即谓之虚也，此即人气虚而天气虚也。又<br>遇饮食饱甚，汗出于胃，醉饱行房，汗出于脾，因而三虚，脾神失守。脾为谏议<br>之官，智周出焉，神既失守，神光失位而不聚也，却遇土不及之年，或己年或甲<br>年失守，或太阴天虚，青尸鬼见之，令人卒亡。人久坐湿地，强力入水即伤肾。<br>肾为作强之官，伎巧出焉，因而三虚，肾神失守，神志失位，神光不聚，却遇水<br>不及之年，或辛不会符，或丙年失守，或太阳司天虚，有黄尸鬼至，见之令人暴<br>亡。人或恚怒，气逆上而不下，即伤肝也。又遇厥阴司天，天数不及，即少阴作<br>接间至，是谓天虚也，此谓天虚人虚也。又遇疾走恐惧，汗出于肝，肝为将军之<br>官，谋虑出焉，神位失守，神光不聚，又遇木不及年，或丁年不符，或壬年失守，<br>或厥阴司天虚也，有白尸鬼见之，令人暴亡也。已上五失守者，天虚而入虚也，<br>神游失守其位，即有五尸鬼干人，令人暴亡也，谓之曰尸厥。人犯五神易位，即<br>神光不圆也，非但尸鬼，即一切邪犯者，皆是神失守位故也。此谓得守者生，失<br>守者死，得神者昌，失神者亡。<br><hr>
