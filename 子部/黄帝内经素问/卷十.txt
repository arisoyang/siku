<h4>《子部·黄帝内经素问·卷十》<b class="x">作者：黄帝</b></h4>
<br>○疟论篇第三十五<br>黄帝问曰：夫痎疟皆生于风，其蓄作有时者何也？岐伯对曰：疟之始发也，<br>先起于毫毛，伸欠乃作，寒栗鼓颔，腰脊俱痛，寒去则内外皆热，头痛如破，渴<br>欲冷饮。<br>帝曰：何气使然？愿闻其道。岐伯曰：阴阳上下交争，虚实更作，阴阳相移<br>也。阳并于阴，则阴实而阳虚，阳明虚则寒栗鼓颔也；巨阳虚则腰背头项痛；三<br>阳俱虚则阴气胜，阴气胜则骨寒而痛；寒生于内，故中外皆寒；阳盛则外热，阴<br>虚则内热，外内皆热则喘而渴，故欲冷饮也。此皆得之夏伤于暑，热气盛，藏于<br>皮肤之内，肠胃之外，此荣气之所舍也。此令人汗空疏，腠理开，因得秋气，汗<br>出遇风，及得之以浴，水气舍于皮肤之内，与卫气并居。卫气者，昼日行于阳，<br>夜行于阴，此气得阳而外出，得阴而内薄，内外相薄，是以日作。<br>帝曰：其间日而作者何也？岐伯曰：其气之舍深，内薄于阴，阳气独发，阴<br>邪内著，阴与阳争不得出，是以间日而作也。帝曰：善。其作日晏与其日早者，<br>何气使然？岐伯曰：邪气客于风府，循膂而下，卫气一日一夜大会于风府，其明<br>日日下一节，故其作也晏，此先客于脊背也，每至于风府则腠理开，腠理开则邪<br>气入，邪气入则病作，以此日作稍益晏也。其出于风府，日下一节，二十五日下<br>至骶骨，二十六日入于脊内，注于伏膂之脉，其气上行，九日出于缺盆之中，其<br>气日高，故作日益早也。其间日发者，由邪气内薄于五藏，横连募原也，其道远，<br>其气深，其行迟，不能与卫气俱行，不得皆出，故间日乃作也。<br>帝曰：夫子言卫气每至于风府，腠理乃发，发则邪气入，入则病作。今卫气<br>日下一节，其气之发也不当风府，其日作者奈何？岐伯曰：此邪气客于头项循膂<br>而下者也，故虚实不同，邪中异所，则不得当其风府也。故邪中于头项者，气至<br>头项而病；中于背者，气至背而病；中于腰脊者，气至腰脊而病；中于手足者，<br>气至手足而病。卫气之所在，与邪气相合，则病作。故风无常府，卫气之所发，<br>必开其腠理，邪气之所合，则其府也。<br>帝曰：善。夫风之与疟也，相似同类，而风独常在，疟得有时而休者何也？<br>岐伯曰：风气留其处，故常在；疟气随经络沉以内薄，故卫气应乃作。<br>帝曰：疟先寒而后热者何也？岐伯曰：夏伤于大暑，其汗大出，腠理开发，<br>因遇夏气凄沧之水寒，藏于腠理皮肤之中，秋伤于风，则病成矣。夫寒者阴气也，<br>风者阳气也，先伤于寒而后伤于风，故先寒而后热也，病以时作，名曰寒疟。帝<br>曰：先热而后寒者何也？岐伯曰：此先伤于风而后伤于寒，故先热而后寒也，亦<br>以时作，名曰温疟。其但热而不寒者，阴气先绝，阳气独发，则少气烦冤，手足<br>热而欲呕，名曰瘅疟。<br>帝曰：夫经言有余者泻之，不足者补之。今热为有余，寒为不足。夫疟者之<br>寒，汤火不能温也，及其热，冰水不能寒也，此皆有余不足之类。当此之时，良<br>工不能止，必须其自衰乃刺之，其故何也？愿闻其说。岐伯曰：经言无刺熇<br>熇之热，无刺浑浑之脉，无刺漉漉之汗，故为其病逆未可治也。夫疟之始发也，<br>阳气并于阴，当是之时，阳虚而阴盛，外无气，故先寒栗也。阴气逆极，则复出<br>之阳，阳与阴复并于外，则阴虚而阳实，故先热而渴。夫疟气者，并于阳则阳胜，<br>并于阴则阴胜，阴胜则寒，阳胜则热。疟者，风寒之气不常也，病极则复。至病<br>之发也，如火之热，如风雨不可当也。故经言曰：方其盛时必毁，因其衰也，事<br>必大昌。此之谓也。夫疟之未发也，阴未并阳，阳未并阴，因而调之，真气得安，<br>邪气乃亡，故工不能治其已发，为其气逆也。<br>帝曰：善。攻之奈何？早晏何如？岐伯曰：疟之且发也，阴阳之且移也，必<br>从四末始也，阳已伤，阴从之，故先其时坚束其处，令邪气不得入，阴气不得出，<br>审候见之在孙络盛坚而血者皆取之，此真往而未得并者也。<br>帝曰：疟不发，其应何如？岐伯曰：疟气者，必更盛更虚，当气之所在也，<br>病在阳，则热而脉躁；在阴，则寒而脉静；极则阴阳俱衰，卫气相离，故病得休；<br>卫气集，则复病也。<br>帝曰：时有间二日或至数日发，或渴或不渴，其故何也？岐伯曰：其间日者，<br>邪气与卫气客于六府，而有时相失，不能相得，故休数日乃作也。疟者，阴阳更<br>胜也，或甚或不甚，故或渴或不渴。<br>帝曰：论言夏伤于暑，秋必病疟，今疟不必应者何也？岐伯曰：此应四时者<br>也。其病异形者，反四时也。其以秋病者寒甚，以冬病者寒不甚，以春病者恶风，<br>以夏病者多汗。<br>帝曰：夫病温疟与寒疟而皆安舍？舍于何藏？岐伯曰：温疟者，得之冬中于<br>风，寒气藏于骨髓之中，至春则阳气大发，邪气不能自出，因遇大暑，脑髓烁，<br>肌肉消，腠理发泄，或有所用力，邪气与汗皆出，此病藏于肾，其气先从内出之<br>于外也。如是者，阴虚而阳盛，阳盛则热矣，衰则气复反入，入则阳虚，阳虚则<br>寒矣，故先热而后寒，名曰温疟。<br>帝曰：瘅疟何如？岐伯曰：瘅疟者，肺素有热气盛于身，厥逆上冲，中气实<br>而不外泄，因有所用力，腠理开，风寒舍于皮肤之内、分肉之间而发，发则阳气<br>盛，阳气盛而不衰则病矣。其气不及于阴，故但热而不寒，气内藏于心，而外舍<br>于分肉之间，令人消烁脱肉，故命曰瘅疟。帝曰：善。<br>○刺疟篇第三十六<br>足太阳之疟，令人腰痛头重，寒从背起，先寒后热，熇暍暍然，热止汗出，<br>难已，刺郄中出血。<br>足少阳之疟，令人身体解亻亦，寒不甚，热不甚，恶见人，见人心惕惕然，<br>热多汗出甚，刺足少阳。<br>足阳明之疟，令人先寒，洒淅洒淅，寒甚久乃热，热去汗出，喜见日月光火<br>气乃快然，刺足阳明跗上。<br>足太阴之疟，令人不乐，好太息，不嗜食，多寒热汗出，病至则善呕，呕已<br>乃衰，即取之。<br>足少阴之疟，令人呕吐甚，多寒热，热多寒少，欲闭户牖而处，其病难已。<br>足厥阴之疟，令人腰痛少腹满，小便不利如癃状，非癃也，数便，意恐惧，<br>气不足，腹中悒悒，刺足厥阴。<br>肺疟者，令人心寒，寒甚热，热间善惊，如有所见者，刺手太阴阳明。心疟<br>者，令人烦心甚，欲得清水，反寒多，不甚热，刺手少阴。肝疟者，令人色苍苍<br>然，太息，其状若死者，刺足厥阴见血。脾疟者，令人寒，腹中痛，热则肠中鸣，<br>鸣已汗出，刺足太阴。肾疟者，令人洒洒然，腰脊痛宛转，大便难，目眴々然，<br>手足寒，刺足太阳少阴。胃疟者，令人且病也，善饥而不能食，食而支满腹大，<br>刺足阳明太阴横脉出血。<br>疟发身方热，刺跗上动脉，开其空，出其血，立寒。疟方欲寒，刺手阳明太<br>阴、足阳明太阴。<br>疟脉满大急，刺背俞，用中针傍五胠俞各一，适肥瘦出其血也。疟脉小实<br>急，灸胫少阴，刺指井。疟脉满大，急刺背俞，用五胠俞背俞各一，适行至于<br>血也。疟脉缓大虚，便宜用药，不宜用针。<br>凡治疟先发，如食顷乃可以治，过之则失时也。诸<br>疟而脉不见，刺十指间出血，血去必已，先视身之赤如小豆者尽取之。十二<br>疟者，其发各不同时，察其病形，以知其何脉之病也。先其发时如食顷而刺之，<br>一刺则衰，二刺则知，三刺则已，不已刺舌下两脉出血，不已刺郄中盛经出血，<br>又刺项已下侠脊者必已。舌下两脉者，廉泉也。<br>刺疟者，必先问其病之所先发者，先刺之。先头痛及重者，先刺头上及两额<br>两眉间出血。先项背痛者，先刺之。先腰脊痛者，先刺郄中出血。先手臂痛者，<br>先刺手少阴阳明十指间。先足胫酸痛者，先刺足阳明十指间出血。<br>风疟，疟发则汗出恶风，刺三阳经背俞之血者。<骨行>酸痛甚，按之不可，<br>名曰胕髓病，以镵针针绝骨出血，立已。身体小痛，刺至阴。诸阴之井无出血，<br>间日一刺。疟不渴，间日而作，刺足太阳。渴而间日作，刺足少阳。温疟汗不出，<br>为五十九刺。<br>○气厥论篇第三十七<br>黄帝问曰：五藏六府，寒热相移者何？岐伯曰：肾移寒于肝，痈肿少气。脾<br>移寒于肝，痈肿筋挛。肝移寒于心，狂隔中。心移寒于肺，肺消，肺消者饮一溲<br>二，死不治。肺移寒于肾，为涌水，涌水者，按腹不坚，水气客于大肠，疾行则<br>鸣濯濯如囊裹浆，水之病也。<br>脾移热于肝，则为惊衄。肝移热于心，则死。心移热于肺，传为鬲消。肺移<br>热于肾，传为柔疒至。肾移热于脾，传为虚，肠澼，死，不可治。胞移热于膀胱，<br>则癃溺血。膀胱移热于小肠，鬲肠不便，上为口麋。小肠移热于大肠，为虑瘕，<br>为沉。大肠移热于胃，善食而瘦，又谓之食亦。胃移热于胆，亦曰食亦。胆移热<br>于脑，则辛頞鼻渊，鼻渊者，浊涕下不止也，传为衄衊瞑目，故得之气厥也。<br>○咳论篇第三十八<br>黄帝问曰：肺之令人咳何也？岐伯对曰：五藏六府皆令人咳，非独肺也。帝<br>曰：愿闻其状。岐伯曰：皮毛者肺之合也，皮毛先受邪气，邪气以从其合也。其<br>寒饮食入胃，从肺脉上至于肺则肺寒，肺寒则外内合邪，因而客之，则为肺咳。<br>五藏各以其时受病，非其时各传以与之。<br>人与天地相参，故五藏各以治时感于寒则受病，微则为咳，甚者为泄、为痛。<br>乘秋则肺先受邪，乘春则肝先受之，乘夏则心先受之，乘至阴则脾先受之，乘冬<br>则肾先受之。<br>帝曰：何以异之？岐伯曰：肺咳之状，咳而喘息有音，甚则唾血。心咳之状，<br>咳则心痛，喉中介介如梗状，甚则咽肿喉痹。肝咳之状，咳则两胁下痛，甚则不<br>可以转，转则两胠下满。脾咳之状，咳则右胁下痛阴阴引肩背，甚则不可以动，<br>动则咳剧。肾咳之状，咳则腰背相引而痛，甚则咳涎。<br>帝曰：六府之咳奈何？安所受病？岐伯曰：五藏之久咳，乃移于六府。脾咳<br>不已，则胃受之，胃咳之状，咳而呕，呕甚则长虫出。肝咳不已，则胆受之，胆<br>咳之状，咳呕胆汁。肺咳不已，则大肠受之，大肠咳状，咳而遗失。心咳不已，<br>则小肠受之，小肠咳状，咳而失气，气与咳俱失。肾咳不已，则膀胱受之，膀胱<br>咳状，咳而遗溺。久咳不已，则三焦受之，三焦咳状，咳而腹满，不欲食饮，此<br>皆聚于胃，关于肺，使人多涕唾而面浮肿气逆也。<br>帝曰：治之奈何？岐伯曰：治藏者治其俞，治府者治其合，浮肿者治其经。<br>帝曰：善。<br><hr>
