<h4>《子部·黄帝内经素问·卷十九》<b class="x">作者：黄帝</b></h4>
<br>○天元纪大论篇第六十六<br>黄帝问曰：天有五行，御五位，以生寒暑燥湿风。人有五藏，化五气，以生<br>喜怒思忧恐。论言五运相袭而皆治之，终期之日，周而复始，余已知之矣，愿闻<br>其与三阴三阳之候奈何合之？鬼臾区稽首再拜对曰：昭乎哉问也。夫五运阴阳者，<br>天地之道也，万物之纲纪，变化之父母，生杀之本始，神明之府也，可不通乎！<br>故物生谓之化，物极谓之变，阴阳不测谓之神，神用无方谓之圣。夫变化之为用<br>也，在天为玄，在人为道，在地为化，化生五味，道生智，玄生神。神在天为风，<br>在地为木；在天为热，在地为火，在天为湿，在地为土；在天为燥，在地为金；<br>在天为寒，在地为水。故在天为气，在地成形，形气相感而化生万物矣。然天地<br>者，万物之上下也；左右者，阴阳之道路也；水火者，阴阳之征兆也；金木者，<br>生成之终始也。气有多少，形有盛衰，上下相召而损益彰矣。<br>帝曰：愿闻五运之主时也何如？鬼臾区曰：五气运行，各终期日，非独主时<br>也。帝曰：请闻其所谓也。鬼臾区曰：臣积考《太始天元册》文曰：太虚寥廓，<br>肇基化元，万物资始，五运终天，布气真灵，揔统坤元，九星悬朗，七曜周旋，<br>曰阴曰阳，曰柔曰刚，幽显既位，寒暑弛张，生生化化，品物咸章。臣斯十世，<br>此之谓也。<br>帝曰：善。何谓气有多少，形有盛衰？鬼臾区曰：阴阳之气各有多少，故曰<br>三阴三阳也。形有盛衰，谓五行之治，各有太过不及也。故其始也，有余而往，<br>不足随之，不足而往，有余从之，知迎知随，气可与期。应天为天符，承岁为岁<br>直，三合为治。<br>帝曰：上下相召奈何？鬼臾区曰：寒暑燥湿风火，天之阴阳也，三阴三阳上<br>奉之。木火土金水火，地之阴阳也，生长化收藏下应之。天以阳生阴长，地以阳<br>杀阴藏。天有阴阳，地亦有阴阳。木火土金水火，地之阴阳也，生长化收藏。故<br>阳中有阴，阴中有阳。所以欲知天地之阴阳者，应天之气，动而不息，故五岁而<br>右迁，应地之气，静而守位，故六期而环会，动静相召，上下相临，阴阳相错，<br>而变由生也。<br>帝曰：上下周纪，其有数乎？鬼臾区曰：天以六为节，地以五为制。周天气<br>者，六期为一备；终地纪者，五岁为一周。君火以明，相火以位。五六相合而七<br>百二十气，为一纪，凡三十岁；千四百四十气，凡六十岁，而为一周，不及太过，<br>斯皆见矣。<br>帝曰：夫子之言，上终天气，下毕地纪，可谓悉矣。余愿闻而藏之，上以治<br>民，下以治身，使百姓昭著，上下和亲，德泽下流，子孙无忧，传之后世，无有<br>终时，可得闻乎？鬼臾区曰：至数之机，迫迮以微，其来可见，其往可追，敬之<br>者昌，慢之者亡。无道行私，必得夭殃，谨奉天道，请言真要。帝曰：善言始者，<br>必会于终，善言近者，必知其远，是则至数极而道不惑，所谓明矣。愿夫子推而<br>次之，令有条理，简而不匮，久而不绝，易用难忘，为之纲纪，至数之要，愿尽<br>闻之。鬼臾区曰：昭乎哉问！明乎哉道！如鼓之应桴，响之应声也。臣闻之，甲<br>己之岁，土运统之；乙庚之岁，金运统之；丙辛之岁，水运统之；丁壬之岁，木<br>运统之；戊癸之岁，火运统之。<br>帝曰：其于三阴三阳，合之奈何？鬼臾区曰：子午之岁，上见少阴；丑未之<br>岁，上见太阴；寅申之岁，上见少阳；卯酉之岁，上见阳明；辰戌之岁，上见太<br>阳；巳亥之岁，上见厥阴。少阴所谓标也，厥阴所谓终也。厥阴之上，风气主之；<br>少阴之上，热气主之；太阴之上，湿气主之；少阳之上，相火主之；阳明之上，<br>燥气主之；太阳之上，寒气主之。所谓本也，是谓六元。帝曰：光乎哉道！明乎<br>哉论！请著之玉版，藏之金匮，署曰《天元纪》。<br>○五运行大论篇第六十七<br>黄帝坐明堂，始正天纲，临观八极，考建五常。请天师而问之曰：论言天地<br>之动静，神明为之纪，阴阳之升降，寒暑彰其兆。余闻五运之数于夫子，夫子之<br>所言，正五气之各主岁尔，首甲定运，余因论之。鬼臾区曰：土主甲己，金主乙<br>庚，水主丙辛，木主丁壬，火主戊癸。子午之上，少阴主之；丑未之上，太阴主<br>之；寅申之上，少阳主之；卯酉之上，阳明主之；辰戌之上，太阳主之；巳亥之<br>上，厥阴主之。不合阴阳，其故何也？岐伯曰：是明道也，此天地之阴阳也。夫<br>数之可数者，人中之阴阳也，然所合，数之可得者也。夫阴阳者，数之可十，推<br>之可百，数之可千，推之可万。天地阴阳者，不以数推，以象之谓也。<br>帝曰：愿闻其所始也。岐伯曰：昭乎哉问也！臣览《太始天元册》文，丹天<br>之气经于牛女戊分，黅天之气经于心尾己分，苍天之气经于危室柳鬼，素天<br>之气经于亢氐昴毕，玄天之气经于张翼娄胃。所谓戊己分者，奎壁角轸，则天地<br>之门户也。夫候之所始，道之所生，不可不通也。<br>帝曰：善。论言天地者，万物之上下，左右者，阴阳之道路，未知其所谓也。<br>岐伯曰：所谓上下者，岁上下见阴阳之所在也。左右者，诸上见厥阴，左少阴右<br>太阳；见少阴，左太阴右厥阴；见太阴，左少阳右少阴；见少阳，左阳明右太阴；<br>见阳明，左太阳右少阳；见太阳，左厥阴右阳明。所谓面北而命其位，言其见也。<br>帝曰：何谓下？岐伯曰：厥阴在上则少阳在下，左阳明右太阴；少阴在上则<br>阳明在下，左太阳右少阳；太阴在上则太阳在下，左厥阴右阳明；少阳在上则厥<br>阴在下，左少阴右太阳；阳明在上则少阴在下，左太阴右厥阴；太阳在上则太阴<br>在下，左少阳右少阴。所谓面南而命其位，言其见也。上下相遘，寒暑相临，气<br>相得则和，不相得则病。帝曰：气相得而病者何也？岐伯曰：以下临上，不当位<br>也。<br>帝曰：动静何如？岐伯曰：上者右行，下者左行，左右周天，余而复会也。<br>帝曰：余闻鬼臾区曰：应地者静。今夫子乃言下者左行，不知其所谓也，愿闻何<br>以生之乎？岐伯曰：天地动静，五行迁复，虽鬼臾区其上候而已，犹不能遍明。<br>夫变化之用，天垂象，地成形，七曜纬虚，五行丽地。地者，所以载生成之形类<br>也。虚者，所以列应天之精气也。形精之动，犹根本之与枝叶也，仰观其象，虽<br>远可知也。<br>帝曰：地之为下否乎？岐伯曰：地为人之下，太虚之中者也。帝曰：冯乎？<br>岐伯曰：大气举之也。燥以干之，暑以蒸之，风以动之，湿以润之，寒以坚之，<br>火以温之。故风寒在下，燥热在上，湿气在中，火游行其间，寒暑六入，故令虚<br>而生化也。故燥胜则地干，暑胜则地热，风胜则地动，湿胜则地泥，寒胜则地裂，<br>火胜则地固矣。<br>帝曰：天地之气，何以候之？岐伯曰：天地之气，胜复之作，不形于诊也。<br>《脉法》曰：天地之变，无以脉诊。此之谓也。帝曰：间气何如？岐伯曰：随气<br>所在，期于左右。帝曰：期之奈何？岐伯曰：从其气则和，违其气则病，不当其<br>位者病，迭移其位者病，失守其位者危，尺寸反者死，阴阳交者死。先立其年，<br>以知其气，左右应见，然后乃可以言死生之逆顺。<br>帝曰：寒暑燥湿风火，在人合之奈何？其于万物何以生化？岐伯曰：东方生<br>风，风生木，木生酸，酸生肝，肝生筋，筋生心。其在天为玄，在人为道，在地<br>为化。化生五味，道生智，玄生神，化生气。神在天为风，在地为木，在体为筋，<br>在气为柔，在藏为肝。其性为暄，其德为和，其用为动，其色为苍，其化为荣，<br>其虫毛，其政为散，其令宣发，其变摧拉，其眚为陨，其味为酸，其志为怒。怒<br>伤肝，悲胜怒；风伤肝，燥胜风；酸伤筋，辛胜酸。<br>南方生热，热生火，火生苦，苦生心，心生血，血生脾。其在天为热，在地<br>为火，在体为脉。在气为息，在藏为心。其性为暑，其德为显，其用为躁，其色<br>为赤，其化为茂，其虫羽，其政为明，其令郁蒸，其变炎烁，其眚燔焫，其味<br>为苦，其志为喜。喜伤心，恐胜喜；热伤气，寒胜热；苦伤气，咸胜苦。<br>中央生湿，湿生土，土生甘，甘生脾，脾生肉，肉生肺。其在天为湿，在地<br>为土，在体为肉，在气为充，在藏为脾。其性静兼，其德为濡，其用为化，其色<br>为黄，其化为盈，其虫倮，其政为谧，其令云雨，其变动注，其眚淫溃，其味为<br>甘，其志为思。思伤脾，怒胜思；湿伤肉，风胜湿；甘伤脾，酸胜甘。<br>西方生燥，燥生金，金生辛，辛生肺，肺生皮毛，皮毛生肾。其在天为燥，<br>在地为金，在体为皮毛，在气为成，在藏为肺，其性为凉，其德为清，其用为固，<br>其色为白，其化为敛，其虫介，其政为劲，其令雾露，其变肃杀，其眚苍落，其<br>味为辛，其志为忧。忧伤肺，喜胜忧；热伤皮毛，寒胜热；辛伤皮毛，苦胜辛。<br>北方生寒，寒生水，水生咸，咸生肾，肾生骨髓，髓生肝。其在天为寒，在<br>地为水，在体为骨，在气为坚，在藏为肾。其性为凛，其德为寒，其用为藏，其<br>色为黑，其化为肃，其虫鳞，其政为静，其令霰雪，其变凝冽，其眚冰雹，其味<br>为咸，其志为恐。恐伤肾，思胜恐；寒伤血，燥胜寒；咸伤血，甘胜咸。五气更<br>立，各有所先，非其位则邪，当其位则正。帝曰：病生之变何如？岐伯曰：气相<br>得则微，不相得则甚。帝曰：主岁何如？岐伯曰：气有余，则制己所胜而侮所不<br>胜；其不及，则己所不胜侮而乘之，己所胜轻而侮之。侮反受邪，侮而受邪，寡<br>于畏也。帝曰：善。<br>○六微旨大论篇第六十八<br>黄帝问曰：呜呼远哉！天之道也，如迎浮云，若视深渊，视深渊尚可测，迎<br>浮云莫知其极。夫子数言谨奉天道，余闻而藏之，必私异之，不知其所谓也。愿<br>夫子溢志尽言其事，令终不灭，久而不绝，天之道可得闻乎？岐伯稽首再拜对曰：<br>明乎哉问天之道也！此因天之序，盛衰之时也。<br>帝曰：愿闻天道六六之节盛衰何也？岐伯曰：上下有位，左右有纪。故少阳<br>之右，阳明治之；阳明之右，太阳治之；太阳之右，厥阴治之；厥阴之右，少阴<br>治之；少阴之右，太阴治之；太阴之右，少阳治之。此所谓气之标，盖南面而待<br>也。故曰：因天之序，盛衰之时，移光定位，正立而待之。此之谓也。少阳之上，<br>火气治之，中见厥阴；阳明之上，燥气治之，中见太阴；太阳之上，寒气治之，<br>中见少阴；厥阴之上，风气治之，中见少阳；少阴之上，热气治之，中见太阳；<br>太阴之上，湿气治之，中见阳明。所谓本也，本之下，中之见也，见之下，气之<br>标也，本标不同，气应异象。<br>帝曰：其有至而至，有至而不至，有至而太过，何也？岐伯曰：至而至者和；<br>至而不至，来气不及也；未至而至，来气有余也。帝曰：至而不至，未至而至如<br>何？岐伯曰：应则顺，否则逆，逆则变生，变则病。帝曰：善。请言其应。岐伯<br>曰：物生其应也，气脉其应也。<br>帝曰：善。愿闻地理之应六节气位何如？岐伯曰：显明之右，君火之位也；<br>君火之右，退行一步，相火治之；复行一步，土气治之；复行一步，金气治之；<br>复行一步，水气治之；复行一步，木气治之；复行一步，君火治之。相火之下，<br>水气承之；水位之下，土气承之；土位之下，风气承之；风位之下，金气承之；<br>金位之下，火气承之；君火之下，阴精承之。帝曰：何也？岐伯曰：亢则害，承<br>乃制，制则生化，外列盛衰，害则败乱，生化大病。<br>帝曰：盛衰何如？岐伯曰：非其位则邪，当其位则正，邪则变甚，正则微。<br>帝曰：何谓当位？岐伯曰：木运临卯，火运临午，土运临四季，金运临酉，水运<br>临子，所谓岁会，气之平也。帝曰：非位何如？岐伯曰：岁不与会也。帝曰：土<br>运之岁，上见太阴；火运之岁，上见少阳、少阴；金运之岁，上见阳明；木运之<br>岁，上见厥阴；水运之岁，上见太阳，奈何？岐伯曰：天之与会也。故《天元册》<br>曰天符。天符、岁会何如？岐伯曰：太乙天符之会也。<br>帝曰：其贵贱何如？岐伯曰：天符为执法，岁会为行令，太乙天符为贵人。<br>帝曰：邪之中也奈何？岐伯曰：中执法者，其病速而危；中行令者，其病徐而持；<br>中贵人者，其病暴而死。帝曰：位之易也何如？岐伯曰：君位臣则顺，臣位君则<br>逆。逆则其病近，其害速；顺则其病远，其害微。所谓二火也。<br>帝曰：善。愿闻其步何如？岐伯曰：所谓步者，六十度而有奇，故二十四步<br>积盈百刻而成日也。<br>帝曰：六气应五行之变何如？岐伯曰：位有终始，气有初中，上下不同，求<br>之亦异也。帝曰：求之奈何？岐伯曰：天气始于甲，地气治于子，子甲相合，命<br>曰岁立，谨候其时，气可与期。帝曰：愿闻其岁，六气始终，早晏何如？岐伯曰：<br>明乎哉问也！甲子之岁，初之气，天数始于水下一刻，终于八十七刻半；二之气，<br>始于八十七刻六分，终于七十五刻；三之气，始于七十六刻，终于六十二刻半；<br>四之气，始于六十二刻六分，终于五十刻；五之气，始于五十一刻；终于三十七<br>刻半；六之气，始于三十七刻六分，终于二十五刻。所谓初六，天之数也。乙丑<br>岁，初之气，天数始于二十六刻，终于一十二刻半；二之气，始于一十二刻六分，<br>终于水下百刻；三之气，始于一刻，终于八十七刻半；四之气，始于八十七刻六<br>分，终于七十五刻；五之气，始于七十六刻，终于六十二刻半；六之气，始于六<br>十二刻六分，终于五十刻。所谓六二，天之数也。丙寅岁，初之气，天数始于五<br>十一刻，终于三十七刻半；二之气，始于三十七刻六分，终于二十五刻；三之气，<br>始于二十六刻，终于一十二刻半；四之气，始于一十二刻六分，终于水下百刻；<br>五之气，始于一刻，终于八十七刻半；六之气，始于八十七刻六分，终于七十五<br>刻。所谓六三，天之数也。丁卯岁，初之气，天数始于七十六刻，终于六十二刻<br>半；二之气，始于六十二刻六分，终于五十刻；三之气，始于五十一刻，终于三<br>十七刻半；四之气，始于三十七刻六分，终于二十五刻；五之气，始于二十六刻，<br>终于一十二刻半；六之气，始于一十二刻六分，终于水下百刻。所谓六四，天之<br>数也。次戊辰岁，初之气，复始于一刻，常如是无已，周而复始。帝曰：愿闻其<br>岁候何如？岐伯曰：悉乎哉问也！日行一周，天气始于一刻，日行再周，天气始<br>于二十六刻，日行三周，天气始于五十一刻，日行四周，天气始于七十六刻，日<br>行五周，天气复始于一刻，所谓一纪也。是故寅午戌岁气会同，卯未亥岁气会同，<br>辰申子岁气会同，巳酉丑岁气会同，终而复始。<br>帝曰：愿闻其用也。岐伯曰：言天者求之本，言地者求之位，言人者求之气<br>交。帝曰：何谓气交？岐伯曰：上下之位，气交之中，人之居也。故曰：天枢之<br>上，天气主之；天枢之下，地气主之；气交之分，人气从之，万物由之。此之谓<br>也。<br>帝曰：何为初中？岐伯曰：初凡三十度而有奇，中气同法。帝曰：初中何也？<br>岐伯曰：所以分天地也。帝曰：愿卒闻之。岐伯曰：初者地气也，中者天气也。<br>帝曰：其升降何如？岐伯曰：气之升降，天地之更用也。帝曰：愿闻其用何如？<br>岐伯曰：升已而降，降者谓天；降已而升，升者谓地。天气下降，气流于地；地<br>气上升，气腾于天。故高下相召，升降相因，而变作矣。<br>帝曰：善。寒湿相遘，燥热相临，风火相值，其有间乎？岐伯曰：气有胜复，<br>胜复之作，有德有化，有用有变，变则邪气居之。帝曰：何谓邪乎？岐伯曰：夫<br>物之生从于化，物之极由乎变，变化之相薄，成败之所由也。故气有往复，用有<br>迟速，四者之有，而化而变，风之来也。帝曰：迟速往复，风所由生，而化而变，<br>故因盛衰之变耳。成败倚伏游乎中何也？岐伯曰：成败倚伏生乎动，动而不已，<br>则变作矣。帝曰：有期乎？岐伯曰：不生不化，静之期也。帝曰：不生化乎？岐<br>伯曰：出入废则神机化灭，升降息则气立孤危。故非出入，则无以生长壮老已；<br>非升降，则无以生长化收藏。是以升降出入，无器不有。故器者生化之宇，器散<br>则分之，生化息矣。故无不出入，无不升降。化有小大，期有近远，四者之有，<br>而贵常守，反常则灾害至矣。故曰：无形无患。此之谓也。帝曰：善。有不生不<br>化乎？岐伯曰：悉乎哉问也！与道合同，惟真人也。帝曰：善。<br><hr>
