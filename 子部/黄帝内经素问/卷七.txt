<h4>《子部·黄帝内经素问·卷七》<b class="x">作者：黄帝</b></h4>
<br>○经脉别论篇第二十一<br>黄帝问曰：人之居处动静勇怯，脉亦为之变乎？岐伯对曰：凡人之惊恐恚劳<br>动静，皆为变也。是以夜行则喘出于肾，淫气病肺。有所堕恐，喘出于肝，淫气<br>害脾。有所惊恐，喘出于肺，淫气伤心。度水跌仆，喘出于肾与骨，当是之时，<br>勇者气行则已，怯者则着而为病也。故曰：诊病之道，观人勇怯骨肉皮肤，能知<br>其情，以为诊法也。故饮食饱甚，汗出于胃。惊而夺精，汗出于心，持重远行，<br>汗出于肾。疾走恐惧，汗出于肝。摇体劳苦，汗出于脾。故春秋冬夏，四时阴阳，<br>生病起于过用，此为常也。食气入胃，散精于肝，淫气于筋。食气入胃，浊气归<br>心，淫精于脉。脉气流经，经气归于肺，肺朝百脉，输精于皮毛。毛脉合精，行<br>气于府。府精神明，留于四脏，气归于权衡。权衡以平，气口成寸，以决死生。<br>饮入于胃，游溢精气，上输于脾。脾气散精，上归于肺，通调水道，下输膀胱。<br>水精四布，五经并行，合于四时五脏阴阳，揆度以为常也。太阳藏独至，厥喘虚<br>气逆，是阴不足阳有余也，表里当俱泻，取之下俞。阳明藏独至，是阳气重并也，<br>当泻阳补阴，取之下俞。少阳藏独至，是厥气也，跷前卒大，取之下俞，少阳独<br>至者，一阳之过也。太阴藏搏者，用心省真，五脉气少，胃气不平，三阴也，宜<br>治其下俞，补阳泻阴。一阳独啸，少阳厥也，阳并于上，四脉争张，气归于肾，<br>宜治其经络，泻阳补阴。一阴至，厥阴之治也，真虚<imgheight=32width=32border=0src=/bzk/Z052.bmp>心，厥气留薄，发为白汗，<br>调食和药，治在下俞。<br>帝曰：太阳藏何象？岐伯曰：象三阳而浮也。帝曰：少阳藏何象？岐伯曰：<br>象一阳也，一阳藏者，滑而不实也。帝曰：阳明藏何象？岐伯曰：象大浮也。太<br>阴藏搏，言伏鼓也。二阴搏至，肾沉不浮也。<br>○藏气法时论篇第二十二<br>黄帝问曰：合人形以法四时五行而治，何如而从？何如而逆？得失之意，愿<br>闻其事。岐伯对曰：五行者，金木水火土也，更贵更贱，以知死生，以决成败，<br>而定五藏之气，间甚之时，死生之期也。<br>帝曰：愿卒闻之。岐伯曰：肝主春，足厥阴少阳主治，其日甲乙，肝苦急，<br>急食甘以缓之。心主夏，手少阴太阳主治，其日丙丁，心苦缓，急食酸以收之。<br>脾主长夏，足太阴阳明主治，其日戊已，脾苦湿，急食苦以燥之。肺主秋，手太<br>阴阳明主治，其日庚辛，肺苦气上逆，急食苦以泄之。肾主冬，足少阴太阳主治，<br>其日壬癸，肾苦燥，急食辛以润之，开腠理，致津液，通气也。<br>病在肝，愈于夏，夏不愈，甚于秋，秋不死，持于冬，起于春，禁当风。肝<br>病者，愈在丙丁，丙丁不愈，加于庚辛，庚辛不死，持于壬癸，起于甲乙，肝病<br>者，平旦慧，下晡甚，夜半静。肝欲散，急食辛以散之，用辛补之，酸泻之。<br>病在心，愈在长夏，长夏不愈，甚于冬，冬不死，持于春，起于夏，禁温食<br>热衣。心病者，愈在戊己，戊己不愈，加于壬癸，壬癸不死，持于甲乙，起于丙<br>丁。心病者，日中慧，夜半甚，平旦静。心欲软，急食咸以软之，用咸补之，甘<br>泻之。<br>病在脾，愈在秋，秋不愈，甚于春，春不死，持于夏，起于长夏，禁温食饱<br>食湿地濡衣。脾病者，愈在庚辛，庚辛不愈，加于甲乙，甲乙不死，持于丙丁，<br>起于戊己。脾病者，日昳慧，日出甚，下晡静。脾欲缓，急食甘以缓之，用苦<br>泻之，甘补之。<br>病在肺，愈在冬，冬不愈，甚于夏，夏不死，持于长夏，起于秋，禁寒饮食<br>寒衣。肺病者，愈在壬癸，壬癸不愈，加于丙丁，丙丁不死，持于戊己，起于庚<br>辛。肺病者，下晡慧，日中甚，夜半静。肺欲收，急食酸以收之，用酸补之，辛<br>泻之。<br>病在肾，愈在春，春不愈，甚于长夏，长夏不死，持于秋，起于冬，禁犯焠<br><火矣>热食温炙衣。肾病者，愈在甲乙，甲乙不愈，甚于戊己，戊己不死，持于庚<br>辛，起于壬癸。肾病者，夜半慧，四季甚，下晡静。肾欲坚，急食苦以坚之，用<br>苦补之，咸泻之。<br>夫邪气之客于身也，以胜相加，至其所生而愈，至其所不胜而甚，至于所生<br>而持，自得其位而起。必先定五藏之脉，乃可言间甚之时，死生之期也。<br>肝病者，两胁下痛引少腹，令人善怒；虚则目<imgheight=32width=32border=0src=/bzk/Z136.bmp>々无所见，耳无所闻，善<br>恐如人将捕之，取其经，厥阴与少阳，气逆，则头痛耳聋不聪颊肿。取血者。<br>心病者，胸中痛，胁支满，胁下痛，膺背肩甲间痛，两臂内痛；虚则胸腹大，<br>胁下与腰相引而痛，取其经，少阴太阳，舌下血者。其变病，刺郄中血者。<br>脾病者，身重善肌肉痿，足不收，行善瘛，脚下痛；虚则腹满肠鸣，飧泄食<br>不化，取其经，太阴阳明少阴血者。<br>肺病者，喘咳逆气，肩背痛，汗出，尻阴股膝髀腨胻足皆痛；虚则少气<br>不能报息，耳聋嗌干，取其经，太阴足太阳之外、厥阴内血者。<br>肾病者，腹大胫肿，喘咳身重，寝汗出憎风；虚则胸中痛，大腹小腹痛，清<br>厥意不乐，取其经，少阴太阳血者。<br>肝色青，宜食甘，粳米牛肉枣葵皆甘。心色赤，宜食酸，小豆犬肉李韭皆酸。<br>肺色白，宜食苦，麦羊肉杏薤皆苦。脾色黄，宜食咸，大豆豕肉栗藿皆咸。肾色<br>黑，宜食辛，黄黍鸡肉桃葱皆辛。辛散，酸收，甘缓，苦坚，咸软。毒药攻邪，<br>五谷为养，五果为助，五畜为益，五菜为充，气味合而服之，以补精益气。此五<br>者，有辛酸甘苦咸，各有所利，或散或收，或缓或急，或坚或软，四时五藏，病<br>随五味所宜也。<br>○宣明五气篇第二十三<br>五味所入：酸入肝，辛入肺，苦入心，咸入肾，甘入脾，是谓五入。<br>五气所病：心为噫，肺为咳，肝为语，脾为吞，肾为欠为嚏，胃为气逆为哕<br>为恐，大肠小肠为泄，下焦溢为水，膀胱不利为癃，不约为遗溺，胆为怒，是谓<br>五病。<br>五精所并：精气并于心则喜，并于肺则悲，并于肝则忧，并于脾则畏，并于<br>肾则恐，是谓五并，虚而相并者也。<br>五藏所恶：心恶热，肺恶寒，肝恶风，脾恶湿，肾恶燥，是谓五恶。五藏化<br>液：心为汗，肺为涕，肝为泪，脾为涎，肾为唾，是谓五液。<br>五味所禁：辛走气，气病无多食辛；咸走血，血病无多食咸；苦走骨，骨病<br>无多食苦；甘走肉，肉病无多食甘；酸走筋，筋病无多食酸。是谓五禁，无令多<br>食。<br>五病所发：阴病发于骨，阳病发于血，阴病发于肉，阳病发于冬，阴病发于<br>夏，是谓五发。<br>五邪所乱：邪入于阳则狂，邪入于阴则痹，搏阳则为巅疾，搏阴则为喑，阳<br>入之阴则静，阴出之阳则怒，是谓五乱。<br>五邪所见：春得秋脉，夏得冬脉，长夏得春脉，秋得夏脉，冬得长夏脉，名<br>曰阴出之阳，病善怒不治，是谓五邪，皆同命死不治。<br>五藏所藏：心藏神，肺藏魄，肝藏魂，脾藏意，肾藏志，是谓五藏所藏。<br>五藏所主：心主脉，肺主皮，肝主筋，脾主肉，肾主骨，是谓五主。<br>五劳所伤：久视伤血，久卧伤气，久坐伤肉，久立伤骨，久行伤筋，是谓五<br>劳所伤。<br>五脉应象：肝脉弦，心脉钩，脾脉代，肺脉毛，肾脉石，是谓五藏之脉。<br>○血气形志篇第二十四<br>夫人之常数，太阳常多血少气，少阳常少血多气，阳明常多气多血，少阴常<br>少血多气，厥阴常多血少气，太阴常多气少血，此天之常数。<br>足太阳与少阴为表里，少阳与厥阴为表里，阳明与太阴为表里，是为足阴阳<br>也。手太阳与少阴为表里，少阳与心主为表里，阳明与太阴为表里，是为手之阴<br>阳也。今知手足阴阳所苦，凡治病必先去其血，乃去其所苦，伺之所欲，然后泻<br>有余，补不足。<br>欲知背俞，先度其两乳间，中折之，更以他草度去半已，即以两隅相拄也，<br>乃举以度其背，令其一隅居上，齐脊大椎，两隅在下，当其下隅者，肺之俞也。<br>复下一度，心之俞也。复下一度，左角肝之俞也，右角脾之俞也。复下一度，肾<br>之俞也。是谓五藏之俞，灸刺之度也。<br>形乐志苦，病生于脉，治之以灸刺。形乐志乐，病生于肉，治之以针石。形<br>苦志乐，病生于筋，治之以熨引。形苦志苦，病生于咽嗌，治之以百药。形数惊<br>恐，经络不通，病生于不仁，治之以按摩、醪药。是谓五形志也。<br>刺阳明出血气，刺太阳出血恶气，刺少阳出气恶血，刺太阴出气恶血，刺少<br>阴出气恶血，刺厥阴出血恶气也。<br><hr>
