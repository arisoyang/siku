<h4>《子部·黄帝内经素问·卷十七》<b class="x">作者：黄帝</b></h4>
<br>○调经论篇第六十二<br>黄帝问曰：余闻《刺法》言，有余泻之，不足补之，何谓有余？何谓不足？<br>岐伯对曰：有余有五，不足亦有五，帝欲何问？帝曰：愿尽闻之。岐伯曰：神有<br>余有不足，气有余有不足，血有余有不足，形有余有不足，志有余有不足，凡此<br>十者，其气不等也。<br>帝曰：人有精气津液，四支九窍，五藏十六部，三百六十五节，乃生百病，<br>百病之生，皆有虚实。今夫子乃言有余有五，不足亦有五，何以生之乎？岐伯曰：<br>皆生于五藏也。夫心藏神，肺藏气，肝藏血，脾藏肉，肾藏志，而此成形。志意<br>通，内连骨髓，而成身形五藏。五藏之道，皆出于经隧，以行血气，血气不和，<br>百病乃变化而生，是故守经隧焉。<br>帝曰：神有余不足何如？岐伯曰：神有余则笑不休，神不足则悲。血气未并，<br>五藏安定，邪客于形，洒淅起于毫毛，未入于经络也，故命曰神之微。帝曰：补<br>泻奈何？岐伯曰：神有余，则泻其小络之血，出血，勿之深斥，无中其大经，神<br>气乃平。神不足者，视其虚络，按而致之，刺而利之，无出其血，无泄其气，以<br>通其经，神气乃平。帝曰：刺微奈何？岐伯曰：按摩勿释，著针勿斥，移气于不<br>足，神气乃得复。<br>帝曰：善。气有余不足奈何？岐伯曰：气有余则喘咳上气，不足则息利少气。<br>血气未并，五藏安定，皮肤微病，命曰白气微泄。帝曰：补泻奈何？岐伯曰：气<br>有余，则泻其经隧，无伤其经，无出其血，无泄其气。不足，则补其经隧，无出<br>其气。帝曰：刺微奈何？岐伯曰：按摩勿释，出针视之，曰我将深之，适人必革，<br>精气自伏，邪气散乱，无所休息，气泄腠理，真气乃相得。<br>帝曰：善。血有余不足奈何？岐伯曰：血有余则怒，不足则恐。血气未并，<br>五藏安定，孙络水溢，则经有留血。帝曰：补泻奈何？岐伯曰：血有余，则泻其<br>盛经出其血。不足，则视其虚经内针其脉中，久留而视，脉大，疾出其针，无令<br>血泄。帝曰：刺留血奈何？岐伯曰：视其血络，刺出其血，无令恶血得入于经，<br>以成其疾。<br>帝曰：善。形有余不足奈何？岐伯曰：形有余则腹胀泾溲不利，不足则四支<br>不用。血气未并，五藏安定，肌肉蠕动，命曰微风。帝曰：补泻奈何？岐伯曰：<br>形有余则泻其阳经，不足则补其阳络。帝曰：刺微奈何？岐伯曰：取分肉间，无<br>中其经，无伤其络，卫气得复，邪气乃索。<br>帝曰：善。志有余不足奈何？岐伯曰：志有余则腹胀飧泄，不足则厥。血气<br>未并，五藏安定，骨节有动。帝曰：补泻奈何？岐伯曰：志有余则泻然筋血者，<br>不足则补其复溜。帝曰：刺未并奈何？岐伯曰：即取之，无中其经，邪所乃能立<br>虚。<br>帝曰：善。余已闻虚实之形，不知其何以生。岐伯曰：气血以并，阴阳相倾，<br>气乱于卫，血逆于经，血气离居，一实一虚。血并于阴，气并于阳，故为惊狂。<br>血并于阳，气并于阴，乃为炅中。血并于上，气并于下，心烦惋善怒。血并于下，<br>气并于上，乱而喜忘。<br>帝曰：血并于阴，气并于阳，如是血气离居，何者为实？何者为虚？岐伯曰：<br>血气者，喜温而恶寒，寒则泣不能流，温则消而去之，是故气之所并为血虚，血<br>之所并为气虚。帝曰：人之所有者，血与气耳。今夫子乃言血并为虚，气并为虚，<br>是无实乎？岐伯曰：有者为实，无者为虚，故气并则无血，血并则无气，今血与<br>气相失，故为虚焉。络之与孙脉俱输于经，血与气并，则为实焉。血之与气并走<br>于上，则为大厥，厥则暴死，气复反则生，不反则死。<br>帝曰：实者何道从来？虚者何道从去？虚实之要，愿闻其故。岐伯曰：夫阴<br>与阳皆有俞会，阳注于阴，阴满之外，阴阳匀平，以充其形，九候若一，命曰平<br>人。夫邪之生也，或生于阴，或生于阳。其生于阳者，得之风雨寒暑。其生于阴<br>者，得之饮食居处，阴阳喜怒。<br>帝曰：风雨之伤人奈何？岐伯曰：风雨之伤人也，先客于皮肤，传入于孙脉，<br>孙脉满则传入于络脉，络脉满则输于大经脉，血气与邪并客于分腠之间，其脉坚<br>大，故曰实。实者外坚充满，不可按之，按之则痛。帝曰：寒湿之伤人奈何？岐<br>伯曰：寒湿之中人也，皮肤不收，肌肉坚紧，荣血泣，卫气去，故曰虚。虚者聂<br>辟气不足，按之则气足以温之，故快然而不痛。帝曰：善。阴之生实奈何？岐伯<br>曰：喜怒不节则阴气上逆，上逆则下虚，下虚则阳气走之，故曰实矣。帝曰：阴<br>之生虚奈何？岐伯曰：喜则气下，悲则气消，消则脉虚空，因寒饮食，寒气熏满，<br>则血泣气去，故曰虚矣。<br>帝曰：经言阳虚则外寒，阴虚则内热，阳盛则外热，阴盛则内寒，余已闻之<br>矣，不知其所由然也。岐伯曰：阳受气于上焦，以温皮肤分肉之间，今寒气在外，<br>则上焦不通，上焦不通，则寒气独留于外，故寒慄。<br>帝曰：阴虚生内热奈何？岐伯曰：有所劳倦，形气衰少，谷气不盛，上焦不<br>行，下脘不通。胃气热，热气熏胸中，故内热。帝曰：阳盛生外热奈何？岐伯曰：<br>上焦不通利，则皮肤致密，腠理闭塞，玄府不通，卫气不得泄越，故外热。<br>帝曰：阴盛生内寒奈何？岐伯曰：厥气上逆，寒气积于胸中而不泻，不泻则<br>温气去，寒独留，则血凝泣，凝则脉不通，其脉盛大以涩，故中寒。帝曰：阴与<br>阳并，血气以并，病形以成，刺之奈何？岐伯曰：刺此者取之经隧，取血于营，<br>取气于卫，用形哉，因四时多少高下。<br>帝曰：血气以并，病形以成，阴阳相倾，补泻奈何？岐伯曰：泻实者气盛乃<br>内针，针与气俱内，以开其门，如利其户，针与气俱出，精气不伤，邪气乃下，<br>外门不闭，以出其疾，摇大其道，如利其路，是谓大泻，必切而出，大气乃屈。<br>帝曰：补虚奈何？岐伯曰：持针勿置，以定其意，候呼内针，气出针入，针<br>空四塞，精无从去，方实而疾出针，气入针出，热不得还，闭塞其门，邪气布散，<br>精气乃得存，动气候时，近气不失，远气乃来，是谓追之。<br>帝曰：夫子言虚实者有十，生于五藏，五藏五脉耳。夫十二经脉皆生其病，<br>今夫子独言五藏。夫十二经脉者，皆络三百六十五节，节有病必被经脉，经脉之<br>病皆有虚实，何以合之？岐伯曰：五藏者，故得六府与为表里，经络支节，各生<br>虚实，其病所居，随而调之。病在脉，调之血；病在血，调之络；病在气，调之<br>卫；病在肉，调之分肉；病在筋，调之筋；病在骨，调之骨。燔针劫刺其下及与<br>急者；病在骨，焠针药熨；病不知所痛，两跷为上；身形有痛，九候莫病，则缪<br>刺之；痛在于左而右脉病者，巨刺之。必谨察其九候，针道备矣。<br><hr>
