<h4>《子部·黄帝内经素问·卷三》<b class="x">作者：黄帝</b></h4>
<br>○灵兰秘典论篇第八<br>黄帝问曰：愿闻十二藏之相使，贵贱何如？岐伯对曰：悉乎哉问也，请遂言<br>之。心者，君主之官也，神明出焉。肺者，相傅之官，治节出焉。肝者，将军之<br>官，谋虑出焉。胆者，中正之官，决断出焉。膻中者，臣使之官，喜乐出焉。脾<br>胃者，仓廪之官，五味出焉。大肠者，传道之官，变化出焉。小肠者，受盛之官，<br>化物出焉。肾者，作强之官，伎巧出焉。三焦者，决渎之官，水道出焉。膀胱者，<br>州都之官，津液藏焉，气化则能出矣。凡此十二官者，不得相失也。故主明则下<br>安，以此养生则寿，殁世不殆，以为天下则大昌。主不明则十二官危，使道闭塞<br>而不通，形乃大伤，以此养生则殃，以为天下者，其宗大危，戒之戒之！<br>至道在微，变化无穷，孰知其原！窘乎哉，消者瞿瞿，孰知其要！闵闵之当，<br>孰者为良！恍惚之数，生于毫厘，毫厘之数，起于度量，千之万之，可以益大，<br>推之大之，其形乃制。黄帝曰：善哉。余闻精光之道，大圣之业，而宣明大道，<br>非斋戒择吉日，不敢受也。黄帝乃择吉日良兆，而藏灵兰之室，以传保焉。<br>○六节藏象论篇第九<br>黄帝问曰：余闻天以六六之节，以成一岁，人以九九制会，计人亦有三百六<br>十五节，以为天地久矣。不知其所谓也？岐伯对曰：昭乎哉问也，请遂言之。夫<br>六六之节，九九制会者，所以正天之度、气之数也。天度者，所以制日月之行也；<br>气数者，所以纪化生之用也。天为阳，地为阴；日为阳，月为阴。行有分纪，周<br>有道理，日行一度，月行十三度而有奇焉。故大小月三百六十五日而成岁，积气<br>余而盈闰矣。立端于始，表正于中，推余于终，而天度毕矣。<br>帝曰：余已闻天度矣，愿闻气数何以合之？岐伯曰：天以六六为节，地以九<br>九制会，天有十日，日六竟而周甲，甲六复而终岁，三百六十日法也。夫自古通<br>天者，生之本，本于阴阳，其气九州九窍，皆通乎天气。故其生五，其气三，三<br>而成天，三而成地，三而成人，三而三之，合则为九，九分为九野，九野为九藏，<br>故形藏四，神藏五，合为九藏以应之也。<br>帝曰：余已闻六六九九之会也，夫子言积气盈闰，愿闻何为气？请夫子发蒙<br>解惑焉。岐伯曰：此上帝所秘，先师传之也。帝曰：请遂闻之。岐伯曰：五日谓<br>之候，三候谓之气，六气谓之时，四时谓之岁，而各从其主治焉。五运相袭，而<br>皆治之，终期之日，周而复始，时立气布，如环无端，候亦同法。故曰：不知年<br>之所加，气之盛衰，虚实之所起，不可以为工矣。<br>帝曰：五运之始，如环无端，其太过不及何如？岐伯曰：五气更立，各有所<br>胜，盛虚之变，此其常也。帝曰：平气何如？岐伯曰：无过者也。帝曰：太过不<br>及奈何？岐伯曰：在经有也。帝曰：何谓所胜？岐伯曰：春胜长夏，长夏胜冬，<br>冬胜夏，夏胜秋，秋胜春，所谓得五行时之胜，各以气命其藏。<br>帝曰：何以知其胜？岐伯曰：求其至也，皆归始春，未至而至，此谓太过，<br>则薄所不胜，而乘所胜也，命曰气淫。至而不至，此谓不及，则所胜妄行，而所<br>生受病，所不胜薄之也，命曰气迫。所谓求其至者，气至之时也。谨候其时，气<br>可与期，失时反候，五治不分，邪僻内生，工不能禁也。<br>帝曰：有不袭乎？岐伯曰：苍天之气，不得无常也。气之不袭，是谓非常，<br>非常则变矣。帝曰：非常而变奈何？岐伯曰：变至则病，所胜则微，所不胜则甚，<br>因而重感于邪，则死矣。故非其时则微，当其时则甚也。<br>帝曰：善。余闻气合而有形，因变以正名。天地之运，阴阳之化，其于万物，<br>孰少孰多，可得闻乎？岐伯曰：悉哉问也，天至广不可度，地至大不可量，大神<br>灵问，请陈其方。草生五色，五色之变，不可胜视，草生五味，五味之美，不可<br>胜极。嗜欲不同，各有所通。天食人以五气，地食人以五味。五气入鼻，藏于心<br>肺，上使五色修明，音声能彰。五味入口，藏于肠胃，味有所藏，以养五气，气<br>和而生，津液相成，神乃自生。<br>帝曰：藏象何如？岐伯曰：心者，生之本，神之变也，其华在面；其充在血<br>脉，为阳中之太阳，通于夏气。肺者，气之本，魄之处也；其华在毛，其充在皮，<br>为阳中之太阴，通于秋气。肾者，主蛰，封藏之本，精之处也；其华在发，其充<br>在骨，为阴中之少阴，通于冬气。肝者，罢极之本，魂之居也；其华在爪，其充<br>在筋，以生血气，其味酸，其色苍，此为阳中之少阳，通于春气。脾胃大肠小肠<br>三焦膀胱者，仓廪之本，营之居也，名曰器，能化糟粕，转味而入出者也，其华<br>在唇四白，其充在肌，其味甘，其色黄，此至阴之类，通于土气。凡十一藏，取<br>决于胆也。<br>故人迎一盛病在少阳，二盛病在太阳，三盛病在阳明，四盛已上为格阳。寸<br>口一盛病在厥阴，二盛病在少阴，三盛病在太阴，四盛已上为关阴。人迎与寸口<br>俱盛四倍已上为关格，关格之脉羸，不能极于天地之精气，则死矣。<br>○五藏生成篇第十<br>心之合脉也，其荣色也，其主肾也。肺之合皮也，其荣毛也，其主心也。肝<br>之合筋也，其荣爪也，其主肺也。脾之合肉也，其荣唇也，其主肝也。肾之合骨<br>也，其荣发也，其主脾也。<br>是故多食咸，则脉凝泣而变色；多食苦，则皮槁而毛拔；多食辛，则筋急而<br>爪枯；多食酸，则肉胝<月刍>而唇揭；多食甘，则骨痛而发落，此五味之所伤也。<br>故心欲苦，肺欲辛，肝欲酸，脾欲甘，肾欲咸，此五味之合五藏之气也。<br>故色见青如草兹者死，黄如枳实者死，黑如炲者死，赤如衃血者死，<br>白如枯骨者死，此五色之见死也。青如翠羽者生，赤如鸡冠者生，黄如蟹腹者生，<br>白如豕膏者生，黑如乌羽者生，此五色之见生也。生于心，如以缟裹朱；生于肺，<br>如以缟裹红；生于肝，如以缟裹绀；生于脾，如以缟裹栝楼实；生于肾，如以缟<br>裹紫，此五藏所生之外荣也。<br>色味当五藏：白当肺、辛，赤当心、苦，青当肝、酸，黄当脾、甘，黑当肾、<br>咸。故白当皮，赤当脉，青当筋，黄当肉，黑当骨。<br>诸脉者皆属于目，诸髓者皆属于脑，诸筋者皆属于节，诸血者皆属于心，诸<br>气者皆属于肺，此四支八溪之朝夕也。故人卧血归于肝，肝受血而能视，足受血<br>而能步，掌受血而能握，指受血而能摄。卧出而风吹之，血凝于肤者为痹，凝于<br>脉者为泣，凝于足者为厥，此三者，血行而不得反其空，故为痹厥也。人有大谷<br>十二分，小溪三百五十四名，少十二俞，此皆卫气之所留止，邪气之所客也，针<br>石缘而去之。<br>诊病之始，五决为纪，欲知其始，先建其母。所谓五决者，五脉也。是以头<br>痛巅疾，下虚上实，过在足少阴、巨阳，甚则入肾。徇蒙招尤，目冥耳聋，下实<br>上虚，过在足少阳、厥阴，甚则入肝。腹满<月真>胀，支鬲胠胁，下厥上冒，过<br>在足太阴、阳明。咳嗽上气，厥在胸中，过在手阳明、太阴。心烦头痛，病在鬲<br>中，过在手巨阳、少阴。<br>夫脉之小大滑涩浮沉，可以指别；五藏之象，可以类推；五藏相音，可以意<br>识；五色微诊，可以目察。能合脉色，可以万全。赤，脉之至也，喘而坚，诊曰<br>有积气在中，时害于食，名曰心痹，得之外疾，思虑而心虚，故邪从之。白，脉<br>之至也，喘而浮，上虚下实，惊，有积气在胸中，喘而虚，名曰肺痹，寒热，得<br>之醉而使内也。青，脉之至也，长而左右弹，有积气在心下支胠，名曰肝痹，<br>得之寒湿，与疝同法，腰痛足清头痛。黄，脉之至也，大而虚，有积气在腹中，<br>有厥气，名曰厥疝，女子同法，得之疾使四支汗出当风。黑，脉之至也，上坚而<br>大，有积气在小腹与阴，名曰肾痹，得之沐浴清水而卧。<br>凡相五色之奇脉，面黄目青，面黄目赤，面黄目白，面黄目黑者，皆不死也。<br>面青目赤，面赤目白，面青目黑，面黑目白，面赤目青，皆死也。<br>○五藏别论篇第十一<br>黄帝问曰：余闻方士，或以脑髓为藏，或以肠胃为藏，或以为府，敢问更相<br>反，皆自谓是，不知其道，愿闻其说。岐伯对曰：脑、髓、骨、脉、胆、女子胞，<br>此六者，地气之所生也，皆藏于阴而象于地，故藏而不泻，名曰奇恒之府。夫胃、<br>大肠、小肠、三焦、膀胱，此五者，天气之所生也，其气象天，故泻而不藏，此<br>受五藏浊气，名曰传化之府，此不能久留输泻者也。魄门亦为五藏使，水谷不得<br>久藏。所谓五藏者，藏精气而不泻也，故满而不能实。六府者，传化物而不藏，<br>故实而不能满也。所以然者，水谷入口，则胃实而肠虚；食下，则肠实而胃虚。<br>故曰实而不满，满而不实也。<br>帝曰：气口何以独为五藏主？岐伯曰：胃者，水谷之海，六府之大源也。五<br>味入口，藏于胃以养五藏气，气口亦太阴也，是以五藏六府之气味，皆出于胃，<br>变见于气口。故五气入鼻，藏于心肺，心肺有病，而鼻为之不利也。凡治病必察<br>其下，适其脉，观其志意，与其病也。拘于鬼神者，不可与言至德。恶于针石者，<br>不可与言至巧。病不许治者，病必不治，治之无功矣。<br><hr>
