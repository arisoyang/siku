<h4>《子部·黄帝内经素问·卷十五》<b class="x">作者：黄帝</b></h4>
<br>○皮部论篇第五十六<br>黄帝问曰：余闻皮有分部，脉有经纪，筋有结络，骨有度量，其所生病各异，<br>别其分部，左右上下，阴阳所在，病之始终，愿闻其道。岐伯对曰：欲知皮部以<br>经脉为纪者，诸经皆然。阳明之阳，名曰害蜚，上下同法，视其部中有浮络者，<br>皆阳明之络也，其色多青则痛，多黑则痹，黄赤则热，多白则寒，五色皆见，则<br>寒热也。络盛则入客于经，阳主外，阴主内。少阳之阳，名曰枢持，上下同法，<br>视其部中有浮络者，皆少阳之络也。络盛则入客于经，故在阳者主内，在阴者主<br>出，以渗于内，诸经皆然。太阳之阳，名曰关枢，上下同法，视其部中有浮络者，<br>皆太阳之络也，络盛则入客于经。少阴之阴，名曰枢儒，上下同法，视其部中有<br>浮络者，皆少阴之络也。络盛则入客于经，其入经也，从阳部注于经，其出者，<br>从阴内注于骨。心主之阴，名曰害肩，上下同法，视其部中浮络者，皆心主之络<br>也，络盛则入客于经。太阴之阴，名曰关蛰，上下同法，视其部中有浮络者，皆<br>太阴之络也，络盛则入客于经。凡十二经络脉者，皮之部也。<br>是故百病之始生也，必先于皮毛，邪中之则腠理开，开则入客于络脉，留而<br>不去，传入于经，留而不去，传入于府，廪于肠胃。邪之始入于皮也，溯然起毫<br>毛，开腠理；其入于络也，则络脉盛色变；其入客于经也，则感虚乃陷下；其留<br>于筋骨之间，寒多则筋挛骨痛，热多则筋弛骨消，肉烁<月囷>破，毛直而败。<br>帝曰：夫子言皮之十二部，其生病皆何如？岐伯曰：皮者脉之部也，邪客于<br>皮则腠理开，开则邪入客于络脉，络脉满则注于经脉，经脉满则入舍于府藏也，<br>故皮者有分部，不与而生大病也。帝曰：善。<br>○经络论篇第五十七<br>黄帝问曰：夫络脉之见也，其五色各异，青黄赤白黑不同，其故何也？岐伯<br>对曰：经有常色而络无常变也。帝曰：经之常色何如？岐伯曰：心赤，肺白，肝<br>青，脾黄，肾黑，皆亦应其经脉之色也。帝曰：络之阴阳，亦应其经乎？岐伯曰：<br>阴络之色应其经，阳络之色变无常，随四时而行也。寒多则凝泣，凝泣则青黑，<br>热多则淖泽，淖泽则黄赤，此皆常色，谓之无病。五色具见者，谓之寒热。帝曰：<br>善。<br>○气穴论篇第五十八<br>黄帝问曰：余闻气穴三百六十五以应一岁，未知其所，愿卒闻之。岐伯稽首<br>再拜对曰：窘乎哉问也！其非圣帝，孰能穷其道焉，因请溢意尽言其处。帝捧手<br>逡巡而却曰：夫子之开余道也，目未见其处，耳未闻其数，而目以明，耳以聪矣。<br>岐伯曰：此所谓圣人易语，良马易御也。帝曰：余非圣人之易语也，世言真数开<br>人意，今余所访问者真数，发蒙解惑，未足以论也。然余愿闻夫子溢志尽言其处，<br>令解其意，请藏之金匮，不敢复出。岐伯再拜而起曰：臣请言之，背与心相控而<br>痛，所治天突与十椎及上纪，上纪者胃脘也，下纪者关元也。背胸邪系阴阳左右，<br>如此其病前后痛涩，胸胁痛而不得息，不得卧，上气短气偏痛，脉满起斜出尻脉，<br>络胸胁支心贯鬲，上肩加天突，斜下肩交十椎下。<br>藏俞五十穴，府俞七十二穴，热俞五十九穴，水俞五十七穴，头上五行行五，<br>五五二十五穴，中<月吕>两傍各五，凡十穴，大椎上两傍各一，凡二穴，目瞳子浮<br>白二穴，两髀厌分中二穴，犊鼻二穴，耳中多所闻二穴，眉本二穴，完骨二穴，<br>项中央一穴，枕骨二穴，上关二穴，大迎二穴，下关二穴，天柱二穴，巨虚上下<br>廉四穴，曲牙二穴，天突一穴，天府二穴，天牖二穴，扶突二穴，天窗二穴，肩<br>解二穴，关元一穴，委阳二穴，肩贞二穴，瘖门一穴，脐一穴，胸俞十二穴，背<br>俞二穴，膺俞十二穴，分肉二穴，踝上横二穴，阴阳跷四穴，水俞在诸分，热俞<br>在气穴，寒热俞在两骸厌中二穴，大禁二十五，在天府下五寸，凡三百六十五穴，<br>针之所由行也。<br>帝曰：余已知气穴之处，游针之居，愿闻孙络溪谷，亦有所应乎？岐伯曰：<br>孙络三百六十五穴会，亦以应一岁，以溢奇邪，以通荣卫，荣卫稽留，卫散荣溢，<br>气竭血著，外为发热，内为少气，疾泻无怠，以通荣卫，见而泻之，无问所会。<br>帝曰：善。愿闻溪谷之会也。岐伯曰：肉之大会为谷，肉之小会为溪，肉分之间，<br>溪谷之会，以行荣卫，以会大气。邪溢气壅，脉热肉败，荣卫不行，必将为脓，<br>内销骨髓，外破大腘，留于节凑，必将为败。积寒留舍，荣卫不居，卷肉缩筋，<br>肋肘不得伸，内为骨痹，外为不仁，命曰不足，大寒留于溪谷也。溪谷三百六十<br>五穴会，亦应一岁。其小痹淫溢，循脉往来，微针所及，与法相同。帝乃辟左右<br>而起，再拜曰：今日发蒙解惑，藏之金匮，不敢复出。乃藏之金兰之室，署曰气<br>穴所在。岐伯曰：孙络之脉别经者，其血盛而当泻者，亦三百六十五脉，并注于<br>络，传注十二络脉，非独十四络脉也，内解写于中者十脉。<br>○气府论篇第五十九<br>足太阳脉气所发者七十八穴：两眉头各一，入发至顶三寸半，傍五，相去三<br>寸，其浮气在皮中者凡五行，行五，五五二十五，项中大筋两傍各一，风府两傍<br>各一，侠背以下至尻尾二十一节十五间各一，五藏之俞各五，六府之俞各六，委<br>中以下至足小指傍各六俞。<br>足少阳脉气所发者六十二穴：两角上各二，直目上发际内各五，耳前角上各<br>一，耳前角下各一，锐发下各一，客主人各一，耳后陷中各一，下关各一，耳下<br>牙车之后各一，缺盆各一，掖下三寸，胁下至胠，入间各一，髀枢中，傍各一，<br>膝以下至足小指次指各六俞。<br>足阳明脉气所发者六十八穴：额颅发际傍各三，面鼽骨空各一，大迎之骨空<br>各一，人迎各一，缺盆外骨空各一，膺中骨间各一，侠鸠尾之外，当乳下三寸，<br>侠胃脘各五，侠脐广三寸各三，下脐二寸侠之各三，气街动脉各一，伏菟上各一，<br>三里以下至足中指各八俞，分之所在穴空。<br>手太阳脉气所发者三十六穴：目内眦各一，目外各一，鼽骨下各一，耳郭上<br>各一，耳中各一，巨骨穴各一，曲掖上骨穴各一，柱骨上陷者各一，上天窗四寸<br>各一，肩解各一，肩解下三寸各一，肘以下至手小指本各六俞。<br>手阳明脉气所发者二十二穴：鼻空外廉项上各二，大迎骨空各一，柱骨之会<br>各一，髃骨之会各一，肘以下至手大指次指本各六俞。<br>手少阳脉气所发者三十二穴：鼽骨下各一，眉后各一，角上各一，下完骨后<br>各一，项中足太阳之前各一，侠扶突各一，肩贞各一，肩贞下三寸分间各一，肘<br>以下至手小指次指本各六俞。<br>督脉气所发者二十八穴：项中央二，发际后中八，面中三，大椎以下至尻尾<br>及傍十五穴，至骶下凡二十一节，脊椎法也。<br>任脉气之所发者二十八穴：喉中央二，膺中骨陷中各一，鸠尾下三寸，胃脘<br>五寸，胃脘以下至横骨六寸半一。腹脉法也。下阴别一，目下各一，下唇一，断<br>交一。<br>冲脉气所发者二十二穴：侠鸠尾外各半寸至脐寸一，侠脐下傍各五分至横骨<br>寸一，腹脉法也。<br>足少阴舌下，厥阴毛中急脉各一，手少阴各一，阴阳跷各一，手足诸鱼际脉<br>气所发者，凡三百六十五穴也。<br><hr>
