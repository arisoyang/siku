<h4>《子部·黄帝内经素问·卷十六》<b class="x">作者：黄帝</b></h4>
<br>○骨空论篇第六十<br>黄帝问曰：余闻风者百病之始也，以针治之奈何？岐伯对曰：风从外入，令<br>人振寒，汗出头痛，身重恶寒，治在风府，调其阴阳，不足则补，有余则泻。大<br>风颈项痛，刺风府，风府在上椎。大风汗出，灸譩譆，譩譆在背下侠脊<br>傍三寸所，厌之令病者呼譩譆，譩譆应手。从风憎风，刺眉头。失枕在<br>肩上横骨间，折使榆臂齐肘正，灸脊中。<月少>络季胁引少腹而痛胀，刺譩譆。<br>腰痛不可以转摇，急引阴卵，刺八髎与痛上，八髎在腰尻分间。鼠瘘寒<br>热，还刺寒府，寒府在附膝外解营。取膝上外者使之拜，取足心者使之跪。<br>任脉者，起于中极之下，以上毛际，循腹里上关元，至咽喉，上颐循面入目。<br>冲脉者，起于气街，并少阴之经，侠脐上行，至胸中而散。任脉为病，男子内结<br>七疝，女子带下瘕聚。冲脉为病，逆气里急。督脉为病，脊强反折。督脉者，起<br>于少腹以下骨中央，女子入系廷孔，其孔，溺孔之端也。其络循阴器合篡间，绕<br>篡后，别绕臀，至少阴与巨阳中络者合。少阴上股内后廉，贯脊属肾，与太阳起<br>于目内眦，上额交巅上，入络脑，还出别下项，循肩髆内，侠脊抵腰中，入循膂<br>络肾；其男子循茎下至篡，与女子等，其少腹直上者，贯脐中央，上贯心入喉，<br>上颐环唇，上系两目之下中央。此生病，从少腹上冲心而痛，不得前后，为冲疝。<br>其女子不孕，癃痔遗溺嗌干。督脉生病治督脉，治在骨上，甚者在脐下营。<br>其上气有音者治其喉中央，在缺盆中者。其病上冲喉者治其渐，渐者上侠颐<br>也。蹇膝伸不屈治其楗。坐而膝痛治其机。立而暑解，治其骸关。膝痛，痛及拇<br>指治其腘。坐而膝痛如物隐者，治其关。膝痛不可屈伸，治其背内。连<骨行>若<br>折，治阳明中俞髎。若别，治巨阳少阴荥。淫泺胫酸，不能久立，治少阳之<br>维，在外上五寸。辅骨上横骨下为楗，侠髋为机，膝解为骸关，侠膝之骨为连骸，<br>骸下为辅，辅上为腘，腘上为关，头横骨为枕。<br>水俞五十七穴者，尻上五行，行五，伏菟上两行，行五，左右各一行，行五，<br>踝上各一行，行六穴。髓空在脑后三分，在颅际锐骨之下，一在龂基下，一在项<br>后中复骨下，一在脊骨上空，在风府上。脊骨下空，在尻骨下空。数髓空在面侠<br>鼻，或骨空在口下当两肩。两髆骨空，在髆中之阳。臂骨空在臂阳，去踝四寸两<br>骨空之间。股骨上空在股阳，出上膝四寸。<骨行>骨空在辅骨之上端。股际骨空<br>在毛中动。尻骨空在髀骨之后，相去四寸。扁骨有渗理凑，无髓孔，易髓无空。<br>灸寒热之法，先灸项大椎，以年为壮，次灸橛骨，以年为壮数，视背俞陷者<br>灸之，举臂肩上陷者灸之，两季胁之间灸之，外踝上绝骨之端灸之，足小指次指<br>间灸之，下陷脉灸之，外踝后灸之，缺盆骨上切之坚痛如筋者灸之，膺中陷骨间<br>灸之，掌束骨下灸之，脐下关元三寸灸之，毛际动脉灸之，膝下三寸分间灸之，<br>足阳明跗上动脉灸之，巅上一灸之，犬所啮之处灸之三壮，即以犬伤病法灸之，<br>凡当灸二十九处。伤食灸之，不已者，必视其经之过于阳者，数刺其俞而药之。<br>○水热穴论篇第六十一<br>黄帝问曰：少阴何以主肾？肾何以主水？岐伯对曰：肾者至阴也，至阴者盛<br>水也，肺者太阴也，少阴者冬脉也，故其本在肾，其末在肺，皆积水也。<br>帝曰：肾何以能聚水而生病？岐伯曰：肾者胃之关也，关闭不利，故聚水而<br>从其类也。上下溢于皮肤，故为胕肿。胕肿者，聚水而生病也。<br>帝曰：诸水皆生于肾乎？岐伯曰：肾者牝藏也，地气上者属于肾，而生水液<br>也，故曰至阴。勇而劳甚则肾汗出，肾汗出逢于风，内不得入于藏府，外不得越<br>于皮肤，客于玄府，行于皮里，传为胕肿，本之于肾，名曰风水。所谓玄府者，<br>汗空也。<br>帝曰：水俞五十七处者，是何主也？岐伯曰：肾俞五十七穴，积阴之所聚也，<br>水所从出入也。尻上五行行五者，此肾俞。故水病下为胕肿大腹，上为喘呼，<br>不得卧者，标本俱病，故肺为喘呼，肾为水肿，肺为逆不得卧，分为相输俱受者，<br>水气之所留也。伏菟上各二行行五者，此肾之街也。三阴之所交结于脚也。踝上<br>各一行行六者，此肾脉之下行也，名曰太冲。凡五十七穴者，皆藏之阴络，水之<br>所客也。<br>帝曰：春取络脉分肉何也？岐伯曰：春者木始治，肝气始生，肝气急，其风<br>疾，经脉常深，其气少，不能深入，故取络脉分肉间。帝曰：夏取盛经分腠何也？<br>岐伯曰：夏者火始治，心气始长，脉瘦气弱，阳气留溢，热熏分腠，内至于经，<br>故取盛经分腠。绝肤而病去者，邪居浅也。所谓盛经者，阳脉也。<br>帝曰：秋取经俞何也？岐伯曰：秋者金始治，肺将收杀，金将胜火，阳气在<br>合，阴气初胜，湿气及体，阴气未盛，未能深入，故取俞以泻阴邪，取合以虚阳<br>邪，阳气始衰，故取于合。<br>帝曰：冬取井荥何也？岐伯曰：冬者水始治，肾方闭，阳气衰少，阴气坚盛，<br>巨阳伏沉，阳脉乃去，故取井以下阴逆，取荥以实阳气。故曰：冬取井荥，春不<br>鼽衄。此之谓也。<br>帝曰：夫子言治热病五十九俞，余论其意，未能领别其处，愿闻其处，因闻<br>其意。岐伯曰：头上五行行五者，以越诸阳之热逆也。大杼、膺俞、缺盆、背俞，<br>此八者，以泻胸中之热也。气街，三里，巨虚上下廉，此八者，以泻胃中之热也。<br>云门、髃骨、委中、髓空，此八者，以泻四支之热也。五藏俞傍五，此十者，<br>以泻五藏之热也。凡此五十九穴者，皆热之左右也。帝曰：人伤于寒而传为热何<br>也？岐伯曰：夫寒盛则生热也。<br><hr>
