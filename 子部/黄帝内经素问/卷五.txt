<h4>《子部·黄帝内经素问·卷五》<b class="x">作者：黄帝</b></h4>
<br>○脉要精微论篇第十七<br>黄帝问曰：诊法何如？岐伯对曰：诊法常以平旦，阴气未动，阳气未散，饮<br>食未进，经脉未盛，络脉调匀，气血未乱，故乃可诊有过之脉。切脉动静而视精<br>明，察五色，观五藏有余不足，六府强弱，形之盛衰，以此参伍，决死生之分。<br>夫脉者，血之府也，长则气治，短则气病，数则烦心，大则病进，上盛则气<br>高，下盛则气胀，代则气衰，细则气少，涩则心痛，浑浑革至如涌泉，病进而色<br>弊，绵绵其去如弦绝，死。<br>夫精明五色者，气之华也。赤欲如白裹朱，不欲如赭；白欲如鹅羽，不欲如<br>盐；青欲如苍璧之泽，不欲如蓝；黄欲如罗裹雄黄，不欲如黄土；黑欲如重漆色，<br>不欲如地苍。五色精微象见矣，其寿不久也。夫精明者，所以视万物，别白黑，<br>审短长。以长为短，以白为黑，如是则精衰矣。<br>五藏者，中之守也，中盛藏满，气胜伤恐者，声如从室中言，是中气之湿也。<br>言而微，终日乃复言者，此夺气也。衣被不敛，言语善恶，不避亲疏者，此神明<br>之乱也。仓廪不藏者，是门户不要也。水泉不止者，是膀胱不藏也。得守者生，<br>失守者死。夫五藏者，身之强也，头者精明之府，头倾视深，精神将夺矣。背者<br>胸中之府，背曲肩随，府将坏矣。腰者肾之府，转摇不能，肾将惫矣。膝者筋之<br>府，屈伸不能，行则偻附，筋将惫矣。骨者髓之府，不能久立，行则振掉，骨将<br>惫矣。得强则生，失强则死。<br>岐伯曰：反四时者，有余为精，不足为消。应太过，不足为精；应不足，有<br>余为消。阴阳不相应，病名曰关格。<br>帝曰：脉其四时动奈何？知病之所在奈何？知病之所变奈何？知病乍在内奈<br>何？知病乍在外奈何？请问此五者，可得闻乎？岐伯曰：请言其与天运转大也。<br>万物之外，六合之内，天地之变，阴阳之应，彼春之暖，为夏之暑，彼秋之忿，<br>为冬之怒，四变之动，脉与之上下，以春应中规，夏应中矩，秋应中衡，冬应中<br>权。是故冬至四十五日，阳气微上，阴气微下；夏至四十五日，阴气微上，阳气<br>微下。阴阳有时，与脉为期，期而相失，知脉所分，分之有期，故知死时。微妙<br>在脉，不可不察，察之有纪，从阴阳始，始之有经，从五行生，生之有度，四时<br>为宜，补泻勿失，与天地如一，得一之情，以知死生。是故声合五音，色合五行，<br>脉合阴阳。<br>是知阴盛则梦涉大水恐惧，阳盛则梦大火燔灼，阴阳俱盛则梦相杀毁伤；上<br>盛则梦飞，下盛则梦堕；甚饱则梦予，甚饥则梦取；肝气盛则梦怒，肺气盛则梦<br>哭；短虫多则梦聚众，长虫多则梦相击毁伤。<br>是故持脉有道，虚静为保。春日浮，如鱼之游在波；夏日在肤，泛泛乎万物<br>有余；秋日下肤，蛰虫将去；冬日在骨，蛰虫周密，君子居室。故曰：知内者按<br>而纪之，知外者终而始之。此六者，持脉之大法。<br>心脉搏坚而长，当病舌卷不能言；其软而散者，当消环自已。肺脉搏坚而长，<br>当病唾血；其软而散者，当病灌汗，至令不复散发也。肝脉搏坚而长，色不青，<br>当病坠若搏，因血在胁下，令人喘逆；其软而散，色泽者，当病溢饮，溢饮者渴<br>暴多饮，而易入肌皮肠胃之外也。胃脉搏坚而长，其色赤，当病折髀；其软而散<br>者，当病食痹。脾脉搏坚而长，其色黄，当病少气；其软而散，色不泽者，当病<br>足<骨行>肿，若水状也。肾脉搏坚而长，其色黄而赤者，当病折腰；其软而散者，<br>当病少血，至令不复也。<br>帝曰：诊得心脉而急，此为何病？病形何如？岐伯曰：病名心疝，少腹当有<br>形也。帝曰：何以言之？岐伯曰：心为牡藏，小肠为之使，故曰少腹当有形也。<br>帝曰：诊得胃脉，病形何如？岐伯曰：胃脉实则胀，虚则泄。帝曰：病成而变何<br>谓？岐伯曰：风成为寒热，瘅成为消中，厥成为巅疾，久风为飧泄，脉风成为疠。<br>病之变化，不可胜数。帝曰：诸痈肿筋挛骨痛，此皆安生？岐伯曰：此寒气之肿，<br>八风之变也。帝曰：治之奈何？岐伯曰：此四时之病，以其胜治之愈也。<br>帝曰：有故病五藏发动，因伤脉色，各何以知其久暴至之病乎？岐伯曰：悉<br>乎哉问也！征其脉小色不夺者，新病也；征其脉不夺其色夺者，此久病也；征其<br>脉与五色俱夺者，此久病也；征其脉与五色俱不夺者，新病也。肝与肾脉并至，<br>其色苍赤，当病毁伤不见血，已见血，湿若中水也。<br>尺内两傍，则季胁也，尺外以候肾，尺里以候腹。中附上，左外以候肝，内<br>以候鬲；右外以候胃，内以候脾。上附上，右外以候肺，内以候胸中；左外以候<br>心，内以候膻中。前以候前，后以候后。上竟上者，胸喉中事也；下竟下者，少<br>腹腰股膝胫足中事也。<br>粗大者，阴不足阳有余，为热中也。来疾去徐，上实下虚，为厥巅疾；来徐<br>去疾，上虚下实，为恶风也。故中恶风者，阳气受也。有脉俱沉细数者，少阴厥<br>也；沉细数散者，寒热也；浮而散者为眴仆。诸浮不躁者皆在阳，则为热；其<br>有躁者在手。诸细而沉者皆在阴，则为骨痛；其有静者在足。数动一代者，病在<br>阳之脉也，泄及便脓血。诸过者切之，涩者阳气有余也，滑者阴气有余也。阳气<br>有余为身热无汗，阴气有余为多汗身寒，阴阳有余则无汗而寒。推而外之，内而<br>不外，有心腹积也。推而内之，外而不内，身有热也。推而上之，上而不下，腰<br>足清也。推而下之，下而不上，头项痛也。按之至骨，脉气少者，腰脊痛而身有<br>痹也。<br>○平人气象论篇第十八<br>黄帝问曰：平人何如？岐伯对曰：人一呼脉再动，一吸脉亦再动，呼吸定息<br>脉五动，闰以太息，命曰平人。平人者，不病也。常以不病调病人，医不病，故<br>为病人平息以调之为法。人一呼脉一动，一吸脉一动，曰少气。人一呼脉三动，<br>一吸脉三动而躁，尺热曰病温，尺不热脉滑曰病风，脉涩曰痹。人一呼脉四动以<br>上曰死，脉绝不至曰死，乍疏乍数曰死。<br>平人之常气禀于胃，胃者平人之常气也，人无胃气曰逆，逆者死。<br>春胃微弦曰平，弦多胃少曰肝病，但弦无胃曰死，胃而有毛曰秋病，毛甚曰<br>今病。藏真散于肝，肝藏筋膜之气也。夏胃微钩曰平，钩多胃少曰心病，但钩无<br>胃曰死，胃而有石曰冬病，石甚曰今病。藏真通于心，心藏血脉之气也。长夏胃<br>微软弱曰平，弱多胃少曰脾病，但代无胃曰死，软弱有石曰冬病，弱甚曰今病。<br>藏真濡于脾，脾藏肌肉之气也。秋胃微毛曰平，毛多胃少曰肺病，但毛无胃曰死，<br>毛而有弦曰春病，弦甚曰今病。藏真高于肺，以行荣卫阴阳也。冬胃微石曰平，<br>石多胃少曰肾病，但石无胃曰死，石而有钩曰夏病，钩甚曰今病。藏真下于肾，<br>肾藏骨髓之气也。<br>胃之大络，名曰虚里，贯鬲络肺，出于左乳下，其动应衣，脉宗气也。盛喘<br>数绝者，则病在中；结而横，有积矣；绝不至曰死。乳之下其动应衣，宗气泄也。<br>欲知寸口太过与不及，寸口之脉中手短者，曰头痛。寸口脉中手长者，曰足<br>胫痛。寸口脉中手促上击者，曰肩背痛。寸口脉沉而坚者，曰病在中。寸口脉浮<br>而盛者，曰病在外。寸口脉沉而弱，曰寒热及疝瘕少腹痛。寸口脉沉而横，曰胁<br>下有积，腹中有横积痛。寸口脉沉而喘，曰寒热。脉盛滑坚者，曰病在外。脉小<br>实而坚者，病在内。脉小弱以涩，谓之久病。脉滑浮而疾者，谓之新病。脉急者，<br>曰疝瘕少腹痛。脉滑曰风。脉涩曰痹。缓而滑曰热中。盛而紧曰胀。<br>脉从阴阳，病易已；脉逆阴阳，病难已。脉得四时之顺，曰病无他；脉反四<br>时及不间藏，曰难已。臂多青脉，曰脱血。尺脉缓涩，谓之解亻亦。安卧脉盛，<br>谓之脱血。尺涩脉滑，谓之多汗。尺寒脉细，谓之后泄。脉尺粗常热者，谓之热<br>中。<br>肝见庚辛死，心见壬癸死，脾见甲乙死，肺见丙丁死，肾见戊己死，是谓真<br>藏见皆死。<br>颈脉动喘疾咳，曰水。目裹微肿如卧蚕起之状，曰水。溺黄赤安卧者，黄疸。<br>已食如饥者，胃疸。面肿曰风，足胫肿曰水。目黄者曰黄疸。妇人手少阴脉动甚<br>者，妊子也。<br>脉有逆从四时，未有藏形，春夏而脉瘦，秋冬而脉浮大，命曰逆四时也。风<br>热而脉静，泄而脱血脉实，病在中脉虚，病在外脉涩坚者，皆难治，命曰反四时<br>也。<br>人以水谷为本，故人绝水谷则死，脉无胃气亦死。所谓无胃气者，但得真藏<br>脉不得胃气也。所谓脉不得胃气者，肝不弦肾不石也。<br>太阳脉至，洪大以长；少阳脉至，乍数乍疏，乍短乍长；阳明脉至，浮大而<br>短。<br>夫平心脉来，累累如连珠，如循琅玕，曰心平，夏以胃气为本。病心脉来，<br>喘喘连属，其中微曲，曰心病。死心脉来，前曲后居，如操带钩，曰心死。<br>平肺脉来，厌厌聂聂，如落榆荚，曰肺平，秋以胃气为本。病肺脉来，不上<br>不下，如循鸡羽，曰肺病，死肺脉来，如物之浮，如风吹毛，曰肺死。<br>平肝脉来，软弱招招，如揭长竿末梢，曰肝平，春以胃气为本。病肝脉来，<br>盈实而滑，如循长竿，曰肝病。死肝脉来，急益劲，如新张弓弦，曰肝死。<br>平脾脉来，和柔相离，如鸡践地，曰脾平，长夏以胃气为本。病脾脉来，实<br>而盈数，如鸡举足，曰脾病。死脾脉来，锐坚如乌之喙，如鸟之距，如屋之漏，<br>如水之流，曰脾死。<br>平肾脉来，喘喘累累如钩，按之而坚，曰肾平，冬以胃气为本。病肾脉来，<br>如引葛，按之益坚，曰肾病。死肾脉来，发如夺索，辟辟如弹石，曰肾死。<br><hr>
