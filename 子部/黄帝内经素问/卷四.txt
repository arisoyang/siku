<h4>《子部·黄帝内经素问·卷四》<b class="x">作者：黄帝</b></h4>
<br>○异法方宜论篇第十二<br>黄帝问曰：医之治病也，一病而治各不同，皆愈何也？岐伯对曰：地势使然<br>也。故东方之域，天地之所始生也，鱼盐之地，海滨傍水。其民食鱼而嗜咸，皆<br>安其处，美其食，鱼者使人热中，盐者胜血。故其民皆黑色疏理，其病皆为痈疡，<br>其治宜砭石。故砭石者，亦从东方来。<br>西方者，金玉之域，沙石之处，天地之所收引也。其民陵居而多风，水土刚<br>强，其民不衣而褐荐，其民华食而脂肥。故邪不能伤其形体，其病生于内，其治<br>宜毒药。故毒药者，亦从西方来。<br>北方者，天地所闭藏之域也，其地高陵居，风寒冰洌。其民乐野处而乳食，<br>藏寒生满病，其治宜灸焫。故灸焫者，亦从北方来。<br>南方者，天地所长养，阳之所盛处也，其地下，水土弱，雾露之所聚也，其<br>民嗜酸而食胕。故其民皆致理而赤色，其病挛痹，其治宜微针。故九针者，亦<br>从南方来。<br>中央者，其地平以湿，天地所以生万物也众。其民食杂而不劳，故其病多痿<br>厥寒热，其治宜导引按跷，故导引按跷者，亦从中央出也。<br>故圣人杂合以治，各得其所宜。故治所以异而病皆愈者，得病之情，知治之<br>大体也。<br>○移精变气论篇第十三<br>黄帝问曰：余闻古之治病，惟其移精变气，可祝由而已。今世治病，毒药治<br>其内，针石治其外，或愈或不愈，何也？岐伯对曰：往古人居禽兽之间，动作以<br>避寒，阴居以避暑，内无眷慕之累，外无伸宦之形，此恬憺之世，邪不能深入<br>也。故毒药不能治其内，针石不能治其外，故可移精祝由而已。当今之世不然，<br>忧患缘其内，苦形伤其外，又失四时之从，逆寒暑之宜，贼风数至，虚邪朝夕，<br>内至五藏骨髓，外伤空窍肌肤，所以小病必甚，大病必死，故祝由不能已也。<br>帝曰：善。余欲临病人，观死生，决嫌疑，欲知其要，如日月光，可得闻乎？<br>岐伯曰：色脉者，上帝之所贵也，先师之所传也。上古使僦贷季，理色脉而通神<br>明，合之金木水火土，四时八风六合，不离其常，变化相移，以观其妙，以知其<br>要。欲知其要，则色脉是矣。色以应日，脉以应月，常求其要，则其要也。夫色<br>之变化，以应四时之脉，此上帝之所贵，以合于神明也，所以远死而近生。生道<br>以长，命曰圣王。<br>中古之治，病至而治之，汤液十日，以去八风五痹之病。十日不已，治以草<br>苏草荄之枝，本末为助，标本已得，邪气乃服。暮世之治病也则不然，治不本四<br>时，不知日月，不审逆从，病形已成，乃欲微针治其外，汤液治其内，粗工凶凶，<br>以为可攻，故病未已，新病复起。<br>帝曰：愿闻要道。岐伯曰：治之要极，无失色脉，用之不惑，治之大则。逆<br>从倒行，标本不得，亡神失国。去故就新，乃得真人。<br>帝曰：余闻其要于夫子矣，夫子言不离色脉，此余之所知也。岐伯曰：治之<br>极于一。帝曰：何谓一？岐伯曰：一者因得之。帝曰：奈何？岐伯曰：闭户塞牖，<br>系之病者，数问其情，以从其意，得神者昌，失神者亡。帝曰：善。<br>○汤液醪醴论篇第十四<br>黄帝问曰：为五谷汤液及醪醴奈何？岐伯对曰：必以稻米，炊之稻薪，稻米<br>者完，稻薪者坚。帝曰：何以然？岐伯曰：此得天地之和，高下之宜，故能至完，<br>伐取得时，故能至坚也。<br>帝曰：上古圣人作汤液醪醴，为而不用何也？岐伯曰：自古圣人之作汤液醪<br>醴者，以为备耳。夫上古作汤液，故为而弗服也。中古之世，道德稍衰，邪气时<br>至，服之万全。帝曰：今之世不必已何也？岐伯曰：当今之世，必齐毒药攻其中，<br>镵石针艾治其外也。<br>帝曰：形弊血尽而功不立者何？岐伯曰：神不使也。帝曰：何谓神不使？岐<br>伯曰：针石，道也。精神不进，志意不治，故病不可愈。今精坏神去，荣卫不可<br>复收。何者？嗜欲无穷，而忧患不止，精气弛坏，荣泣卫除，故神去之而病不愈<br>也。<br>帝曰：夫病之始生也，极微极精，必先入结于皮肤。今良工皆称曰：病成，<br>名曰逆，则针石不能治，良药不能及也。今良工皆得其法，守其数，亲戚兄弟远<br>近，音声日闻于耳，五色日见于目，而病不愈者，亦何暇不早乎？岐伯曰：病为<br>本，工为标，标本不得，邪气不服，此之谓也。<br>帝曰：其有不从毫毛而生，五藏阳以竭也，津液充郭，其魄独居，精孤于内，<br>气耗于外，形不可与衣相保，此四极急而动中，是气拒于内，而形施于外，治之<br>奈何？岐伯曰：平治于权衡，去宛陈莝，微动四极，温衣，缪刺其处，以复其形。<br>开鬼门，洁净府，精以时服，五阳已布，疏涤五藏，故精自生，形自盛，骨肉相<br>保，巨气乃平。帝曰：善。<br>○玉版论要篇第十五<br>黄帝问曰：余闻揆度奇恒，所指不同，用之奈何？岐伯对曰：揆度者，度病<br>之浅深也。奇恒者，言奇病也。请言道之至数，五色脉变，揆度奇恒，道在于一。<br>神转不回，回则不转，乃失其机，至数之要，迫近以微，著之玉版，命曰合玉机。<br>容色见上下左右，各在其要。其色见浅者，汤液主治，十日已。其见深者，<br>必齐主治，二十一日已。其见大深者，醪酒主治，百日已。色夭面脱，不治，百<br>日尽已。脉短气绝死，病温虚甚死。<br>色见上下左右，各在其要。上为逆，下为从。女子右为逆，左为从；男子左<br>为逆，右为从。易，重阳死，重阴死。阴阳反他，治在权衡相夺，奇恒事也，揆<br>度事也。<br>搏脉痹躄，寒热之交。脉孤为消气，虚泄为夺血。孤为逆，虚为从。行奇恒<br>之法，以太阴始。行所不胜曰逆，逆则死；行所胜曰从，从则活。八风四时之胜，<br>终而复始，逆行一过，不复可数，论要毕矣。<br>○诊要经终论篇第十六<br>黄帝问曰：诊要何如？岐伯对曰：正月二月，天气始方，地气始发，人气在<br>肝。三月四月，天气正方，地气定发，人气在脾。五月六月，天气盛，地气高，<br>人气在头。七月八月，阴气始杀，人气在肺。九月十月，阴气始冰，地气始闭，<br>人气在心。十一月十二月，冰复，地气合，人气在肾。<br>故春刺散俞，及与分理，血出而止，甚者传气，间者环也。夏刺络俞，见血<br>而止，尽气闭环，痛病必下。秋刺皮肤，循理，上下同法，神变而止。冬刺俞窍<br>于分理，甚者直下，间者散下。<br>春夏秋冬，各有所刺，法其所在。春刺夏分，脉乱气微，入淫骨髓，病不能<br>愈，令人不嗜食，又且少气。春刺秋分，筋挛，逆气环为咳嗽，病不愈，令人时<br>惊，又且哭。春刺冬分，邪气著藏，令人胀，病不愈，又且欲言语。<br>夏刺春分，病不愈，令人解堕。夏刺秋分，病不愈，令人心中欲无言，惕惕<br>如人将捕之。夏刺冬分，病不愈，令人少气，时欲怒。<br>秋刺春分，病不已，令人惕然欲有所为，起而忘之。秋刺夏分，病不已，令<br>人益嗜卧，又且善梦。秋刺冬分，病不已，令人洒洒时寒。<br>冬刺春分，病不已，令人欲卧不能眠，眠而有见。冬刺夏分，病不愈，气上，<br>发为诸痹。冬刺秋分，病不已，令人善渴。<br>凡刺胸腹者，必避五藏。中心者环死，中脾者五日死，中肾者七日死，中肺<br>者五日死，中鬲者，皆为伤中，其病虽愈，不过一岁必死。刺避五藏者，知逆从<br>也。所谓从者，鬲与脾肾之处，不知者反之。刺胸腹者，必以布憿著之，乃从<br>单布上刺，刺之不愈复刺。刺针必肃，刺肿摇针，经刺勿摇，此刺之道也。<br>帝曰：愿闻十二经脉之终奈何？岐伯曰：太阳之脉，其终也戴眼反折瘛疭，<br>其色白，绝汗乃出，出则死矣。少阳终者，耳聋百节皆纵，目睘绝系，绝系一日<br>半死，其死也色先青白，乃死矣。阳明终者，口目动作，善惊妄言，色黄，其上<br>下经盛，不仁，则终矣。少阴终者，面黑齿长而垢，腹胀闭，上下不通而终矣。<br>太阴终者，腹胀闭不得息，善噫善呕，呕则逆，逆则面赤，不逆则上下不通，不<br>通则面黑皮毛焦而终矣。厥阴终者，中热嗌干，善溺心烦，甚则舌卷卵上缩而终<br>矣。此十二经之所败也。<br><hr>
