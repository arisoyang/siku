<h4>《子部·黄帝内经素问·卷九》<b class="x">作者：黄帝</b></h4>
<br>○热论篇第三十一<br>黄帝问曰：今夫热病者，皆伤寒之类也，或愈或死，其死皆以六七日之间，<br>其愈皆以十日以上者何也？不知其解，愿闻其故。岐伯对曰：巨阳者，诸阳之属<br>也，其脉连于风府，故为诸阳主气也。人之伤于寒也，则为病热，热虽甚不死；<br>其两感于寒而病者，必不免于死。<br>帝曰：愿闻其状。岐伯曰：伤寒一日，巨阳受之，故头项痛腰脊强。二日阳<br>明受之，阳明主肉，其脉侠鼻络于目，故身热目疼而鼻干，不得卧也。三日少阳<br>受之，少阳主胆，其脉循胁络于耳，故胸胁痛而耳聋。三阳经络皆受其病，而未<br>入于藏者，故可汗而已。四日太阴受之，太阴脉布胃中络于嗌，故腹满而嗌干。<br>五日少阴受之，少阴脉贯肾络于肺，系舌本，故口燥舌干而渴。六日厥阴受之，<br>厥阴脉循阴器而络于肝，故烦满而囊缩。三阴三阳，五藏六府皆受病，荣卫不行，<br>五藏不通，则死矣。<br>其不两感于寒者，七日巨阳病衰，头痛少愈；八日阳明病衰，身热少愈；九<br>日少阳病衰，耳聋微闻；十日太阴病衰，腹减如故，则思饮食；十一日少阴病衰，<br>渴止不满，舌干已而嚏；十二日厥阴病衰，囊纵少腹微下，大气皆去，病日已矣。<br>帝曰：治之奈何？岐伯曰：治之各通其藏脉，病日衰已矣。其未满三日者，可汗<br>而已；其满三日者，可泄而已。<br>帝曰：热病已愈，时有所遗者何也？岐伯曰：诸遗者，热甚而强食之，故有<br>所遗也。若此者，皆病已衰而热有所藏，因其谷气相薄，两热相合，故有所遗也。<br>帝曰：善。治遗奈何？岐伯曰：视其虚实，调其逆从，可使必已矣。帝曰：病热<br>当何禁之？岐伯曰：病热少愈，食肉则复，多食则遗，此其禁也。<br>帝曰：其病两感于寒者，其脉应与其病形何如？岐伯曰：两感于寒者，病一<br>日则巨阳与少阴俱病，则头痛口干而烦满；二日则阳明与太阴俱病，则腹满身热，<br>不欲食，谵言；三日则少阳与厥阴俱病，则耳聋囊缩而厥，水浆不入，不知人，<br>六日死。<br>帝曰：五藏已伤，六府不通，荣卫不行，如是之后，三日乃死何也？岐伯曰：<br>阳明者，十二经脉之长也，其血气盛，故不知人，三日其气乃尽，故死矣。<br>凡病伤寒而成温者，先夏至日者为病温，后夏至日者为病暑，暑当与汗皆出，<br>勿止。<br>○刺热篇第三十二<br>肝热病者，小便先黄，腹痛多卧身热，热争则狂言及惊，胁满痛，手足躁，<br>不得安卧，庚辛甚，甲乙大汗，气逆则庚辛死，刺足厥阴少阳，其逆则头痛员员，<br>脉引冲头也。<br>心热病者，先不乐，数日乃热，热争则卒心痛，烦闷善呕，头痛面赤无汗，<br>壬癸甚，丙丁大汗，气逆则壬癸死，刺手少阴太阳。<br>脾热病者，先头重颊痛，烦心颜青，欲呕身热，热争则腰痛不可用俯仰，腹<br>满泄，两颔痛，甲乙甚，戊己大汗，气逆则甲乙死，刺足太阴、阳明。<br>肺热病者，先淅然厥，起毫毛，恶风寒，舌上黄身热。热争则喘咳，痛走胸<br>膺背，不得大息，头痛不堪，汗出而寒，丙丁甚，庚辛大汗，气逆则丙丁死，刺<br>手太阴阳明，出血如大豆，立已。<br>肾热病者，先腰痛<骨行>酸，苦渴数饮，身热，热争则项痛而强，<骨行>寒<br>且酸，足下热，不欲言，其逆则项痛员员澹澹然，戊己甚，壬癸大汗，气逆则戊<br>己死，刺足少阴太阳，诸汗者，至其所胜日汗出也。<br>肝热病者，左颊先赤，心热病者颜先赤，脾热病者鼻先赤，肺热病者右颊先<br>赤，肾热病者颐先赤，病虽未发，见赤色者刺之，名曰治未病。热病从部所起者，<br>至期而已；其刺之反者，三周而已；重逆则死。诸当汗者，至其所胜日，汗大出<br>也。<br>诸治热病，以饮之寒水乃刺之，必寒衣之，居止寒处，身寒而止也。<br>热病先胸胁痛，手足躁，刺足少阳，补足太阴，病甚者为五十九刺。热病始<br>手臂痛者，刺手阳明太阴而汗出止。热病始于头首者，刺项太阳而汗出止。热病<br>始于足胫者，刺足阳明而汗出止。热病先身重骨痛，耳聋好瞑，刺足少阴，病甚<br>为五十九刺。热病先眩冒而热，胸胁满，刺足少阴少阳。<br>太阳之脉，色荣颧骨，热病也，荣未交，曰今且得汗，待时而已。与厥阴脉<br>争见者，死期不过三日，其热病内连肾，少阳之脉色也。少阳之脉，色荣颊前，<br>热病也，荣未交，曰今且得汗，待时而已，与少阴脉争见者，死期不过三日。<br>热病气穴：三椎下间主胸中热，四椎下间主鬲中热，五椎下间主肝热，六椎<br>下间主脾热，七椎下间主肾热，荣在骶也。项上三椎陷者中也。颊下逆颧为大瘕，<br>下牙车为腹满，颧后为胁痛，颊上者鬲上也。<br>○评热病论篇第三十三<br>黄帝问曰：有病温者，汗出辄复热，而脉躁疾不为汗衰，狂言不能食，病名<br>为何？岐伯对曰：病名阴阳交，交者死也。帝曰：愿闻其说。岐伯曰：人所以汗<br>出者，皆生于谷，谷生于精，今邪气交争于骨肉而得汗者，是邪却而精胜也，精<br>胜则当能食而不复热。复热者邪气也，汗者精气也，今汗出而辄复热者，是邪胜<br>也，不能食者，精无俾也，病而留者，其寿可立而倾也。且夫《热论》曰：汗出<br>而脉尚躁盛者死。今脉不与汗相应，此不胜其病也，其死明矣。狂言者是失志，<br>失志者死。今见三死，不见一生，虽愈必死也。<br>帝曰：有病身热汗出烦满，烦满不为汗解，此为何病？岐伯曰：汗出而身热<br>者，风也，汗出而烦满不解者，厥也，病名曰风厥。帝曰：愿卒闻之。岐伯曰：<br>巨阳主气，故先受邪，少阴与其为表里也，得热则上从之，从之则厥也。帝曰：<br>治之奈何？岐伯曰：表里刺之，饮之服汤。<br>帝曰：劳风为病何如？岐伯曰：劳风法在肺下，其为病也，使人强上冥视，<br>唾出若涕，恶风而振寒，此为劳风之病。帝曰：治之奈何？岐伯曰：以救俯仰。<br>巨阳引精者三日，中年者五日，不精者七日，咳出青黄涕，其状如脓，大如弹丸，<br>从口中若鼻中出，不出则伤肺，伤肺则死也。<br>帝曰：有病肾风者，面胕痝然壅，害于言，可刺不？岐伯曰：虚不当<br>刺，不当刺而刺，后五日其气必至。帝曰：其至何如？岐伯曰：至必少气时热，<br>时热从胸背上至头，汗出手热，口干苦渴，小便黄，目下肿，腹中鸣，身重难以<br>行，月事不来，烦而不能食，不能正偃，正偃则咳甚，病名曰风水，论在《刺法》<br>中。<br>帝曰：愿闻其说。岐伯曰：邪之所凑，其气必虚，阴虚者阳必凑之，故少气<br>时热而汗出也。小便黄者，少腹中有热也。不能正偃者，胃中不和也。正偃则咳<br>甚，上迫肺也。诸有水气者，微肿先见于目下也。帝曰：何以言？岐伯曰：水者<br>阴也，目下亦阴也，腹者至阴之所居，故水在腹者，必使目下肿也。真气上逆，<br>故口苦舌干，卧不得正偃，正偃则咳出清水也。诸水病者，故不得卧，卧则惊，<br>惊则咳甚也。腹中鸣者，病本于胃也。薄脾则烦不能食，食不下者，胃脘隔也。<br>身重难以行者，胃脉在足也。月事不来者，胞脉闭也，胞脉者属心而络于胞中，<br>今气上迫肺，心气不得下通，故月事不来也。帝曰：善。<br>○逆调论篇第三十四<br>黄帝问曰：人身非常温也，非常热也，为之热而烦满者何也？岐伯对曰：阴<br>气少而阳气胜，故热而烦满也。帝曰：人身非衣寒也，中非有寒气也，寒从中生<br>者何？岐伯曰：是人多痹气也，阳气少，阴气多，故身寒如从水中出。<br>帝曰：人有四支热，逢风寒如炙如火者何也？岐伯曰：是人者，阴气虚，阳<br>气盛，四支者阳也，两阳相得而阴气虚少，少水不能灭盛火，而阳独治，独治者<br>不能生长也，独胜而止耳，逢风而如炙如火者，是人当肉烁也。<br>帝曰：人有身寒，汤火不能热，厚衣不能温，然不冻栗，是为何病？岐伯曰：<br>是人者，素肾气胜，以水为事，太阳气衰，肾脂枯不长，一水不能胜两火，肾者<br>水也，而生于骨，肾不生则髓不能满，故寒甚至骨也。所以不能冻栗者，肝一阳<br>也，心二阳也，肾孤藏也，一水不能胜二火，故不能冻栗，病名曰骨痹，是人当<br>挛节也。<br>帝曰：人之肉苛者，虽近衣絮，犹尚苛也，是谓何疾？岐伯曰：荣气虚，卫<br>气实也，荣气虚则不仁，卫气虚则不用，荣卫俱虚，则不仁且不用，肉如故也，<br>人身与志不相有，曰死。<br>帝曰：人有逆气不得卧而息有音者，有不得卧而息无音者，有起居如故而息<br>有音者，有得卧得卧行而喘者，有不得卧不能行而喘者，有不得卧卧而喘者，皆<br>何藏使然？愿闻其故。岐伯曰：不得卧而息有音者，是阳明之逆也，足三阳者下<br>行，今逆而上行，故息有音也。阳明者胃脉也，胃者六府之海，其气亦下行，阳<br>明逆不得从其道，故不得卧也。《下经》曰：胃不和则卧不安。此之谓也。夫起<br>居如故而息有音者，此肺之络脉逆也，络脉不得随经上下，故留经而不行，络脉<br>之病人也微，故起居如故而息有音也。夫不得卧卧则喘者，是水气之客也，夫水<br>者循津液而流也，肾者水藏，主津液，主卧与喘也。帝曰：善。<br><hr>
