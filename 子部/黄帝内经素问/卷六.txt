<h4>《子部·黄帝内经素问·卷六》<b class="x">作者：黄帝</b></h4>
<br>○玉机真藏论篇第十九<br>黄帝问曰：春脉如弦，何如而弦？岐伯对曰：春脉者肝也，东方木也，万物<br>之所以始生也。故其气来，软弱轻虚而滑，端直以长，故曰弦，反此者病。帝曰：<br>何如而反？岐伯曰：其气来实而强，此谓太过，病在外；其气来不实而微，此谓<br>不及，病在中。帝曰：春脉太过与不及，其病皆何如？岐伯曰：太过则令人善忘，<br>忽忽眩冒而巅疾；其不及则令人胸痛引背，下则两胁胠满。<br>帝曰：善。夏脉如钩，何如而钩？岐伯曰：夏脉者心也，南方火也，万物之<br>所以盛长也。故其气来盛去衰，故曰钩，反此者病。帝曰：何如而反？岐伯曰：<br>其气来盛去亦盛，此谓太过，病在外；其气来不盛去反盛，此谓不及，病在中。<br>帝曰：夏脉太过与不及，其病皆何如？岐伯曰：太过则令人身热而肤痛，为浸淫；<br>其不及则令人烦心，上见咳唾，下为气泄。<br>帝曰：善。秋脉如浮，何如而浮？岐伯曰：秋脉者肺也，西方金也，万物之<br>所以收成也。故其气来，轻虚以浮，来急去散，故曰浮，反此者病。帝曰：何如<br>而反？岐伯曰：其气来，毛而中央坚，两傍虚，此谓太过，病在外；其气来，毛<br>而微，此谓不及，病在中。帝曰：秋脉太过与不及，其病皆何如？歧伯曰：太过<br>则令人逆气而背痛，愠愠然；其不及则令人喘，呼吸少气而咳，上气见血，下闻<br>病音。<br>帝曰：善。冬脉如营，何如而营？岐伯曰：冬脉者肾也，北方水也，万物之<br>所以合藏也。故其气来沉以搏，故曰营，反此者病。帝曰：何如而反？岐伯曰：<br>其气来如弹石者，此谓太过，病在外；其去如数者，此谓不及，病在中。帝曰：<br>冬脉太过与不及，其病皆何如？岐伯曰：太过则令人解亻亦，脊脉痛而少气不欲<br>言；其不及则令人心悬如病饥，<月少>中清，脊中痛，少腹满，小便变。帝曰：善。<br>帝曰：四时之序，逆从之变异也，然脾脉独何主？岐伯曰：脾脉者土也，孤<br>藏以灌四傍者也。帝曰：然则脾善恶，可得见之乎？岐伯曰：善者不可得见，恶<br>者可见。帝曰：恶者何如可见？岐伯曰：其来如水之流者，此谓太过，病在外；<br>如乌之喙者，此谓不及，病在中。帝曰：夫子言脾为孤藏，中央土以灌四傍，其<br>太过与不及，其病皆何如？岐伯曰：太过则令人四支不举；其不及，则令人九窍<br>不通，名曰重强。帝瞿然而起，再拜而稽首曰：善。吾得脉之大要，天下至数，<br>五色脉变，揆度奇恒，道在于一。神转不回，回则不转，乃失其机。至数之要，<br>迫近以微，著之玉版，藏之藏府，每旦读之，名曰《玉机》。<br>五藏受气于其所生，传之于其所胜，气舍于其所生，死于其所不胜。病之且<br>死，必先传行至其所不胜，病乃死。此言气之逆行也，故死。肝受气于心，传之<br>于脾，气舍于肾，至肺而死。心受气于脾，传之于肺，气舍于肝，至肾而死。脾<br>受气于肺，传之于肾，气舍于心，至肝而死。肺受气于肾，传之于肝，气舍于脾，<br>至心而死。肾受气于肝，传之于心，气舍于肺，至脾而死。此皆逆死也。一日一<br>夜五分之，此所以占死生之早暮也。<br>黄帝曰：五藏相通，移皆有次，五藏有病，则各传其所胜。不治，法三月若<br>六月，若三日若六日，传五藏而当死，是顺传所胜之次。故曰：别于阳者，知病<br>从来；别于阴者，知死生之期。言知至其所困而死。<br>是故风者百病之长也，今风寒客于人，使人毫毛毕直，皮肤闭而为热，当是<br>之时，可汗而发也；或痹不仁肿痛，当是之时，可汤熨及火灸刺而去之。弗治，<br>病入舍于肺，名曰肺痹，发咳上气。弗治，肺即传而行之肝，病名曰肝痹，一名<br>曰厥，胁痛出食，当是之时，可按若刺耳。弗治，肝传之脾，病名曰脾风，发瘅，<br>腹中热，烦心出黄，当此之时，可按可药可浴。弗治，脾传之肾，病名曰疝瘕，<br>少腹冤热而痛，出白，一名曰蛊，当此之时，可按可药。弗治，肾传之心，病筋<br>脉相引而急，病名曰瘛，当此之时，可灸可药。弗治，满十日，法当死。肾因传<br>之心，心即复反传而行之肺，发寒热，法当三岁死，此病之次也。然其卒发者，<br>不必治于传，或其传化有不以次，不以次入者，忧恐悲喜怒，令不得以其次，故<br>令人有大病矣。因而喜大虚则肾气乘矣，怒则肝气乘矣，悲则肺气乘矣，恐则脾<br>气乘矣，忧则心气乘矣，此其道也。故病有五，五五二十五变，及其传化。传，<br>乘之名也。<br>大骨枯槁，大肉陷下，胸中气满，喘息不便，其气动形，期六月死，真藏脉<br>见，乃予之期日。大骨枯槁，大肉陷下，胸中气满，喘息不便，内痛引肩项，期<br>一月死，真藏见，乃予之期日。大骨枯槁，大肉陷下，胸中气满，喘息不便，内<br>痛引肩项，身热，脱肉破<月囷>，真藏见，十月之内死。大骨枯槁，大肉陷下，肩<br>髓内消，动作益衰，真藏来见，其一岁死，见其真藏，乃予之期日。大骨枯槁，<br>大肉陷下，胸中气满，腹内痛，心中不便，肩项身热，破<月囷>脱肉，目匡陷，真<br>藏见，目不见人，立死，其见人者，至其所不胜之时则死。<br>急虚身中卒至，五藏绝闭，脉道不通，气不往来，譬于堕溺，不可为期。其<br>脉绝不来，若人一息五六至，其形肉不脱，真藏虽不见，犹死也。<br>真肝脉至，中外急，如循刀刃责责然，如按琴瑟弦，色青白不泽，毛折，乃<br>死。真心脉至，坚而搏，如循薏苡子累累然，色赤黑不泽，毛折，乃死。真肺脉<br>至，大而虚，如以毛羽中人肤，色白赤不泽，毛折，乃死。真肾脉至，搏而绝，<br>如指弹石辟辟然，色黑黄不泽，毛折，乃死。真脾脉至，弱而乍数乍疏，色黄青<br>不泽，毛折，乃死。诸真藏脉见者，皆死不治也。<br>黄帝曰：见真藏曰死，何也？岐伯曰：五藏者皆禀气于胃，胃者五藏之本也。<br>藏气者，不能自致于手太阴，必因于胃气，乃至于手太阴也。故五藏各以其时，<br>自为而至于手太阴也。故邪气胜者，精气衰也；故病甚者，胃气不能与之俱至于<br>手太阴，故真藏之气独见，独见者病胜藏也，故曰死。帝曰：善。<br>黄帝曰：凡治病，察其形气色泽，脉之盛衰，病之新故，乃治之无后其时。<br>形气相得，谓之可治；色泽以浮，谓之易已；脉从四时，谓之可治；脉弱以滑，<br>是有胃气，命曰易治，取之以时。形气相失，谓之难治；色夭不泽，谓之难已；<br>脉实以坚，谓之益甚；脉逆四时，为不可治。必察四难，而明告之。所谓逆四时<br>者，春得肺脉，夏得肾脉，秋得心脉，冬得脾脉，其至皆悬绝沉涩者，命曰逆四<br>时。未有藏形，于春夏而脉沉涩，秋冬而脉浮大，名曰逆四时也。病热脉静，泄<br>而脉大，脱血而脉实，病在中脉实坚，病在外脉不实坚者，皆难治。<br>黄帝曰：余闻虚实以决死生，愿闻其情。岐伯曰：五实死，五虚死。帝曰：<br>愿闻五实五虚。岐伯曰：脉盛，皮热，腹胀，前后不通，闷瞀，此谓五实。脉细，<br>皮寒，气少，泄利前后，饮食不入，此谓五虚。帝曰：其时有生者何也？岐伯曰：<br>浆粥入胃，泄注止，则虚者活；身汗得后利，则实者活。此其候也。<br>○三部九候论篇第二十<br>黄帝问曰：余闻九针于夫子，众多博大，不可胜数。余愿闻要道，以属子孙，<br>传之后世，著之骨髓，藏之肝肺，歃血而受，不敢妄泄，令合天道，必有终始，<br>上应天光星辰历纪，下副四时五行，贵贱更立，冬阴夏阳，以人应之奈何？愿闻<br>其方。岐伯对曰：妙乎哉问也！此天地之至数。<br>帝曰：愿闻天地之至数，合于人形血气，通决死生，为之奈何？岐伯曰：天<br>地之至数，始于一，终于九焉。一者天，二者地，三者人，因而三之，三三者九，<br>以应九野。故人有三部，部有三候，以决死生，以处百病，以调虚实，而除邪疾。<br>帝曰：何谓三部？岐伯曰：有下部，有中部，有上部。部各有三候，三候者，有<br>天有地有人也，必指而导之，乃以为真。上部天，两额之动脉；上部地，两颊之<br>动脉；上部人，耳前之动脉。中部天，手太阴也；中部地，手阳明也；中部人，<br>手少阴也。下部天，足厥阴也；下部地，足少阴也；下部人，足太阴也。故下部<br>之天以候肝，地以候肾，人以候脾胃之气。帝曰：中部之候奈何？岐伯曰：亦有<br>天，亦有地，亦有人。天以候肺，地以候胸中之气，人以候心。帝曰：上部以何<br>候之？岐伯曰：亦有天，亦有地，亦有人。天以候头角之气，地以候口齿之气，<br>人以候耳目之气。三部者，各有天，各有地，各有人。三而成天，三而成地，三<br>而成人。三而三之，合则为九，九分为九野，九野为九藏。故神藏五，形藏四，<br>合为九藏。五藏已败，其色必夭，夭必死矣。<br>帝曰：以候奈何？岐伯曰：必先度其形之肥瘦，以调其气之虚实，实则泻之，<br>虚则补之。必先去其血脉而后调之，无问其病，以平为期。帝曰：决死生奈何？<br>岐伯曰：形盛脉细，少气不足以息者危。形瘦脉大，胸中多气者死。形气相得者<br>生。参伍不调者病。三部九候皆相失者死。上下左右之脉相应如参舂者病甚。上<br>下左右相失不可数者死。中部之候虽独调，与众藏相失者死。中部之候相减者死。<br>目内陷者死。<br>帝曰：何以知病之所在？岐伯曰：察九候独小者病，独大者病，独疾者病，<br>独迟者病，独热者病，独寒者病，独陷下者病。以左手足上，上去踝五寸按之，<br>庶右手足当踝而弹之，其应过五寸以上，蠕蠕然者不病；其应疾，中手浑浑然者<br>病；中手徐徐然者病；其应上不能至五寸，弹之不应者死。是以脱肉身不去者死。<br>中部乍疏乍数者死。其脉代而钩者，病在络脉。九候之相应也，上下若一，不得<br>相失。一候后则病，二候后则病甚，三候后则病危。所谓后者，应不俱也。察其<br>府藏，以知死生之期，必先知经脉，然后知病脉，真藏脉见者胜死。<br>足太阳气绝者，其足不可屈伸，死必戴眼。<br>帝曰：冬阴夏阳奈何？岐伯曰：九候之脉，皆沉细悬绝者为阴，主冬，故以<br>夜半死。盛躁喘数者为阳，主夏，故以日中死。是故寒热病者，以平旦死。热中<br>及热病者，以日中死。病风者，以日夕死。病水者，以夜半死。其脉乍疏乍数乍<br>迟乍疾者，日乘四季死。形肉已脱，九候虽调，犹死。七诊虽见，九候皆从者不<br>死。所言不死者，风气之病及经月之病，似七诊之病而非也，故言不死。若有七<br>诊之病，其脉候亦败者死矣，必发哕噫。<br>必审问其所始病，与今之所方病，而后各切循其脉，视其经络浮沉，以上下<br>逆从循之，其脉疾者不病，其脉迟者病，脉不往来者死，皮肤著者死。<br>帝曰：其可治者奈何？岐伯曰：经病者治其经，孙络病者治其孙络血，血病<br>身有痛者治其经络。其病者在奇邪，奇邪之脉则缪刺之。留瘦不移，节而刺之。<br>上实下虚，切而从之，索其结络脉，刺出其血，以见通之。瞳子高者太阳不足，<br>戴眼者太阳已绝，此决死生之要，不可不察也。手指及手外踝上五指留针。<br><hr>
