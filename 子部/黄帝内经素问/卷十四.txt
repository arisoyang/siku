<h4>《子部·黄帝内经素问·卷十四》<b class="x">作者：黄帝</b></h4>
<br>○刺要论篇第五十<br>黄帝问曰：愿闻刺要。岐伯对曰：病有浮沉，刺有浅深，各至其理，无过其<br>道。过之则内伤，不及则生外壅，壅则邪从之。浅深不得，反为大贼，内动五藏，<br>后生大病。故曰：病有在毫毛腠理者，有在皮肤者，有在肌肉者，有在脉者，有<br>在筋者，有在骨者，有在髓者。是故刺毫毛腠理无伤皮，皮伤则内动肺，肺动则<br>秋病温疟，溯溯然寒栗。刺皮无伤肉，肉伤则内动脾，脾动则七十二日四季之月，<br>病腹胀烦不嗜食。刺肉无伤脉，脉伤则内动心，心动则夏病心痛。刺脉无伤筋，<br>筋伤则内动肝，肝动则春病热而筋弛。刺筋无伤骨，骨伤则内动肾，肾动则冬病<br>胀腰痛。刺骨无伤髓，髓伤则销铄胻酸，体解亻亦然不去矣。<br>○刺齐论篇第五十一<br>黄帝问曰：愿闻刺浅深之分。岐伯对曰：刺骨者无伤筋，刺筋者无伤肉，刺<br>肉者无伤脉，刺脉者无伤皮，刺皮者无伤肉，刺肉者无伤筋，刺筋者无伤骨。帝<br>曰：余未知其所谓，愿闻其解。岐伯曰：刺骨无伤筋者，针至筋而去，不及骨也。<br>刺筋无伤肉者，至肉而去，不及筋也。刺肉无伤脉者，至脉而去，不及肉也。刺<br>脉无伤皮者，至皮而去，不及脉也。所谓刺皮无伤肉者，病在皮中，针入皮中，<br>无伤肉也。刺肉无伤筋者，过肉中筋也。刺筋无伤骨者，过筋中骨也。此之谓反<br>也。<br>○刺禁论篇第五十二<br>黄帝问曰：愿闻禁数。岐伯对曰：藏有要害，不可不察。肝生于左，肺藏于<br>右，心部于表，肾治于里，脾为之使，胃为之市。鬲肓之上，中有父母，七节之<br>傍，中有小心，从之有福，逆之有咎。<br>刺中心，一日死，其动为噫。刺中肝，五日死，其动为语。刺中肾，六日死，<br>其动为嚏。刺中肺，三日死，其动为咳。刺中脾，十日死，其动为吞。刺中胆，<br>一日半死，其动为呕。<br>刺跗上中大脉，血出不止死。刺面中溜脉，不幸为盲。刺头中脑户，入脑立<br>死。刺舌下中脉太过，血出不止为喑。刺足下布络中脉，血不出为肿。刺郄中大<br>脉，令人仆，脱色。刺气街中脉，血不出，为肿鼠仆。刺脊间中髓，为伛。刺乳<br>上，中乳房，为肿根蚀。刺缺盆中内陷，气泄，令人喘咳逆。刺手鱼腹内陷，为<br>肿。<br>无刺大醉，令人气乱。无刺大怒，令人气逆。无刺大劳人，无刺新饱人，无<br>刺大饥人，无刺大渴人，无刺大惊人。<br>刺阴股中大脉，血出不止死。刺客主人内陷中脉，为内漏为聋。刺膝髌出液，<br>为跛。刺臂太阴脉，出血多，立死。刺足少阴脉，重虚出血，为舌难以言。刺膺<br>中陷中肺，为喘逆仰息。刺肘中内陷，气归之，为不屈伸。刺阴股下三寸内陷，<br>令人遗溺。刺掖下胁间内陷，令人咳。刺少腹中膀胱，溺出，令人少腹满。刺<br>腨肠内陷，为肿。刺匡上陷骨中脉，为漏为肓。刺关节中液出，不得屈伸。<br>○刺志论篇第五十三<br>黄帝问曰：愿闻虚实之要。岐伯对曰：气实形实，气虚形虚，此其常也，反<br>此者病。谷盛气盛，谷虚气虚，此其常也，反此者病。脉实血实，脉虚血虚，此<br>其常也，反此者病。帝曰：如何而反？岐伯曰：气虚身热，此谓反也。谷入多而<br>气少，此谓反也。谷不入而气多，此谓反也。脉盛血少，此谓反也。脉少血多，<br>此谓反也。气盛身寒，得之伤寒。气虚身热，得之伤暑。谷入多而气少者，得之<br>有所脱血，湿居下也。谷入少而气多者，邪在胃及与肺也。脉小血多者，饮中热<br>也。脉大血少者，脉有风气，水浆不入，此之谓也。夫实者，气入也。虚者，气<br>出也。气实者，热也。气虚者，寒也。入实者，左手开针空也。入虚者，左手闭<br>针空也。<br>○针解篇第五十四<br>黄帝问曰：愿闻九针之解，虚实之道。岐伯对曰：刺虚则实之者，针下热也，<br>气实乃热也。满而泄之者，针下寒也，气虚乃寒也。菀陈则除之者，出恶血也。<br>邪胜则虚之者，出针勿按。徐而疾则实者，徐出针而疾按之。疾而徐则虚者，疾<br>出针而徐按之。言实与虚者，寒温气多少也。若无若有者，疾不可知也。察后与<br>先者，知病先后也。为虚与实者，工勿失其法。若得若失者，离其法也。虚实之<br>要，九针最妙者，为其各有所宜也。补泻之时者，与气开阖相合也。九针之名，<br>各不同形者，针穷其所当补泻也。<br>刺实须其虚者，留针阴气隆至，乃去针也。刺虚须其实者，阳气隆至，针下<br>热乃去针也。经气已至，慎守勿失者，勿变更也。深浅在志者，知病之内外也。<br>近远如一者，深浅其候等也。如临深渊者，不敢墯也。手如握虎者，欲其壮也。<br>神无营于众物者，静志观病人，无左右视也。义无邪下者，欲端以正也。必正其<br>神者，欲瞻病人目制其神，令气易行也。所谓三里者，下膝三寸也。所谓跗之者，<br>举膝分易见也。巨虚者，跷足<骨行>独陷者。下廉者，陷下者也。<br>帝曰：余闻九针，上应天地四时阴阳，愿闻其方，令可传于后世以为常也。<br>岐伯曰：夫一天、二地、三人、四时、五音、六律、七星、八风、九野，身形亦<br>应之，针各有所宜，故曰九针。人皮应天，人肉应地，人脉应人，人筋应时，人<br>声应音，人阴阳合气应律，人齿面目应星，人出入气应风，人九窍三百六十五络<br>应野。故一针皮，二针肉，三针脉，四针筋，五针骨，六针调阴阳，七针益精，<br>八针除风，九针通九窍，除三百六十五节气，此之谓各有所主也。人心意应八风，<br>人气应天，人发齿耳目五声应五音六律，人阴阳脉血气应地，人肝目应之九。<br>九窍三百六十五。人一以观动静，天二以候五色七星，应之以候发毋泽。五<br>音，一以候宫商角徵羽六律，有余不足应之，二地一以候高下有余，九野一节俞<br>应之以候闭节三人变一分人候齿泄多血少十分角之变五分以候缓急六分不足三分<br>寒，关节第九分四时，人寒温燥湿，四时一应之，以候相反，一四方各作解。<br>○长刺节论篇第五十五<br>刺家不诊，听病者言，在头，头疾痛，为藏针之，刺至骨，病已，上无伤骨<br>肉及皮，皮者道也。阴刺，入一傍四处。治寒热深专者，刺大藏，迫藏刺背，背<br>俞也，刺之迫藏，藏会，腹中寒热去而止，与刺之要，发针而浅出血。治腐肿者<br>刺腐上，视痈小大深浅刺，刺大者多血，小者深之，必端内针为故止。病在少腹<br>有积，刺皮<骨盾>以下，至少腹而止，刺侠脊两傍四椎间，刺两髂髎季胁肋<br>间，导腹中气热下已。病在少腹，腹痛不得大小便，病名曰疝，得之寒，刺少腹<br>两股间，刺腰髁骨间，刺而多之，尽炅病已。<br>病在筋，筋挛节痛，不可以行，名曰筋痹，刺筋上为故，刺分肉间，不可中<br>骨也，病起筋炅，病已止。病在肌肤，肌肤尽痛，名曰肌痹，伤于寒湿，刺大分<br>小分，多发针而深之，以热为故，无伤筋骨，伤筋骨，痈发若变，诸分尽热，病<br>已止。病在骨，骨重不可举，骨髓酸痛，寒气至，名曰骨痹，深者刺无伤脉肉为<br>故，其道大分小分，骨热病已止。病在诸阳脉，且寒且热，诸分且寒且热，名曰<br>狂，刺之虚脉，视分尽热病已止。病初发，岁一发，不治，月一发，不治，月四<br>五发，名曰癫病，刺诸分诸脉，其无寒者以针调之，病已止。病风且寒且热，炅<br>汗出，一日数过，先刺诸分理络脉；汗出且寒且热，三日一刺，百日而已。病大<br>风，骨节重，须眉堕，名曰大风，刺肌肉为故，汗出百日，刺骨髓，汗出百日，<br>凡二百日，须眉生而止针。<br><hr>
