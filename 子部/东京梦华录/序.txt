<h4>《子部·东京梦华录·序》<b class="x">作者：孟元老</b></h4>
<br>仆从先人宦游南北，崇宁癸未到京师，卜居于州西金梁桥西夹道之南。渐次<br>长立，正当辇毂之下，太平日久，人物繁阜，垂髫之童，但习鼓舞，班白之老，<br>不识干戈，时节相次，各有观赏。灯宵月夕，雪际花时，乞巧登高，教池游苑。<br>举目则青楼画阁，棱户珠帘，雕车竞争驻于天街，宝马争驰于御路，金翠耀目，<br>罗绮飘香。新声巧笑于柳陌花衢，按管调弦于茶坊酒肆。八荒争凑，万国咸通。<br>集四海之珍奇，皆归市易，会寰区之异味，悉在疱厨。花光满路，何限春游，箫<br>鼓喧空，几家夜宴。伎巧则惊人耳目，侈奢则长人精神。瞻天表则元夕教池，拜<br>郊孟亭。频观公主下降，皇子纳妃。修造则创建明堂，冶铸则立成鼎鼐。观妓籍<br>则府曹衙罢，内省宴回；看变化则举子唱名，武人换授。仆数十年烂赏叠游，莫<br>知厌足。一旦兵火，靖康丙午之明年，出京南来，避地江左，情绪牢落，渐入桑<br>榆。暗想当年，节物风流，人情和美，但成怅恨。近与亲戚会面，谈及曩昔，后<br>生往往妄生不然。仆恐浸久，论其风俗者，失于事实，诚为可惜，谨省记编次成<br>集，庶几开卷得睹当时之盛。古人有梦游华胥之国，其乐无涯者，仆今追念，回<br>首怅然，岂非华胥之梦觉哉。目之曰《梦华录》。然以京师之浩穰，及有未尝经<br>从处，得之于人，不无遗阙。倘遇乡党宿德，补缀周备，不胜幸甚。此录语言鄙<br>俚，不以文饰者，盖欲上下通晓尔，观者幸详焉。<br>绍兴丁卯岁除日，幽兰居士孟元老序<br><hr>
