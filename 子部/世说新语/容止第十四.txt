<h4>《子部·世说新语·容止第十四》<b class="x">作者：刘义庆</b></h4>
<br>1.魏武将见匈奴使，自以形陋，不足雄远国，使崔季珪代，帝自捉刀立床头。<br>既毕，令间谍问曰：“魏王何如？”匈奴使答曰：“魏王雅望非常；然床头捉刀<br>人，此乃英雄也。”魏武闻之，追杀此使。<br>2.何平叔美姿仪，面至白。魏明帝疑其傅粉，正夏月，与热汤饼。既啖，大<br>汗出，以朱衣自拭，色转皎然。<br>3.魏明帝使后弟毛曾与夏侯玄共坐，时人谓“蒹葭倚玉树。”<br>4.时人目夏侯太初“朗朗如日月之入怀”，李安国“颓唐如玉山之将崩。”<br>5.嵇康身长七尺八寸，风姿特秀。见者叹曰：“萧萧肃肃，爽朗清举。”或<br>云：“肃肃如松下风，高而徐引。”山公曰：“嵇叔夜之为人也，岩岩若孤松之<br>独立；其醉也，傀俄若玉山之将崩。”<br>6.裴令公目王安丰：“眼烂烂如岩下电。”<br>7.潘岳妙有姿容，好神情。少时挟弹出洛阳道，妇人遇者，莫不连手共萦之。<br>左太冲绝丑，亦复效岳游遨，于是群妪齐共乱唾之，委顿而返。<br>8.王夷甫容貌整丽，妙于谈玄，恒捉玉柄麈尾与，手都无分别。<br>9.潘安仁、夏侯湛并有美容，喜同行，时人谓之“连璧”。<br>10.裴令公有俊容姿，一旦有疾至困，惠帝使王夷甫往看。裴方向壁卧，闻<br>王使至，强回视之。王出，语人曰：“双眸闪闪若岩下电，精神挺动，体中故小<br>恶。”<br>11.有人语王戎曰：“嵇延祖卓卓如野鹤之在鸡群。”答曰：“君未见其父<br>耳。”<br>12.裴令公有俊容仪，脱冠冕，粗服乱头皆好，时人以为“玉人”。见者曰：<br>“见裴叔则，如玉山上行，光映照人。”<br>13.刘伶身长六尺，貌甚丑悴，而悠悠忽忽，土木形骸。<br>14.骠骑王武子是卫玠之舅，俊爽有风姿。见玠，辄叹曰：“珠玉在侧，觉<br>我形秽。”<br>15.有人诣王太尉，遇安丰、大将军、丞相在坐。往别屋，见季胤、平子。<br>还，语人曰：“今日之行，触目见琳琅珠玉。”<br>16.王丞相见卫洗马，曰：“居然有羸形，虽复终日调畅，若不堪罗绮。”<br>17.王大将军称太尉：“处众人中，似珠玉在瓦石间。”<br>18.庾子嵩长不满七尺，腰带十围，颓然自放。<br>19.卫玠从豫章至下都，人闻其名，观者如堵墙。玠先有羸疾，体不堪劳，<br>遂成病而死，时人谓“看杀卫玠”。<br>20.周伯仁道桓茂伦：“嵚崎历落，可笑人。”或云谢幼舆言。<br>21.周侯说王长史父：“形貌既伟，雅怀有概，保而用之，可作诸许物也。”<br>22.祖士少见卫君长云：“此人有旄杖下形。”<br>23.石头事故，朝廷倾覆，温忠武与庾文康投陶公求救。陶公云：“肃祖顾<br>命不见及。且苏峻作乱，衅由诸庾，诛其兄弟，不足以谢天下。”于时庾在温船<br>后，闻之，忧怖无计。别日，温劝庾见陶，庾犹豫未能往。温曰：“溪狗我所悉，<br>卿但见之，必无忧也。”庾风姿神貌，陶一见便改观，谈宴竟日，爱重顿至。<br>24.庾太尉在武昌，秋夜气佳景清，使吏殷浩、王胡之之徒登南楼理咏，音<br>调始遒，闻函道中有屐声甚厉，定是庾公。俄而率左右十许人步来，诸贤欲起避<br>之，公徐云：“诸君少住，老子于此处兴复不浅。”因便据胡床，与诸人咏谑，<br>竟坐甚得任乐。后王逸少下，与丞相言及此事，丞相曰：“元规尔时风范，不得<br>不小颓。”右军答曰：“唯丘壑独存。”<br>25.王敬豫有美形，问讯王公。王公抚其肩曰：“阿奴恨才不称！”又云：<br>“敬豫事事似王公。”<br>26.王右军见杜弘治，叹曰：“面如凝脂，眼如点漆，此神仙中人。”时人<br>有称王长史形者，蔡公曰：“恨诸人不见杜弘治耳！”<br>27.刘尹道桓公：鬓如反猬皮，眉如紫石棱，自是孙仲谋、司马宣王一流人。<br>28.王敬伦风姿似父。作侍中，加授桓公，公服从大门入。桓公望之曰：<br>“大奴固自有凤毛。”<br>29.林公道王长史：“敛衿作一来，何其轩轩韶举！”<br>30.时人目王右军“飘如游云，矫如惊龙。”<br>31.王长史尝病，亲疏不通。林公来，守门人遽启之曰：“一异人在门，不<br>敢不启。”王笑曰：“此必林公。”<br>32.或以方谢仁祖不乃重者，桓大司马曰：“诸君莫轻道，仁祖企脚北窗下<br>弹琵琶，故自有天际真人想。”<br>33.王长史为中书郎，往敬和许。尔时积雪，长史从门外下车，步入尚书，<br>着公服，敬和遥望，叹曰：“此不复似世中人！”<br>34.简文作相王时，与谢公共诣桓宣武。王珣先在内，桓语王：“卿尝欲见<br>相王，可住帐里。”二客既去。桓谓王曰：“定如何？”王曰：“相王作辅自然<br>湛若神君。公亦万夫之望，不然，仆射何得自没？”<br>35.海西时，诸公每朝，朝堂犹暗；唯会稽王来，轩轩如朝霞举。<br>36.谢车骑道谢公：“游肆复无乃高唱，但恭坐捻鼻顾睐，便自有寝处山泽<br>间仪。”<br>37.谢公云：“见林公双眼黯黯明黑。”孙舆公见林公：“棱棱露其爽。”<br>38.庾长仁与诸弟入吴，欲住亭中宿。诸弟先上，见群小满屋，都无相避意。<br>长仁曰：“我试观之。”乃策杖将一小儿，始入门，诸客望其神姿，一时退匿。<br>39.有人叹王恭形茂者，云：“濯濯如春月柳。”<br><hr>
