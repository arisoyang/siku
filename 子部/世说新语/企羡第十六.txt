<h4>《子部·世说新语·企羡第十六》<b class="x">作者：刘义庆</b></h4>
<br>1.王丞相拜司空，桓廷尉作两髻，葛裙、策杖，路边窥之，叹曰：“人言阿<br>龙超，阿龙故自超！”不觉至台门。<br>2.王丞相过江，自说昔在洛水边，数与裴成公、阮千里诸贤共谈道。羊曼曰：<br>“人久以此许卿，何须复尔？”王曰：“亦不言我须此，但欲尔时不可得耳！”<br>3.王右军得人以《兰亭集序》方《金谷诗序》，又以己敌石崇，甚有欣色。<br>4.王司州先为庾公记室参军，后取殷浩为长史，始到，庾公欲遣王使下都，<br>王自启求住曰：“下官希见盛德，渊源始至，犹贪与少日周旋。”<br>5.郗嘉宾得人以己比苻坚，大喜。<br>6.孟昶未达时，家在京口。尝见王恭乘高舆，被鹤氅裘。于时微雪，昶于篱<br>间窥之，叹曰：“此真神仙中人！”<br><hr>
