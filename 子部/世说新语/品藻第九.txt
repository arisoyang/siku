<h4>《子部·世说新语·品藻第九》<b class="x">作者：刘义庆</b></h4>
<br>1.汝南陈仲举，颍川李元礼二人，共论其功德，不能定先后。蔡伯喈评之曰：<br>“陈仲举强于犯上，李元礼严于摄下，犯上难，摄下易。”仲举遂在“三君”之<br>下，元礼居“八俊”之上。<br>2.庞士元至吴，吴人并友之。见陆绩、顾劭、全琮，而为之目曰：“陆子所<br>谓驽马有逸足之用，顾子所谓驽牛可以负重致远。”或问：“如所目，陆为胜邪？”<br>曰：“驽马虽精速，能致一人耳。驽牛一日行百里，所致岂一人哉？”吴人无以<br>难。“全子好声名，似汝南樊子昭。”<br>3.顾劭尝与庞士元宿语，问曰：“闻子名知人，吾与足下孰愈？”曰：“陶<br>冶世俗，与时浮沉，吾不如子；论王霸之余策，览倚仗之要害，吾似有一日之长。”<br>劭亦安其言。<br>4.诸葛瑾弟亮，及从弟诞，并有盛名，各在一国。于时以为“蜀得其龙，吴<br>得其虎，魏得其狗。”诞在魏与夏侯玄齐名；瑾在吴，吴朝服其弘量。<br>5.司马文王问武陔：“陈玄伯何如其父司空？”陔曰：“通雅博畅，能以天<br>下声教为己任者，不如也；明练简至，立功立事，过之。”<br>6.正始中，人士比论，以五荀方五陈：荀淑方陈寔，荀靖方陈谌，荀爽方陈<br>纪，荀彧方陈群，荀觊方陈泰。又以八裴方八王：裴徽方王祥，裴楷方王夷甫，<br>裴康方王绥，裴绰方王澄，裴瓒方王敦，裴遐方王导，裴頠方陈王戎，裴邈方王<br>玄。<br>7.冀州刺史杨淮二子乔与髦，俱总角为成器。准与裴頠、乐广友善，遣见之。<br>頠性弘方，爱乔之有高韵，谓淮曰：“乔当及卿，髦小减也。”广性清淳，爱髦<br>之有神检，谓淮曰：“乔自及卿，然髦尤精出。”淮笑曰：“我二儿之优劣，乃<br>裴、乐之优劣。”论者评之，以为乔虽高韵，而检不匝；乐言为得。然并为后出<br>之俊。<br>8.刘令言始入洛，见诸名士而叹曰：“王夷甫太解明，乐彦辅我所敬，张茂<br>先我所不解，周弘武巧于用短，杜方叔拙于用长。”<br>9.王夷甫云：“闾丘冲优于满奋、郝隆。此三人并是高才，冲最先达。”<br>10.王夷甫以王东海比乐令，故王中郎作《碑》云：“当时标榜，为乐广之<br>俪。”<br>11.庾中郎与王平子雁行。<br>12.王大将军在西朝时，见周侯，辄扇障面不得住。后度江左，不能复尔，<br>王叹曰：“不知我进，伯仁退？”<br>13.会稽虞<马斐>，元皇时与桓宣武同侠，其人有才理胜望。王丞相尝谓<马斐><br>曰：“孔愉有公才而无公望，丁潭有公望而无公才，兼之者其在卿乎？”<马斐>未<br>达而丧。<br>14.明帝问周伯仁：“卿自谓何如郗鉴？”周曰：“鉴方臣，如有功夫。”<br>复问郗，郗曰：“周觊比臣，有国士门风。”<br>15.王大将军下，庾公问：“闻卿有四友，何者是？”答曰：“君家中郎、<br>我家太尉、阿平、胡毋彦国。阿平故当最劣。”庾曰：“似未肯劣。”庾又问：<br>“何者居其右？”王曰：“自有人。”又问：“何者是？”王曰：“噫！其自有<br>公论。”左右蹑公，公乃止。<br>16.人问王丞相：“周侯何如和峤？”答曰：“长舆嵯峨。”<br>17.明帝问谢鲲：“君自谓何如庾亮？”答曰：“端委庙堂，使百僚准则，<br>臣不如亮；一丘一壑，自谓过之。”<br>18.王丞相二弟不过江，曰颍、曰敞。时论以颍比邓伯道，敞比温忠武，议<br>郎、祭酒者也。<br>19.明帝问周侯：“论者以卿比郗鉴，云何？”周曰：“陛下不须牵顗比。”<br>20.王丞相云：“顷下论以我比安期、千里。亦推此二人；唯共推太尉，此<br>君特秀。”<br>21.宋祎曾为王大将军妾，后属谢镇西。镇西问祎：“我何如王？”答曰：<br>“王比使君，田舍、贵人耳。”镇西妖冶故也。<br>22.明帝问周伯仁：“卿自谓何如庾元规？”对曰：“萧条方外，亮不如臣；<br>从容廊庙，臣不如亮。”<br>23.王丞相辟王蓝田为掾，庾公问丞相：“蓝田何似？”王曰：“真独简贵，<br>不减父祖，然旷澹处，故当不如尔。”<br>24.卞望之云：“郗公体中有三反，方于事上，好下佞己，一反；治身清贞，<br>大修计校，二反；自好读书，憎人学问，三反。”<br>25.世论温太真是过江第二流之高者。时名辈共说人物，第一将尽之间，温<br>常失色。<br>26.王丞相云：“见谢仁祖，恒令人得上。”与何次道语，唯举手指地曰：<br>“正自尔馨。”<br>27.何次道为宰相，人有讥其信任不得其人。阮思旷慨然曰：“次道自不至<br>此。但布衣超居宰相之位，可恨！唯此一条而已。”<br>28.王右军少时，丞相云：“逸少何缘复减万安邪？”<br>29.郗司空家有伧奴，知及文章，事事有意。王右军向刘尹称之。刘问：<br>“何如方回？”王曰：“此正小人有意向耳，何得便比方回？”刘曰：“若不如<br>方回，故是常奴耳。”<br>30.时人道阮思旷：“骨气不及右军，简秀不如真长，韶润不如仲祖，思致<br>不如渊源，而兼有诸人之美。”<br>31.简文云：“何平叔巧累于理，嵇叔夜俊伤其道。”<br>32.时人共论晋武帝出齐王之与立惠帝，其失孰多？多谓立惠帝为重。桓温<br>曰：“不然，使子继父业，弟承家祀，有何不可？”<br>33.人问殷渊源：“当世王公以卿比裴叔道，云何？”殷曰：“故当以识通<br>暗处。”<br>34.抚军问殷浩：“卿定何如裴逸民？”良久答曰：“故当胜耳。”<br>35.桓公少与殷侯齐名，常有竞心。桓问殷：“卿何如我？”殷云：“我与<br>我周旋久，宁作我。”<br>36.抚军问孙兴公：“刘真长何如？”曰：“清蔚简令。”“王仲祖何如？”<br>曰：“温润恬和。”“桓温何如？”曰：“高爽迈出。”“谢仁祖何如？”曰：<br>“清易令达。”“阮思旷何如？”曰：“弘润通长。”“袁羊何如？”曰：“洮<br>洮清便。”“殷洪远何如？”曰：“远有致思。”“卿自谓何如？”曰：“下官<br>才能所经，悉不如诸贤；至于斟酌时宜，笼罩当世，亦多所不及。然以不才，时<br>复托怀玄胜，远咏《老》、《庄》，萧条高寄，不与时务经怀，自谓此心无所与<br>让也。”<br>37.桓大司马下都，问真长曰：“闻会稽王语奇进，尔邪？”刘曰：“极进，<br>然故是第二流中人耳。”桓曰：“第一流复是谁？”刘曰：“正是我辈耳！”<br>38.殷侯既废，桓公语诸人曰：“少时与渊源共骑竹马，我弃去，己辄取之，<br>故当出我下。”<br>39.人问抚军：“殷浩谈竟何如？”答曰：“不能胜人，差可献酬群心。”<br>40.简文云：“谢安南清令不如其弟，学义不及孔岩，居然自胜。”<br>41.未废海西时，王元琳问桓元子：“箕子、比干迹异心同，不审明公孰是<br>孰非？”曰：“仁称不异，宁为管仲。”<br>42.刘丹阳、王长史在瓦官寺集，桓护军亦在坐，共商略西朝及江左人物。<br>或问：“杜弘治何如卫虎？”桓答曰：“弘治肤清，卫虎奕奕神令。”王、刘善<br>其言。<br>43.刘尹抚王长史背曰：“阿奴比丞相，但有都长。”<br>44.刘尹、王长史同坐，长史酒酣起舞。刘尹曰：“阿奴今日不复减向子期。”<br>45.桓公问孔西阳：“安石何如仲文？”孔思未对，反问公曰：“何如？”<br>答曰：“安石居然不可陵践其处，故乃胜也。”<br>46.谢公与时贤共赏说，遏、胡儿并在坐，公问李弘度曰：“卿家平阳何如<br>乐令？”于是李潸然流涕曰：“赵王篡逆，乐令亲授玺绶。亡伯雅正，耻处乱朝，<br>遂至仰药，恐难以相比！此自显于事实，非私亲之言。”谢公语胡儿曰：“有识<br>者果不异人意。”<br>47.王修龄问王长史：“我家临川，何如卿家宛陵？”长史未答，修龄曰：<br>“临川誉贵。”长史曰：“宛陵未为不贵。”<br>48.刘尹至王长史许清言，时苟子年十三，倚床边听。既去，问父曰：“刘<br>尹语何如尊？”长史曰：“韶音令辞，不如我，往辄破的，胜我。”<br>49.谢万寿春败后，简文问郗超：“万自可败，那得乃尔失士卒情？”超曰：<br>“伊以率任之性，欲区别智勇。”<br>50.刘尹谓谢仁祖曰：“自吾有四友，门人加亲。”谓许玄度曰：“自吾有<br>由，恶言不及于耳。”二人皆受而不恨。<br>51.世目殷中军：“思纬淹通，比羊叔子。”<br>52.有人问谢安石、王坦之优劣于桓公。桓公停欲言，中悔，曰：“卿喜传<br>人语，不能复语卿。”<br>53.王中郎尝问刘长沙曰：“我何如苟子？”刘答曰：“卿才乃当不胜苟子，<br>然会名处多。”王笑曰：“痴！”<br>54.支道林问孙兴公：“君何如许掾？”孙曰：“高情远致，弟子早已服膺；<br>一吟一咏，许将北面。”<br>55.王右军问许玄度：“卿自言何如安石？”许未答，王因曰：“安石故相<br>为雄，阿万当裂眼争邪？”<br>56.刘尹云：“人言江虨田舍，江乃自田宅屯。”<br>57.谢公云：“金谷中苏绍最胜。”绍是石崇姊夫，苏则孙，愉子也。<br>58.刘尹目庾中郎：“虽言不愔愔似道，突兀差可以拟道。”<br>59.孙承公云：“谢公清于无奕，润于林道。”<br>60.或问林公：“司州何如二谢？”林公曰：“故当攀安提万。”<br>61.孙兴公、许玄度皆一时名流。或重许高情，则鄙孙秽行，或爱孙才藻，<br>而无取于许。<br>62.郗嘉宾道谢公：“造膝虽不深彻，而缠绵纶至。”又曰：“右军诣嘉宾。”<br>嘉宾闻之曰：“不得称诣，政得谓之朋耳。”谢公以嘉宾言为得。<br>63.庾道季云：“思理伦和，吾愧康伯；志力强正，吾愧文度。自此已还，<br>吾皆百之。”<br>64.王僧恩轻林公，蓝田曰：“勿学汝兄，汝兄自不如伊。”<br>65.简文问孙兴公：“袁羊何似？”答曰：“不知者不负其才，知之者无取<br>其体。”<br>66.蔡叔子云：“韩康伯虽无骨干，然亦肤立。”<br>67.郗嘉宾问谢太傅曰：“林公谈何如嵇公？”谢云：“嵇公勤著脚，裁可<br>得去耳。”又问：“殷何如支？”谢曰：“正尔有超拔，支乃过殷；然亹亹论辩，<br>恐□欲制支。”<br>68.庾道季云：“廉颇、蔺相如虽千载上死人，懔懔恒如有生气；曹蜍、李<br>志虽见在，厌厌如九泉下人。人皆如此，便可结绳而治，但恐狐狸猯貉啖尽。”<br>69.卫君长是萧祖周妇兄，谢公问孙僧奴：“君家道卫君长云何？”孙曰：<br>“云是世业人。”谢哀叹：“殊不尔，卫自是理义人。”于时以比殷洪远。<br>70.王子敬问谢公：“林公何如庾公？”谢殊不受，答曰：“先辈初无论，<br>庾公自足没林公。”<br>71.谢遏诸人共道“竹林”优劣，谢公曰：“先辈初不臧贬‘七贤’。”<br>72.有人以王中郎比车骑，车骑闻之曰：“伊窟窟成就。”<br>73.谢太傅谓王孝伯：“刘尹亦奇自知，然不言胜长史。”<br>74.王黄门兄弟三人俱诣谢公，子猷、子重多说俗事，子敬寒温而已。既出，<br>坐客问谢公：“向三贤孰愈？”谢公曰：“小者最胜。”客曰：“何以知之？”<br>谢公曰：“吉人之辞寡，躁人之辞多。推此知之。”<br>75.谢公问子敬：“君书何如君家尊？”答曰：“固当不同。”公曰：“外<br>人论殊不尔。”王曰：“外人那得知。”<br>76.王孝伯问谢太傅：“林公何如长史？”太傅曰：“长史韶兴。”问：<br>“何如刘尹？”谢曰：“噫！刘尹秀。”王曰：“若如公言，并不如此二人邪？”<br>谢云：“身意正尔也。”<br>77.人有问太傅：“子敬可是先辈谁比？”谢曰：“阿敬近撮王、刘之标。”<br>78.谢公语孝伯：“君祖比刘尹，故为得逮。”孝伯云：“刘尹非不能逮，<br>直不逮。”<br>79.袁彦伯为吏部郎，子敬与郗嘉宾书曰：“彦伯已入，殊足顿兴往之气。<br>故知捶挞自难为人，冀小却，当复差耳。”<br>80.王子猷、子敬兄弟共赏《高士传》人及《赞》，子敬赏《井丹高洁》。<br>子猷云：“未若长卿慢世。”<br>81.有人问袁侍中曰：“殷中堪何如韩康伯？”答曰：“理义所得，优劣乃<br>复未辨；然门庭萧寂，居然有名士风流，殷不及韩。”故殷作诔云：“荆门昼掩，<br>闲庭晏然。”<br>82.王子敬问谢公：“嘉宾何如道季？”答曰：“道季诚复钞撮清悟，嘉宾<br>故自上。”<br>83.王珣疾，临困，问王武冈曰：“世论以我家领军比谁？”武冈曰：“世<br>以比王北中郎。”东亭转卧向壁，叹曰：“人固不可以无年！”<br>84.王孝伯道谢公《浓至》。又曰：“长史虚，刘尹秀，谢公融。”<br>85.王孝伯问谢公：“林公何如右军？”谢曰：“右军胜林公，林公在司州<br>前亦贵彻。”<br>86.桓玄为太傅，大会，朝臣毕集，坐裁竟，问王桢之曰：“我何如卿第七<br>叔？”于时宾客为之咽气。王徐徐答曰：“亡叔是一时之标，公是千载之英。”<br>一坐欢然。<br>87.桓玄问刘太常曰：“我何如谢太傅？”刘答曰：“公高，太傅深。”又<br>曰：“何如贤舅子敬？”答曰：“楂、梨、橘、柚，各有其美。”<br>88.旧以桓谦比殷仲文。桓玄时，仲文入，桓于庭中望见之，谓同坐曰：<br>“我家中军那得及此也！”<br><hr>
