<h4>《子部·世说新语·赏誉第八》<b class="x">作者：刘义庆</b></h4>
<br>1.陈仲举尝叹曰：“若周子居者，真治国者器。譬诸宝剑，则世之干将。”<br>2.世目李元礼“谡谡如劲松下风。”<br>3.谢子微见许子将兄弟，曰：“平舆之渊，有二龙焉。”见许子政弱冠之时，<br>叹曰：“若许子政者，有干国之器。正色忠謇，则陈仲举之匹；伐恶退不肖，范<br>孟博之风。”<br>4.公孙度目邴原：“所谓云中白鹤，非燕雀之网所能罗也。”<br>5.锺士季目王安丰：“阿戎了了解人意。”谓裴公之谈，经日不竭。吏部郎<br>阙，文帝问其人于锺会，会曰：“裴楷清通，王戎简要，皆其选也”于是用裴。<br>6.王濬冲、裴叔则二人，总角诣锺士季，须臾去后，客问锺曰：“向二童何<br>如？”锺曰：“裴楷清通，王戎简要。后二十年，此二贤当为吏部尚书，冀尔时<br>天下无滞才。”<br>7.谚曰：“后来领袖有裴秀。”<br>8.裴令公目夏侯太初：“肃肃如入廊庙中，不修敬而人自敬。”一曰：“如<br>入宗庙，琅琅但见礼乐器。见锺士季，如观武库，但睹矛戟。见傅兰硕，江廧靡<br>所不有。见山巨源，如登山临下，幽然深远。”<br>9.羊公还洛，郭奕为野王令。羊至界，遣人要之。郭便自往。既见，叹曰。<br>“羊叔子何必减郭太业！”复往羊许，小悉还，又叹曰：“羊叔子去人远矣！”<br>羊既去，郭送之弥日，一举数百里，遂以出境免官。复叹曰：“羊叔子何必减颜<br>子！”<br>10.王戎目山巨源：“如璞玉浑金，人皆钦其宝，莫知名其器。”<br>11.羊长和父繇与太傅祜同堂相善，仕至车骑掾。早卒。长和兄弟五人，幼<br>孤。祜来哭，见长和哀容举止，宛若成人，乃叹曰：“从兄不亡矣！”<br>12.山公举阮咸为吏部郎，目曰：“清真寡欲，万物不能移也。”<br>13.王戎目阮文业：“清伦有鉴识，汉元以来未有此人。”<br>14.武元夏目裴、王曰：“戎尚约，揩清通。”<br>15.庾子嵩目和峤：“森森如千丈松，虽磊砢有节目，施之大厦，有栋梁之<br>用。”<br>16.王戎云：“太尉神姿高彻，如瑶林琼树，自然是风尘外物。”<br>17.王汝南既除生服，遂停墓所。兄子济每来拜墓，略不过叔，叔亦不候。<br>济脱时过，止寒温而已。后聊试问近事，答对甚有音辞，出济意外，济极惋愕；<br>仍与语，转造精微。济先略无子侄之敬，既闻其言，不觉懔然，心形俱肃。遂留<br>共语，弥日累夜。济虽俊爽，自视缺然，乃喟然叹曰：“家有名士三十年而不知！”<br>济去，叔送至门。济从骑有一马绝难乘，少能骑者。济聊问叔：“好骑乘不？”<br>曰：“亦好尔。”济又使骑难乘马，叔姿形既妙，回策如萦，名骑无以过之。济<br>益叹其难测，非复一事。既还，浑问济：“何以暂行累日？”济曰：“始得一叔。”<br>浑问其故，济具叹述如此。浑曰：“何如我？”济曰：“济以上人。”武帝每见<br>济，辄以湛调之，曰：“卿家痴叔死未？”济常无以答。既而得叔，后武帝又问<br>如前，济曰：“臣叔不痴。”称其实美。帝曰：“谁比？”济曰：“山涛以下，<br>魏舒以上。”于是显名，年二十八始宦。<br>18.裴仆射，时人谓为“言谈之林薮”。<br>19.张华见褚陶，语陆平原曰：“君兄弟龙跃云津，顾彦先凤鸣朝阳。谓东<br>南之宝已尽，不意复见诸生。”陆曰：“公未睹不鸣不跃者耳！”<br>20.有问秀才：“吴旧姓如何？”答曰：“吴府君圣王之老成，明时之俊乂。<br>朱永长理物之至德，清选之高望。严仲弼九皋之鸣鹤，空谷之白驹。顾彦先八音<br>之琴瑟，五色之龙章。张威伯岁寒之茂松，幽夜之逸光。陆士衡、士龙鸿鹄之裴<br>回，悬鼓之待槌。凡此诸君：以洪笔为鉏耒，以纸札为良田。以玄默为稼穑，以<br>义理为丰年。以谈论为英华，以忠恕为珍宝。著文章为锦绣，蕴五经为缯帛。坐<br>谦虚为席荐，张义让为帷幕。行仁义为室宇，修道德为广宅。”<br>21.人问王夷甫：“山巨源义理何如？是谁辈？”王曰：“此人初不肯以谈<br>自居，然不读《老》、《庄》，时闻其咏，往往与其旨合。”<br>22.洛中雅雅有三嘏：刘粹字纯嘏，宏字终嘏，漠字冲嘏，是亲兄弟，王安<br>丰甥，并是王安丰女婿。宏，真长祖也。洛中铮铮冯惠卿，名荪，是播子。荪与<br>邢乔俱司徒李胤外孙，及胤子顺并知名。时称“冯才清，李才明，纯粹邢。”<br>23.卫伯玉为尚书令，见乐广与中朝名士谈议，奇之曰：“自昔诸人没已来，<br>常恐微言将绝。今乃复闻斯言于君矣！”命子弟造之，曰：“此人，人之水镜也，<br>见之若披云雾睹青天。”<br>24.王太尉曰。“见裴令公精明朗然，笼盖人上，非凡识也。若死而可作，<br>当与之同归。”或云王戎语。<br>25.王夷甫自叹：“我与乐令谈，未尝不觉我言为烦。”<br>26.郭子玄有俊才，能言老庄，庾敳尝称之，每曰：“郭子玄何必减庾子<br>嵩！”<br>27.王平子目太尉：“阿兄形似道，而神锋太俊。”太尉答曰：“诚不如卿<br>落落穆穆。”<br>28.太傅府有三才：刘庆孙长才，潘阳仲大才，裴景声清才。<br>29.林下诸贤，各有俊才子：藉子浑，器量弘旷；康子绍，清远雅正；涛子<br>简，疏通高素；咸子瞻，虚夷有远志，瞻弟孚，爽朗多所遗；秀子纯、悌，并令<br>淑有清流；戎子万子，有大成之风，苗而不秀；唯伶子无闻。凡此诸子，唯瞻为<br>冠，绍、简亦见重当世。<br>30.庾子躬有废疾，甚知名，家在城西，号曰：“城西公府。”<br>31.王夷甫语乐令：“名士无多人，故当容平子知。”<br>32.王太尉云：“郭子玄语议如悬河写水，注而不竭。”<br>33.司马太傅府多名士，一时俊异。庾文康云：“见子嵩在其中，常自神王。”<br>34.太傅东海王镇许昌，以王安期为记事参军，雅相知重。敕世子毗曰：<br>“夫学之所益者浅，体之所安者深。闲习礼度，不如式瞻仪形；讽味遗言，不如<br>亲承音旨。王参军人伦之表，汝其师之。”或曰：“王、赵、邓三参军，人伦之<br>表，汝其师之。”谓安期、邓伯道、赵穆也。袁宏作名士传，直云王参军。或云<br>赵家先犹有此本。<br>35.庾太尉少为王眉子所知，庾过江，叹王曰：“庇其宇下，使人忘寒暑。”<br>36.谢幼舆曰：“友人王眉子清通简畅，嵇延祖弘雅劭长，董仲道卓荦有致<br>度。”<br>37.王公目太尉：“岩岩清峙，壁立千仞。”<br>38.庾太尉在洛下，问讯中郎，中郎留之云：“诸人当来。”寻温元甫、刘<br>王乔、裴叔则俱至，酬酢终日。庾公犹忆刘、裴之才俊，元甫之清中。<br>39.蔡司徒在洛，见陆机兄弟在参佐廨中，三间瓦屋，士龙住东头，士衡住<br>西头。士龙为人文弱可爱，士衡长七尺余，声作锺声，言多慷慨。<br>40.王长史是庾子躬之外孙，丞相目子躬云：“入理泓然，我已上人。”<br>41.庾太尉目庾中郎：“家从谈谈之许。”<br>42.庾公目中郎：“神气融散，差如得上。”<br>43.刘琨称祖车骑为朗诣，曰：“少为王敦所叹。”<br>44.时人目庾中郎：“善于托大，长于自藏。”<br>45.王平子迈世有俊才，少所推服。每闻卫玠言，辄叹息绝倒。<br>46.王大将军与元皇《表》云：“舒风概简正，允作雅人，自多于邃，最是<br>臣少所知拔。中间夷甫、澄见语：‘卿知处明、茂弘。茂弘已有令名，真副卿清<br>论；处明亲疏无知之者。吾常以卿言为意，殊未有得，恐已悔之？’臣慨然曰：<br>‘君以此试。顷来始乃有称者。’言常人正自患知之使过，不知使负实。”<br>47.周侯于荆州败绩，还，未得用。王丞相与人书曰：“雅流宏器，何可得<br>遗？”<br>48.时人欲题目高坐而未能，桓廷尉以问周侯，周侯曰：“可谓卓朗。”桓<br>公曰：“精神渊著。”<br>49.王大将军称其儿云：“其神候似欲可。”<br>50.卞令目叔向：“朗朗如百间屋。”<br>51.王敦为大将军，镇豫章，卫玠避乱，从洛投敦，相见欣然，谈话弥日。<br>于时谢鲲为长史，敦谓鲲曰：“不意永嘉之中，复闻正始之音。阿平若在，当复<br>绝倒。”<br>52.王平子与人书，称其儿“风气日上，足散人怀”。<br>53.胡毋彦国吐佳言如屑，后进领袖。<br>54.王丞相云：“刁玄亮之察察，戴若思之岩岩，卞望之峰距。”<br>55.大将军语右军：“汝是我佳子弟，当不减阮主簿。”<br>56.世目周侯“嶷如断山”。<br>57.王丞相召祖约夜语，至晓不眠。明旦有客，公头鬓未理，亦小倦。客曰：<br>“公昨如是，似失眠。”公曰：“昨与士少语，遂使人忘疲。”<br>58.王大将军与丞相书，称杨朗曰：“世彦识器理政，才隐明断。既为国器，<br>且是杨侯淮之子。位望殊为陵迟，卿亦足与之处。”<br>59.何次道往丞相许，丞相以麈尾指坐，呼何共坐曰：“来，来，此是君坐。”<br>60.丞相治扬州廨舍，按行而言曰：“我正为次道治此尔！”何少为王公所<br>重，故屡发此叹。<br>61.王丞相拜司徒而叹曰：“刘王乔若过江，我不独拜公。”<br>62.王蓝田为人晚成，时人乃谓之痴。王丞相以其东海子，辟为掾。常集聚，<br>王公每发言，众人竞赞之；述于末坐曰：“主非尧、舜，何得事事皆是？”丞相<br>甚相叹赏。<br>63.世目杨朗：“沈审经断。”蔡司徒云：“若使中朝不乱，杨氏作公方未<br>已。”谢公云：“朗是大才。”<br>64.刘万安，即道真从子，庾公所谓“灼然玉举”。又云：“千人亦见，百<br>人亦见。”<br>65.庾公为护军，属桓廷尉觅一佳吏，乃经年。桓后遇见徐宁而知之，遂致<br>于庾公，曰：“人所应有，其不必有；人所应无，己不必无，真海岱清士。”<br>66.桓茂伦云：“褚季野皮里阳秋。”谓其裁中也。<br>67.何次道尝送东人，瞻望见贾宁在后轮中，曰：“此人不死，终为诸侯上<br>客。”<br>68.杜弘治墓崩，哀容不称。庾公顾谓诸客曰：“弘治至羸，不可以致哀。”<br>又曰：“弘治哭不可哀。”<br>69.世称“庾文康为丰年玉，稚恭为荒年谷。”庾家论云是文康称“恭为荒<br>年谷，庾长仁为丰年玉。”<br>70.世目“杜弘治标鲜，季野穆少。”<br>71.有人目杜弘治“标鲜清令，盛德之风，可乐咏也。”<br>72.庾公云：“逸少国举。”故庾倪为碑文云：“拔萃国举。”<br>73.庾稚恭与桓温书称：“刘道生日夕在事，大小殊快。义怀通乐，既佳，<br>且足作友，正实良器，推此与君，同济艰不者也。”<br>74.王蓝田拜扬州，主簿请讳，教云：“亡祖、先君，名播海内，远近所知；<br>内讳不出于外。余无所讳。”<br>75.萧中郎，孙丞公妇父。刘尹在抚军坐，时拟为太常。刘尹云：“萧祖周<br>不知便可作三公不？自此以还，无所不堪。”<br>76.谢太傅未冠，始出西，诣王长史，清言良久。去后，苟子问曰：“向客<br>何如尊？”长史曰：“向客亹亹，为来逼人。”<br>77.王右军语刘尹：“故当共推安石。”刘尹曰：“若安石东山志立，当与<br>天下共推之。”<br>78.谢公称蓝田：“掇皮皆真。”<br>79.桓温行经王敦墓边过，望之云：“可儿！可儿！”<br>80.殷中军道王右军云：“逸少清贵人，吾于之甚至，一时无所后。”<br>81.王仲祖称殷渊源：“非以长胜人，处长亦胜人。”<br>82.王司州与殷中军语，叹云：“己之府奥，早已倾写而见；殷陈势浩汗，<br>众源未可得测。”<br>83.王长史谓林公：“真长可谓金玉满堂。”林公曰：“金玉满堂，复何为<br>简选？”王曰：“非为简选，直致言处自寡耳。”<br>84.王长史道江道群：“人可应有，乃不必有；人可应无，己必无。”<br>85.会稽孔沈、魏顗、虞球、虞存、谢奉并是四族之俊，于时之杰。孙兴公<br>目之曰：“沈为孔家金，顗为魏家玉，虞为长、琳宗，谢为弘道伏。”<br>86.王仲祖、刘真长造殷中军谈，谈竟，俱载去。刘谓王曰：“渊源真可。”<br>王曰：“卿故堕其云雾中。”<br>87.刘尹每称王长史云：“性至通而自然有节。”<br>88.王右军道谢万石“在风林中，为自遒上”，叹林公“器朗神俊”，道祖<br>士少“风领毛骨，恐没世不复见如此人”，道刘真长“标云柯而不扶疏”。<br>89.简文目庾赤玉：“省率治除”，谢仁祖云：“庾赤玉胸中无宿物。”<br>90.庾中军道韩太常曰：“康伯少自标置，居然是出群器；及其发言遣辞，<br>往往有情致。”<br>91.简文道王怀祖：“才既不长，于荣利又不淡；直以真率少许，便足对人<br>多多许。”<br>92.林公谓王右军云：“长史作数百语，无非德音，如恨不苦。”王曰：<br>“长史自不欲苦物。”<br>93.殷中军与人书，道谢万：“文理转遒，成殊不易。”<br>94.王长史云：“江思悛思怀所通，不翅儒域。”<br>95.许玄度送母，始出都，人问刘尹：“玄度定称所闻不？”刘曰：“才情<br>过于所闻。”<br>96.阮光禄云：“王家有三年少：右军、安期、长豫。”<br>97.谢公道豫章：“若遇七贤，必自把臂入林。”<br>98.王长史叹林公：“寻微之功，不减辅嗣。”<br>99.殷渊源在墓所几十年。于时朝野以拟管、葛，起不起，以卜江左兴亡。<br>100.殷中军道右军：“清鉴贵要”。<br>101.谢太傅为桓公司马。桓诣谢，值谢梳头，遽取衣帻。桓公云：“何烦此。”<br>因下共语至暝。既去，谓左右曰：“颇曾见如此人不？”<br>102.谢公作宣武司马，属门生数十人于田曹中郎赵悦子。悦子以告宣武，宣<br>武云：“且为用半。”赵俄而悉用之，曰：“昔安石在东山，缙绅敦逼，恐不豫<br>人事。况今自乡选，反违之邪？”<br>103.桓宣武《表》云：“谢尚神怀挺率，少致民誉。”<br>104.世目谢尚为“令达”。阮遥集云：“清畅似达。”或云：“尚自然令上。”<br>105.桓大司马病。谢公往省病，从东门入。桓公遥望，叹曰：“吾门中久不<br>见如此人！”<br>106.简文目敬豫为“朗豫”。<br>107.孙兴公为庾公参军，共游白石山，卫君长在坐。孙曰：“此子神情都不<br>关山水，而能作文。”庾公曰：“卫风韵虽不及卿诸人，倾倒处亦不近。”孙遂<br>沐浴此言。<br>108.王右军目陈玄伯：“垒块有正骨”。<br>109.王长史云：“刘尹知我，胜我自知。”<br>110.王、刘听林公讲，王语刘曰：“向高坐者，故是凶物。”复东听，王又<br>曰“自是钵釪后王、何人也。”<br>111.许玄度言：“《琴赋》所谓‘非至精者，不能与之析理’，刘尹其人；<br>‘非渊静者，不能与之闲止’，简文其人。”<br>112.魏隐兄弟少有学义，总角诣谢奉。奉与语，大说之，曰：“大宗虽衰，<br>魏氏已复有人。”<br>113.简文云：“渊源语不超诣简至，然经纶思寻处，故有局陈。”<br>114.初，法汰北来，未知名，王领军供养之。每与周旋，行来往名胜许，辄<br>与俱。不得汰，便停车不行。因此名遂重。<br>115.王长史与大司马书，道渊源“识致安处，足副时谈。”<br>116.谢公云：“刘尹语审细。”<br>117.桓公语嘉宾：“阿源有德有言，向使作令仆，足以仪行百揆。朝廷用违<br>其才耳。”<br>118.简文语嘉宾：“刘尹语末后亦小异，回复其言，亦乃无过。”<br>119.孙兴公、许玄度共在白楼亭，共商略先往名达。林公既非所关，听讫，<br>云：“二贤故自有才情。”<br>120.王右军道东阳。“我家阿林，章清太出。”<br>121.王长史与刘尹书，道渊源“触事长易。”<br>122.谢中郎云：“王修载乐托之性，出自门风。”<br>123.林公云：“王敬仁是超悟人。”<br>124.刘尹先推谢镇西，谢后雅重刘，曰：“昔尝北面。”<br>125.谢太傅称王修龄曰：“司州可与林泽游。”<br>126.谚曰：“扬州独步王文度，后来出人郗嘉宾。”<br>127.人问王长史江虨兄弟群从。王答曰：“诸江皆复足自生活。”<br>128.谢太傅道安北：“见之乃不使人厌，然出户去，不复使人思。”<br>129.谢公云：“司州造胜遍决。”<br>130.刘尹云：“见何次道饮酒，使人欲倾家酿。”<br>131.谢太傅语真长：“阿龄于此事故欲太厉。”刘曰：“亦名士之高操者。”<br>132.王子猷说：“世目士少为朗，我家亦以为彻朗。”<br>133.谢公云：“长史语甚不多，可谓有令音。”<br>134.谢镇西道敬仁：“文学镞镞，无能不新。”<br>135.刘尹道江道群“不能言而能不言”。<br>136.林公云：“见司州警悟交至，使人不得住，亦终日忘疲。”<br>137.世称“苟子秀出，阿兴清和。”<br>138.简文云：“刘尹茗柯有实理。”<br>139.谢胡儿作著作郎，尝作《王堪传》，不谙堪是何似人，咨谢公。谢公答<br>曰：“世胄亦被遇。堪，烈之子。阮千里姨兄弟，潘安仁中外。安仁诗所谓‘子<br>亲伊姑，我父唯舅’。是许允婿。”<br>140.谢太傅重邓仆射，常言：“天道无知，使伯道无儿。”<br>141.谢公与王右军书曰：“敬和栖托好佳。”<br>142.吴四姓旧目云：“张文，朱武，陆忠，顾厚。”<br>143.谢公语王孝伯：“君家蓝田，举体无常人事。”<br>144.许掾尝诣简文，尔时风恬月朗，乃共作曲室中语。襟情之咏，偏是许之<br>所长。辞寄清婉，有逾平日。简文虽契素，此遇尤相咨嗟，不觉造膝，共叉手语，<br>达于将旦。既而曰：“玄度才情，故未易多有许。”<br>145.殷允出西，郗超与袁虎书云：“子思求良朋，托好足下，勿以开美求之。”<br>世目袁为“开美”，故子敬诗曰：“袁生开美度。”<br>146.谢车骑问谢公：“真长至峭，何足乃重？”答曰：“是不见耳！阿见子<br>敬，尚使人不能已。”<br>147.谢公领中书监，王东亭有事应同上省。王后至，坐促，王、谢虽不通，<br>太傅犹敛膝容之。王神意闲畅，谢公倾目。还谓刘夫人曰：“向见阿瓜，故自未<br>易有。虽不相关，正是使人不能已已。”<br>148.王子敬语谢公：“公故萧洒。”谢曰：“身不萧洒，君道身最得，身正<br>自调畅。”<br>149.谢车骑初见王文度，曰：“见文度，虽萧洒相遇，其复愔愔竟夕。”<br>150.范豫章谓王荆州：“卿风流俊望，真后来之秀。”王曰：“不有此舅，<br>焉有此甥？”<br>151.子敬与子猷书，道“兄伯萧索寡会，遇酒则酣畅忘反，乃自可矜。”<br>152.张天锡世雄凉州，以力弱诣京师，虽远方殊类，亦边人之桀也。闻皇京<br>多才，钦羡弥至。犹在渚住，司马著作往诣之。言容鄙陋，无可观听。天锡心甚<br>悔来，以遐外可以自固。王弥有俊才，美誉当时闻，而造焉。既至，天锡见其风<br>神清令，言话如流，陈说古今，无不贯悉。又谙人物氏族，中来皆有证据。天锡<br>讶服。<br>153.王恭始与王建武甚有情，后遇袁悦之间，遂至疑隙。然每至兴会，故有<br>相思时。恭尝行散至京口射堂，于时清露晨流，新桐初引，恭目之曰：“王大故<br>自濯濯。”<br>154.司马太傅为二王目曰：“孝伯亭亭直上，阿大罗罗清疏。”<br>155.王恭有清辞简旨，能叙说而读书少，颇有重出。有人道孝伯常有新意，<br>不觉为烦。<br>156.殷仲堪丧后，桓玄问仲文：“卿家仲堪，定是何似人？”仲文曰：“虽<br>不能休明一世，足以映彻九泉。”<br><hr>
