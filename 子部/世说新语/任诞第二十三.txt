<h4>《子部·世说新语·任诞第二十三》<b class="x">作者：刘义庆</b></h4>
<br>1.陈留阮籍、谯国嵇康、河内山涛三人年皆相比，康年少亚之。预此契者，<br>沛国刘伶、陈留阮咸、河内向秀、琅邪王戎。七人常集于竹林之下，肆意酣畅，<br>故世谓“竹林七贤”。<br>2.阮籍遭母丧，在晋文王坐进酒肉。司隶何曾亦在坐，曰：“明公方以孝治<br>天下，而阮籍以重丧显于公坐饮酒食肉，宜流之海外，以正风教。”文王曰：<br>“嗣宗毁顿如此，君不能共忧之，何谓？且有疾而饮酒食肉，固丧礼也！”籍饮<br>啖不辍，神色自若。<br>3.刘伶病酒，渴甚，从妇求酒。妇捐酒毁器，涕泣谏曰：“君饮太过，非摄<br>生之道，必宜断之！”伶曰：“甚善。我不能自禁，唯当祝鬼神自誓断之耳！便<br>可具酒肉。”妇曰：“敬闻命。”供酒肉于神前，请伶祝誓。伶跪而祝曰：“天<br>生刘伶，以酒为名，一饮一斛，五斗解酲。妇人之言，慎不可听！”便引酒进肉，<br>隗然已醉矣。<br>4.刘公容与人饮酒，杂秽非类。人或讥之，答曰：“胜公容者，不可不与饮；<br>不如公容者，亦不可不与饮；是公容辈者，又不可不与饮。”故终日共饮而醉。<br>5.步兵校尉缺，厨中有贮酒数百斛，阮籍乃求为步兵校尉。<br>6.刘伶恒纵酒放达，或脱衣裸形在屋中。人见讥之，伶曰：“我以天地为栋<br>宇，屋室为裈衣，诸君何为入我裈中！”<br>7.阮籍嫂尝回家，籍见与别。或讥之，籍曰：“礼岂为我辈设也？”<br>8.阮公临家妇，有美色，当垆酤酒。阮与王安丰常从妇饮酒。阮醉，便眠其<br>妇侧。夫始殊疑之，伺察，终无他意。<br>9.阮籍当葬母，蒸一肥豚，饮酒二斗，然后临诀，直言：“穷矣！”都得一<br>号，因吐血，废顿良久。<br>10.阮仲容、步兵居道南，诸阮居道北。北阮皆富，南阮贫。七月七日，北<br>阮盛晒衣，皆纱罗锦绮。仲容以竿挂大布犊鼻裈于中庭。人或怪之，答曰：“未<br>能免俗，聊复尔耳。”<br>11.阮步兵丧母，裴令公往吊之。阮方醉，散发坐床，箕踞不哭。裴至，下<br>席于地，哭，吊唁毕便去。或问裴：“凡吊，主人哭，客乃为礼。阮既不哭，君<br>何为哭？”裴曰：“阮方外之人，故不崇礼制。我辈俗中人，故以仪轨自居。”<br>时人叹为两得其中。<br>12.诸阮皆能饮酒，仲容至宗人间共集，不复用常杯斟酌，以大瓮盛酒，围<br>坐，相向大酌。时有群猪来饮，直接去上，便共饮之。<br>13.阮浑长成，风气韵度似父，亦欲作达。步兵曰：“仲容已预之，卿不得<br>复尔。”<br>14.裴成公妇，王戎女。王戎晨往裴许，不通径前。裴从床南下，女从北下，<br>相对作宾主，了无异色。<br>15.阮仲容先幸姑家鲜卑婢。及居母丧，姑当远移，初云当留婢，既发，定<br>将去。仲容借客驴，着重服自追之，累骑而返，曰：“人种不可失！”即遥集母<br>也。<br>16.任恺既失权势，不复自检括。或谓和峤曰：“卿何以坐视元裒败而不救？”<br>和曰：“元裒如北夏门，拉攞自欲坏，非一木所能支。”<br>17.刘道真少时，常鱼草泽，善歌啸，闻者莫不留连。有一老妪，识其非常<br>人，甚乐其歌啸，乃杀豚进之。道真食豚尽，了不谢。妪见不饱又进一豚。食半<br>余半，乃还之。后为吏部郎，妪儿为小令史，道真超用之，不知所由，问母，母<br>告之，于是赍牛酒诣道真。道真曰：“去，去！无可复用相报。”<br>18.阮宣子常步行，以百钱挂杖头，至酒店，便独酣畅。虽当世贵盛，不肯<br>诣也。<br>19.山季伦为荆州，时出酣畅。人为之歌曰：“山公时一醉，径造高阳池，<br>日莫倒载归，酩酊无所知。复能乘骏马，倒着白接篱，举手问葛强，何如并州儿？”<br>高阳池在襄阳。强是其爱将，并州人也。<br>20.张季鹰纵任不拘，时人号为“江东步兵”。或谓之曰：“卿乃可纵适一<br>时，独不为身后名邪？”答曰：“使我有身后名，不如即时一杯酒！”<br>21.毕茂世云：“一手持蟹螯，一手持酒杯，拍浮酒池中，便足了一生。”<br>22.贺司空入洛赴命，为太孙舍人，经吴阊门，在船中弹琴。张季鹰本不相<br>识，先在金阊亭，闻弦甚清，下船就贺，因共语，便大相知说。问贺：“卿欲何<br>之？”贺曰：“入洛赴命，正尔进路。”张曰：“吾亦有事北京，因路寄载。”<br>便与贺同发。初不告家，家追问，乃知。<br>23.祖车骑过江时，公私俭薄，无好服玩。王、庾诸公共就祖，忽见裘袍重<br>叠，珍饰盈列。诸公怪问之，祖曰：“昨夜复南塘一出。”祖于时恒自使健儿鼓<br>行劫钞，在事之人，亦容而不问。<br>24.鸿胪卿孔群好饮酒，王丞相语云：“卿何为恒饮酒？不见酒家覆瓿布，<br>日月糜烂？”群曰：“不尔，不见糟肉，乃更堪久？”群尝书与亲旧：“今年得<br>七百斛秫米，不了麹糵事。”<br>25.有人讥周仆射：“与亲友言戏秽杂无检节。”周曰：“吾若万里长江，<br>何能不千里一曲！”<br>26.温太真位未高时，屡与扬州、淮中估客樗蒲，与辄不竞。尝一过，大输<br>物，戏屈，无因得反。与庾亮善，于舫中大唤亮曰：“卿可赎我！”庾即送值，<br>然后得还。经此数四。<br>27.温公喜慢语，卞令礼法自居。至庾公许，大相剖击，温发口鄙秽，庾公<br>徐曰：“太真终日无鄙言。”<br>28.周伯仁风德雅重，深达危乱。过江积年，恒大饮酒，尝经三日不醒。时<br>人谓之“三日仆射。”<br>29.卫君长为温公长史，温公甚善之。每率尔提酒脯就卫，箕踞相对弥日；<br>卫往温许亦尔。<br>30.苏峻乱，诸庾逃散。庾冰时为吴郡，单身奔亡。民吏皆去，唯郡卒独以<br>小船载冰出钱塘口，籧篨覆之。时峻赏募觅冰，属所在搜检甚急。卒舍船市渚，<br>因饮酒醉还，舞棹向船曰：“何处觅庾吴郡，此中便是！”冰大惶怖，然不敢动。<br>监司见船小装狭，谓卒狂醉，都不复疑。自送过荆江，寄山阴魏家，得免。后事<br>平，冰欲报卒，适其所愿。卒曰：“出自厮下，不愿名器。少苦执鞭，恒患不得<br>快饮酒；使其酒足余年毕矣。无所复须。”冰为起大舍，市奴婢，使门内有百斛<br>酒，终其身。时谓此卒非唯有智，且亦达生。<br>31.殷洪乔作豫章郡，临去，都下人因附百许函书。既至石头，悉掷水中，<br>因祝曰：“沉者自沉，浮者自浮，殷洪乔不能作致书邮。”<br>32.王长史、谢仁祖同为王公掾，长史云：“谢掾能作异舞。”谢便起舞，<br>神意甚暇。王公熟视，谓客曰：“使人思安丰。”<br>33.王、刘共在杭南，酣宴于桓子野家。谢镇西往尚书墓还，葬后三日反哭。<br>诸人欲要之，初遣一信，犹未许，然已停车；重要，便回驾。诸人门外迎之，把<br>臂便下。裁得脱帻着帽。酣宴半坐，乃觉未脱衰。<br>34.桓宣武少家贫，戏大轮，债主敦求甚切，思自振之方，莫知所出。陈郡<br>袁耽俊迈多能。宣武欲求救于耽。耽时居艰，恐致疑，试以告焉，应声便许，略<br>无嫌吝。遂变服怀布帽随温去，与债主戏。耽素有艺名，债主就局，曰：“汝故<br>当不办作袁彦道邪？”遂共戏。十万一掷，直上百万数，投马绝叫，傍若无人，<br>探布帽掷对人曰：“汝竟识袁彦道不？”<br>35.王光禄云：“酒，正使人人自远。”<br>36.刘尹云：“孙承公狂士，每至一处，赏玩累日，或回至半路却返。”<br>37.袁彦道有二妹：一适殷渊源，一适谢仁祖。语桓宣武云：“恨不更有一<br>人配卿！”<br>38.桓车骑在荆州，张玄为侍中，使至江陵，路经阳歧村。俄见一人持半小<br>笼生鱼，径来造船，云：“有鱼，欲寄作脍。”张云乃维舟而纳之，问其姓字，<br>称是刘遗民。张素闻其名，大相忻待。刘既知张衔命，问：“谢安、王文度并佳<br>不？”张甚欲话言，刘了无停意。既进脍，便去，云：“向得此鱼，观君船上当<br>有脍具，是故来耳。”于是便去，张乃追至刘家，为设酒，殊不清旨。张高其人，<br>不得已而饮之。方共对饮，刘便先起，云：“今正伐荻，不宜久废。”张亦无以<br>留之。<br>39.王子猷诣郗雍州，雍州在内，见有毾，云：“阿乞那得有此物！”令<br>左右送还家。郗出觅之，王曰：“向有大力者负之而趋。”郗无忤色。<br>40.谢安始出西戏，失车牛，便杖策步归。道逢刘尹，语曰：“安石将无伤？”<br>谢乃同载而归。<br>41.襄阳罗友有大韵，少时多谓之痴。尝伺人祠，欲乞食，往太早，门未开。<br>主人迎神出见，问以非时，何得在此？答曰：“闻卿祠，欲乞一顿食耳。”遂隐<br>门侧，至晓，得食便退，了无怍容。为人有记功，从桓宣武平蜀，按行蜀城阙观<br>宇，内外道陌广狭，植种果竹多少，皆默记之。后宣武漂洲与简文集，友亦预焉。<br>共道蜀中事，亦有遗忘，友皆名列，曾无错漏。宣武验以蜀城阙簿，皆如其言。<br>坐者叹服。谢公云：“罗友讵减魏阳元。”后为广州刺史，当之镇，刺史桓豁语<br>令莫来宿，答曰：“民已有前期，主人贫，或有酒馔之费，见与甚有旧。请别日<br>奉命。”征西密遣人察之，至日，乃往荆州门下书佐家，处之怡然，不异胜达。<br>在益州语儿云：“我有五百人食器。”家中大惊，其由来清，而忽有此物，定是<br>二百五十沓乌樏。<br>42.恒子野每闻清歌，辄唤：“奈何！”谢公闻之，曰：“子野可谓一往有<br>深情。”<br>43.张湛好于斋前种松柏。时袁山松出游，每好令左右作挽歌。时人谓：<br>“张屋下陈尸，袁道上行殡。”<br>44.罗友作荆州从事，桓宣武为王车骑集别，友进，坐良久，辞出，宣武曰：<br>卿向欲咨事，何以便去，答曰：“友闻白羊肉美，一生未曾得吃，故冒求前耳，<br>无事可咨。今已饱，不复须驻。”了无惭色。<br>45.张驎酒后，挽歌甚凄苦。桓车骑曰：“卿非田横门人，何乃顿尔至致？”<br>46.王子猷尝暂寄人空宅住，便令种竹。或问：“暂住何烦尔？”王啸咏良<br>久，直指竹曰：“何可一日无此君？”<br>47.王子猷居山阴，夜大雪，眠觉，开室命酌酒，四望皎然。因起彷徨，咏<br>左思招隐诗。忽忆戴安道。时戴在剡，即便夜乘小舟就之。经宿方至，造门不前<br>而返。人问其故，王曰：“吾本乘兴而行，兴尽而返，何必见戴？”<br>48.王卫军云：“酒正引人着胜地。”<br>49.王子猷出都，尚在渚下。旧闻桓子野善吹笛，而不相识。遇桓于岸上过，<br>王在船中，客有识之者云：“是桓子野。”王便令人与相闻，云：“闻君善吹笛，<br>试为我一奏。”桓时已贵显，素闻王名，即便回下车，踞胡床，为作三调。弄毕，<br>便上车去。客主不交一言。<br>50.桓南郡被召作太子洗马，船泊荻渚，王大服散后已小醉，往看桓。桓为<br>设酒，不能冷饮，频语左右：“令温酒来！”桓乃流涕呜咽，王便欲去。桓以手<br>巾掩泪，因谓王曰：“犯我家讳，何预卿事！”王叹曰：“灵宝故自达。”<br>51.王孝伯问王大：“阮籍何如司马相如？”王大曰：“阮籍胸中垒块，故<br>须酒浇之。”<br>52.王佛大叹言：“三日不饮酒，觉形神不复相亲。”<br>53.王孝伯言：“名士不必须奇才，但使常得无事，痛饮酒，熟读《离骚》，<br>便可称名士。”<br>54.王长史登茅山，大恸哭曰：“郎邪王伯兴，终当为情死！”<br><hr>
