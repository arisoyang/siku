<h4>《子部·世说新语·栖逸第十八》<b class="x">作者：刘义庆</b></h4>
<br>1.阮步兵啸，闻数百步。苏门山中，忽有真人，樵伐者咸共传说。阮籍往观，<br>见其人拥膝岩侧，籍登岭就之，箕踞相对。籍商略终古，上陈黄、农玄寂之道，<br>下考三代盛德之美以问之，仡然不应。复叙有为之教、栖神道气之术以观之，彼<br>犹如前，凝瞩不转。籍因对之长啸。良久，乃笑曰：“可更作。”籍复啸。意尽，<br>退，还半岭许，闻上<口酋>然有声，如数部鼓吹，林谷传响，顾看，乃向人啸也。<br>2.嵇康游于汲郡山中，遇道士孙登，遂与之游。康临去，登曰：“君才则高<br>矣，保身之道不足。”<br>3.山公将去选曹，欲举嵇康；康与书告绝。<br>4.李廞是茂曾第五子，清贞有远操，而少羸病，不肯婚宦。居在临海，住兄<br>侍中墓下。既有高名，王丞相欲招礼之，故辟为府掾。廞得笺命，笑曰：“茂弘<br>乃复以一爵假人。”<br>5.何骠骑弟以高情避世，而骠骑劝之令仕，答曰：“予第五之名，何必减骠<br>骑？”<br>6.阮光禄在东山，萧然无事，常内足于怀。有人以问王右军，右军曰：“此<br>君近不惊宠辱，遂古之沈冥，何以过此？”<br>7.孔车骑少有嘉遁意，年四十余，始应安东命。未仕宦时，常独寝，歌吹自<br>箴诲。自称孔郎，游散名山。百姓谓有道术，为生立庙，今犹有孔郎庙。<br>8.南阳刘驎之，高率善史传，隐于阳岐。于时苻坚临江，荆州刺史桓冲将尽<br>訏谟之益，征为长史，遣人船往迎，赠贶甚厚。驎之闻命，便升舟，悉不受所饷，<br>缘道以乞穷乏，比至上明亦尽。一见冲，因陈无用，脩然而退。居阳岐积年，衣<br>食有无常与村人共，值己匮乏，村人亦如之。甚厚为乡闾所安。<br>9.南阳翟道渊与汝南周子南少相友，共隐于寻阳。庾太尉说周以当世之务，<br>周遂仕。翟秉志弥固。其后周诣翟，翟不与语。<br>10.孟万年及弟少孤，居武昌阳新县。万年游宦，有盛名当世。少孤未尝出，<br>京邑人士思欲见之，乃遣信报少孤，云：“兄病笃”。狼狈至都，时贤见之者，<br>莫不嗟重。因相谓曰：“少孤如此，万年可死。”<br>11.康僧渊在豫章，去郭数十里立精舍，旁连岭，带长川，芳林列于轩亭，<br>清流激于堂宇。乃闲居研讲，希心理味。庾公诸人多往看之。观其运用吐纳，风<br>流转佳，加已处之怡然，亦有以自得，声名乃兴。后不堪，遂出。<br>12.戴安道既厉操东山，而其兄欲建式遏之功。谢太傅曰：“卿兄弟志业，<br>何其太殊？”戴曰：“下官不堪其忧，家弟不改其乐。”<br>13.许玄度隐在永兴南幽穴中，每致四方诸侯之遗。或谓许曰：“尝闻箕山<br>人似不尔耳。”许曰：“筐篚苞苴，故当轻于天下之宝耳！”<br>14.范宣未尝入公门。韩康伯与同载，遂诱俱入郡，范便于车后趋下。<br>15.郗超每闻欲高尚隐退者，辄为办百万资，并为造立居宇。在剡，为戴公<br>起宅，甚精整。戴始往旧居，与所亲书曰：“近至剡，如官舍。”郗为傅约亦办<br>百万资，傅隐事差互，故不果遗。<br>16.许掾好游山水，而体便登陟。时人云：“许非徒有胜情，实有济胜之具。”<br>17.郗尚书与谢居士善，常称：“谢庆绪识见虽不绝人，可以累心处都尽。”<br><hr>
