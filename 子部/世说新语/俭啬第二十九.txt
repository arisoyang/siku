<h4>《子部·世说新语·俭啬第二十九》<b class="x">作者：刘义庆</b></h4>
<br>1.和峤性至俭，家有好李，王武子求之，与不过数十。王武子因其上直，率<br>将少年能食之者，持斧诣园，饱共啖毕，伐之，送一车枝与和公，问曰：“何如<br>君李？”和既得，唯笑而已。<br>2.王戎俭吝，其从子婚，与一单衣，疏更责之。<br>3.司徒王戎既贵且富，区宅、僮牧，膏田水碓之属，洛下无比。契书鞅掌，<br>每与夫人烛下散筹算计。<br>4.王戎有好李，卖之，恐人得其种，恒钻其核。<br>5.王戎女适裴<危支>，贷钱数万。女归，戎色不说，女遽还钱，乃释然。<br>6.卫江州在寻阳，有知旧人投之，都不料理，唯饷“王不留行”一斤，此人<br>得饷，便命驾。李弘范闻之，曰：“家舅刻薄，乃复趋使草木。”<br>7.王丞相俭节，帐下甘果盈溢不散。涉春烂败，都督白之，公令舍去，曰：<br>“慎不可令大郎知。”<br>8.苏峻之乱，庾太尉南奔见陶公。陶公雅相赏重。陶性俭吝。及食，啖薤，<br>庾因留白。陶问：“用此何为？”庾云：“故可种。”于是大叹庾非唯风流，兼<br>有治实。<br>9.郗公大聚敛，有钱千万。嘉宾意甚不同，常朝旦问讯。郗家法：子弟不坐。<br>因倚语移时，遂及财货事。郗公曰：“汝正当欲得吾钱耳！”乃开库一日，令任<br>意用。郗公始正谓损数百万许，嘉宾遂一日乞与亲友、周旋略尽。郗公闻之，惊<br>怪不能已已。<br><hr>
