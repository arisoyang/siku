<h4>《子部·世说新语·仇隙第三十六》<b class="x">作者：刘义庆</b></h4>
<br>1.孙秀既恨石崇不与绿珠，又憾潘岳昔遇之不以礼。后秀为中书令。岳省内<br>见之，因唤曰：“孙令，忆畴昔周旋不？”秀曰：“中心藏之，何日忘之？”岳<br>于是始知必不免。后收石崇、欧阳坚石，同日收岳。石先送市，亦不相知。潘后<br>至，石谓潘曰：“安仁，卿亦复尔邪？”潘曰：“可谓‘白首同所归’。”潘<br>《金谷集诗》云：“投分寄石友，白首同所归。”乃成其谶。<br>2.刘玙兄弟少时为王恺所憎，尝召二人宿，欲默除之。令作阬，阬毕，<br>垂加害矣。石崇素与玙、琨善，闻就恺宿，知当有变，便夜往诣恺，问二刘所在？<br>恺卒迫不得讳，答云：“在后斋中眠。”石便径入，自牵出，同车而去。语曰：<br>“少年，何以轻就人宿？”<br>3.王大将军执司马愍王，夜遣世将载王于车而杀之，当时不尽知也。虽愍王<br>家亦未之皆悉，而无忌兄弟皆稚。王胡之与无忌，长甚相昵。胡之尝共游，无忌<br>入告母，请为馔。母流涕曰：“王敦昔肆酷汝父，假手世将。吾所以积年不告汝<br>者，王氏门强，汝兄弟尚幼，不欲使此声著，盖以避祸耳！”无忌惊号，抽刃而<br>出，胡之去已远。<br>4.应镇南作荆州，王修载、谯王子无忌同至新亭与别。坐上宾甚多，不悟二<br>人俱到。有一客道：“谯王丞致祸，非大将军意，正是平南所为耳。”无忌因夺<br>直兵参军刀，便欲斫，修载走投水，舸上人接取，得免。<br>5.王右军素轻蓝田。蓝田晚节论誉转重，右军尤不平。蓝田于会稽丁艰，停<br>山阴治丧。右军代为郡，屡言出吊，连日不果。后诣门自通，主人既哭，不前而<br>去，以陵辱之。于是彼此嫌隙大构。后蓝田临扬州，右军尚在郡。初得消息，遣<br>一参军诣朝廷，求分会稽为越州。使人受意失旨，大为时贤所笑。蓝田密令从事<br>数其郡诸不法，以先有隙，令自为其宜。右军遂称疾去郡，以愤慨至终。<br>6.王东亭与孝伯语，后渐异。孝伯谓东亭曰：“卿便不可复测！”答曰：<br>“王陵廷争，陈平从默，但问克终云何耳。”<br>7.王孝伯死，悬其首于大桁。司马太傅命驾出，至标所，孰视首，曰：“卿<br>何故趣，欲杀我邪？”<br>8.桓玄将篡，桓修欲因玄在修母许袭之。庾夫人云：“汝等近，过我余年，<br>我养之，不忍见行此事。”<br><hr>
