<h4>《子部·世说新语·方正第五》<b class="x">作者：刘义庆</b></h4>
<br>1.陈太丘与友期行，期日中。过中不至，太丘舍去，去后乃至。元方时年七<br>岁，门外戏。客问元方：“尊君在不？”答曰：“待君久不至，已去。”友人便<br>怒曰：“非人哉！与人期行，相委而去。”元方曰：“君与家君期日中，日中不<br>至，则是无信；对子骂父，则是无礼。”友人惭，下车引之。元方入门不顾。<br>2.南阳宗世林，魏武同时，而甚薄其为人，不与之交。及魏武作司空，总朝<br>政，从容问宗曰：“可以交未？”答曰：“松柏之志犹存。”世林既以忤旨见疏，<br>位不配德。文帝兄弟每造其门，皆独拜床下。其见礼如此。<br>3.魏文帝受禅，陈群有戚容。帝问曰：“朕应天受命，卿何以不乐？”群曰：<br>“臣与华歆服膺先朝，今虽欣圣化，犹义形于色。”<br>4.郭淮作关中都督，甚得民情，亦屡有战庸。淮妻，太尉王凌之妹，坐凌事，<br>当并诛，使者徵摄甚急。淮使戎装，克日当发。州府文武及百姓劝淮举兵，淮不<br>许。至期遣妻，百姓号泣追呼者数万人。行数十里，淮乃命左右追夫人还，于是<br>文武奔驰，如徇身首之急。既至，淮与宣帝书曰：“五子哀恋，思念其母。其母<br>既亡；则无五子，五子若殒，亦复无淮。”宣帝乃表，特原淮妻。<br>5.诸葛亮之次渭滨，关中震动。魏明帝深惧晋宣王战，乃遣辛毗为军司马。<br>宣王既与亮对渭而陈，亮设诱谲万方，宣王果大忿，将欲应之以重兵。亮遣间谍<br>觇之，还曰：“有一老夫，毅然仗黄钺，当军门立，军不得出。”亮曰：“此必<br>辛佐治也。”<br>6.夏侯玄既被桎梏，时锺毓为廷尉，锺会先不与玄相知，因便狎之。玄曰：<br>“虽复刑余之人，未敢闻命。”考掠初无一言，临刑东市，颜色不异。<br>7.夏侯泰初与广陵陈本善，本与玄在本母前宴饮，本弟骞行还，径入，至堂<br>户。泰初因起曰：“可得同，不可得而杂。”<br>8.高贵乡公薨，内外喧哗。司马文王问侍中陈泰曰：“何以静之？”泰云：<br>“唯杀贾充以谢天下。”文王曰：“可复下此不？”对曰：“但见其上，未见其<br>下。”<br>9.和峤为武帝所亲重，语峤曰：“东宫顷似更成进，卿试往看。”还，问何<br>如。答曰：“皇太子圣质如初。”<br>10.诸葛靓后入晋，除大司马，召不起。以与晋室有雠，常背洛水而坐。与<br>武帝有旧，帝欲见之而无由，乃请诸葛妃呼靓。既来，帝就太妃间相见。礼毕，<br>酒酣，帝曰：“卿故复忆竹马之好不？”靓曰：“臣不能吞炭漆身，今日复睹圣<br>颜。”因涕泗百行。帝于是惭悔而出。<br>11.武帝语和峤曰：“我欲先痛骂王武子，然后爵之。”峤曰：“武子俊爽，<br>恐不可屈。”帝遂召武子，苦责之，因曰：“知愧不？”武子曰：“‘尺布斗粟’<br>之谣，常为陛下耻之！它人能令疏亲，臣不能使亲疏。以此愧陛下。”<br>12.杜预之荆州，顿七里桥，朝士悉祖。预少贱，好豪侠，不为物所许。杨<br>济既名氏，雄俊不堪，不坐而去。须臾，和长舆来，问：“杨右卫何在？”客曰：<br>“向来，不坐而去。”长舆曰：“必大夏门下盘马。”往大夏门，果大阅骑，长<br>舆抱内车，共载归，坐如初。<br>13.杜预拜镇南将军，朝士悉至，皆在连榻坐，时亦有裴叔则。羊稚舒后至，<br>曰：“杜元凯乃复连榻坐客！”不坐便去。杜请裴追之，羊去数里住马，既而俱<br>还杜许。<br>14.晋武帝时，荀勖为中书监，和峤为令。故事，监、令由来共车。峤性雅<br>正常疾勖谄谀。后公车来，峤便登，正向前坐，不复容勖。勖方更觅车，然后得<br>去。监、令各给车，自此始。<br>15.山公大儿着短帢，车中倚。武帝欲见之，山公不敢辞，问儿，儿不肯<br>行。时论乃云胜山公。<br>16.向雄为河内主簿，有公事不及雄，而太守刘准横怒，遂与杖遣之。雄后<br>为黄门郎，刘为侍中，初不交言。武帝闻之，敕雄复君臣之好。雄不得已，诣刘，<br>再拜曰：“向受诏而来，而君臣之义绝，何如？”于是即去。武帝闻尚不和，乃<br>怒问雄曰：“我令卿复君臣之好，何以犹绝？”雄曰：“古之君子，进人以礼，<br>退人以礼；今之君子，进人若将加诸膝，退人若将坠诸渊。臣于刘河内，不为戎<br>首，亦已幸甚，安复为君臣之好？”武帝从之。<br>17.齐王冏为大司马，辅政，嵇绍为侍中，诣冏咨事。冏设宰会，召葛旟董<br>艾等共论时宜。旟等白冏：“嵇侍中善于丝竹，公可令操之。”遂送乐器。绍推<br>却不受，冏曰：“今日共为欢，卿何却邪？”绍曰：“公协辅皇室，令作事可法。<br>绍虽官卑，职备常伯。操丝比竹盖乐官之事，不可以先王法服为伶人之业。今逼<br>高命，不敢苟辞，当释冠冕，袭私服，此绍之心也。”旟等不自得而退。<br>18.卢志于众坐，问陆士衡：“陆逊、陆抗是君何物？”答曰：“如卿于卢<br>毓、卢珽。”士龙失色，既出户，谓兄曰：“何至如此，彼容不相知也？”士衡<br>正色曰：“我父、祖名播海内，宁有不知，鬼子敢尔！”议者疑二陆优劣，谢公<br>以此定之。<br>19.羊忱性甚贞烈，赵王伦为相国，忱为太傅长史，乃版以参相国军事。使<br>者卒至，忱深惧豫祸，不暇被马，于是帖骑而避。使者追之，忱善射，矢左右发，<br>使者不敢进，遂得免。<br>20.王太尉不与庾子嵩交，庾卿之不置。王曰：“君不得为尔。”庾曰：<br>“卿自君我，我自卿卿；我自用我法，卿自用卿法。”<br>21.阮宣子伐社树，有人止之，宣子曰：“社而为树，伐树则社亡，树而为<br>社，伐树则社移矣。”<br>22.阮宣子论鬼神有无者。或以人死有鬼，宣子独以为无，曰：“今见鬼者，<br>云着生时衣服，若人死有鬼，衣服复有鬼邪？”<br>23.元皇帝既登阼，以郑后之宠，欲舍明帝而立简文。时议者咸谓：“舍长<br>立少，既于理非伦，且明帝以聪明英断，益宜为储副。”周、王诸公并苦争肯切，<br>唯刁玄亮独欲奉少主以阿帝旨。元帝便欲施行，虑诸公不奉诏，于是先唤周侯、<br>丞相入，然后欲出诏付刁。周、王既入，始至阶头，帝逆遣传诏，遏使就东厢。<br>周侯未悟，即却略下阶。丞相披拨传诏，径至御床前，曰：“不审陛下何以见臣？”<br>帝默然无言，乃探怀中黄纸诏裂掷之。由此皇储始定。周侯方慨然愧叹曰：“我<br>常自言胜茂弘，今始知不如也！”<br>24.王丞相初在江左，欲结援吴人，请婚陆太尉。对曰：“培塿无松柏，<br>薰莸不同器。玩虽不才，义不为乱伦之始。”<br>25.诸葛恢大女儿适太尉庾亮儿，次女适徐州刺史羊忱儿。亮子被苏峻害，<br>改适江虨。恢儿娶邓攸女。于时谢尚书求其小女婚，恢乃云：“羊、邓是世<br>婚，江家我顾伊，庾家伊顾我，不能复与谢裒儿婚。”及恢亡，遂婚。于是王右<br>军往谢家看新妇，犹有恢之遗法：威仪端详，容服光整。王叹曰：“我在遣女裁<br>得尔耳！”<br>26.周叔治作晋陵太守，周侯、仲智往别，叔治以将别，涕泗不止。仲治恚<br>之曰：“斯人乃妇女，与人别，唯啼泣！”便舍去。周侯独留，与饮酒言话，临<br>别流涕，抚其背曰：“奴好自爱。”<br>27.周伯仁为吏部尚书，在省内夜疾危急，时刁玄亮为尚书令，营救备亲好<br>之至，良久小损。明旦，报仲智，仲智狼狈来。始入户，刁下床对之大泣，说伯<br>仁昨危急之状。仲智手批之，刁为辟易于户侧。既前，都不问病，直云：“君在<br>中朝，与和长舆齐名，那与佞人刁协有情？”迳便出。<br>28.王含作庐江郡，贪浊狼藉。王敦护其兄，故于众坐称：“家兄在郡定佳，<br>庐江人士咸称之！”时何充为敦主簿，在坐，正色曰：“充即庐江人，所闻异于<br>此！”敦默然。旁人为之反侧，充晏然，神意自若。<br>29.顾孟著尝以酒劝周伯仁，伯仁不受。顾因移劝柱，而语柱曰：“讵可便<br>作栋梁自遇。”周得之欣然，遂为衿契。<br>30.明帝在西堂，会诸公饮酒，未大醉，帝问：“今名臣共集，何如尧、舜<br>时？”周伯仁为仆射，因厉声曰：“今虽同人主，复那得等于圣治！”帝大怒，<br>还内，作手诏满一黄纸，遂付廷尉令收，因欲杀之。后数日，诏出周，群臣往省<br>之。周曰：“近知当不死，罪不足至此。”<br>31.王大将军当下，时咸谓无缘尔。伯仁曰：“今主非尧、舜，何能无过？<br>且人臣安得称兵以向朝廷？处仲狼抗刚愎，王平子何在？”<br>32.王敦既下，住船石头，欲有废明帝意。宾客盈坐，敦知帝聪明，欲以不<br>孝废之。每言帝不孝之状，而皆云：“温太真所说。温尝为东宫率，后为吾司马，<br>甚悉之。”须臾，温来，敦便奋其威容，问温曰：“皇太子作人何似？”温曰：<br>“小人无以测君子。”敦声色并厉，欲以威力使从己，乃重问温：“太子何以称<br>佳？”温曰：“钩深致远，盖非浅识所测。然以礼侍亲，可称为孝。”<br>33.王大将军既反，至石头，周伯仁往见之。谓周曰：“卿何以相负？”对<br>曰：“公戎车犯正，下官忝率六军，而王师不振，以此负公。”<br>34.苏峻既至石头，百僚奔散，唯侍中锺雅独在帝侧。或谓锺曰：“见可而<br>进，知难而退，古之道也。君性亮直，必不容于寇雠，何不用随时之宜、而坐待<br>其弊邪？”锺曰：“国乱不能匡，君危不能济，而各逊遁以求免，吾惧董狐将执<br>简而进矣！”<br>35.庾公临去，顾语锺后事，深以相委。锺曰：“栋折榱崩，谁之责邪？”<br>庾曰：“今日之事，不容复言，卿当期克复之效耳！”锺曰：“想阁下不愧荀林<br>父耳。”<br>36.苏峻时，孔群在横塘，为匡术所逼。王丞相保存术，因众坐戏语，令术<br>劝群酒，以释横塘之憾。群答曰：“德非孔子，厄同匡人。虽阳和布气，鹰化为<br>鸠，至于识者，犹憎其眼。”<br>37.苏子高事平，王、庾诸公欲用孔廷尉为丹阳。乱离之后，百姓凋弊。孔<br>慨然曰：“昔肃祖临崩，诸君亲临御床，并蒙眷识，共奉遗诏。孔坦疏贱，不在<br>顾命之列。既有艰难，则以微臣为先，今犹俎上腐肉，任人脍截耳！”于是拂衣<br>而去，诸公亦止。<br>38.孔车骑与中丞共行，在御道逢匡术，宾从甚盛。因往与车骑共语。中丞<br>初不视，直云：“鹰化为鸠，众鸟犹恶其眼。”术大怒，便欲刃之。车骑下车，<br>抱术曰：“族弟发狂，卿为我宥之！”始得全首领。<br>39.梅颐尝有惠于陶公，后为豫章太守，有事，王丞相遣收之。侃曰：“天<br>子富于春秋，万机自诸侯出，王公既得录，陶公何为不可放！”乃遣人于江口夺<br>之。颐见陶公，拜，陶公止之。颐曰：“梅仲真膝，明日岂可复屈邪？”<br>40.王丞相作女伎，施设床席。蔡公先在坐，不说而去，王亦不留。<br>41.何次道、庾季坚二人并为元辅。成帝初崩，于时嗣君未定。何欲立嗣子，<br>庾及朝议以外寇方强，嗣子冲幼，乃立康帝。康帝登阼，会群臣，谓何曰：“朕<br>今所以承大业，为谁之议？”何答曰：“陛下龙飞，此是庾冰之功，非臣之力。<br>于时用微臣之议，今不睹盛明之世。”帝有惭色<br>42.江仆射年少，王丞相呼与共棋。王手尝不如两道许，而欲敌道戏，试以<br>观之。江不即下。王曰：“君何以不行？”江曰：“恐不得尔。”傍有客曰：<br>“此年少戏乃不恶。”王徐举首曰：“此年少，非唯围棋见胜。”<br>43.孔君平疾笃，庾司空为会稽，省之，相问讯甚至，为之流涕。庾既下床，<br>孔慨然曰：“大丈夫将终，不问安国宁家之术，乃作儿女子相问！”庾闻，回谢<br>之，请其话言。<br>44.桓大司马诣刘尹，卧不起。桓弯弹弹刘枕，丸迸碎床褥间。刘作色而起<br>曰：“使君如馨地，宁可斗战求胜？”桓甚有恨容。<br>45.后来年少，多有道深公者。深公谓曰：“黄吻年少，勿为评论宿士。昔<br>尝与元明二帝、王庾二公周旋。”<br>46.王中郎年少时，江虨为仆射，领选，欲拟之为尚书郎。有语王者，<br>王曰：“自过江来，尚书郎正用第二人，何得拟我！”江闻而止。<br>47.王述转尚书令，事行便拜。文度曰：“故应让杜许。”蓝田云：“汝谓<br>我堪此不？”文度曰：“何为不堪，但克让是美事，恐不可阙。”蓝田慨然曰：<br>“既云堪，何为复让？人言汝胜我，定不如我。”<br>48.孙兴公作《庾公诔》，文多托寄之辞。既成，示庾道恩，庾见，慨然送<br>还之，曰：“先君与君，自不至于此。”<br>49.王长史求东阳，抚军不用。后疾笃，临终，抚军哀叹曰：“吾将负仲祖<br>于此，命用之。”长史曰：“人言会稽王痴，真痴。”<br>50.刘简作桓宣武别驾，后为东曹参军，颇以刚直见疏。尝听讯，简都无言。<br>宣武问：“刘东曹何以不下意？”答曰：“会不能用。”宣武亦无怪色。<br>51.刘真长、王仲祖共行，日旰未食。有相识小人贻其餐，肴案甚盛，真长<br>辞焉。仲祖元：“聊以充虚，何苦辞？”真长曰：“小人都不可与作缘。”<br>52.王修龄尝在东山甚贫乏。陶胡奴为乌程令，送一船米遗之，却不肯取。<br>直答语“王修龄若饥，自当就谢仁祖索食，不须陶胡奴米。”<br>53.阮光禄赴山陵，至都，不往殷、刘许，过事便还。诸人相与追之。阮亦<br>知时流必当逐己，乃遄疾而去，至方山不相及。刘尹时为会稽，乃叹曰：“我入，<br>当泊安石渚下耳，不敢复近思旷傍。伊便能捉杖打人，不易。”<br>54.王、刘与桓公共至覆舟山看。酒酣后，刘牵脚加桓公颈，桓公甚不堪，<br>举手拨去。既还，王长史语刘曰：“伊讵可以形色加人不？”<br>55.桓公问桓子野：“谢安石料万石必败，何以不谏？”子野答曰：“故当<br>出于难犯耳。”桓作色曰：“万石挠弱凡才，有何严颜难犯！”<br>56.罗君章曾在人家，主人令与坐上客共语，答曰：“相识已多，不烦复尔。”<br>57.韩康伯病，拄杖前庭消摇。见诸谢皆富贵，轰隐交路，叹曰：“此复何<br>异王莽时？”<br>58.王文度为桓公长史时，桓为儿求王女，王许咨蓝田。既还，蓝田爱念文<br>度，虽长大，犹抱着膝上。文度因言桓求己女婚。蓝田大怒，排文度下膝，曰：<br>“恶见，文度已复痴，畏桓温面？兵，那可嫁女与之！”文度还报温云：“下官<br>家中先得婚处。”桓公曰：“吾知矣，此尊府君不肯耳。”后桓女遂嫁文度儿。<br>59.王子敬数岁时，尝看诸门生樗蒲，见有胜负，因曰：“南风不竞。”门<br>生辈轻其小儿，乃曰：“此郎亦管中窥豹，时见一斑。”子敬曰：“远惭荀奉倩，<br>近愧刘真长！”遂拂衣而去。<br>60.谢公闻羊绥佳，致意令来，终不肯诣。后绥为太学博士，因事见谢公，<br>公即取以为主簿。<br>61.王右军与谢公诣阮公，至门，语谢：“故当共推主人。”谢曰：“推人<br>正自难。”<br>62.太极殿始成，王子敬时为谢公长史，谢送版，使王题之，王有不平色，<br>语信云：“可掷着门外。”谢后见王，曰：“题之上殿何若？昔魏朝韦诞诸人，<br>亦自为也。”王曰：“魏祚所以不长。”谢以为名言。<br>63.王恭欲请江庐奴为长史，晨往诣江，江犹在帐中。王坐，不敢即言。良<br>久乃得及。江不应，直唤人取酒，自饮一碗，又不与王。王且笑且言：“那得独<br>饮？”江曰：“卿亦复须邪？”更使酌与王。王饮酒毕，因得自解去。未出户，<br>江叹曰：“人自量，固为难！”<br>64.孝武问王爽：“卿何如卿兄？”王答曰：“风流秀出，臣不如恭，忠孝<br>亦何可以假人！”<br>65.王爽与司马太傅饮酒，太傅醉，呼王为“小子”。王曰：“亡祖长史，<br>与简文皇帝为布衣之交；亡姑、亡姊，伉俪二宫。何小子之有？”<br>66.张玄与王建武先不相识，后遇于范豫章许，范令二人共语。张因正坐敛<br>衽，王孰视良久，不对。张大失望，便去，范苦譬留之，遂不肯住。范是王之舅，<br>乃让王曰：“张玄，吴士之秀，亦见遇于时，而使至于此，深不可解。”王笑曰：<br>“张祖希若欲相识，自应见诣。”范驰报张，张便束带造之。遂举觞对语，宾主<br>无愧色。<br><hr>
