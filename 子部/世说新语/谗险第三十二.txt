<h4>《子部·世说新语·谗险第三十二》<b class="x">作者：刘义庆</b></h4>
<br>1.王平子形甚散朗，内实劲侠。<br>2.袁悦有口才，能短长说，亦有精理。始作谢玄参军，颇被礼遇。后丁艰，<br>服除还都，唯赍战国策而已。语人曰：“少年时读《论语》、《老子》，又看<br>《庄》、《易》，此皆是病痛事，当何所益邪？天下要物，正有战国策。”既下，<br>说司马孝文王，大见亲待，几乱机轴，俄而见诛。<br>3.孝武甚亲敬王国宝、王雅。雅荐王珣于帝，帝欲见之。尝夜与国宝、雅相<br>对，帝微有酒色，令唤珣，垂至，已闻卒传声，国宝自知才出珣下，恐倾夺要宠，<br>因曰：“王珣当今名流，陛下不宜有酒色见之，自可别诏召之。”帝然其言，心<br>以为忠，遂不见珣。<br>4.王绪数谗殷荆州于王国宝，殷甚患之，求术于王东亭。曰：“卿但数诣王<br>绪，往辄屏人，因论它事。如此，则二王之好离矣。”殷从之。国宝见王绪，问<br>曰：“比与仲堪屏人何所道？”绪云：“故是常往来，无它所论。”国宝谓绪于<br>己有隐，果情好日疏，谗言以息。<br><hr>
