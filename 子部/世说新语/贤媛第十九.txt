<h4>《子部·世说新语·贤媛第十九》<b class="x">作者：刘义庆</b></h4>
<br>1.陈婴者，东阳人。少修德行，著称乡党。秦末大乱，东阳人欲奉婴为主，<br>母曰：“不可。自我为汝家妇，少见贫贱，一旦富贵，不祥。不如以兵属人，事<br>成，少受其利；不成，祸有所归。”<br>2.汉元帝宫人既多，乃令画工图之，欲有呼者，辄披图召之。其中常者，皆<br>行货赂。王明君姿容甚丽，志不苟求，工遂毁为其状。后匈奴来和，求美女于汉<br>帝，帝以明君充行。既召，见而惜之，但名字已去，不欲中改，于是遂行。<br>3.汉成帝幸赵飞燕，飞燕谗班婕妤祝诅，于是考问。辞曰：“妾闻死生有命，<br>富贵在天。修善尚不蒙福，为邪欲以何望？若鬼神有知，不受邪佞之诉；若其无<br>知，诉之何益？故不为也。”<br>4.魏武帝崩，文帝悉取武帝宫人自侍。及帝病困，卞后出看疾。太后入户，<br>见直侍并是昔日所爱幸者。太后问：“何时来邪？”云：“正伏魄时过。”因不<br>复前而叹曰：“狗鼠不食汝余，死故应尔！”至山陵，亦竟不临。<br>5.赵母嫁女，女临去，敕之曰：“慎勿为好！”女曰：“不为好，可为恶邪？”<br>母曰：“好尚不可为，其况恶乎！”<br>6.许允妇是阮卫尉女，德如妹，奇丑。交礼竟，允无复入理，家人深以为忧。<br>会允有客至，妇令婢视之，还答曰：“是桓郎。”桓郎者，桓范也。妇云：“无<br>忧，桓必劝入。”桓果语许云：“阮家既嫁丑女与卿，故当有意，卿宜察之。”<br>许便回入内，既见妇，即欲出。妇料其此出无复入理，便捉裾停之。许因谓曰：<br>“妇有四德，卿有其几？”妇曰：“新妇所乏唯容尔。然士有百行，君有几？”<br>许云：“皆备。”妇曰：“夫百行以德为首。君好色不好德，何谓皆备？”允有<br>惭色，遂相敬重。<br>7.许允为吏部郎，多用其乡里，魏明帝遣虎贲收之。其妇出诫允曰：“明主<br>可以理夺，难以情求。”既至，帝核问之，允对曰：“‘举尔所知’，臣之乡人，<br>臣所知也。陛下检校，为称职与不？若不称职，臣受其罪。”既检校，皆官得其<br>人，于是乃释。允衣服败坏，诏赐新衣。初允被收，举家号哭。阮新妇自若，云：<br>“勿忧，寻还。”作粟粥待。倾之，允至。<br>8.许允为晋景王所诛，门生走入告其妇。妇正在机中，神色不变，曰：“早<br>知尔耳！”门人欲藏其儿，妇：“无豫诸儿事。”后徙居墓所，景王遣锺会看之，<br>若才流及父，当收。儿以咨母，母曰：“汝等虽佳，才具不多，率胸怀与语，便<br>无所忧；不须极哀，会止便止；又可少问朝事。”儿从之。会反，以状对，卒免。<br>9.王公渊娶诸葛诞女，入室，言语始交，王谓妇曰：“新妇神色卑下，殊不<br>似公休。”妇曰：“大丈夫不能仿佛彦云，而令妇人比踪英杰！”<br>10.王经少贫苦，仕至二千石，母语之曰：“汝本寒家子，仕至二千石，此<br>可以止乎！”经不能用。为尚书，助魏，不忠于晋，被收，涕泣辞母曰：“不从<br>母敕，以至今日乎！”母都无戚容，语之曰：“为子则孝，为臣则忠，有孝有忠，<br>何负吾邪？”<br>11.山公与嵇、阮一面，契若金兰。山妻韩氏，觉公与二人异于常交，问公，<br>公曰：“我当年可以为友者，唯此二生耳。”妻曰：“负羁之妻亦亲观狐、赵，<br>意欲窥之，可乎？”他日，二人来，妻劝公止之宿，具酒肉。夜穿墉以视之，达<br>旦忘反。公入曰：“二人何如？”妻曰：“君才致殊不如，正当以识度相友耳。”<br>公曰：“伊辈亦常以我度为胜。”<br>12.王浑妻锺氏生女令淑，武子为妹求简美对而未得，有兵家子，有俊才，<br>欲以妹妻之，乃白母，曰：“诚是才者，其地可遗，然要令我见。”武子乃令兵<br>家儿与群小杂处，使母惟中察之。既而母谓武子曰：“如此衣形者，是汝所拟者<br>非邪？”武子曰：“是也。”母曰：“此才足以拔萃；然地寒，不有长年，不得<br>申其才用。观其形骨，必不寿，不可与婚。”武子从之。兵儿数年果亡。<br>13.贾充前妇，是李丰女。丰被诛，离婚徙边。后遇赦得还，充先已娶郭配<br>女，武帝特听置左右夫人。李氏别住外，不肯还充舍。郭氏语充，欲就省李。充<br>曰：“彼刚介有才气，卿往不如不去。”郭氏于是盛威仪，多将侍婢。既至，入<br>户，李氏起迎，郭不觉脚自屈，因跪再拜。既反，语充。充曰：“语卿道何物？”<br>14.贾充妻李氏作《女训》，行于世。李氏女，齐献王妃；郭氏女惠帝后。<br>充卒，李、郭女各欲令其母合葬，经年不决。贾后废，李氏乃祔，葬遂定。<br>15.王汝南少无婚，自求郝普女。司空以其痴，会无婚处，任其意，便许之。<br>既婚，果有令姿淑德，生东海，遂为王氏母仪。或问汝南：“何以知之？”曰：<br>“尝见井上取水，举动容止不失常，未尝忤观，以此知之。”<br>16.王司徒妇，锺氏女，太傅曾孙，亦有俊才女德。锺、郝为娣姒，雅相亲<br>重：锺不以贵陵郝，郝亦不以贱下锺。东海家内，则郝夫人法，京陵家内，范锺<br>夫人之礼。<br>17.李平阳，秦州子，中夏名士，于时以比王夷甫。孙秀初欲立威权，咸云：<br>“乐令民望，不可杀，减李重者又不足杀。”遂逼重自裁。初，重在家，有人走<br>从门入，出髻中疏示重，重看之色动。入内示其女，女直叫“绝”，了其意，出<br>则自裁。此女甚高明，重每咨焉。<br>18.周浚作安东时，行猎，值暴雨，过汝南李氏。李氏富足，而男子不在。<br>有女名络秀，闻外有贵人，与一婢于内宰猪羊，作数十人饮食，事事精办，不闻<br>有人声。密觇之，独见一女子，状貌非常，浚因求为妾。父兄不许。络秀曰：<br>“门户殄瘁，何惜一女？若联姻贵族，将来或大益。”父兄从之。遂生伯仁兄弟。<br>络秀语伯仁等：“我所以屈节为汝家作妾，门户计耳！汝若不与吾家作亲亲者，<br>吾亦不惜余年！”伯仁等悉从命。由此李氏在世，得方幅齿遇。<br>19.陶公少有大志，家酷贫，与母湛氏同居。同郡范逵素知名，举孝廉，投<br>侃宿。于时冰雪积日，侃室如悬磬，而逵马仆甚多。侃母湛氏语侃曰：“汝但出<br>外留客，吾自为计。”湛头发委地，下为二髲。卖得数斛米，斫诸屋柱，悉<br>割半为薪，剉诸荐以为马草。日夕，遂设精食，从者无所乏。逵既叹其才辩，又<br>深愧其厚意。明旦去，侃追送不已，且百里许。逵曰：“路已远，君宜还。”侃<br>犹不返。逵曰：“卿可去矣。至洛阳，当相为美谈。”侃乃返。逵及洛，遂称之<br>于羊晫、顾荣诸人，大获美誉。<br>20.陶公少时，作鱼梁吏，尝以坩<鱼差>饷母。母封<鱼差>付使，反书责侃曰：<br>“汝为吏，以官物见饷，非唯不益，乃增吾忧也。”<br>21.桓宣武平蜀，以李势妹为妾，甚有宠，常着斋后。主始不知，既闻，与<br>数十婢拔白刃袭之。正值李梳头，发委藉地，肤色玉曜，不为动容，徐曰：“国<br>破家亡，无心至此，今日若能见杀，乃是本怀。”主惭而退。<br>22.庾玉台，希之弟也。希诛，将戮玉台。玉台子妇，宣武弟桓豁女也，徒<br>跣求进。阍禁不内。女厉声曰：“是何小人！我伯父门，不听我前！”因突入，<br>号泣请曰：“庾玉台常因人脚短三寸，当复能作贼不？”宣武笑曰：“婿故自急。”<br>遂原玉台一门。<br>23.谢公夫人帏诸婢，使在前作伎，使太傅暂见，便下帏。太傅索更开，夫<br>人云：“恐伤盛德。”<br>24.桓车骑不好着新衣，浴后，妇故送新衣与。车骑大怒，摧使持去。妇更<br>持还，传语云：“衣不经新，何由而故？”桓公大笑，着之。<br>25.王右军郗夫人谓二弟司空、中郎曰：“王家见二谢，倾筐倒庋；见汝辈<br>来，平平尔。汝可无烦复往。”<br>26.王凝之谢夫人既往王氏，大薄凝之。既还谢家，意大不说。太傅慰释曰：<br>“王郎，逸少之子，人才亦不恶，汝何以恨乃尔？”答曰：“一门叔父，则有阿<br>大、中郎；群从兄弟，则有封、胡、遏、末。不意天壤之中，乃有王郎！”<br>27.韩康伯母，隐古几毁坏。卞鞠见几恶，欲易之。答曰：“我若不隐此，<br>汝何以得见古物？”<br>28.王江州夫人语谢遏曰：“汝何以都不复进？为是尘务经心，天分有限？”<br>29.郗嘉宾丧，妇兄弟欲迎妹还，终不肯归。曰：“生纵不得与郗郎同室，<br>死宁不同穴！”<br>30.谢遏绝重其姊，张玄常称其妹，欲以敌之。有济尼者，并游张、谢二家，<br>人问其优劣，答曰：“王夫人神情散朗，故有林下风气；顾家妇清心玉映，自是<br>闺房之秀。”<br>31.王尚书惠尝看王右军夫人，问：“眼耳为觉恶不？”答曰：“发白齿落，<br>属乎形骸；至于眼耳，关于神明，那可便与人隔？”<br>32.韩康伯母殷，随孙绘之之衡阳，于阖庐州中逢桓南郡。卞鞠是其外孙，<br>时来问讯。谓鞠曰：“我不死，见此竖二世作贼！”在衡阳数年，绘之遇桓景真<br>之难也，殷抚尸哭曰：“汝父昔罢豫章，徵书朝至夕发。汝去郡邑数年，为物不<br>得动，遂及于难，夫复何言！”<br><hr>
