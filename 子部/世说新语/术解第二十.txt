<h4>《子部·世说新语·术解第二十》<b class="x">作者：刘义庆</b></h4>
<br>1.荀勖善解音声，时论谓之“暗解”，遂调律吕，正雅乐。每至正会，殿庭<br>作乐，自调宫商，无不谐韵。阮咸妙赏，时谓“神解”。每公会作乐，而心谓之<br>不调。既无一言直勖，意忌之，遂出阮为始平太守。后有一田父耕于野，得周时<br>玉尺，便是天下正尺，荀试以校己所治钟鼓、金石、丝竹，皆觉短一黍，于是伏<br>阮神识。<br>2.荀勖在晋武帝坐食笋进饭，谓在坐人曰：“此是劳薪炊也。”坐者未信，<br>密遣问之，实用故车脚。<br>3.人有相羊祜父墓，后应出受命君。祜恶其言，遂倔断墓后，以坏其势。相<br>者立视之，曰：“犹应出折臂三公。”俄而祜坠马折臂，位果至公。<br>4.王武子善解马性。尝乘一马，着连钱障泥，前有水，终日不肯渡。王云：<br>“此必是惜障泥。”使人解去，便径渡。<br>5.陈述为大将军掾，甚见爱重。及亡，郭璞往哭之，甚哀，乃呼曰：“嗣祖，<br>焉知非福！”俄而大将军作乱，如其所言。<br>6.晋明帝解占冢宅，闻郭璞为人葬，帝微服往看，因问主人：“何以葬龙角？<br>此法当灭族！”主人曰：“郭云：‘此葬龙耳，不出三年，当致天子。’”帝问：<br>“为是出天子邪？”答曰：“非出天子，能致天子问耳。”<br>7.郭景纯过江，居于暨阳，墓去水不盈百步，时人以为近水。景纯曰：“将<br>当为陆。”今沙涨，去墓数十里皆为桑田。其诗曰：“北阜烈烈，巨海混混；磊<br>磊三坟，唯母与昆。”<br>8.王丞相令郭璞试作一卦。卦成，郭意色甚恶，云：“公有震厄！”王问：<br>“有可消伏理不？”郭曰：“命驾西出数里，得一柏树，截断如公长，置床上常<br>寝处，灾可消矣。”王从其语，数日中，果震柏粉碎。子弟皆称庆。大将军云：<br>“君乃复委罪于树木。”<br>9.桓公有主簿善别酒，有酒辄令先尝，好者谓“青州从事”，恶者谓“平原<br>督邮”。青州有齐郡，平原有鬲县；“从事”言“到脐”，“督邮”言在“鬲上<br>住”。<br>10.郗愔信道甚精勤，常患腹内恶，诸医不可疗，闻于法开有名，往迎之。<br>既来便脉，云：“君侯所患，正是精进太过所致耳。”合一剂汤与之。一服，即<br>大下，去数段许纸，如拳大，剖看，乃先所服符也。<br>11.殷中军妙解经脉，中年都废。有常所给使，忽叩头流血。浩问其故，云：<br>“有死事，终不可说。”诘问良久，乃云：“小人母年垂百岁，抱疾来久，若蒙<br>官一脉，便有活理。讫就屠戮无恨。”浩感其至性，遂令舁来，为诊脉处方。始<br>服一剂汤，便愈。于是悉焚经方。<br><hr>
