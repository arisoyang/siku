<h4>《子部·世说新语·言语第二》<b class="x">作者：刘义庆</b></h4>
<br>1.边文礼见袁奉高，失次序。奉高曰：“昔尧聘许由，面无怍色，先生何为<br>颠倒衣裳？”文礼答曰：“明府初临，尧德未彰，是以贱民颠倒衣裳耳。”<br>2.徐孺子年九岁，尝月下戏。人语之曰：“若令月中无物，当极明邪？”徐<br>曰：“不然，譬如人眼中有瞳子，无此必不明。”<br>3.孔文举年十岁，随父到洛。时李元礼有盛名，为司隶校尉，诣门者皆俊才<br>清称及中表亲戚乃通。文举至门，谓吏曰：“我是李府君亲。”既通，前坐。元<br>礼问曰：“君与仆有何亲？”对曰：“昔先君仲尼与君先人伯阳，有师资之尊，<br>是仆与君奕世为通好也。”元礼及宾客莫不奇之。太中大夫陈韪后至，人以其语<br>语之。韪曰：“小时了了，大未必佳！”文举曰：“想君小时，必当了了！”韪<br>大踧<imgheight=32width=32border=0src=/bzk/Z107.bmp>。<br>4.孔文举有二子，大者六岁，小者五岁。昼日父眠，小者床头盗酒饮之。大<br>儿谓曰：“何以不拜？”答曰：“偷，那得行礼！”<br>5.孔融被收，中外惶怖。时融儿大者九岁，小者八岁。二儿故琢钉戏，了无<br>遽容。融谓使者曰：“冀罪止于身，二儿可得全不？”儿徐进曰：“大人岂见覆<br>巢之下，复有完卵乎？”寻亦收至。<br>6.颍川太守髡陈仲弓。客有问元方：“府君如何？”元方曰：“高明之君也。”<br>“足下家君如何？”曰：“忠臣孝子也。”客曰：“《易》称：‘二人同心，其<br>利断金；同心之言，其臭如兰。’何有高明之君，而刑忠臣孝子者乎？”元方曰：<br>“足下言何其谬也！故不相答。”客曰：“足下但因伛为恭而不能答。”元方曰：<br>“昔高宗放孝子孝己，尹吉甫放孝子伯奇，董仲舒放孝子符起。唯此三君，高明<br>之君；唯此三子，忠臣孝子。”客惭而退。<br>7.荀慈明与汝南袁阆相见，问颍川人士，慈明先及诸兄。阆笑曰：“士但可<br>因亲旧而已乎？”慈明曰：“足下相难，依据者何经？”阆曰：“方问国士，而<br>及诸兄，是以尤之耳。”慈明曰：“昔者祁奚内举不失其子，外举不失其雠，以<br>为至公。公旦《文王》之诗，不论尧、舜之德而颂文、武者，亲亲之义也。《春<br>秋》之义，内其国而外诸夏。且不爱其亲而爱他人者，不为悖德乎？”<br>8.祢衡被魏武谪为鼓吏，正月半试鼓。衡扬枹为《渔阳掺挝》，渊渊有金石<br>声，四坐为之改容。孔融曰：“祢衡罪同胥靡，不能发明王之梦。”魏武惭而赦<br>之。<br>9.南郡庞士元闻司马德操在颍川，故二千里候之。至，遇德操采桑，士元从<br>车中谓曰：“吾闻丈夫处世，当带金佩紫，焉有曲洪流之量，而执丝妇之事？”<br>德操曰：“子且下车，子适知邪径之速，不虑失道之迷。昔伯成耦耕，不慕诸侯<br>之荣；原宪桑枢，不易有官之宅。何有坐则华屋，行则肥马，侍女数十，然后为<br>奇？此乃许、父所以慷慨，夷、齐所以长叹。虽有窃秦之爵，千驷之富，不足贵<br>也！”士元曰：“仆生出边垂，寡见大义。若不一叩洪锺，伐雷鼓，则不识其音<br>响也。”<br>10.刘公干以失敬罹罪。文帝问曰：“卿何以不谨于文宪？”桢答曰：“臣<br>诚庸短，亦由陛下纲目不疏。”<br>11.锺毓、锺会少有令誉，年十三，魏文帝闻之，语其父锺繇曰：“可令二<br>子来！”于是敕见。毓面有汗，帝曰：“卿面何以汗？”毓对曰：“战战惶惶，<br>汗出如浆。”复问会：“卿何以不汗？”对曰：“战战栗栗，汗不敢出。”<br>12.锺毓兄弟小时，值父昼寝，因共偷服药酒。其父时觉，且讬寐以观之。<br>毓拜而后饮，会饮而不拜。既而问毓何以拜，毓曰：“酒以成礼，不敢不拜。”<br>又问会何以不拜，会曰：“偷本非礼，所以不拜。”<br>13.魏明帝为外祖母筑馆于甄氏，既成，自行视，谓左右曰：“馆当以何为<br>名？”侍中缪袭曰：“陛下圣思齐于哲王；罔极过于曾、闵。此馆之兴，情钟舅<br>氏，宜以‘渭阳’为名。”<br>14.何平叔云：“服五石散，非唯治病，亦觉神明开朗。”<br>15.嵇中散语赵景真：“卿瞳子白黑分明，有白起之风，恨量小狭。”赵云：<br>“尺表能审玑衡之度，寸管能测往复之气。何必在大，但问识如何耳！”<br>16.司马景王东征，取上党李喜，以为从事中郎。因问喜曰：“昔先公辟君<br>不就，今孤召君，何以来？”喜对曰：“先公以礼见待，故得以礼进退；明公以<br>法见绳，喜畏法而至耳。”<br>17.邓艾口吃，语称“艾艾”。晋文王戏之曰：“卿云艾艾，定是几艾？”<br>对曰：“凤兮凤兮，故是一凤。”<br>18.嵇中散既被诛，向子期举郡计入洛，文王引进，问曰：“闻君有箕山之<br>志，何以在此？”对曰：“巢、许狷介之士，不足多慕。”王大咨嗟。<br>19.晋武帝始登阼，探策得“一”。王者世数，系此多少。帝既不说，群臣<br>失色，莫能有言者。侍中裴楷进曰：“臣闻天得一以清，地得一以宁，侯王得一<br>以为天下贞。”帝说，群臣叹服。<br>20.满奋畏风。在晋武帝坐，北窗作琉璃屏，实密似疏，奋有难色。帝笑之，<br>奋答曰：“臣犹吴牛，见月而喘。”<br>21.诸葛靓在吴，于朝堂大会。孙皓问：“卿字仲思，为何所思？”对曰：<br>“在家思孝，事君思忠，朋友思信，如斯而已。”<br>22.蔡洪赴洛，洛中人问曰：“幕府初开，群公辟命，求英奇于仄陋，采贤<br>俊于岩穴。君吴、楚之士，亡国之馀，有何异才，而应斯举？”蔡答曰：“夜光<br>之珠，不必出于孟津之河；盈握之璧，不必采于昆仑之山。大禹生于东夷，文王<br>生于西羌。圣贤所出，何必常处。昔武王伐纣，迁顽民于洛邑，得无诸君是其苗<br>裔乎？”<br>23.诸名士共至洛水戏。还，乐令问王夷甫曰：“今日戏乐乎？”王曰：<br>“裴仆射善谈名理，混混有雅致；张茂先论《史》、《汉》，靡靡可听；我与王<br>安丰说延陵、子房，亦超超玄著。”<br>24.王武子、孙子荆各言其土地人物之美。王云：“其地坦而平，其水淡而<br>清，其人廉且贞。”孙云：“其山{山罪}嵬以嵯峨，其水氵甲渫而扬波，其人磊<br>砢而英多。”<br>25.乐令女适大将军成都王颍，王兄长沙王执权于洛，遂构兵相图。长沙王<br>亲近小人，远外君子，凡在朝者，人怀危惧。乐令既允朝望，加有婚亲，群小谗<br>于长沙。长沙尝问乐令，乐令神色自若，徐答曰：“岂以五男易一女？”由是释<br>然，无复疑虑。<br>26.陆机诣王武子，武子前置数斛羊酪，指以示陆曰：“卿江东何以敌此？”<br>陆云：“有千里莼羹，但未下盐豉耳！”<br>27.中朝有小儿，父病，行乞药。主人问病，曰：“患疟也。”主人曰：<br>“尊侯明德君子，何以病疟？”答曰：“来病君子，所以为疟耳。”<br>28.崔正熊诣都郡，都郡将姓陈，问正熊：“君去崔杼几世？”答曰：“民<br>去崔杼，如明府之去陈恒。”<br>29.元帝始过江，谓顾骠骑曰：“寄人国土，心常怀惭。”荣跪对曰：“臣<br>闻王者以天下为家，是以耿、亳无定处，九鼎迁洛邑，愿陛下勿以迁都为念。”<br>30.庾公造周伯仁，伯仁曰：“君何所欣说而忽肥？”庾曰：“君复何所忧<br>惨而忽瘦？”伯仁曰：“吾无所忧，直是清虚日来，滓秽日去耳。”<br>31.过江诸人，每至美日，辄相邀新亭，藉卉饮宴。周侯中坐而叹曰：“风<br>景不殊，正自有山河之异！”皆相视流泪。唯王丞相愀然变色曰：“当共戮力王<br>室，克复神州，何至作楚囚相对？”<br>32.卫洗马初欲渡江，形神惨悴，语左右云：“见此芒芒，不觉百端交集。<br>苟未免有情，亦复谁能遣此！”<br>33.顾司空未知名，诣王丞相。丞相小极，对之疲睡。顾思所以叩会之，因<br>谓同坐曰：“昔每闻元公道公协赞中宗，保全江表，体小不安，令人喘息。”丞<br>相因觉，谓顾曰：“此子珪璋特达，机警有锋。”<br>34.会稽贺生，体识清远，言行以礼。不徒东南之美，实为海内之秀。<br>35.刘琨虽隔阂寇戎，志存本朝，谓温峤曰：“班彪识刘氏之复兴，马援知<br>汉光之可辅。今晋祚虽衰，天命未改。吾欲立功于河北，使卿延誉于江南，子其<br>行乎？”温曰：“峤虽不敏，才非昔人，明公以桓、文之姿，建匡立之功，岂敢<br>辞命！”<br>36.温峤初为刘琨使来过江。于时江左营建始尔，纲纪未举。温新至，深有<br>诸虑。既诣王丞相，陈主上幽越，社稷焚灭，山陵夷毁之酷，有黍离之痛。温忠<br>慨深烈，言与泗俱，丞相亦与之对泣。叙情既毕，便深自陈结，丞相亦厚相酬纳。<br>既出，欢然言曰：“江左自有管夷吾，此复何忧？”<br>37.王敦兄含，为光禄勋。敦既逆谋，屯据南州，含委职奔姑孰。王丞相诣<br>阙谢。司徒、丞相、扬州官僚问讯，仓卒不知何辞。顾司空时为扬州别驾，援翰<br>曰：“王光禄远避流言，明公蒙尘路次，群下不宁，不审尊体起居何如？”<br>38.郗太尉拜司空，语同坐曰：“平生意不在多，值世故纷纭，遂至台鼎。<br>朱博翰音，实愧于怀。”<br>39.高坐道人不作汉语。或问此意，简文曰：“以简应对之烦。”<br>40.周仆射雍容好仪形。诣王公，初下车，隐数人，王公含笑看之。既坐，<br>傲然啸咏。王公曰：“卿欲希嵇、阮邪？”答曰：“何敢近舍明公，远希嵇、阮！”<br>41.庾公尝入佛图，见卧佛，曰：“此子疲于津梁。”于时以为名言。<br>42.挚瞻曾作四郡太守、大将军户曹参军，复出作内史。年始二十九。尝别<br>王敦，敦谓瞻曰：“卿年未三十，已为万石，亦太早。”瞻曰：“方于将军，少<br>为太早；比之甘罗，已为太老。”<br>43.梁国杨氏子，九岁，甚聪惠。孔君平诣其父，父不在，乃呼儿出，为设<br>果。果有杨梅，孔指以示儿曰：“此是君家果。”儿应声答曰：“未闻孔雀是夫<br>子家禽。”<br>44.孔廷尉以裘与从弟沈，沈辞不受。廷尉曰：“晏平仲之俭，祠其先人，<br>豚肩不掩豆，犹狐裘数十年，卿复何辞此？”于是受而服之。<br>45.佛图澄与诸石游，林公曰：“澄以石虎为海鸥鸟。”<br>46.谢仁祖年八岁，谢豫章将送客，尔时语已神悟，自参上流。诸人咸共叹<br>之，曰：“年少一坐之颜回。”仁祖曰：“坐无尼父，焉别颜回？”<br>47.陶公疾笃，都无献替之言，朝士以为恨。仁祖闻之，曰：“时无竖刁，<br>故不贻陶公话言。”时贤以为德音。<br>48.竺法深在简文坐，刘尹问：“道人何以游朱门？”答曰：“君自见朱门，<br>贫道如游蓬户。”或云卞令。<br>49.孙盛为庾公记室参军，从猎，将其二儿俱行。庾公不知，忽于猎场见齐<br>庄，时年七八岁，庾谓曰：“君亦复来邪？”应声答曰：“所谓‘无小无大，从<br>公于迈’。”<br>50.孙齐由、齐庄二人，小时诣庾公。公问齐由“何字”，答曰：“字齐由。”<br>公曰：“欲何齐邪？”曰：“齐许由。”齐庄“何字”，答曰：“字齐庄。”公<br>曰：“欲何齐？”曰：“齐庄周。”公曰：“何不慕仲尼而慕庄周？”对曰：<br>“圣人生知，故难企慕。”庾公大喜小儿对。<br>51.张玄之、顾敷是顾和中外孙，皆少而聪惠。和并知之，而常谓顾胜，亲<br>重偏至，张颇不恹。于时张年九岁，顾年七岁，和与俱至寺中，见佛般泥洹像，<br>弟子有泣者，有不泣者，和以问二孙。玄谓：“被亲故泣，不被亲故不泣。”敷<br>曰：“不然。当由忘情故不泣，不能忘情故泣。”<br>52.庾法畅造庾太尉，握麈尾至佳。公曰：“此至佳，那得在？”法畅曰：<br>“廉者不求，贪者不与，故得在耳。”<br>53.庾稚恭为荆州，以毛扇上武帝，武帝疑是故物。侍中刘劭曰：“柏梁云<br>构，工匠先居其下；管弦繁奏，锺、夔先听其音。稚恭上扇，以好不以新。”庾<br>后闻之，曰：“此人宜在帝左右。”<br>54.何骠骑亡后，征褚公入。既至石头，王长史、刘尹同诣褚。褚曰：“真<br>长何以处我？”真长顾王曰：“此子能言。”褚因视王，王曰：“国自有周公。”<br>55.桓公北征经金城，见前为琅邪时种柳，皆已十围，慨然曰：“木犹如此，<br>人何以堪！”攀枝执条，泫然流泪。<br>56.简文作抚军时，尝与桓宣武俱入朝，更相让在前。宣武不得已而先之，<br>因曰：“伯也执殳，为王前驱。”简文曰：“所谓‘无小无大，从公于迈。’”<br>57.顾悦与简文同年，而发早白。简文曰：“卿何以先白？”对曰：“蒲柳<br>之姿，望秋而落；松柏之质，经霜弥茂。”<br>58.桓公入峡，绝壁天悬，腾波迅急。乃叹曰：“既为忠臣，不得为孝子，<br>如何？”<br>59.初，荧惑入太微，寻废海西，简文登阼，复入太微，帝恶之。时郗超为<br>中书在直。引超入曰：“天命修短，故非所计，政当无复近日事不？”超曰：<br>“大司马方将外固封疆，内镇社稷，必无若此之虑。臣为陛下以百口保之。”帝<br>因诵庾仲初诗曰：“志士痛朝危，忠臣哀主辱。”声甚凄厉。郗受假还东，帝曰：<br>“致意尊公，家国之事，遂至于此！由是身不能以道匡卫，思患预防。愧叹之深，<br>言何能喻！”因泣下流襟。<br>60.简文在暗室中坐，召宣武。宣武至，问：“上何在？”简文曰：“某在<br>斯。”时人以为能。<br>61.简文入华林园，顾谓左右曰：“会心处不必在远。翳然林水，便自有濠、<br>濮间想也。觉鸟兽禽鱼，自来亲人。”<br>62.谢太傅语王右军曰：“中年丧于哀乐，与亲友别，辄作数日恶。”王曰：<br>“年在桑榆，自然至此，正赖丝竹陶写。恒恐儿辈觉，损欣乐之趣。”<br>63.支道林常养数匹马。或言：“道人畜马不韵。”支曰：“贫道重其神骏。”<br>64.刘尹与桓宣武共听讲《礼记》。桓云：“时有入心处，便觉咫尺玄门。”<br>刘曰：“此未关至极，自是金华殿之语。”<br>65.羊秉为抚军参军，少亡，有令誉。夏侯孝若为之叙，极相赞悼。羊权为<br>黄门侍郎，侍简文坐。帝问曰：“夏侯湛作《羊秉叙》，绝可想。是卿何物？有<br>后不？”权潸然对曰：“亡伯令问夙彰，而无有继嗣。虽名播天听，然胤绝圣世。”<br>帝嗟慨久之。<br>66.王长史与刘真长别后相见，王谓刘曰：“卿更长进。”答曰：“此若天<br>之自高耳。”<br>67.刘尹云：“人想王荆产佳，此想长松下当有清风耳。”<br>68.王仲祖闻蛮语不解，茫然曰：“若使介葛卢来朝，故当不昧此语。”<br>69.刘真长为丹阳尹，许玄度出都就刘宿。床帷新丽，饮食丰甘。许曰：<br>“若保全此处，殊胜东山。”刘曰：“卿若知吉凶由人，吾安得不保此！”王逸<br>少在坐曰：“令巢、许遇稷、契，当无此言。”二人并有愧色。<br>70.王右军与谢太傅共登冶城。谢悠然远想，有高世之志。王谓谢曰：“夏<br>禹勤王，手足胼胝；文王旰食，日不暇给。今四郊多垒，宜人人自效。而虚谈费<br>务，浮文妨要，恐非当今所宜。”谢答曰：“秦任商鞅，二世而亡，岂清言致患<br>邪？”<br>71.谢太傅寒雪日内集，与儿女讲论文义。俄而雪骤，公欣然曰：“白雪纷<br>纷何所似？”兄子胡儿曰：“撒盐空中差可拟。”兄女曰：“未若柳絮因风起。”<br>公大笑乐。即公大兄无奕女，左将军王凝之妻也。<br>72.王中郎令伏玄度、习凿齿论青、楚人物，临成，以示韩康伯。康伯都无<br>言，王曰：“何故不言？”韩曰：“无可无不可。”<br>73.刘尹云：“清风朗月，辄思玄度。”<br>74.荀中郎在京口，登北固望海云：“虽未睹三山，便自使人有凌云意。若<br>秦、汉之君，必当褰裳濡足。”<br>75.谢公云：“贤圣去人，其间亦迩。”子侄未之许。公叹曰：“若郗超闻<br>此语，必不至河汉。”<br>76.支公好鹤，住剡东<山卬>山。有人遗其双鹤，少时翅长欲飞。支意惜之，<br>乃铩其翮。鹤轩翥不复能飞，乃反顾翅，垂头。视之，如有懊丧意。林曰：“既<br>有凌霄之姿，何肯为人作耳目近玩？”养令翮成，置使飞去。<br>77.谢中郎经曲阿后湖，问左右：“此是何水？”答曰：“曲阿湖。”谢曰：<br>“故当渊注渟著，纳而不流。”<br>78.晋武帝每饷山涛恒少。谢太傅以问子弟，车骑答曰：“当由欲者不多，<br>而使与者忘少。”<br>79.谢胡儿语庾道季：“诸人莫当就卿谈，可坚城垒。”庾曰：“若文度来，<br>我以偏师待之；康伯来，济河焚舟。”<br>80.李弘度常叹不被遇。殷扬州知其家贫，问：“君能屈志百里不？”李答<br>曰：“《北门》之叹，久已上闻。穷猿奔林，岂暇择木！”遂授剡县。<br>81.王司州至吴兴印渚中看。叹曰：“非唯使人情开涤，亦觉日月清朗。”<br>82.谢万作豫州都督，新拜，当西之都邑，相送累日，谢疲顿。于是高侍中<br>往，径就谢坐，因问：“卿今仗节方州，当疆理西蕃，何以为政？”谢粗道其意。<br>高便为谢道形势，作数百语。谢遂起坐。高去后，谢追曰：“阿酃故粗有才具。”<br>谢因此得终坐。<br>83.袁彦伯为谢安南司马，都下诸人送至濑乡。将别，既自凄惘，叹曰：<br>“江山辽落，居然有万里之势。”<br>84.孙绰赋《遂初》，筑室畎川，自言见止足之分。斋前种一松树，恒自手<br>壅治之。高世远时亦邻居，语孙曰：“松树子非不楚楚可怜，但永无栋梁用耳！”<br>孙曰：“枫柳虽合抱，亦何所施？”<br>85.桓征西治江陵城甚丽，会宾僚出江津望之，云：“若能目此城者有赏。”<br>顾长康时为客，在坐，目曰：“遥望层城，丹楼如霞。”桓即赏以二婢。<br>86.王子敬语王孝伯曰：“羊叔子自复佳耳，然亦何与人事？故不如铜雀台<br>上妓。”<br>87.林公见东阳长山曰：“何其坦迤！”<br>88.顾长康从会稽还，人问山川之美，顾云：“千岩竞秀，万壑争流，草木<br>蒙笼其上，若云兴霞蔚。”<br>89.简文崩，孝武年十余岁立，至暝不临。左右启“依常应临”。帝曰：<br>“哀至则哭，何常之有！”<br>90.孝武将讲《孝经》，谢公兄弟与诸人私庭讲习。车武子难苦问谢，谓袁<br>羊曰：“不问则德音有遗，多问则重劳二谢。”袁曰：“必无此嫌。”车曰：<br>“何以知尔？”袁曰：“何尝见明镜疲于屡照，清流惮于惠风！”<br>91.王子敬云：“从山阴道上行，山川自相映发，使人应接不暇。若秋冬之<br>际，尤难为怀。”<br>92.谢太傅问诸子侄：“子弟亦何预人事，而正欲使其佳？”诸人莫有言者，<br>车骑答曰：“譬如芝兰玉树，欲使其生于阶庭耳。”<br>93.道壹道人好整饰音辞，从都下还东山，经吴中。已而会雪下，未甚寒，<br>诸道人问在道所经。壹公曰：“风霜固所不论，乃先集其惨澹。郊邑正自飘瞥，<br>林岫便已浩然。”<br>94.张天锡为凉州刺史，称制四隅。既为苻坚所禽，用为侍中。后于寿阳俱<br>败，至都，为孝武所器。每入言论，无不竟日。颇有嫉己者，于坐问张：“北方<br>何物可贵？”张曰：“桑椹甘香，鸱鸮革响。淳酪养性，人无嫉心。”<br>95.顾长康拜桓宣武墓，作诗云：“山崩溟海竭，鱼鸟将何依。”人问之曰：<br>“卿凭重桓乃尔，哭之状其可见乎？”顾曰：“鼻如广莫长风，眼如悬河决溜。”<br>或曰：“声如震雷破山，泪如倾河注海。”<br>96.毛伯成既负其才气，常称：“宁为兰摧玉折，不作萧敷艾荣。”<br>97.范宁作豫章，八日请佛有板。众僧疑，或欲作答。有小沙弥在坐末曰：<br>“世尊默然，则为许可。”众从其义。<br>98.司马太傅斋中夜坐，于时天月明净，都无纤翳。太傅叹为佳。谢景重在<br>坐，答曰：“意谓乃不如微云点缀。”太傅因戏谢曰：“卿居心不静，乃复强欲<br>滓秽太清邪？”<br>99.王中郎甚爱张天锡，问之曰：“卿观过江诸人，经纬江左，轨辙有何伟<br>异？后来之彦，复何如中原？”张曰：“研求幽邃，自王、何以还；因时修制，<br>荀、乐之风。”王曰：“卿知见有馀，何故为苻坚所制？”答曰：“阳消阴息，<br>故天步屯蹇；否剥成象，岂足多讥？”<br>100.谢景重女适王孝伯儿，二门公甚相爱美。谢为太傅长史，被弹；王即取<br>作长史，带晋陵郡。太傅已构嫌孝伯，不欲使其得谢，还取作咨议，外示絷维，<br>而实以乖间之。及孝伯败后，太傅绕东府城行散，僚属悉在南门要望候拜，时谓<br>谢曰：“王宁异谋，云是卿为其计。”谢曾无惧色，敛笏对曰：“乐彦辅有言：<br>‘岂以五男易一女？’”太傅善其对，因举酒劝之曰：“故自佳！故自佳！”<br>101.桓玄义兴还后，见司马太傅，太傅已醉，坐上多客，问人云：“桓温来<br>欲作贼，如何？”桓玄伏不得起。谢景重时为长史，举板答曰：“故宣武公黜昏<br>暗，登圣明，功超伊、霍，纷纭此议，裁之圣鉴。”太傅曰：“我知！我知！”<br>即举酒云：“桓义兴，劝卿酒。”桓出谢过。<br>102.宣武移镇南州，制街衢平直。人谓王东亭曰：“丞相初营建康，无所因<br>承，而制置纡曲，方此为劣。”东亭曰：“此丞相乃所以为巧。江左地促，不如<br>中国；若使阡陌条畅，则一览而尽。故纡馀委曲，若不可测。”<br>103.桓玄诣殷荆州，殷在妾房昼眠，左右辞不之通。桓后言及此事，殷云：<br>“初不眠，纵有此，岂不有‘贤贤易色’也！”<br>104.桓玄问羊孚：“何以共重吴声？”羊曰：“当以其妖而浮。”<br>105.谢混问羊孚：“何以器举瑚琏？”羊曰：“故当以为接神之器。”<br>106.桓玄既篡位后，御床微陷，群臣失色。侍中殷仲文进曰：“当由圣德渊<br>重，厚地所以不能载。”时人善之。<br>107.桓玄既篡位，将改置直馆，问左右：“虎贲中郎省，应在何处？”有人<br>答曰：“无省。”当时殊忤旨。问：“何以知无？”答曰：“潘岳《秋兴赋叙》<br>曰：‘余兼虎贲中郎将，寓直散骑之省。’”玄咨嗟称善。<br>108.谢灵运好戴曲柄笠，孔隐士谓曰：“卿欲希心高远，何不能遗曲盖之貌？”<br>谢答曰：“将不畏影者，未能忘怀。”<br><hr>
