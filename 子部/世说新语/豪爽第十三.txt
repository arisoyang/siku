<h4>《子部·世说新语·豪爽第十三》<b class="x">作者：刘义庆</b></h4>
<br>1.王大将军年少时，旧有田舍名，语音亦楚。武帝唤时贤共言伎艺事，人皆<br>多有所知，唯王都无所关，意色殊恶，自言知打鼓吹，帝令取鼓与之。于坐振袖<br>而起，扬槌奋击，音节谐捷，神气豪上，傍若无人，举坐叹其雄爽。<br>2.王处仲，世许高尚之目。常荒恣于色，体为之弊，左右谏之，处仲曰：<br>“吾乃不觉尔。如此者甚易耳！”乃开后閤，驱诸婢妾数十人出路，任其所之，<br>时人叹焉。<br>3.王大将军自目：“高朗疏率，学通《左氏》。”<br>4.王处仲每酒后，辄咏“老骥伏枥，志在千里。烈士暮年，壮心不已”。以<br>如意打唾壶，壶边尽缺。<br>5.晋明帝欲起池台，元帝不许。帝时为太子，好养武士，一夕中作池，比晓<br>便成。今太子西池便是也。<br>6.王大将军始欲下都更分树置，先遣参军告朝廷，讽旨时贤。祖车骑尚未镇<br>寿春，瞋目厉声语使人曰：“卿语阿黑：何敢不逊！摧摄面去，须臾不尔，我将<br>三千兵，槊脚令上！”王闻之而止。<br>7.庾稚恭既常有中原之志，文康时权重，未在己。及济坚作相，忌兵畏祸，<br>与稚恭历同异者久之，乃果行。倾荆、汉之力，穷舟车之势，师次于襄阳，大会<br>参佐，陈其旌甲，亲援弧矢曰：“我之此行，若此射矣！”遂三起三叠。徒众属<br>目，其气十倍。<br>8.桓宣武平蜀，集参僚置酒于李势殿，巴蜀缙绅莫不悉萃。桓既素有雄情爽<br>气，加尔日音调英发，叙古今成败由人，存亡系才，其拔磊落，一坐叹赏。既散，<br>诸人追味余言。于时寻阳周馥曰：“恨卿辈不见王大将军。”<br>9.桓公读《高士传》，至于陵仲子，便掷去，曰：“谁能作此溪刻自处！”<br>10.桓石虔，司空豁之长庶也，小字镇恶，年十七八，未被举，而童隶已呼<br>为镇恶郎。尝住宣武斋头。从征枋头。车骑冲没陈，左右莫能先救。宣武谓曰：<br>“汝叔落贼，汝知不？”石虔闻之。气甚奋，命朱辟为副，策马于万众中，莫有<br>抗者，遂致冲还，三军叹服。河朔后以其名断疟。<br>11.陈林道在西岸，都下诸人共要至牛渚会。陈理甚佳，人欲共言折，陈以<br>如意拄颊，望鸡笼山叹曰：“孙伯符志业不遂！”于是竟坐不得谈。<br>12.王司州在谢公坐，咏“入不言兮出不辞，乘回风兮载云旗”，语人云：<br>“当尔时，觉一坐无人。”<br>13.桓玄西下，入石头，外白：“司马梁王奔叛。”玄时事形已济，在平乘<br>上笳鼓并作，直高咏云：“箫管有遗音，梁王安在哉？”<br><hr>
