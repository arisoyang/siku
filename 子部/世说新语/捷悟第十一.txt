<h4>《子部·世说新语·捷悟第十一》<b class="x">作者：刘义庆</b></h4>
<br>1.杨德祖为魏公主簿，时作相国门，始构榱桷，魏武自出看，使人题门作<br>“活”字，便去。杨见，即令坏之。既竟，曰：“‘门’中‘活’，‘阔’字，<br>王正嫌门大也。”<br>2.人饷魏武一杯酪，魏武啖少许，盖头上提“合”字以示众，众莫能解。次<br>至杨修，修便啖，曰：“公教人啖一口也，复何疑？”<br>3.魏武尝过曹娥碑下，杨修从。碑背上见题作“黄绢幼妇，外孙齑臼”八字，<br>魏武谓修曰：“解不？”答曰：“解。”魏武曰：“卿未可言，待我思之。”行<br>三十里，魏武乃曰：“吾已得。”令修别记所知。修曰：“黄绢，色丝也，于字<br>为‘绝’；幼妇，少女也，于字为‘妙’；外孙，女子也，于字为‘好’；齑臼，<br>受辛也，于字为‘辞’；所谓‘绝妙好辞’也。”魏武亦记之，与修同，乃叹曰：<br>“我才不及卿，乃觉三十里。”<br>4.魏武征袁本初，治装，余有数十斛竹片，咸长数寸，众并谓不堪用，正令<br>烧除。太祖甚惜，思所以用之，谓可为竹柙楯，而未显其言，驰问主簿杨德祖。<br>应声答之，与帝心同。众伏其辩悟。<br>5.王敦引军至大桁，明帝自出中堂。温峤为丹阳尹，帝令断大桁，故未断，<br>帝大怒，瞋目，左右莫不悚惧。召诸公来。峤至，不谢，但求酒炙。王导须臾至，<br>徒跣下地，谢曰：“天威在颜，遂使温峤不得谢。”峤于是下谢，帝乃释然。诸<br>公共叹王机悟名言。<br>6.郗司空在北府，桓宣武恶其居兵权。郗于事机素暗，遣笺诣桓：“方欲共<br>奖王室，修复园陵。”世子嘉宾出行，于道上闻信至，急取笺视，视竟，寸寸毁<br>裂，便回。还更作笺，自陈老病，不堪人间，欲乞闲地自养。宣武得笺大喜，即<br>诏转公督五郡，会稽太守。<br>7.王东亭作宣武主簿，尝春月与石头兄弟乘马出郊。时彦同游者，连镳俱进，<br>唯东亭一人常在前，觉数十步，诸人莫之解。石头等既疲倦，俄而乘舆回，诸人<br>皆似从官，唯东亭奕奕在前，其悟摄如此。<br><hr>
