<h4>《子部·世说新语·纰漏第三十四》<b class="x">作者：刘义庆</b></h4>
<br>1.王敦初尚主，如厕，见漆箱盛干枣，本以塞鼻，王谓厕上亦下果，食遂至<br>尽。既还，婢擎金澡盘盛水，琉璃碗盛澡豆，因倒着水中而饮之，谓是干饭。群<br>婢莫不掩口而笑之。<br>2.元皇初见贺司空，言及吴时事，问：“孙皓烧锯截一贺头，是谁？”司空<br>未得言，元皇自忆曰：“是贺劭。”司空流涕曰：“臣父遭遇无道，创巨痛深，<br>无以仰答明诏。”元皇愧惭，三日不出。<br>3.蔡司徒渡江，见彭蜞，大喜曰：“蟹有八足，加以二螯。”令烹之。既食，<br>吐下委顿，方知非蟹。后向谢仁祖说此事，谢曰：“卿读《尔雅》不熟，几为<br>《劝学》死。”<br>4.任育长年少时，甚有令名。武帝崩，选百二十挽郎，一时之秀彦，育长亦<br>在其中。王安丰选女婿，从挽郎搜其胜者，且择取四人，任犹在其中。童少时神<br>明可爱，时人谓育长影亦好。自过江，便失志。王丞相请先度时贤共至石头迎之，<br>犹作畴日相待，一见便觉有异。坐席竟，下饮，便问人云：“此为茶？为茗？”<br>觉有异色，乃自申明云：“向问饮为热为冷耳。”尝行从棺邸下度，流涕悲哀。<br>王丞相闻之曰：“此是有情痴。”<br>5.谢虎子尝上屋熏鼠，胡儿既无由知父为此事。闻人道“痴人有作此者”。<br>戏笑之。时道此非复一过。太傅既了己之不知，因其言次，语胡儿曰：“世人以<br>此谤中郎，亦言我共作此。”胡儿懊热，一月闭斋不出。太傅虚托引己之过，以<br>相开悟，可谓德教。<br>6.殷仲堪父病虚悸，闻床下蚁动，谓是牛斗。孝武不知是殷公，问仲堪：<br>“有一殷病如此不？”仲堪流涕而起曰：“臣进退维谷。”<br>7.虞哮父为孝武侍中，帝从容问曰：“卿在门下，初不闻有所献替。”虞家<br>富春，近海，谓帝望其意气，对曰：“天时尚暖，{制鱼}鱼虾<鱼羌>未可致，寻当<br>有所上献。”帝抚掌大笑。<br>8.王大丧后，朝论或云：“国宝应作荆州。”国宝主簿夜函白事，云：“荆<br>州事已行。”国宝大喜，而夜开閤，唤纲纪话势，虽不及作荆州，而意色甚恬。<br>晓遣参问，都无此事。即唤主簿数之曰：“卿何以误人事邪？”<br><hr>
