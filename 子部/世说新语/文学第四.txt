<h4>《子部·世说新语·文学第四》<b class="x">作者：刘义庆</b></h4>
<br>1.郑玄在马融门下，三年不得相见，高足弟子传授而已。尝算浑天不合，诸<br>弟子莫能解。或言玄能者，融召令算，一转便决，众咸骇服。及玄业成辞归，既<br>而融有“礼乐皆东”之叹。恐玄擅名而心忌焉。玄亦疑有追，乃坐桥下，在水上<br>据屐。融果转式逐之，告左右曰：“玄在土下水上而据木，此必死矣。”遂罢追，<br>玄竟以得免。<br>2.郑玄欲注《春秋传》，尚未成时，行与服子慎遇宿客舍，先未相识，服在<br>外车上与人说己注《传》意，玄听之良久，多与己同。玄就车与语曰：“吾久欲<br>注，尚未了。听君向言，多与我同。今当尽以所注与君。”遂为服氏注。<br>3.郑玄家奴婢皆读书。尝使一婢。不称旨，将挞之。方自陈说，玄怒，使人<br>曳着泥中。须臾，复有一婢来，问曰：“胡为乎泥中？”答曰：“薄言往愬，逢<br>彼之怒。”<br>4.服虔既善《春秋》，将为注，欲参考同异；闻崔烈集门生讲传，遂匿姓名，<br>为烈门人赁作食。每当至讲时，辄窃听户壁间。既知不能逾己，稍共诸生叙其短<br>长。烈闻，不测何人。然素闻虔名，意疑之。明早往，及未寤，便呼：“子慎！<br>子慎！”虔不觉惊应，遂相与友善。<br>5.锺会撰《四本论》始毕，甚欲使嵇公一见。置怀中，既定，畏其难，怀不<br>敢出，于户外遥掷，便回急走。<br>6.何晏为吏部尚书，有位望，时谈客盈坐，王弼未弱冠往见之。晏闻弼名，<br>因条向者胜理语弼曰：“此理仆以为极，可得复难不？”弼便作难，一坐人便以<br>为屈，于是弼自为客主数番，皆一坐所不及。<br>7.何平叔注《老子》，始成，诣王辅嗣，见王《注》精奇，乃神伏曰：“若<br>斯人，可与论天人之际矣！”因以所注为《道德二论》。<br>8.王辅嗣弱冠诣裴徽，徽问曰：“夫无者，诚万物之所资，圣人莫肯致言，<br>而老子申之无已，何邪？”弼曰：“圣人体无，无又不可以训，故言必及有；老、<br>庄未免于有，恒训其所不足。”<br>9.傅嘏善言虚胜，荀粲谈尚玄远，每至共语，有争而不相喻。裴冀州释二家<br>之义，通彼我之怀，常使两情皆得，彼此俱畅。<br>10.何宴注《老子》未毕，见王弼自说注《老子》旨，何意多所短，不复得<br>作声，但应诺诺，遂不复注，因作《道德论》。<br>11.中朝时，有怀道之流，有诣王夷甫咨疑者。值王昨已语多，小极，不复<br>相酬答，乃谓客曰：“身今少恶，裴逸民亦近在此，君可往问。”<br>12.裴成公作《崇有论》，时人攻难之，莫能折。唯王夷甫来，如小屈。时<br>人即以王理难裴，理还复申。<br>13.诸葛宏年少不肯学问。始与王夷甫谈，便已超诣。王叹曰：“卿天才卓<br>出，若复小加研寻，一无所愧。”宏后看《庄》、《老》，更与王语，便足相抗<br>衡。<br>14.卫玠总角时问乐令“梦”，乐云“是想。”卫曰：“形神所不接而梦，<br>岂是想邪？”乐云：“因也。未尝梦乘车入鼠穴、捣齑啖铁杵，皆无想无因故也。”<br>卫思“因”，经日不得，遂成病。乐闻，故命驾为剖析之。卫即小差。乐叹曰：<br>“此儿胸中当必无膏肓之疾！”<br>15.庾子嵩读《庄子》，开卷一尺便放去，曰：“了不异人意。”<br>16.客问乐令“旨不至”者，乐亦不复剖析文句，直以麈尾柄确几曰；“至<br>不？”客曰：“至！”乐因又举麈尾曰；“若至者，那得去？”于是客乃悟服。<br>乐辞约而旨达，皆此类。<br>17.初，注《庄子》者数十家，莫能究其旨要。向秀于旧注外为解义，妙析<br>奇致，大畅玄风，唯秋水、至乐二篇未竟而秀卒。秀子幼，义遂零落，然犹有别<br>本。郭象者，为人薄行，有俊才，见秀义不传于世，遂窃为己注，乃自注《秋水》、<br>《至乐》二篇，又易《马蹄》一篇，其余众篇，或定点文句而已。后秀义别本出，<br>故今有向、郭二庄，其义一也。<br>18.阮宣子有令闻。太尉王夷甫见而问曰：“老庄与圣教同异？”对曰：<br>“将无同？”太尉善其言，辟之为掾。世谓“三语掾”。卫玠嘲之曰：“一言可<br>辟，何假于三！”宣子曰：“苟是天下人望，亦可无言而辟，复何假一！”遂相<br>与为友。<br>19.裴散骑娶王太尉女，婚后三日，诸婿大会，当时名士、王、裴子弟悉集。<br>郭子玄在坐，挑与裴谈。子玄才甚丰赡，始数交，未快；郭陈张甚盛，裴徐理前<br>语，理致甚微，四坐咨嗟称快，王亦以为奇，谓语诸人曰：“君辈勿为尔，将受<br>困寡人女婿。”<br>20.卫玠始度江，见王大将军，因夜坐，大将军命谢幼舆。玠见谢，甚说之，<br>都不复顾王，遂达旦微言，王永夕不得豫。玠体素羸，恒为母所禁。尔昔忽极，<br>于此病笃，遂不起。<br>21.旧云，王丞相过江左，止道《声无哀乐》、《养生》、《言尽意》，三<br>理而已，然宛转关生，无所不入。<br>22.殷中军为庾公长史，下都，王丞相为之集，桓公、王长史、王蓝田、谢<br>镇西并在。丞相自起解帐带麈尾，语殷曰：“身今日当与君共谈析理。”既共清<br>言，遂达三更。丞相与殷共相往反，其余诸贤略无所关。既彼我相尽，丞相乃叹<br>曰：“向来语，乃竟未知理源所归。至于辞喻不相负，正始之音，正当尔耳。”<br>明旦，桓宣武语人曰：“昨夜听殷、王清言，甚佳，仁祖亦不寂寞，我亦时复造<br>心；顾看两王掾，辄翣如生母狗馨。”<br>23.殷中军见佛经，云：“理亦应在阿堵上。”<br>24.谢安年少时，请阮光禄道《白马论》，为论以示谢。于时谢不即解阮语，<br>重相咨尽。阮乃叹曰：“非但能言人不可得，正索解人亦不可得！”<br>25.褚季野语孙安国云：“北人学问，渊综广博。”孙答曰：“南人学问，<br>清通简要。”支道林闻之，曰：“圣贤故所忘言。自中人以还，北人看书，如显<br>处视月，南人学问，如牖中窥日。”<br>26.刘真长与殷渊源谈，刘理如小屈，殷曰：“恶，卿不欲作将善云梯仰攻。”<br>27.殷中军云：“康伯未得我牙后慧。”<br>28.谢镇西少时，闻殷浩能清言，故往造之。殷未过有所通，为谢标榜诸义，<br>作数百语，既有佳致，兼辞条丰蔚，甚足以动心骇听。谢注神倾意，不觉流汗交<br>面。殷徐语左右：“取手巾与谢郎拭面。”<br>29.宣武集诸名胜讲《易》，日说一卦。简文欲听，闻此便还，曰：“义自<br>当有难易，其以一卦为限邪？”<br>30.有北来道人好才理，与林公相遇于瓦官寺，讲《小品》。于时竺法深、<br>孙兴公悉共听。此道人语，屡设疑难，林公辩答清析，辞气俱爽。此道人每辄摧<br>屈。孙问深公：“上人当是逆风家，向来何以都不言？”深公笑而不答。林公曰：<br>“白旃檀非不馥，焉能逆风？”深公得此义，夷然不屑。<br>31.孙安国往殷中军许共论，往反精苦，客主无间。左右进食，冷而复暖者<br>数四。彼我奋掷麈尾，悉脱落，满餐饭中。宾主遂至莫忘食。殷乃语孙曰：“卿<br>莫作强口马，我当穿卿鼻！”孙曰：“卿不见决牛鼻，人当穿卿颊！”<br>32.《庄子·逍遥篇》，旧是难处，诸名贤所可钻味，而不能拔理于郭、向<br>之外。支道林在白马寺中，将冯太常共语，因及逍遥。支卓然标新理于二家之表，<br>立异义于众贤之外，皆是诸名贤寻味之所不得。后遂用支理。<br>33.殷中军尝至刘尹所清言。良久，殷理小屈，游辞不已，刘亦不复答。殷<br>去后，乃云：“田舍儿，强学人作尔馨语！”<br>34.殷中军虽思虑通长，然于《才性》《偏精》。忽言及四本，便若汤池铁<br>城，无可攻之势。<br>35.支道林造《即色论》，论成，示王中郎，中郎都无言。支曰：“默而识<br>之乎？”王曰：“既无文殊，谁能见赏？”<br>36.王逸少作会稽，初至，支道林在焉。孙兴公谓王曰：“支道林拔新领异，<br>胸怀所及乃自佳，卿欲见不？”王本自有一往隽气，殊自轻之。后孙与支共载往<br>王许，王都领域，不与交言。须臾支退。后正值王当行，车已在门，支语王曰：<br>“君未可去，贫道与君小语。”因论《庄子·逍遥游》。支作数千言，才藻新奇，<br>花烂映发。王遂披襟解带，留连不能已。<br>37.三乘佛家滞义，支道林分判，使三乘炳然。诸人在下坐听，皆云可通。<br>支下坐，自共说，正当得两，入三便乱。今义弟子虽传，犹不尽得。<br>38.许掾年少时，人以比王苟子，许大不平。时诸人士及林法师并在会稽西<br>寺讲，王亦在焉。许意甚忿，便往西寺与王论理，共决优劣，苦相折挫，王遂大<br>屈。许复执王理，王执许理，更相覆疏，王复屈。许谓支法师曰：“弟子向语何<br>似？”支从容曰：“君语佳则佳矣，何至相苦邪？岂是求理中之谈哉？”<br>39.林道人诣谢公，东阳时始总角，新病起，体未堪劳。与林公讲论，遂至<br>相苦。母王夫人在壁后听之，再遣信令还，而太傅留之。王夫人因自出，云：<br>“新妇少遭家难，一生所寄，唯在此儿。”因流涕抱儿以归。谢公语同坐曰：<br>“家嫂辞情慷慨，致可传述，恨不使朝士见！”<br>40.支道林、许掾诸人共在会稽王斋头。支为法师，许为都讲。支通一义，<br>四坐莫不厌心。许送一难，众人莫不抃舞。但共嗟咏二家之美，不辩其理之所在。<br>41.谢车骑在安西艰中，林道人往就语，将夕乃退。有人道上见者，问云：<br>“公何处来？”答云：“今日与谢孝剧谈一出来。”<br>42.支道林初从东出，住东安寺中。王长史宿构精理，并撰其才藻，往与支<br>语，不大当对。王叙致数百语，自谓是名理奇藻。支徐徐谓曰：“身与君别多年，<br>君义言了不长进。”王大惭而退。<br>43.殷中军读《小品》，下二百签，皆是精微，世之幽滞。尝欲与支道林辩<br>之，竟不得。今《小品》犹存。<br>44.佛经以为祛练神明，则圣人可致。简文云：“不知便可登峰造极不？然<br>陶练之功，尚不可诬。”<br>45.于法开始与支公争名，后精渐归支，意甚不忿，遂遁迹剡下。遣弟子出<br>都，语使过会稽。于时支公正讲《小品》。开戒弟子：“道林讲，比汝至，当在<br>某品中。”因示语攻难数十番，云：“旧此中不可复通。”弟子如言诣支公。正<br>值讲，因谨述开意，往反多时，林公遂屈。厉声曰：“君何足复受人寄载来！”<br>46.殷中军问：“自然无心于禀受，何以正善人少，恶人多？”诸人莫有言<br>者。刘尹答曰：“譬如泄水著地，正自纵横流漫，略无正方圆者。”一时绝叹，<br>以为名通。<br>47.康僧渊初过江，未有知者，恒周旋市肆，乞索以自营。忽往殷渊源许，<br>值盛有宾客，殷使坐，粗与寒温，遂及义理，语言辞旨，曾无愧色，领略祖举，<br>一往参诣。由是知之。<br>48.殷、谢诸人共集。谢因问殷：“眼往属万形，万形来入眼不？”<br>49.人有问殷中军：“何以将得位而梦棺器，将得财而梦矢秽？”殷曰：<br>“官本是臭腐，所以将得而梦棺尸；财本是粪土，所以将得而梦秽污。”时人以<br>为名通。<br>50.殷中军被废东阳，始看佛经。初视《维摩诘》，疑《般若波罗密》太多；<br>后见《小品》，恨此语少。<br>51.支道林、殷渊源俱在相王许。相王谓二人：“可试一交言。而《才性》<br>殆是渊源崤、函之固，君其慎焉！”支初作，改辄远之；数四交，不觉入其玄中。<br>相王抚肩笑曰：“此自是其胜场，安可争锋！”<br>52.谢公因子弟集聚，问：“《毛诗》何句最佳？”遏称曰：“‘昔我往矣，<br>杨柳依依；今我来思，雨雪霏霏。’”公曰：“‘訏谟定命，远猷辰告。’”谓：<br>“此句偏有雅人深致。”<br>53.张凭举孝廉，出都，负其才气，谓必参时彦。欲诣刘尹，乡里及同举者<br>共笑之。张遂诣刘，刘洗涤料事，处之下坐，唯通寒暑，神意不接。张欲自发无<br>端。顷之，长史诸贤来清言，客主有不通处，张乃遥于末坐判之，言约旨远，足<br>畅彼我之怀，一坐皆惊。真长延之上坐，清言弥日，因留宿至晓。张退，刘曰：<br>“卿且去，正当取卿共诣抚军。”张还船，同侣问何处宿，张笑而不答。须臾，<br>真长遣传教觅张孝廉船，同侣惋愕。即同载诣抚军。至门，刘前进谓抚军曰：<br>“下官今日为公得一太常博士妙选。”既前，抚军与之话言，咨嗟称善，曰：<br>“张凭勃窣为理窟。”即用为太常博士。<br>54.汰法师云：“‘六通’、‘三明’同归，正异名耳。”<br>55.支道林、许、谢盛德，共集王家，谢顾诸人曰：“今日可谓彦会，时既<br>不可留，此集固亦难常，当共言咏，以写其怀。”许便问主人：“有《庄子》不？”<br>正得鱼父一篇。谢看题，便各使四坐通。支道林先通，作七百许语，叙致精丽，<br>才藻奇拔，众咸称善。于是四坐各言怀毕。谢问曰：“卿等尽不？”皆曰：“今<br>日之言，少不自竭。”谢后粗难，因自叙其意，作万余语，才峰秀逸，既自难干，<br>加意气拟托，萧然自得，四坐莫不厌心。支谓谢曰：“君一往奔诣，故复自佳耳。”<br>56.殷中军、孙安国、王、谢能言诸贤，悉在会稽王许，殷与孙共论《易》<br>象妙于见形，孙语道合，意气干云，一坐咸不安孙理，而辞不能屈。会稽王慨然<br>叹曰：“使真长来，故应有以制彼。”即迎真长，孙意己不如。真长既至，先令<br>孙自叙本理，孙粗说己语，亦觉殊不及向。刘便作二百许语，辞难简切，孙理遂<br>屈。一坐同时抚掌而笑，称美良久。<br>57.僧意在瓦官寺中，王苟子来，与共语，便使其唱理。意谓王曰：“圣人<br>有情不？”王曰：“无。”重问曰：“圣人如柱邪？”王曰：“如筹算，虽无情，<br>运之者有情。”僧意云：“谁运圣人邪？”苟子不得答而去。<br>58.司马太傅问谢车骑：“惠子其书五车，何以无一言入玄？”谢曰：“故<br>当是其妙处不传。”<br>59.殷中军被废，徙东阳，大读佛经，皆精解。唯至“事数”处不解。遇见<br>一道人，问所谶，便释然。<br>60.殷仲堪精核玄论，人谓莫不研究。殷乃叹曰：“使我解《四本》，谈不<br>翅尔。”<br>61.殷荆州曾问远公：“《易》以何为体？”答曰：“《易》以感为体。”<br>殷曰：“铜山西崩，灵钟东应，便是《易》耶？”远公笑而不答。<br>62.羊孚弟娶王永言女，及王家见婿，孚送弟俱往。时永言父东阳尚在，殷<br>仲堪是东阳女婿，亦在坐。孚雅善理义，乃与仲堪道《齐物》，殷难之。羊云：<br>“君四番后当得见同。”殷笑曰：“乃可得尽，何必相同。”乃至四番后一通。<br>殷咨嗟曰：“仆便无以相异。”叹为新拔者久之。<br>63.殷仲堪云：“三日不读《道德经》，便觉舌本间强。”<br>64.提婆初至，为东亭第讲《阿毗昙》。始发讲，坐裁半，僧弥便云：“都<br>已晓。”即于坐分数四有意道人，更就余屋自讲。提婆讲竟，东亭问法冈道人曰：<br>“弟子都未解，阿弥那得已解？所得云何？”曰：“大略全是，故当小未精核耳。”<br>65.桓南郡与殷荆州共谈，每相攻难。年余后但一两番，桓自叹才思转退，<br>殷云：“此乃是君转解。”<br>66.文帝尝令东阿王七步作诗，不成者行大法。应声便为诗曰：“煮豆持作<br>羹，漉菽以为汁。萁在釜下然，豆在釜中泣；本是同根生，相煎何太急？”帝深<br>有惭色。<br>67.魏朝封晋文王为公，备礼九锡，文王固让不受。公卿将校当诣府敦喻。<br>司空郑冲驰遣信就阮籍求文。籍时在袁孝尼家，宿醉扶起，书札为之，无所点定，<br>乃写付使。时人以为神笔。<br>68.左太冲作《三都赋》初成，时人互有讥訾，思意不惬。后示张公，张曰：<br>“此二京可三。然君文未重于世，宜以经高名之士。”思乃询求于皇甫谧，谧见<br>之嗟叹，遂为作《叙》。于是先相非贰者，莫不敛衽赞述焉。<br>69.刘伶著《酒德颂》，意气所寄。<br>70.乐令善于清言，而不长于手笔。将让河南尹，请潘岳为表。潘云：“可<br>作耳，要当得君意。”乐为述己所以为让，标位二百许语，潘直取错综，便成名<br>笔。时人咸云：“若乐不假潘之文，潘不取乐之旨，则无以成斯矣。”<br>71.夏侯湛作《周诗》成，示潘安仁，安仁曰：“此非徒温雅，乃别见孝悌<br>之性。”潘因此遂作《家风诗》。<br>72.孙子荆除妇服，作诗以示王武子。王曰：“未知文生于情，情生于文？<br>览之凄然，增伉俪之重。”<br>73.太叔广甚辩给，而挚仲治长于翰墨，俱为列卿。每至公坐，广谈，仲治<br>不能对；退，着笔难广，广又不能答。<br>74.江左殷太常父子，并能言理，亦有辩讷之异。扬州口谈至剧，太常辄云：<br>“汝更思吾论。”<br>75.庾子嵩作《意赋》成，从子文康见，问曰：“若有意邪，非赋之所尽；<br>若无意邪，复何所赋？”答曰：“正在有意无意之间。”<br>76.郭景纯诗云：“林无静树，川无停流。”阮孚云：“泓峥萧瑟，实不可<br>言。每读此文，辄觉神超形越。”<br>77.庾阐始作《扬都赋》，道温、庾云：“温挺义之标，庾作民之望。方响<br>则金声，比德则玉亮。”庾公闻赋成，求看，兼赠贶之。阐更改“望”为“俊”，<br>以“亮”为“润”云。<br>78.孙兴公作《庾公诔》，袁羊曰：“见此张缓。”于时以为名赏。<br>79.庾仲初作《扬都赋》成，以呈庾亮。亮以亲族之怀，大为其名价云：<br>“可三《二京》、四《三都》。”于此人人竞写，都下纸为之贵。谢太傅云：<br>“不得尔，此是屋下架屋耳，事事拟学，而不免俭狭。”<br>80.习凿齿史才不常，宣武甚器之，未三十，便用为荆州治中。凿齿谢笺亦<br>云：“不遇明公，荆州老从事耳！”后至都见简文，返命，宣武问：“见相王何<br>如？”答云：“一生不曾见此人。”从此忤旨，出为衡阳郡，性理遂错。于病中<br>犹作《汉晋春秋》，品评卓逸。<br>81.孙兴公云：“《三都》、《二京》，五经鼓吹。”<br>82.谢太傅问主簿陆退：“张凭何以作母诔，而不作父诔？”退答曰：“故<br>当是丈夫之德，表于事行；妇人之美，非诔不显。”<br>83.王敬仁年十三作《贤人论》，长史送示真长，真长答云：“见敬仁所作<br>论，便足参微言。”<br>84.孙兴公云：“潘文烂若披锦，无处不善；陆文若排沙简金，往往见宝。”<br>85.简文称许掾云：“玄度五言诗，可谓妙绝时人。”<br>86.孙兴公作《天台赋》成，以示范荣期，云：“卿试掷地，要作金石声。”<br>范曰：“恐子之金石，非宫商中声。”然每至佳句，辄云：“应是我辈语。”<br>87.桓公见谢安石作简文谥议，看竟，掷与坐上诸客曰：“此是安石碎金。”<br>88.袁虎少贫，尝为人佣载运租。谢镇西经船行，其夜清风朗月，闻江渚间<br>估客船上有咏诗声，甚有情致；所咏五言，又其所未尝闻，叹美不能已。即遣委<br>曲讯问，乃是袁自咏其所作《咏史诗》。因此相要，大相赏得。<br>89.孙兴公云：“潘文浅而净，陆文深而芜。”<br>90.裴郎作《语林》，始出，大为远近所传。时流年少，无不传写，各有一<br>通。载王东亭作《经王公酒垆下赋》，甚有才情。<br>91.谢万作八贤论，与孙兴公往反，小有利钝。谢后出以示顾君齐，顾曰：<br>“我亦作，知卿当无所名。”<br>92.桓宣武命袁彦伯作《北征赋》，既成，公与时贤共看，咸嗟叹之。时王<br>珣在坐，云：“恨少一句。得‘写’字足韵，当佳。”袁即于坐揽笔益云：“感<br>不绝于余心，溯流风而独写。”公谓王曰：“当今不得不以此事推袁。”<br>93.孙兴公道：“曹辅佐才如白地明光锦，裁为负版绔，非无文采，酷无裁<br>制。”<br>94.袁彦伯作《名士传》成，见谢公，公笑曰：“我尝与诸人道江北事，特<br>作狡狯耳，彦伯遂以著书。”<br>95.王东亭到桓公吏，既伏阁下，桓令人窃取其白事，东亭即于阁下另作，<br>无复向一字。<br>96.桓宣武北征，袁虎时从，被责免官。会须露布文，唤袁倚马前令作。手<br>不辍笔，俄得七纸，殊可观。东亭在侧，极叹其才。袁虎云：“当令齿舌间得利。”<br>97.袁宏始作《东征赋》，都不道陶公。胡奴诱之狭室中，临以白刃，曰：<br>“先公勋业如是！君作《东征赋》，云何相忽略？”宏窘蹙无计，便答：“我大<br>道公，何以云无？”因诵曰：“精金百炼，在割能断。功则治人，职思靖乱。长<br>沙之勋，为史所赞。”<br>98.或问顾长康：“君《筝赋》何如嵇康《琴赋》？”顾曰：“不赏者，作<br>后出相遗。深识者，亦以高奇见贵。”<br>99.殷仲文天才宏赡，而读书不甚广博，亮叹曰：“若使殷仲文读书半袁豹，<br>才不减班固。”<br>100.羊孚作《雪赞》云：“资清以化，乘气以霏。遇象能鲜，即洁成辉。”<br>桓胤遂以书扇。<br>101.王孝伯在京，行散至其弟王睹户前，问：“古诗中何句为最？”睹思未<br>答。孝伯咏“‘所遇无故物，焉得不速老？’此句为佳。”<br>102.桓玄尝登江陵城南楼云：“我今欲为王孝伯作诔。”因吟啸良久，随而<br>下笔。一坐之间，诔以之成。<br>103.桓玄初并西夏，领荆、江二州、二府、一国。于时始雪，五处俱贺，五<br>版并入。玄在听事上，版至，即答版后，皆粲然成章，不相揉杂。<br>104.桓玄下都，羊孚时为兖州别驾，从京来诣门，笺曰：“自顷世故睽离，<br>心事沦蕴。明公启晨光于积晦，澄百流以一源。”桓见笺，驰唤前，云：“子道，<br>子道，来何迟！”即用为记室参军。孟昶为刘牢之主簿，诣门谢，见云：“羊侯，<br>羊侯，百口赖卿。”<br><hr>
