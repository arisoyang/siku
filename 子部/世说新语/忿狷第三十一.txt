<h4>《子部·世说新语·忿狷第三十一》<b class="x">作者：刘义庆</b></h4>
<br>1.魏武有一妓，声最清高，而情性酷恶。欲杀则爱才，欲置则不堪。于是选<br>百人，一时俱教。少时，还有一人声及之，便杀恶性者。<br>2.王蓝田性急。尝食鸡子，以箸刺之，不得，便大怒，举以掷地。鸡子于地<br>圆转未止，仍下地以屐齿碾之，又不得，瞋甚，复于地取内口中，啮破即吐之。<br>王右军闻而大笑曰：“使安期有此性，犹当无一豪可论，况蓝田邪？”<br>3.王司州尝乘雪往王螭许。司州言气少有牾逆于螭，便作色不夷。司州觉恶，<br>便舆床就之，持其臂曰：“汝讵复足与老兄计？”螭拨其手曰：“冷如鬼子手馨，<br>强来捉人臂！”<br>4.桓宣武与袁彦道樗蒲。袁彦道齿不合，遂厉色掷去五木。温太真云：“见<br>袁生迁怒，知颜子为贵。”<br>5.谢无奕性粗强，以事不相得，自往数王蓝田，肆言极骂。王正色面壁不敢<br>动。半日谢去，良久，转头问左右小吏曰：“去未？”答云：“已去。”然后复<br>坐。时人叹其性急而能有所容。<br>6.王令诣谢公，值习凿齿已在坐，当与并榻。王徙倚不坐，公引之与对榻。<br>去后，语胡儿曰：“子敬实自清立，但人为尔多衿咳，殊足损其自然。”<br>7.王大、王恭尝俱在何仆射坐。恭时为丹阳尹，大始拜荆州。讫将乖之际，<br>大劝恭酒，恭不为饮，大逼强之，转苦。便各以裙带绕手。恭府近千人，悉呼入<br>斋；大左右虽少，亦命前，意便欲相杀。何仆射无计，因起排坐二人之间，方得<br>分散。所谓势利之交，古人羞之。<br>8.桓南郡小儿时，与诸从兄弟各养鹅共斗。南郡鹅每不如，甚以为忿。乃夜<br>往鹅栏间，取诸兄弟鹅悉杀之。既晓，家人咸以惊骇，云是变怪，以白车骑。车<br>骑曰：“无所致怪，当是南郡戏耳！”问，果如之。<br><hr>
