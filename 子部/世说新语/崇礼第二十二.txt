<h4>《子部·世说新语·崇礼第二十二》<b class="x">作者：刘义庆</b></h4>
<br>1.元帝正会，引王丞相登御床，王公固辞，中宗引之弥苦。王公曰：“使太<br>阳与万物同晖，臣何以瞻仰？”<br>2.桓宣武尝与参佐入宿，袁宏、伏滔相次而至。莅名府中，复有袁参军，彦<br>伯疑焉，令传教更质。传教曰：“参军是袁、伏之袁，复何所疑？”<br>3.王珣、郗超并有奇才，为大司马所眷拔。珣为主簿，超为记室参军。超为<br>人多须，珣状短小，于时荆州为之语曰：“髯参军，短主簿，能令公喜，能令公<br>怒。”<br>4.许玄度停都一月，刘尹无日不往，乃叹曰：“卿复少时不去，我成轻薄京<br>尹！”<br>5.孝武在西堂会，伏滔预坐。还，下车呼其儿，语之曰：“百人高会，临坐<br>未得他语，先问：‘伏滔何在？在此不？’此故未易得。为人作父如此，何如？”<br>6.卞范之为丹阳尹。羊孚南州暂还，往卞许，云：“下官疾动，不堪坐。”<br>卞便开帐拂褥，羊径上大床，入被须枕。卞回坐倾睐，移晨达莫。羊去，卞语曰：<br>“我以第一理期卿，卿莫负我。”<br><hr>
