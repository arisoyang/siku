<h4>《子部·世说新语·识鉴第七》<b class="x">作者：刘义庆</b></h4>
<br>1.曹公少时见乔玄，玄谓曰：“天下方乱，群雄虎争，拨而理之，非君乎？<br>然君实是乱世之英雄，治世之奸贼。恨吾老矣，不见君富贵，当以子孙相累。”<br>2.曹公问裴潜曰：“卿昔与刘备共在荆州，卿以备才如何？”潜曰：“使居<br>中国，能乱人，不能为治；若乘边守险，足为一方之主。”<br>3.何晏、邓飏、夏侯玄并求傅嘏交，而嘏终不许。诸人乃因荀粲说合之，谓<br>嘏曰：“夏侯太初一时之杰士，虚心于子，而卿意怀不可交。合则好成，不合则<br>致隙。二贤若穆，则国之休。此蔺相如所以下廉颇也。”傅曰：“夏侯太初志大<br>心劳，能合虚誉，诚可谓利口覆国之人。何晏、邓飏有为而躁，博而寡要，外好<br>利而内无关籥，贵同恶异，多言而妒前。多言多衅，妒前无亲。以吾观之，此三<br>贤者，皆败德之人耳，远之犹恐罹祸，况可亲之邪？”后皆如其言。<br>4.晋宣武讲武于宣武场，帝欲偃武修文，亲自临幸，悉召群臣。山公谓不宜<br>尔，因与诸尚书言孙、吴用兵本意。遂究论，举坐无不咨嗟，皆曰：“山少傅乃<br>天下名言。”后诸王骄汰，轻遘祸难。于是寇盗处处蚁合，郡国多以无备，不能<br>制服，遂渐炽盛，皆如公言。时人以谓“山涛不学孙、吴，而暗与之理会”。王<br>夷甫亦叹云：“公暗与道合。”<br>5.王夷甫父乂，为平北将军，有公事，使行人论，不得。时夷甫在京师，命<br>驾见仆射羊祜、尚书山涛。夷甫时总角，姿才秀异，叙致既快，事加有理，涛甚<br>奇之。既退，看之不辍，乃叹曰：“生儿不当如王夷甫邪？”羊祜曰：“乱天下<br>者，必此子也！”<br>6.潘阳仲见王敦小时，谓曰：“君蜂目已露，但豺声未振耳。必能食人，亦<br>当为人所食。”<br>7.石勒不知书，使人读《汉书》。闻郦食其劝立六国后，刻印将授之，大惊<br>曰：“此法当失，云何得遂有天下？”至留侯谏，乃曰：“赖有此耳！”<br>8.卫玠年五岁，神衿可爱。祖太保曰：“此儿有异，顾我老，不见其大耳！”<br>9.刘越石云：“华彦夏识能不足，强果有余。”<br>10.张季鹰辟齐王东曹掾，在洛，见秋风起，因思吴中菰菜羹、鲈鱼脍，曰：<br>“人生贵得适意尔，何能羁宦数千里以要名爵？”遂命驾便归。俄而齐王败，时<br>人皆谓见机。<br>11.诸葛道明初过江左，自名道明，名亚王、庾之下。先为临沂令，丞相谓<br>曰：“明府当为黑头公。”<br>12.王子平素不知眉子，曰：“志大其量，终当死坞壁间。”<br>13.王大将军始下，杨朗苦谏不从，遂为王致力。乘“中鸣云露车”迳前，<br>曰：“听下官鼓音，一进而捷。”王先把其手曰：“事克，当相用为荆州。”既<br>而忘之。以为南郡。王败后，明帝收朗，欲杀之。帝寻崩，得免。后兼三公，署<br>数十人为官属。此诸人当时并无名，后皆被知遇。于时称其知人。<br>14.周伯仁母冬至举酒赐三子曰：“吾本谓度江托足无所，尔家有相，尔等<br>并罗列吾前，复何忧？”周嵩起，长跪而泣曰：“不如阿母言。伯仁为人志大而<br>才短，名重而识暗，好乘人之弊，此非自全之道；嵩性狼抗，亦不容于世；唯阿<br>奴碌碌，当在阿母目下耳。”<br>15.王大将军既亡，王应欲投世儒，世儒为江州；王含欲投王舒，舒为荆州。<br>含语应曰：“大将军平素与江州云何，而汝欲归之？”应曰：“此乃所以宜往也。<br>江州当人强盛时，能抗同异，此非常人所行。及睹衰厄，必兴愍恻。荆州守文，<br>岂能作意表行事？”含不从，遂共投舒。舒果沈含父子于江。彬闻应当来，密具<br>船以待之。竟不得来，深以为恨。<br>16.武昌孟嘉作庾太尉州从事，已知名。褚太傅有知人鉴，罢豫章，还过武<br>昌，问庾曰：“闻孟从事佳，今在此不？”庾曰：“卿自求之。”褚眄睐良久，<br>指嘉曰：“此君小异，得无是乎？”庾大笑曰：“然。”于时既叹褚之默识，又<br>欣嘉之见赏。<br>17.戴安道年十余岁，在瓦官寺画。王长史见之，曰：“此童非徒能画，亦<br>终当致名。恨吾老，不见其盛时耳！”<br>18.王仲祖、谢仁祖、刘真长俱至丹阳墓所省殷扬州，殊有确然之志。既反，<br>王、谢相谓曰：“渊源不起，当如苍生何？”深为忧叹。刘曰：“卿诸人真忧渊<br>源不起邪？”<br>19.小庾临终，自表以子园客为代。朝廷虑其不从命，未知所遣，乃共议用<br>桓温。刘尹曰：“使伊去，必能克定西楚，然恐不可复制。”<br>20.桓公将伐蜀，在事诸贤咸以李势在蜀既久，承藉累叶，且形据上流，三<br>峡未易可克。唯刘尹云：“伊必能克蜀。观其蒲博，不必得，则不为。”<br>21.谢公在东山畜妓，简文曰：“安石必出，既与人同乐，亦不得不与人同<br>忧。”<br>22.郗超与谢玄不善。苻坚将问晋鼎，既已狼噬梁、岐，又虎视淮阴矣。于<br>时朝议遣玄北讨，人间颇有异同之论。唯超曰：“是必济事。吾昔尝与共在桓宣<br>武府，见使才皆尽，虽履屐之间，亦得其任。以此推之，容必能立勋。”元功既<br>举，时人咸叹超之先觉，又重其不以爱憎匿善。<br>23.韩康伯与谢玄亦无深好。玄北征后，巷议疑其不振。康伯曰：“此人好<br>名，必能战。”玄闻之甚忿，常于众中厉色曰：“丈夫提千兵入死地，以事君亲<br>故发，不得复云为名！”<br>24.褚期生少时，谢公甚知之，恒云：“褚期生若不佳者，仆不复相士。”<br>25.郗超与傅瑗周旋。瑗见其二子，并总发，超观之良久，谓瑗曰：“小者<br>才名皆胜，然保卿家者，终当在兄。”即傅亮兄弟也。<br>26.王恭随父在会稽，王大自都来拜墓，恭暂往墓下看之。为人素善，遂十<br>余日方还。父问恭：“何故多日？”对曰：“与阿大语，蝉连不得归。”因语之<br>曰：“恐阿大非尔之友，终乖爱好。”果如其言。<br>27.车胤父作南平郡功曹，太守王胡之避司马无忌之难，置郡于酆阴。是时<br>胤十余岁，胡之每出，尝于篱中见而异焉。谓胤父曰：“此儿当致高名。”后游<br>集，恒命之。胤长，又为桓宣武所知。清通于多士之世，官至选曹尚书。<br>28.王忱死，西镇未定，朝贵人人有望。时殷仲堪在门下，虽局机要，资名<br>轻小，人情未以方岳相许。晋孝武欲拔亲近腹心，遂以殷为荆州。事定，诏未出，<br>王珣问殷曰：“陕西何故未有处分？”殷曰：“已有人。”王历问公卿，咸云：<br>“非。”王自计才地，必应任己。复问：“非我邪？”殷曰：“亦似非。”其夜，<br>诏出用殷。王语所亲曰：“岂有黄门郎而受如此任！仲堪此举，乃是国之亡徵。”<br><hr>
