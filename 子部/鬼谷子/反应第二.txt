<h4>《子部·鬼谷子·反应第二》<b class="x">作者：不详</b></h4>
<br>古之大化者，乃与无形俱生。反以观往，覆以验来；反以知古，覆以知今；<br>反以知彼，覆以知己。动静、虚实之理，不合来今，反古而求之。事有反而得覆<br>者，圣人之意也，不可不察。<br>人言者动也，己默者静也。因其言听其辞，言有不合者，反而求之，其应必<br>出。言有象，事有比。其有象比，以观其次。象者象其事，比者比其辞也。以无<br>形求有声，其钓语合事，得人实也。其张置网而取兽也，多张其会而司之。道合<br>其事，彼自出之，此钓人之网也。常持其网驱之，其方无比，乃为之变，以象动<br>之，以报其心、见其情，随而牧之。已反往，彼覆来，言有象比，因而定基。重<br>之袭之，反之覆之，万事不失其辞。圣人所诱愚智，事皆不疑。<br>古善反听者，乃变鬼神以得其情，其变当也，而牧之审也。牧之不审，得情<br>不明。得情不明，定基不审。变象比，必有反辞，以还听之。欲闻其声反默，欲<br>张反睑，欲高反下，欲取反与。欲开情者，象而比之，以牧其辞，同声相呼，实<br>理同归。或因此，或因彼；或以事上，或以牧下。此听真伪，知同异，得其情诈<br>也。动作言默，与此出入，喜怒由此，以见其式。皆以先定为之法则。以反求复。<br>观其所托，故用此者。己欲平静，以听其辞，察其事，论万物，别雄雌。虽非其<br>事，见微知类。若探人而居其内，量其能，射其意也。符应不失，如螣蛇之所指，<br>若羿之引矢。<br>故知之始己，自知而后知人也。其相知也，若比目之鱼；见形也，若光之与<br>影也。其察言也不失，若磁石之取针，舌之取燔骨。其与人也微，其见情也疾。<br>如阴与阳，如阳与阴，如圆与方，如方与圆。未见形，圆以道之；既形，方以事<br>之。进退左右，以是司之。己不先定，牧人不正。事用不巧，是谓忘情失道。己<br>审先定，以牧人策，而无形容，莫见其门，是谓天神。<br><hr>
