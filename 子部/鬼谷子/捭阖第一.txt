<h4>《子部·鬼谷子·捭阖第一》<b class="x">作者：不详</b></h4>
<br>粤若稽古，圣人之在天地间也，为众生之先。观阴阳之开阖以命物，知存亡<br>之门户，筹策万类之终始，达人心之理，见变化之朕焉，而守司其门户。故圣人<br>之在天下也，自古至今，其道一也，变化无穷，各有所归，或阴或阳，或柔或刚，<br>或开或闭，或弛或张。是故圣人一守司其门户，审察其所先后，度权量能，校其<br>伎巧短长。<br>夫贤不肖、智愚、勇怯、仁义有差，乃可捭，乃可阖，乃可进，乃可退，乃<br>可贱，乃可贵，无为以牧之。审定有无，以其实虚，随其嗜欲，以见其志意；微<br>排其所言，而捭反之，以求其实。贵得其指，阖而捭之，以求其利。或开而示之，<br>或阖而闭之。开而示之者，同其情也；阖而闭之者，异其诚也。可与不可，审明<br>其计谋，以原其同异。离合有守，先从其志。<br>即欲捭之贵周，即欲阖之贵密。周密之贵，微而与道相追。捭之者，料其情<br>也；阖之者，结其诚也。皆见其权衡轻重，乃为之度数，圣人因而为之虑。其不<br>中权衡度数，圣人因而自为之虑。故捭者，或捭而出之，或捭而纳之；阖者，或<br>阖而取之，或阖而去之。<br>捭阖者，天地之道。捭阖者，以变动阴阳，四时开闭以化万物纵横。反出、<br>反复、反忤，必由此矣。捭阖者，道之大化，说之变也，必预审其变化。口者，<br>心之门户也；心者，神之主也。志意、喜欲、思虑、智谋，此皆由门户出入。<br>故关之捭阖，制之以出入。捭之者，开也、言也、阳也；阖之者，闭也、默也、<br>阴也。阴阳其和，终始其义。故言长生、安乐、富贵、尊荣、显名、爱好、财利、<br>得意、喜欲为阳，曰“始”。故言死亡、忧患、贫贱、苦辱、弃损、亡利、失意、<br>有害、刑戮、诛罚为阴，曰“终”。诸言法阳之类者，皆曰“始”，言善以始其<br>事者，诸言法阴之类者，皆曰“终”，言恶以终为谋。<br>捭阖之道，以阴阳试之。故与阳言者依崇高，与阴言者依卑小，以下求小，<br>以高求大。由此言之，无所不出，无所不入，无所不言可。可以说人，可以说<br>家，可以说国，可以说天下。为小无内，为大无外。益损、去就、倍反，皆以阴<br>阳御其事。阳动而行，阴止而藏；阳动而出，阴随而入。阳还终始，阴极反阳。<br>以阳动者，德相生也；以阴静者，形相成也。以阳求阴，苞以德也；以阴结阳，<br>施以力也。阴阳相求，由捭阖也。此天地阴阳之道，而说人之法也。为万事之先，<br>是谓“圆方”之门户。<br><hr>
