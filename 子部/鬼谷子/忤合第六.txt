<h4>《子部·鬼谷子·忤合第六》<b class="x">作者：不详</b></h4>
<br>凡趋合倍反，计有适合，化转环属，各有形势。反复相求，因事为制。是以<br>圣人居天地之间，立身御世，施教扬声明名也，必因事物之会，观天时之宜，因<br>之所多所少，以此先知之，与之转化。世无常贵，事无常师。圣人常为，无不为，<br>所听，无不听。成于事而合于计谋，与之为主。合于彼，而离于此，计谋不两忠，<br>必有反忤。反于是，忤于彼，忤于此，反于彼，其术也。用之天下，必量天下而<br>与之。用之国，必量国而与之。用之家，必量家而与之。用之身，必量身材能气<br>势而与之，大小进退，其用一也。必先谋虑计定，而后行之以飞箝之术。古之善<br>背向者。乃协四海，包诸侯，忤合之地，而化转之，然后以之求合。故伊尹五就<br>汤，五就桀，然后合于汤。吕尚三就文王，三入殷，而不能有所明，然后合于文<br>王。此知天命之箝，故归之不疑也。非至圣人达奥不能御世。不劳心苦思，不能<br>原事。不悉心见情，不能成名。材质不惠，不能用兵。忠实无真，不能知人。故<br>忤合之道，己必自度材能知睿，量长短远近，孰不如，乃可以进，乃可以退，乃<br>可以纵，乃可以横。<br><hr>
