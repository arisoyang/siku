<h4>《子部·鬼谷子·揣篇第七》<b class="x">作者：不详</b></h4>
<br>古之善用天下者，必量天下之权，而揣诸侯之情。量权不审，不知强弱轻重<br>之称。揣情不审，不知隐匿变化之动静。何谓量权，曰：“度于大小，谋于众寡，<br>称货财之有无；料人民多少、饶乏，有余不足几何；辨地形之险易，孰利孰害；<br>谋虑，孰长孰短；君臣之亲疏，孰贤孰不肖；与宾客之知睿，孰少孰多；观天时<br>之祸福，孰吉孰凶；诸侯之亲，孰用孰不用；百姓之心，去就变化，孰安孰危，<br>孰好孰憎，反侧孰便。能知如此者，是谓权量。<br>揣情者，必以其甚喜之时，往，而极其欲也。其有欲也，不能隐其情。必以<br>其甚惧之时，往，而极其恶也。其有恶也，不能隐其情。情欲必失其变。感动而<br>不知其变者，乃且错其人，勿与语，而更问所亲，知其所安。夫情变子内者，形<br>见于外。故常必以其见者，而知其隐者，此所以谓测深揣情。故计国事者，则当<br>审权量；说人主，则当审揣情。谋虑情欲，必出于此。乃可贵，乃可贱；乃可重，<br>乃可轻；乃可利，乃可害；乃可成，乃可败，其数一也。故虽有先王之道，圣智<br>之谋，非揣情，隐匿无所索之。此谋之大本，而说之法也。常有事于人，人莫先<br>事而至，此最难为。故曰，揣情最难守司，言必时其谋虑。故观蜎飞蠕动，无<br>不有利害，可以生事美。生事者，几之势也。此揣情饰言，成文章而后论之。<br><hr>
