<h4>《子部·鬼谷子·决篇第十一》<b class="x">作者：不详</b></h4>
<br>为人，凡决物必托于疑者。善其用福，恶其有患害，至于诱也。<br>终无惑偏，有利焉。去其利则不受也，奇之所托。若有利于善者，隐托于恶<br>则不受矣。致疏远。故其有使失利，其有使离害者，此事之失。<br>圣人所以能成其事者，有五。有以阳德之者，有以阴贼之者，有以信诚之者，<br>有以蔽匿之者，有以平素之者。阳励于一言，阴励于二言。平素、机枢以用四者，<br>微而施之。于是度以往事，验之来事，参之平素，可则决之。公王大人之事也，<br>危而美名者，可则决之。不用费力而易成者，可则决之。用力犯勤苦，然而不得<br>已而为之者，可则决之。去患者可则决之，从福者可则决之。<br>故夫决情定疑，万事之机。以正乱治、决成败难为者。故先王乃用蓍龟者，<br>以自决也。<br><hr>
