<h4>《子部·鬼谷子·本经阴符七篇》<b class="x">作者：不详</b></h4>
<br>○盛神法五龙<br>盛神，中有五气，神为之长。心为之舍，德为之人。养神之所归诸道。道者，<br>天地之始，一其纪也。物之所造，天之所生，包宏无形。化气先天地而成。莫见<br>其形，莫知其名，谓之神灵。故道者，神明之源，一其化端。是以德养五气，心<br>能得一，乃有其术。术者，心气之道，所由舍者，神乃为之使。九窍十二舍者，<br>气之门户，心之总摄也。生受之天，谓之真人。真人者，与天为一。而知之者内<br>修炼而知之，谓之圣人。圣人者，以类知之。故人与生，一出于化物。知类在窍，<br>有所疑惑，通于心术。术，必有不通。其通也，五气得养，务在舍神，此之谓化。<br>化，有五气者。志也，思也，神也，德也，神其一长也。静和者，养气。养气得<br>其和，四者不衰，四边威势无不为存而舍之，是谓神化，归于身，谓之真人。真<br>人者，同天而合道，执一而养产万类，怀天心，施德养，无为以包志虑，思意，<br>而行威势者也。士者，通达之，神盛乃能养志。<br>○养志法灵龟<br>养志者，心气之思不达也。有所欲志，存而思之。志者，欲之使也。欲多，<br>志则心散。心散，则志衰。志衰，则思不达也。故心气一，则欲不偟。欲不<br>偟，则志意不衰。志意不衰，则思理达矣。理达，则和通。和通，则乱气不烦<br>于胸中。故内以养气，外以知人，养志则心通矣，知人则分职明矣。将欲用之于<br>人，必先知养其气志，知人气盛衰，而养其气志，察其所安，以知其所能。志不<br>养，心气不固。心气不固，则思虑不达。思虑不达，则志意不实。志意不实，则<br>应对不猛。应对不猛，则失志而心气虚。志失而心气虚，则丧其神矣。神丧，则<br>仿佛。仿佛，则参会不一。养志之始，务在安己。己安，则志意实坚。志意实坚，<br>则威势不分，神明常固守，乃能分之。<br>○实意法螣蛇<br>实意者，气之虑也。心欲安静，虑欲深远。心安静，则神明荣。虑深远，则<br>计谋成。神明荣，则志不可乱。计谋成，则功不可间。意虑定，则心遂安。则其<br>所行不错。神者得，则凝。识气寄，奸邪得而倚之，诈谋得而惑之，言无由心矣。<br>故信心术，守真一而不化，待人意虑之交会，听之候之也。计谋者，存亡枢机。<br>虑不会，则听不审矣。候之不得，计谋失矣。则意无所信，虚而无实。无为而求，<br>安静五脏，和通六腑，精神魂魄，固守不动，乃能内视反听，定志思，之太虚，<br>待神往来。以观天地开辟，知万物所造化，见阴阳之终始，原人事之政理。不出<br>户而知天下，不窥牖而见天道。不见而命，不行而至。是谓道知，以通神明，应<br>于无方，而神宿矣。<br>○分威法伏熊<br>分威者，神之覆也。故静固志意，神归其舍，则威覆盛矣。威覆盛，则内实<br>坚。内实坚，则莫当。莫当，则能以分人之威而动其势，如其天。以实取虚，以<br>有取无，若以镒称铢。故动者必随，唱者必和，挠其一指，观其馀次，动变见形，<br>无能间者。审于唱和，以间见间，动变明而威可分。将欲动变，必先养志伏意以<br>视间。知其固实者，自养也。让己者，养人也。故神存兵亡，乃为之形势。<br>○散势法鸷鸟<br>散势者，神之使也。用之，必循间而动。威肃内盛，推间而行之，则势散。<br>夫散势者，心虚志溢。意失威势，精神不专，其言外而多变。故观其志意为度数，<br>乃以揣说图事，尽圆方，齐长短，无则不散，势散者，待间而动，动势分矣。故<br>善思间者，必内精五气，外视虚实。动而不失分散之实。动，则随其志意，知其<br>计谋。势者，利害之决，权变之威。势败者，不以神肃察也。<br>○转圆法猛兽<br>转圆者，无穷之计。无穷者，必有圣人之心，以原不测之智，以不测之智而<br>通心术。而神道混沌为一，以变论万义类，说义无穷。智略计谋，各有形容。或<br>圆或方，或阴或阳，或吉或凶。事类不同。故圣人怀此之用，转圆而求其合。故<br>兴造化者为始，动作无不包大道，以观神明之域。天地无极，人事无穷，各以成<br>其类，见其计谋。必知其吉凶成败之所终也。转圆者，或转而吉，或转而凶，圣<br>人以道，先知存亡。乃知转圆而从方。圆者，所以合语。方者，所以错事。转化<br>者，所以观计谋。接物者，所以观进退之意。皆见其会，乃为要结，以接其说也。<br>○损兑法灵蓍<br>损兑者，几危之决也。事有適然，物有成败，几危之动，不可不察。故圣人<br>以无为待有德，言察辞，合于事。兑者，知之也；损者，行之也。损之说之，物<br>有不可者，圣人不为辞也。故智者不以言失人之言，故辞不烦而心不虑，志不乱<br>而意不邪。当其难易而后为之谋，自然之道以为实。圆者不行，方者不止，是谓<br>大功。益之损之，皆为之辞。用分威散势之权，以见其兑。威其机危，乃为之决。<br>故善损兑者，譬若决水于千仞之堤，转圆石于万仞之谿。<br>○持枢<br>持枢，谓春生、夏长、秋收、冬藏，天之正也。不可干而逆之。逆之者虽成<br>必败。故人君亦有天枢，生养成藏。亦复不别干而逆之，逆之虽盛必衰。此天道，<br>人君之大网也。<br>○中经<br>中经，谓振穷趍急，施之能言厚德之人，救物埶，穷者不忘恩也。能言者俦<br>善博惠，施德者依道，而救拘埶者，养使小人。盖士当世异时，发因免阗坑，或<br>当伐害能言，或当破德为雄，或当抑拘成罪，或当戚戚自善，或当败败自立。故道<br>贵制人，不贵制于人也。制人者握权，制于人者失命。是以见形为容，象体为貌，<br>闻声和音，解仇斗郄，缀去却语，摄心守义。<br>本经记事者纪道数，其变要在持枢中经。<br>见形为容，象体为貌者，谓爻为之生也。可以影响形容象貌而得之也。有守<br>之人，目不视非，耳不听邪，言必诗书，行不僻淫，以道为形，以德为容，貌庄<br>色温，不可象貌而得也。如是隐情塞郄而去之。闻声和音，谓声气不同，则恩受<br>不接，故商角不二合，徵羽不相配。能为四声主者，其唯宫乎？故音不和则不悲，<br>是以声散伤丑害者，言必逆于耳也。虽有美行盛誉，不可比目合翼相须也。此<br>乃气不合音不调者也。解仇斗郄，谓解羸微之仇。斗郄者，斗强也。强郄既斗，<br>称胜者高其功，盛其势。弱者哀其负，伤其卑，行其名，耻其宗。故胜者斗其功<br>势，苟进而不知退。弱者闻哀其负见其伤，则强大力倍死而是也。郄无极大，御<br>无强大，则皆可胁而并。缀去者，谓缀已之系言，使有馀思也。故接贞信者，称<br>其行，厉其志，言可为可复会之期喜。以他人之庶引验，以结往明疑，疑而去之。<br>却语者，察伺短也。动以忌讳，示以时禁。然后结以安其心收语，盖藏而却之。<br>无见己之所不能多方之人。摄心者，谓逢好学伎术者，则为之称远。方验之，惊<br>以奇怪，人系其心于己。效之于验，验去乱其前，吾归诚于己。遭淫色酒者为之<br>术，音乐动之，以为必死，生日少之忧。喜以自所不见之事，终可以观漫澜之命，<br>使有后会。守义者，谓守以人义，探心在内以合也。探心，深得其主也。从外制<br>内，事有系，由而随也。故小人比人，则左道而用之，至能败家夺国。非贤智，<br>不能守家以义，不能守国以道。圣人所贵道微妙者，诚以其可以转危为安，救亡<br>使存也。<br><hr>
