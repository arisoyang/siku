<h4>《子部·鬼谷子·符言第十二》<b class="x">作者：不详</b></h4>
<br>安徐正静，其被节无不肉。善与而不静，虚心平意以待倾损。有主位。<br>目贵明；耳贵聪；心贵智。以天下之目视者，则无不见；以天下之耳听者，<br>则无不闻；以天下之心虑者，则无不知。辐凑并进，则明不可塞。有主明。<br>德之术曰，勿坚而拒之。许之，则防守；拒之，则闭塞。高山仰之，可极；<br>深渊度之，可测。神明之位术正静，其莫之极欤。有主德。<br>用赏贵信；用刑贵正。赏赐贵信，必验耳目之所见闻。其所不见闻者，莫不<br>闇化矣。诚畅于天下神明，而况奸者干君。有主赏。<br>一曰天之，二曰地之，三曰人之。四方上下，左右前后，荧惑之处安在。有<br>主问。<br>心为九窍之治，君为五官之长。为善者，君与之赏。为非者，君与之罚。君<br>因其政之所以求，因与之，则不劳。圣人用之，故能赏之。因之循理，固能久长。<br>有主因。<br>人主不可不周，人主不周，则群臣生乱。家于其无常也，内外不通，安知所<br>开。开闭不善，不见原也。有主周。<br>一曰长目，二曰飞耳，三曰树明。千里之外，隐微之中，是谓洞天下奸，莫<br>不闇变更。有主恭。<br>循名而为实，安而完。名实相生，反相为情。故曰：名当则生于实，实生于<br>理，理生于名实之德，德生于和，和生于当。有主名。<br><hr>
