<h4>《子部·鬼谷子·谋篇第十》<b class="x">作者：不详</b></h4>
<br>为人凡谋有道，必得其所因，以求其情。审得其情，乃立三仪，三仪者，曰<br>上、曰中、曰下。参以立焉，以生奇，奇不知其所拥，始于古之所从。故郑人取<br>玉也，载司南之车，为其不惑也。夫度材量能揣情者，亦事之司南也。故同情而<br>相亲者，其俱成也。同欲而相疏者，其偏害者也。同恶而相亲者，其俱害者也，<br>同恶而相疏者，偏害者也。故相益则亲，相损者则疏，其数行也。此所以察同异<br>之分，类一也。故墙坏于其隙，木毁于其节，斯盖其分也。<br>故变生于事，事生谋，谋生计，计生议，议生说，说生进，进生退，退生制，<br>因以制于事。故百事一道，而百度一数也。夫仁人轻货，不可诱以利，可使出费。<br>勇士轻难，不可惧以患，可使据危。智者达于数，明于理，不可欺以诚，可示以<br>道理，可使立功，是三才也。故愚者易蔽也，不肖者易惧也，贪者易诱也，是因<br>事而裁之。<br>故为强者，积于弱也。有余者，积于不足也。此其道术行也。故外亲而内疏<br>者，说内；内亲而外疏者，说外。故因其疑以变之，因其见以然之。因其说以要<br>之，因其势以成之。因其恶以权之，因其患以斥之。摩而恐之，高而动之，微而<br>正之，符而应之。拥而塞之，乱而惑之。是谓计谋。<br>计谋之用，公不如私，私不如结，结而无隙者也。正不如奇，奇流而不止者<br>也。故说人主者，必与之言奇。说人臣者，必与之言私。其身内，其言外者，疏；<br>其身外，其言深者，危。无以人之近所不欲，而强之于人，无以人之所不知而教<br>之于人。人之有好也，学而顺之；人之有恶也，避而讳之。故阴道而阳取之也。<br>故去之者，纵之，纵之者，乘之。貌者不美又不恶，故至情托焉。可知者，可用<br>也；不可知者，谋者所不用也。故曰，事贵制人，而不贵见制于人。制人者，握<br>权也，见制于人者，制命也。<br>故圣人之道阴，愚人之道阳。智者事易，而不智者事难。以此观之，亡不可<br>以为存，而危不可以为安。然而无为而贵智矣。智用于众人之所不能知，而能用<br>于众人之所不能见。既用，见可否，择事而为之，所以自为也。见不可，择事而<br>为之，所以为人也。故先王之道阴。言有之曰：天地之化，在高与深；圣人之制<br>道，在隐与匿。非独忠、信、仁、义也，中正而已矣。道理达于此义者，则可与<br>言。由能得此，则可与谷远近之义。<br><hr>
