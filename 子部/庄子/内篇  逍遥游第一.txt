<h4>《子部·庄子·内篇  逍遥游第一》<b class="x">作者：庄周</b></h4>
<br>北冥有鱼，其名为鲲。鲲之大，不知其几千里也。化而为鸟，其名为鹏。鹏<br>之背，不知其几千里也；怒而飞，其翼若垂天之云。是鸟也，海运则将徙于南冥。<br>南冥者，天池也。<br>《齐谐》者，志怪者也。《谐》之言曰：“鹏之徙于南冥也，水击三千里，<br>抟扶摇而上者九万里，去以六月息者也。”野马也，尘埃也，生物之以息相吹也。<br>天之苍苍，其正色邪？其远而无所至极邪？其视下也，亦若是则已矣。<br>且夫水之积也不厚，则其负大舟也无力。覆杯水于坳堂之上，则芥为之舟；<br>置杯焉则胶，水浅而舟大也。风之积也不厚，则其负大翼也无力。故九万里，则<br>风斯在下矣，而后乃今培风；背负青天而莫之夭阏者，而后乃今将图南。<br>蜩与学鸠笑之曰：“我决起而飞，抢榆枋，时则不至而控于地而已矣，奚以<br>之九万里而南为？”适莽苍者，三飡而反，腹犹果然；适百里者，宿舂粮；适<br>千里者，三月聚粮。之二虫又何知？<br>小知不及大知，小年不及大年。奚以知其然也？朝菌不知晦朔，蟪蛄不知春<br>秋，此小年也。楚之南有冥灵者，以五百岁为春，五百岁为秋；上古有大椿者，<br>以八千岁为春，八千岁为秋。而彭祖乃今以久特闻，众人匹之，不亦悲乎！<br>汤之问棘也是已。穷发之北有冥海者，天池也。有鱼焉，其广数千里，未有<br>知其修者，其名为鲲。有鸟焉，其名为鹏，背若太山，翼若垂天之云，抟扶摇羊<br>角而上者九万里，绝云气，负青天，然后图南，且适南冥也。斥鷃笑之曰：“彼<br>且奚适也？我腾跃而上，不过数仞而下，翱翔蓬蒿之间，此亦飞之至也。而彼且<br>奚适也？”此小大之辩也。<br>故夫知效一官，行比一乡，德合一君，而徵一国者，其自视也亦若此矣。而<br>宋荣子犹然笑之。且举世而誉之而不加劝，举世而非之而不加沮，定乎内外之分，<br>辩乎荣辱之境，斯已矣。彼其于世未数数然也。虽然，犹有未树也。<br>夫列子御风而行，泠然善也，旬有五日而后反。彼于致福者，未数数然也。<br>此虽免乎行，犹有所待者也。若夫乘天地之正，而御六气之辩，以游无穷者，彼<br>且恶乎待哉！故曰：至人无己，神人无功，圣人无名。<br>尧让天下于许由，曰：“日月出矣而爝火不息，其于光也，不亦难乎！时雨<br>降矣而犹浸灌，其于泽也，不亦劳乎！夫子立而天下治，而我犹尸之，吾自视缺<br>然。请致天下。”<br>许由曰：“子治天下，天下既已治也。而我犹代子，吾将为名乎？名者，实<br>之宾也。吾将为宾乎？鹪鹩巢于深林，不过一枝；偃鼠饮河，不过满腹。归休乎<br>君，予无所用天下为！庖人虽不治庖，尸祝不越樽俎而代之矣。”<br>肩吾问于连叔曰：“吾闻言于接舆，大而无当，往而不反。吾惊怖其言，犹<br>河汉而无极也；大有迳庭，不近人情焉。”连叔曰：“其言谓何哉？”曰：“藐<br>姑射之山，有神人居焉，肌肤若冰雪，淖约若处子。不食五谷，吸风饮露，乘云<br>气，御飞龙，而游乎四海之外。其神凝，使物不疵疠而年谷熟。吾以是狂而不信<br>也。”连叔曰：“然。瞽者无以与乎文章之观，聋者无以与乎钟鼓之声。岂唯形<br>骸有聋盲哉？夫知亦有之。是其言也，犹时女也。之人也，之德也，将旁礴万物<br>以为一。世蕲乎乱，孰弊弊焉以天下为事！之人也，物莫之伤，大浸稽天而不溺，<br>大旱金石流土山焦而不热。是其尘垢秕糠，将犹陶铸尧舜者也，孰肯以物为事！”<br>宋人资章甫而适诸越，越人断发文身，无所用之。尧治天下之民，平海内之<br>政，往见四子藐姑射之山，汾水之阳，窅然丧其天下焉。<br>惠子谓庄子曰：“魏王贻我大瓠之种，我树之成而实五石。以盛水浆，其坚<br>不能自举也。剖之以为瓢，则瓠落无所容。非不呺然大也，我为其无用而掊之。”<br>庄子曰：“夫子固拙于用大矣。宋人有善为不龟手之药者，世世以洴澼絖<br>为事。客闻之，请买其方百金。聚族而谋曰：“我世世为洴澼絖，不过数金；<br>今一朝而鬻技百金，请与之。”客得之，以说吴王。越有难，吴王使之将，冬与<br>越人水战，大败越人，裂地而封之。能不龟手，一也；或以封，或不免于洴澼<br>絖，则所用之异也。今子有五石之瓠，何不虑以为大樽而浮乎江湖，而忧其瓠<br>落无所容？则夫子犹有蓬之心也夫！”<br>惠子谓庄子曰：“吾有大树，人谓之樗。其大本拥肿而不中绳墨，其小枝卷<br>曲而不中规矩。立之途，匠者不顾。今子之言，大而无用，众所同去也。”庄子<br>曰：“子独不见狸狌乎？卑身而伏，以候敖者；东西跳梁，不辟高下；中于机<br>辟，死于罔罟。今夫斄牛，其大若垂天之云。此能为大矣，而不能执鼠。今子有<br>大树，患其无用，何不树之于无何有之乡，广莫之野，彷徨乎无为其侧，逍遥乎<br>寝卧其下。不夭斤斧，物无害者，无所可用，安所困苦哉！”<br><hr>
