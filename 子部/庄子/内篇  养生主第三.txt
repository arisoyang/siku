<h4>《子部·庄子·内篇  养生主第三》<b class="x">作者：庄周</b></h4>
<br>吾生也有涯，而知也无涯。以有涯随无涯，殆已；已而为知者，殆而已矣。<br>为善无近名，为恶无近刑。缘督以为经，可以保身，可以全生，可以养亲，可以<br>尽年。<br>庖丁为文惠君解牛，手之所触，肩之所倚，足之所履，膝之所踦，砉然响然，<br>奏刀騞然，莫不中音。合于桑林之舞，乃中经首之会。<br>文惠君曰：“譆，善哉！技盖至此乎？”庖丁释刀对曰：“臣之所好者道<br>也，进乎技矣。始臣之解牛之时，所见无非全牛者。三年之后，未尝见全牛也。<br>方今之时，臣以神遇而不以目视，官知止而神欲行。依乎天理，批大郤，导大窾，<br>因其固然。技经肯綮之未尝，而况大軱乎！良庖岁更刀，割也；族庖月更刀，<br>折也。今臣之刀十九年矣，所解数千牛矣，而刀刃若新发于硎。彼节者有间，而<br>刀刃者无厚：以无厚入有间，恢恢乎其于游刃必有馀地矣，是以十九年而刀刃若<br>新发于硎。虽然，每至于族，吾见其难为，怵然为戒，视为止，行为迟，动刀甚<br>微，謋然已解，如土委地。提刀而立，为之四顾，为之踌躇满志，善刀而藏之。”<br>文惠君曰：“善哉！吾闻庖丁之言，得养生焉。”<br>公文轩见右师而惊曰：“是何人也，恶乎介也？天与，其人与？”曰：“天<br>也，非人也。天之生是使独也，人之貌有与也。以是知其天也，非人也。泽雉十<br>步一啄，百步一饮，不蕲畜乎樊中。神虽王，不善也。”<br>老聃死，秦失吊之，三号而出。弟子曰：“非夫子之友邪？”曰：“然。”<br>“然则吊焉若此，可乎？”曰：“然。始也吾以为其人也，而今非也。向吾入而<br>吊焉，有老者哭之，如哭其子；少者哭之，如哭其母。彼其所以会之，必有不蕲<br>言而言，不蕲哭而哭者。是遁天倍情，忘其所受，古者谓之遁天之刑。适来，夫<br>子时也；适去，夫子顺也。安时而处顺，哀乐不能入也，古者谓是帝之县解。”<br>指穷于为薪，火传也不知其尽也。<br><hr>
