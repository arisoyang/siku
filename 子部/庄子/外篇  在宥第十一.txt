<h4>《子部·庄子·外篇  在宥第十一》<b class="x">作者：庄周</b></h4>
<br>闻在宥天下，不闻治天下也。在之也者，恐天下之淫其性也；宥之也者，恐<br>天下之迁其德也。天下不淫其性，不迁其德，有治天下者哉！昔尧之治天下，使<br>天下欣欣焉人乐其性，是不恬也；桀之治天下也，使天下瘁瘁焉人苦其性，是不<br>愉也。夫不恬不愉，非德也。非德也而可长久者，天下无之。<br>人大喜邪？毗于阳；大怒邪？毗于阴。阴阳并毗，四时不至，寒暑之和不成，<br>其反伤人之形乎！使人喜怒失位，居处无常，思虑不自得，中道不成章，于是乎<br>天下始乔诘卓鸷，而后有盗跖、曾、史之行。故举天下以赏其善者不足，举天下<br>以罚其恶者不给，故天下之大不足以赏罚。自三代以下者，匈匈焉终以赏罚为事，<br>彼何暇安其性命之情哉！<br>而且说明邪？是淫于色也；说聪邪？是淫于声也；说仁邪？是乱于德也；说<br>义邪？是悖于理也；说礼邪？是相于技也；说乐邪？是相于淫也；说圣邪？是相<br>于艺也；说知邪？是相于疵也。天下将安其性命之情，之八者，存可也，亡可也；<br>天下将不安其性命之情，之八者，乃始脔卷獊囊而乱天下也。而天下乃始尊之<br>惜之，甚矣天下之惑也！岂直过也而去之邪！乃齐戒以言之，跪坐以进之，鼓歌<br>以儛之，吾若是何哉！<br>故君子不得已而临莅天下，莫若无为。无为也而后安其性命之情。故贵以身<br>于为天下，则可以托天下；爱以身于为天下，则可以寄天下。故君子苟能无解其<br>五藏，无擢其聪明；尸居而龙见，渊默而雷声，神动而天随，从容无为而万物炊<br>累焉。吾又何暇治天下哉！<br>崔瞿问于老聃曰：“不治天下，安藏人心？”<br>老聃曰：“女慎无撄人心。人心排下而进上，上下囚杀，淖约柔乎刚彊。廉<br>刿雕琢，其热焦火，其寒凝冰。其疾府仰之间而再抚四海之外，其居也渊而静，<br>其动也县而天。偾骄而不可系者，其唯人心乎！昔者黄帝始以仁义撄人之心，尧、<br>舜于是乎股无胈，胫无毛，以养天下之形，愁其五藏以为仁义，矜其血气以规<br>法度。然犹有不胜也，尧于是放讙兜于崇山，投三苗于三峗，流共工于幽都，<br>此不胜天下也。夫施及三王而天下大骇矣。下有桀、跖，上有曾、史，而儒、墨<br>毕起。于是乎喜怒相疑，愚知相欺，善否相非，诞信相讥，而天下衰矣；大德不<br>同，而性命烂漫矣；天下好知，而百姓求竭矣。于是乎釿锯制焉，绳墨杀焉，<br>椎凿决焉。天下脊脊大乱，罪在撄人心。故贤者伏处大山嵁岩之下，而万乘之<br>君忧慄乎庙堂之上。今世殊死者相枕也，桁杨者相推也，刑戮者相望也，而儒<br>墨乃始离跂攘臂乎桎梏之间。意，甚矣哉！其无愧而不知耻也甚矣！吾未知圣知<br>之不为桁杨椄<木習>也，仁义之不为桎梏凿枘也，焉知曾、史之不为桀跖嚆矢也！<br>故曰‘绝圣弃知而天下大治。’”<br>黄帝立为天子十九年，令行天下，闻广成子在于空同之山，故往见之，曰：<br>“我闻吾子达于至道，敢问至道之精。吾欲取天地之精，以佐五谷，以养民人，<br>吾又欲官阴阳，以遂群生，为之奈何？”<br>广成子曰：“而所欲问者，物之质也；而所欲官者，物之残也。自而治天下，<br>云气不待族而雨，草木不待黄而落，日月之光益以荒矣，而佞人之心翦翦者，又<br>奚足以语至道！”<br>黄帝退，捐天下，筑特室，席白茅，闲居三月，复往邀之。<br>广成子南首而卧，黄帝顺下风膝行而进，再拜稽首而问曰：“吾闻子达于至<br>道，敢问，治身奈何而可以长久？”广成子蹶然而起，曰：“善哉问乎！来！吾<br>语女至道。至道之精，窈窈冥冥；至道之极，昏昏默默。无视无听，抱神以静，<br>形将自正。心静必清，无劳女形，无摇女精，乃可以长生。目无所见，耳无所闻，<br>心无所知，女神将守形，形乃长生。慎女内，闭女外，多知为败。我为女遂于大<br>明之上矣，至彼至阳之原也；为女入于窈冥之门矣，至彼至阴之原也。天地有官，<br>阴阳有藏，慎守女身，物将自壮。我守其一以处其和，故我修身千二百岁矣，吾<br>形未常衰。”<br>黄帝再拜稽首曰：“广成子之谓天矣！”<br>广成子曰：“来！余语女。彼其物无穷，而人皆以为有终；彼其物无测，而<br>人皆以为有极。得吾道者，上为皇而下为王；失吾道者，上见光而下为土。今夫<br>百昌皆生于土而反于土，故余将去女，入无穷之门，以游无极之野。吾与日月参<br>光，吾与天地为常。当我，缗乎！远我，昏乎！人其尽死，而我独存乎！”<br>云将东游，过扶摇之枝而适遭鸿蒙。鸿蒙方将拊脾雀跃而游。云将见之，倘<br>然止，贽然立，曰：“叟何人邪？叟何为此？”<br>鸿蒙拊脾雀跃不辍，对云将曰，“游！”<br>云将曰：“朕愿有问也。”<br>鸿蒙仰而视云将曰：“吁！”<br>云将曰：“天气不和，地气郁结，六气不调，四时不节。今我愿合六气之精<br>以育群生，为之奈何？”<br>鸿蒙拊脾雀跃掉头曰：“吾弗知！吾弗知！”<br>云将不得问。又三年，东游，过有宋之野而适遭鸿蒙。云将大喜，行趋而进<br>曰：“天忘朕邪？天忘朕邪？”再拜稽首，愿闻于鸿蒙。鸿蒙曰：“浮游，不知<br>所求；猖狂，不知所往；游者鞅掌，以观无妄。朕又何知！”云将曰：“朕也自<br>以为猖狂，而民随予所往；朕也不得已于民，今则民之放也。愿闻一言。”<br>鸿蒙曰：“乱天之经，逆物之情，玄天弗成；解兽之群，而鸟皆夜鸣；灾及<br>草木，祸及止虫。意，治人之过也！”<br>云将曰：“然则吾奈何？”<br>鸿蒙曰：“意，毒哉！仙仙乎归矣。”<br>云将曰：“吾遇天难，愿闻一言。”<br>鸿蒙曰：“意！心养。汝徒处无为，而物自化。堕尔形体，吐尔聪明，伦与<br>物忘；大同乎涬溟，解心释神，莫然无魂。万物云云，各复其根，各复其根而<br>不知；浑浑沌沌，终身不离；若彼知之，乃是离之。无问其名，无窥其情，物固<br>自生。”<br>云将曰：“天降朕以德，示朕以默；躬身求之，乃今也得。”再拜稽首，起<br>辞而行。<br>世俗之人，皆喜人之同乎己而恶人之异于己也。同于己而欲之，异于己而不<br>欲者，以出乎众为心也。夫以出乎众为心者，曷常出乎众哉！因众以宁所闻，不<br>如众技众矣。而欲为人之国者，此揽乎三王之利而不见其患者也。此以人之国侥<br>幸也，几何侥幸而不丧人之国乎！其存人之国也，无万分之一；而丧人之国也，<br>一不成而万有馀丧矣。悲夫，有土者之不知也！<br>夫有土者，有大物也。有大物者，不可以物；物而不物，故能物物。明乎物<br>物者之非物也，岂独治天下百姓而已哉！出入六合，游乎九州，独往独来，是谓<br>独有。独有之人，是谓至贵。<br>大人之教，若形之于影，声之于响。有问而应之，尽其所怀，为天下配。处<br>乎无响，行乎无方。挈汝适复之挠挠，以游无端；出入无旁，与日无始；颂论形<br>躯，合于大同，大同而无己。无己，恶乎得有有！睹有者，昔之君子；睹无者，<br>天地之友。<br>贱而不可不任者，物也；卑而不可不因者，民也；匿而不可不为者，事也；<br>粗而不可不陈者，法也；远而不可不居者，义也；亲而不可不广者，仁也；节而<br>不可不积者，礼也；中而不可不高者，德也；一而不可不易者，道也；神而不可<br>不为者，天也。故圣人观于天而不助，成于德而不累，出于道而不谋，会于仁而<br>不恃，薄于义而不积，应于礼而不讳，接于事而不辞，齐于法而不乱，恃于民而<br>不轻，因于物而不去。物者莫足为也，而不可不为。不明于天者，不纯于德；不<br>通于道者，无自而可；不明于道者，悲夫！<br>何谓道？有天道，有人道。无为而尊者，天道也；有为而累者，人道也。主<br>者，天道也；臣者，人道也。天道之与人道也，相去远矣，不可不察也。<br><hr>
