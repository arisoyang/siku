<h4>《子部·庄子·外篇  刻意第十五》<b class="x">作者：庄周</b></h4>
<br>刻意尚行，离世异俗，高论怨诽，为亢而已矣；此山谷之士，非世之人，枯<br>槁赴渊者之所好也。语仁义忠信，恭俭推让，为修而已矣；此平世之士，教诲之<br>人，游居学者之所好也。语大功，立大名，礼君臣，正上下，为治而已矣；此朝<br>廷之士，尊主强国之人，致功并兼者之所好也。就薮泽，处闲旷，钓鱼闲处，无<br>为而已矣；此江海之士，避世之人，闲暇者之所好也。吹呴呼吸，吐故纳新，熊<br>经鸟申，为寿而已矣；此道引之士，养形之人，彭祖寿考者之所好也。<br>若夫不刻意而高，无仁义而修，无功名而治，无江海而闲，不道引而寿，无<br>不忘也，无不有也，淡然无极而众美从之。此天地之道，圣人之德也。<br>故曰，夫恬惔寂漠虚无无为，此天地之平而道德之质也。故曰，圣人休休<br>焉则平易矣，平易则恬惔矣。平易恬惔，则忧患不能入，邪气不能袭，故其<br>德全而神不亏。<br>故曰，圣人之生也天行，其死也物化；静而与阴同德，动而与阳同波；不为<br>福先，不为祸始；感而后应，迫而后动，不得已而后起。去知与故，循天之理。<br>故无天灾，无物累，无人非，无鬼责。其生若浮，其死若休。不思虑，不豫谋。<br>光矣而不耀，信矣而不期。其寝不梦，其觉无忧。其神纯粹，其魂不罢。虚无恬<br>惔，乃合天德。<br>故曰，悲乐者，德之邪；喜怒者，道之过；好恶者，德之失。故心不忧乐，<br>德之至也；一而不变，静之至也；无所于忤，虚之至也；不与物交，惔之至也；<br>无所于逆，粹之至也。故曰：形劳而不休则弊，精用而不已则劳，劳则竭。<br>水之性，不杂则清，莫动则平；郁闭而不流，亦不能清；天德之象也。故曰，<br>纯粹而不杂，静一而不变，惔而无为，动而以天行，此养神之道也。夫有干越<br>之剑者，柙而藏之，不敢用也，宝之至也。精神四达并流，无所不极，上际于天，<br>下蟠于地，化育万物，不可为象，其名为同帝。<br>纯素之道，唯神是守；守而勿失，与神为一；一之精通，合于天伦。野语有<br>之曰：“众人重利，廉士重名，贤士尚志，圣人贵精。”故素也者，谓其无所与<br>杂也；纯也者，谓其不亏其神也。能体纯素，谓之真人。<br><hr>
