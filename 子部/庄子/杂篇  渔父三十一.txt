<h4>《子部·庄子·杂篇  渔父三十一》<b class="x">作者：庄周</b></h4>
<br>孔子游乎缁帷之林，休坐乎杏坛之上。弟子读书，孔子弦歌鼓琴。奏曲未半。<br>有渔父者，下船而来，须眉交白，被发揄袂，行原以上，距陆而止，左手据<br>膝，右手持颐以听。曲终而招子贡、子路二人俱对。<br>客指孔子曰：“彼何为者也？”<br>子路对曰：“鲁之君子也。”<br>客问其族。子路对曰：“族孔氏。”<br>客曰：“孔氏者何治也？”<br>子路未应，子贡对曰：“孔氏者，性服忠信，身行仁义，饰礼乐，选人伦，<br>上以忠于世主，下以化于齐民，将以利天下。此孔氏之所治也。”<br>又问曰：“有土之君与？”子贡曰：“非也。”<br>“侯王之佐与？”<br>子贡曰：“非也。”<br>客乃笑而还，行言曰：“仁则仁矣，恐不免其身；苦心劳形以危其真。呜呼，<br>远哉其分于道也！”<br>子贡还，报孔子，孔子推琴而起曰：“其圣人与！”乃下求之，至于泽畔，<br>方将杖拏而引其船，顾见孔子，还乡而立。孔子反走，再拜而进。<br>客曰：“子将何求？”<br>孔子曰：“曩者先生有绪言而去，丘不肖，未知所谓，窃待于下风，幸闻咳<br>唾之音，以卒相丘也！”<br>客曰：“嘻！甚矣夫子之好学也！”<br>孔子再拜而起曰：“丘少而修学，以至于今，六十九岁矣，无所得闻至教，<br>敢不虚心！”<br>客曰：“同类相从，同声相应，固天之理也。吾请释吾之所有而经子之所以。<br>子之所以者，人事也。天子诸侯大夫庶人，此四者自正，治之美也，四者离位而<br>乱莫大焉。官治其职，人忧其事，乃无所陵。故田荒室露，衣食不足，征赋不属，<br>妻妾不和，长少无序，庶人之忧也；能不胜任，官事不治，行不清白，群下荒怠，<br>功美不有，爵禄不持，大夫之忧也；廷无忠臣，国家昏乱，工技不巧，贡职不美，<br>春秋后伦，不顺天子，诸侯之忧也；阴阳不和，寒暑不时，以伤庶物，诸侯暴乱，<br>擅相攘伐，以残民人，礼乐不节，财用穷匮，人伦不饬，百姓淫乱，天子有司之<br>忧也。今子既上无君侯有司之势而下无大臣职事之官，而擅饰礼乐，选人伦，以<br>化齐民，不泰多事乎！<br>且人有八疵，事有四患，不可不察也。非其事而事之，谓之摠；莫之顾而<br>进之，谓之佞；希意道言，谓之谄；不择是非而言，谓之谀；好言人之恶，谓之<br>谗；析交离亲，谓之贼；称誉诈伪以败恶人，谓之慝；不择善否，两容颊适，偷<br>拔其所欲，谓之险。此八疵者，外以乱人，内以伤身，君子不友，明君不臣。所<br>谓四患者：好经大事，变更易常，以挂功名，谓之叨；专知擅事，侵人自用，谓<br>之贪；见过不更，闻谏愈甚，谓之很；人同于己则可，不同于己，虽善不善，谓<br>之矜。此四患也。能去八疵，无行四患，而始可教已。”<br>孔子愀然而叹，再拜而起曰：“丘再逐于鲁，削迹于卫，伐树于宋，围于陈<br>蔡。丘不知所失，而离此四谤者何也？”<br>客凄然变容曰：“甚矣子之难悟也！人有畏影恶迹而去之走者，举足愈数而<br>迹愈多，走愈疾而影不离身，自以为尚迟，疾走不休，绝力而死。不知处阴以休<br>影，处静以息迹，愚之甚矣！子审仁义之间，察同异之际，观动静之变，适受与<br>之度，理好恶之情，和喜怒之节，而几于不免矣。谨修而身，慎守其真，还以物<br>与人，则无所累矣。今不修之身而求之人，不亦外乎！”<br>孔子愀然曰：“请问何谓真？”<br>客曰：“真者，精诚之至也。不精不诚，不能动人。故强哭者虽悲不哀，强<br>怒者虽严不威，强亲者虽笑不和。真悲无声而哀，真怒未发而威，真亲未笑而和。<br>真在内者，神动于外，是所以贵真也。其用于人理也，事亲则慈孝，事君则忠贞，<br>饮酒则欢乐，处丧则悲哀。忠贞以功为主，饮酒以乐为主，处丧以哀为主，事亲<br>以适为主，功成之美，无一其迹矣。事亲以适，不论所以矣；饮酒以乐，不选其<br>具矣；处丧以哀，无问其礼矣。礼者，世俗之所为也；真者，所以受于天也，自<br>然不可易也。故圣人法天贵真，不拘于俗。愚者反此。不能法天而恤于人，不知<br>贵真，禄禄而受变于俗，故不足。惜哉，子之蚤湛于人伪而晚闻大道也！”<br>孔子又再拜而起曰：“今者丘得遇也，若天幸然。先生不羞而比之股役，而<br>身教之。敢问舍所在，请因受业而卒学大道。”<br>客曰：“吾闻之，可与往者与之，至于妙道；不可与往者，不知其道，慎勿<br>与之，身乃无咎。子勉之！吾去子矣，吾去子矣！”乃刺船而去，延缘苇间。<br>颜渊还车，子路授绥，孔子不顾，待水波定，不闻拏音而后敢乘。<br>子路旁车而问曰：“由得为役久矣，未尝见夫子遇人如此其威也。万乘之主，<br>千乘之君，见夫子未尝不分庭伉礼，夫子犹有倨傲之容。今渔父杖拏逆立，而夫<br>子曲要磬折，言拜而应，得无太甚乎？门人皆怪夫人矣，渔人何以得此乎？”<br>孔子伏轼而叹，曰：“甚矣由之难化也！湛于礼仪有间矣，而朴鄙之心至今<br>未去。进，吾语汝！夫遇长不敬，失礼也；见贤不尊，不仁也。彼非至人，不能<br>下人，下人不精，不得其真，故长伤身。惜哉！不仁之于人也，祸莫大焉，而由<br>独擅之。且道者，万物之所由也，庶物失之者死，得之者生，为事逆之则败，顺<br>之则成。故道之所在，圣人尊之。今渔父之于道，可谓有矣，吾敢不敬乎！”<br><hr>
