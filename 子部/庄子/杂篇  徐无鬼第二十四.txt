<h4>《子部·庄子·杂篇  徐无鬼第二十四》<b class="x">作者：庄周</b></h4>
<br>徐无鬼因女商见魏武侯，武侯劳之曰：“先生病矣！苦于山林之劳，故乃肯<br>见于寡人。”<br>徐无鬼曰：“我则劳于君，君有何劳于我！君将盈耆欲，长好恶，则性命之<br>情病矣；君将黜耆欲，掔好恶，则耳目病矣。我将劳君，君有何劳于我！”武侯<br>超然不对。<br>少焉，徐无鬼曰：“尝语君，吾相狗也。下之质执饱而止，是狸德也；中之<br>质若视日，上之质若亡其一。吾相狗，又不若吾相马也。吾相马，直者中绳，曲<br>者中钩，方者中矩，圆者中规，是国马也，而未若天下马也。天下马有成材，若<br>恤若失，若丧其一，若是者，超轶绝尘，不知其所。”武侯大悦而笑。<br>徐无鬼出，女商曰：“先生独何以说吾君乎？吾所以说吾君者，横说之则以<br>《诗》、《书》、《礼》、《乐》，从说之以《金板》、《六弢》，奉事而大有<br>功者不可为数，而吾君未尝启齿。今先生何以说吾君，使吾君说若此乎？”<br>徐无鬼曰：“吾直告之吾相狗马耳。”<br>女商曰：“若是乎？”<br>曰：“子不闻夫越之流人乎？去国数日，见其所知而喜；去国旬月，见所尝<br>见于国中者喜；及期年也，见似人者而喜矣；不亦去人滋久，思人滋深乎？夫逃<br>虚空者，藜藋柱乎鼪鼬之径，踉位其空，闻人足音跫然而喜矣，又况乎昆弟<br>亲戚之謦欬其侧者乎？久矣夫莫以真人之言謦欬吾君之侧乎！”<br>徐无鬼见武侯，武侯曰：“先生居山林，食芧栗，厌葱韭，以宾寡人，久矣<br>夫！今老邪？其欲干酒肉之味邪？其寡人亦有社稷之福邪？”<br>徐无鬼曰：“无鬼生于贫贱，未尝敢饮食君之酒肉，将来劳君也。”<br>君曰：“向哉，奚劳寡人？”<br>曰：“劳君之神与形。”<br>武侯曰：“何谓邪？”<br>徐无鬼曰：“天地之养也一，登高不可以为长，居下不可以为短。君独为万<br>乘之主，以苦一国之民，以养耳目鼻口，夫神者不自许也。夫神者，好和而恶奸；<br>夫奸，病也，故劳之。唯君所病之，何也？”<br>武侯曰：“欲见先生久矣。吾欲爱民而为义偃兵，其可乎？”<br>徐无鬼曰：“不可。爱民，害民之始也；为义偃兵，造兵之本也；君自此为<br>之，则殆不成。凡成美，恶器也；君虽为仁义，几且伪哉！形固造形，成固有伐，<br>变固外战。君亦必无盛鹤列于丽谯之间，无徒骥于锱坛之宫，无藏逆于得，无以<br>巧胜人，无以谋胜人，无以战胜人。夫杀人之士民，兼人之土地，以养吾私与吾<br>神者，其战不知孰善？胜之恶乎在？君若勿已矣，脩胸中之诚，以应天地之情而<br>勿撄。夫民死已脱矣，君将恶乎用夫偃兵哉！”<br>黄帝将见大隗乎具茨之山，方明为御，昌寓骖乘，张若、謵朋前马，昆阍、<br>滑稽后车；至于襄城之野，七圣皆迷，无所问途。<br>适遇牧马童子，问途焉，曰：“若知具茨之山乎？”曰：“然。”<br>“若知大隗之所存乎？”曰：“然。”<br>黄帝曰：“异哉小童！非徒知具茨之山，又知大隗之所存。请问为天下。”<br>小童曰：“夫为天下者，亦若此而已矣，又奚事焉！予少而自游于六合之内，<br>予适有瞀病，有长者教予曰：‘若乘日之车而游于襄城之野。’今予病少痊，予<br>又且复游于六合之外。夫为天下亦若此而已。予又奚事焉！”<br>黄帝曰：“夫为天下者，则诚非吾子之事。虽然，请问为天下。”小童辞。<br>黄帝又问。小童曰：“夫为天下者，亦奚以异乎牧马者哉！亦去其害马者而<br>已矣！”<br>黄帝再拜稽首，称天师而退。<br>知士无思虑之变则不乐，辩士无谈说之序则不乐，察士无凌谇之事则不乐，<br>皆囿于物也。<br>招世之士兴朝，中民之士荣官，筋力之士矜难，勇敢之士奋患，兵革之士乐<br>战，枯槁之士宿名，法律之士广治，礼教之士敬容，仁义之士贵际。农夫无草莱<br>之事则不比，商贾无市井之事则不比。庶人有旦暮之业则劝，百工有器械之巧则<br>壮。钱财不积则贪者忧，权势不尤则夸者悲。势物之徒乐变，遭时有所用，不能<br>无为也。此皆顺比于岁，不物于易者也，驰其形性，潜之万物，终身不反，悲夫！<br>庄子曰：“射者非前期而中，谓之善射，天下皆羿也，可乎？”<br>惠子曰：“可。”<br>庄子曰：“天下非有公是也，而各是其所是，天下皆尧也，可乎？”<br>惠子曰：“可。”<br>庄子曰：“然则儒墨杨秉四，与夫子为五，果孰是邪？或者若鲁遽者邪？其<br>弟子曰：‘我得夫子之道矣，吾能冬爨鼎而夏造冰矣。’鲁遽曰：‘是直以阳召<br>阳，以阴召阴，非吾所谓道也。吾示子乎吾道。’于是乎为之调瑟，废一于堂，<br>废一于室，鼓宫宫动，鼓角角动，音律同矣。夫或改调一弦，于五音无当也，鼓<br>之，二十五弦皆动，未始异于声，而音之君已。且若是者邪？”<br>惠子曰：“今乎儒墨杨秉，且方与我以辩，相拂以辞，相镇以声，而未始吾<br>非也，则奚若矣？”<br>庄子曰：“齐人蹢子于宋者，其命阍也不以完，其求钅幵钟也以束缚，其<br>求唐子也而未始出域，有遗类矣！夫楚人寄而蹢阍者，夜半于无人之时而与舟<br>人斗，未始离于岑而足以造于怨也。”<br>庄子送葬，过惠子之墓，顾谓从者曰：“郢人垩慢其鼻端若蝇翼，使匠石斫<br>之。匠石运斤成风，听而斫之，尽垩而鼻不伤，郢人立不失容。宋元君闻之，召<br>匠石曰：‘尝试为寡人为之。’匠石曰：‘臣尝能斫之。虽然，臣之质死久矣。’<br>自夫子之死也，吾无以为质矣，吾无与言之矣。”<br>管仲有病，桓公问之，曰：“仲父之病病矣，可不讳云，至于大病，则寡人<br>恶乎属国而可？”<br>管仲曰：“公谁欲与？”<br>公曰：“鲍叔牙。”<br>曰：“不可。其为人洁廉善士也，其于不己若者不比之，又一闻人之过，终<br>身不忘。使之治国，上且钩乎君，下且逆乎民。其得罪于君也，将弗久矣！”<br>公曰：“然则孰可？”<br>对曰：“勿已，则隰朋可。其为人也，上忘而下畔，愧不若黄帝而哀不已若<br>者。以德分人谓之圣，以财分人谓之贤。以贤临人，未有得人者也；以贤下人，<br>未有不得人者也。其于国有不闻也，其于家有不见也。勿已，则隰朋可。”<br>吴王浮于江，登乎狙之山。众狙见之，恂然弃而走，逃于深蓁。有一狙焉，<br>委蛇攫抓，见巧于王。王射之，敏给搏捷矢。王命相者趋射之，狙执死。<br>王顾谓其友颜不疑曰：“之狙也，伐其巧恃其便以敖予，以至此殛也！戒之<br>哉！嗟乎，无以汝色骄人哉！”颜不疑归而师董梧以助其色，去乐辞显，三年而<br>国人称之。<br>南伯子綦隐几而坐，仰天而嘘。颜成子入见曰：“夫子，物之尤也。形固可<br>使若槁骸，心固可使若死灰乎？”<br>曰：“吾尝居山穴之中矣。当是时也，田禾一睹我，而齐国之众三贺之。我<br>必先之，彼固知之；我必卖之，彼故鬻之。若我而不有之，彼恶得而知之？若我<br>而不卖之，彼恶得而鬻之？嗟乎！我悲人之自丧者，吾又悲夫悲人者，吾又悲夫<br>悲人之悲者，其后而日远矣。”<br>仲尼之楚，楚王觞之，孙叔傲执爵而立，市南宜僚受酒而祭曰：“古之人乎！<br>于此言已。”<br>曰：“丘也闻不言之言矣，未之尝言，于此乎言之。市南宜僚弄丸而两家之<br>难解，孙叔敖甘寝秉羽而郢人投兵。丘愿有喙三尺。”<br>彼之谓不道之道，此之谓不言之辩，故德总乎道之所一。而言休乎知之所不<br>知，至矣。道之所一者，德不能同也；知之所不能知者，辩不能举也。名若儒墨<br>而凶矣。故海不辞东流，大之至也；圣人并包天地，泽及天下，而不知其谁氏。<br>是故生无爵，死无谥，实不聚，名不立，此之谓大人。狗不以善吠为良，人不以<br>善言为贤，而况为大乎！夫为大不足以为大，而况为德乎！夫大备矣，莫若天地；<br>然奚求焉，而大备矣。知大备者，无求，无失，无弃，不以物易己也。反己而不<br>穷，循古而不摩，大人之诚。<br>子綦有八子，陈诸前，召九方歅曰：“为我相吾子，孰为祥？”<br>九方歅曰：“梱也为祥。”子綦瞿然喜曰：“奚若？”曰：“梱也将<br>与国君同食以终其身。”<br>子綦索然出涕曰：“吾子何为以至于是极也！”<br>九方歅曰：“夫与国君同食，泽及三族，而况父母乎！今夫子闻之而泣，<br>是御福也。子则祥矣，父则不祥。”<br>子綦曰：“歅，汝何足以识之，而梱祥邪？尽于酒肉，入于鼻口矣，而<br>何知其所自来？吾未尝为牧而牂生于奥，未尝好田而鹑生于{宀夭}，若勿怪，何<br>邪？吾所与吾子游者，游于天地。吾与之邀乐于天，吾与之邀食于地；吾不与之<br>为事，不与之为谋，不与之为怪；吾与之乘天地之诚而不以物与之相撄，吾与之<br>一委蛇而不与之为事所宜。今也然有世俗之偿焉！凡有怪征者，必有怪行，殆乎，<br>非我与吾子之罪，几天与之也！吾是以泣也。”<br>无几何而使梱之于燕，盗得之于道，全而鬻之则难，不若刖之则易，于是<br>乎刖而鬻之于齐，适当渠公之街，然食肉而终。<br>齧缺遇许由，曰：“子将奚之？”<br>曰：“将逃尧。”<br>曰：“奚谓邪？”曰：“夫尧，畜畜然仁，吾恐其为天下笑。后世其人与人<br>相食与！夫民，不难聚也；爱之则亲，利之则至，誉之则劝，致其所恶则散。爱<br>利出乎仁义，捐仁义者寡，利仁义者众。夫仁义之行，唯且无诚，且假乎禽贪者<br>器。是以一人之断制利天下，譬之犹一覕也。夫尧知贤人之利天下也，而不<br>知其贼天下也。夫唯外乎贤者知之矣。”<br>有暖姝者，有濡需者，有卷娄者。<br>所谓暖姝者，学一先生之言，则暖暖姝姝而私自说也，自以为足矣，而未知<br>未始有物也，是以谓暖姝者也。<br>濡需者，豕虱是也，择疏鬛自以为广宫大囿，奎踬曲隈，乳间股脚，自以为<br>安室利处，不知屠者之一旦鼓臂布草操烟火，而己与豕俱焦也。此以域进，此以<br>域退，此其所谓濡需者也。<br>卷娄者，舜也。羊肉不慕蚁，蚁慕羊肉，羊肉膻也。舜有膻行，百姓悦之，<br>故三徙成都，至邓之虚而十有万家。尧闻舜之贤，举之童土之地，曰冀得其来之<br>泽。舜举乎童土之地，年齿长矣，聪明衰矣，而不得休归，所谓卷娄者也。<br>是以神人恶众至，众至则不比，不比则不利也。故无所甚亲，无所甚疏，抱<br>德炀和以顺天下，此谓真人。于蚁弃知，于鱼得计，于羊弃意。以目视目，以耳<br>听耳，以心复心。若然者，其平也绳，其变也循。古之真人，以天待人，不以人<br>入天，古之真人，得之也生，失之也死；得之也死，失之也生。<br>药也其实，堇也，桔便也，鸡<广雍>也，豕零也，是时为帝者也，何可胜言！<br>句践也以甲楯三千栖于会稽。唯种也能知亡之所以存，唯种也不知其身之所<br>以愁。故曰，鸱目有所适，鹤胫有所节，解之也悲。<br>故曰，风之过河也有损焉，日之过河也有损焉。请只风与日相与守河，而河<br>以为未始其撄也，恃源而往者也。故水之守士也审，影之守人也审，物之守物也<br>审。<br>故目之于明也殆，耳之于聪也殆，心之于殉也殆。凡能其于府也殆，殆之成<br>也不给改。祸之长也兹萃，其反也缘功，其果也待久。而人以为己宝，不亦悲乎！<br>故有亡国戮民无已，不知问是也。<br>故足之于地也践，虽践，恃其所不蹍而后善博也；人之于知也少，虽少，<br>恃其所不知而后知天之所谓也。知大一，知大阴，知大目，知大钧，知大方，知<br>大信，知大定，至矣。大一通之，大阴解之，大目视之，大均缘之，大方体之，<br>大信稽之，大定持之。<br>尽有天，循有照，冥有枢，始有彼。则其解之也似不解之者，其知之也似不<br>知之也，不知而后知之。其问之也，不可以有崖，而不可以无崖。颉滑有实，古<br>今不代，而不可以亏，则可不谓有大扬搉乎！阖不亦问是已，奚惑然为！以不<br>惑解惑，复于不惑，是尚大不惑。<br><hr>
