<h4>《子部·庄子·外篇  缮性第十六》<b class="x">作者：庄周</b></h4>
<br>缮性于俗，俗学以求复其初；滑欲于俗，思以求致其明；谓之蔽蒙之民。<br>古之治道者，以恬养知；知生而无以知为也，谓之以知养恬。知与恬交相养，<br>而和理出其性。夫德，和也；道，理也。德无不容，仁也；道无不理，义也；义<br>明而物亲，忠也；中纯实而反乎情，乐也；信行容体而顺乎文，礼也。礼乐遍行，<br>则天下乱矣。彼正而蒙己德，德则不冒，冒则物必失其性也。<br>古之人，在混芒之中，与一世而得澹漠焉。当是时也，阴阳和静，鬼神不扰，<br>四时得节，万物不伤，群生不夭，人虽有知，无所用之，此之谓至一。当是时也，<br>莫之为而常自然。<br>逮德下衰，及燧人、伏羲始为天下，是故顺而不一。德又下衰，及神农、黄<br>帝始为天下，是故安而不顺。德又下衰，及唐、虞始为天下，兴治化之流，氵枭<br>淳散朴，离道以善，险德以行，然后去性而从于心。心与心识知而不足以定天下，<br>然后附之以文，益之以博。文灭质，博溺心，然后民始惑乱，无以反其性情而复<br>其初。<br>由是观之，世丧道矣，道丧世矣，世与道交相丧也，道之人何由兴乎世，世<br>亦何由兴乎道哉！道无以兴乎世，世无以兴乎道，虽圣人不在山林之中，其德隐<br>矣。<br>隐，故不自隐。古之所谓隐士者，非伏其身而弗见也，非闭其言而不出也，<br>非藏其知而不发也，时命大谬也。当时命而大行乎天下，则反一无迹；不当时命<br>而大穷乎天下，则深根宁极而待；此存身之道也。<br>古之行身者，不以辩饰知，不以知穷天下，不以知穷德，危然处其所而反其<br>性已，又何为哉！道固不小行，德固不小识。小识伤德，小行伤道。故曰，正己<br>而已矣。乐全之谓得志。<br>古之所谓得志者，非轩冕之谓也，谓其无以益其乐而已矣。今之所谓得志者，<br>轩冕之谓也。轩冕在身，非性命也，物之傥来，寄者也。寄之，其来不可圉，其<br>去不可止。故不为轩冕肆志，不为穷约趋俗，其乐彼与此同，故无忧而已矣。今<br>寄去则不乐，由是观之，虽乐，未尝不荒也。故曰，丧己于物，失性于俗者，谓<br>之倒置之民。<br><hr>
