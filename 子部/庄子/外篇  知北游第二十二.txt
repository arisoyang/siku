<h4>《子部·庄子·外篇  知北游第二十二》<b class="x">作者：庄周</b></h4>
<br>知北游于玄水之上，登隐弅之丘，而适遭无为谓焉。知谓无为谓曰：“予欲<br>有问乎若：何思何虑则知道？何处何服则安道？何从何道则得道？”三问而无为<br>谓不答也，非不答，不知答也。<br>知不得问，反于白水之南，登孤阕之上，而睹狂屈焉。知以之言也问于狂屈。<br>狂屈曰：“唉！予知之，将语若。”中欲言而忘其所欲言。<br>知不得问，反于帝宫，见黄帝而问焉。黄帝曰：“无思无虑始知道，无处无<br>服始安道，无从无道始得道。”<br>知问黄帝曰：“我与若知之，彼与彼不知也，其孰是邪？”<br>黄帝曰：“彼无为谓真是也，狂屈似之；我与汝终不近也。夫知者不言，言<br>者不知，故圣人行不言之教。道不可致，德不可至。仁可为也，义可亏也，礼相<br>伪也。故曰，‘失道而后德，失德而后仁，失仁而后义，失义而后礼。礼者，道<br>之华而乱之首也。’故曰，‘为道者日损，损之又损之以至于无为，无为而无不<br>为也。’今已为物也，欲复归根，不亦难乎！其易也，其唯大人乎！<br>生也死之徒，死也生之始，孰知其纪！人之生，气之聚也；聚则为生，散则<br>为死。若死生为徒，吾又何患！故万物一也，是其所美者为神奇，其所恶者为臭<br>腐；臭腐复化为神奇，神奇复化为臭腐。故曰‘通天下一气耳。’圣人故贵一。”<br>知谓黄帝曰：“吾问无为谓，无为谓不应我，非不我应，不知应我也。吾问<br>狂屈，狂屈中欲告我而不我告，非不我告，中欲告而忘之也。今予问乎若，若知<br>之，奚故不近？”<br>黄帝曰：“彼其真是也，以其不知也；此其似之也，以其忘之也；予与若终<br>不近也，以其知之也。”<br>狂屈闻之，以黄帝为知言。<br>天地有大美而不言，四时有明法而不议，万物有成理而不说。圣人者，原天<br>地之美而达万物之理，是故至人无为，大圣不作，观于天地之谓也。<br>今彼神明至精，与彼百化，物已死生方圆，莫知其根也，扁然而万物自古以<br>固存。六合为巨，未离其内；秋豪为小，待之成体。天下莫不沉浮，终身不故；<br>阴阳四时运行，各得其序。惽然若亡而存，油然不形而神，万物畜而不知。此<br>之谓本根，可以观于天矣。<br>齧缺问道乎被衣，被衣曰：“若正汝形，一汝视，天和将至；摄汝知，一汝<br>度，神将来舍。德将为汝美，道将为汝居。汝瞳焉如新生之犊而无求其故！”言<br>未卒，齧缺睡寐。被衣大说，行歌而去之，曰：“形若槁骸，心若死灰，真其实<br>知，不以故自持。媒媒晦晦，无心而不可与谋。彼何人哉！”<br>舜问乎丞曰：“道可得而有乎？”<br>曰：“汝身非汝有也，汝何得有夫道？”<br>舜曰：“吾身非吾有也，孰有之哉？”<br>曰：“是天地之委形也；生非汝有，是天地之委和也；性命非汝有，是天地<br>之委顺也；孙子非汝有，是天地之委蜕也。故行不知所往，处不知所持，食不知<br>所味。天地之强阳气也，又胡可得而有邪！”<br>孔子问于老聃曰：“今日晏闲，敢问至道。”老聃曰：“汝齐戒，疏{艹瀹}<br>而心，澡雪而精神，掊击而知！夫道，窅然难言哉！将为汝言其崖略。<br>夫昭昭生于冥冥，有伦生于无形，精神生于道，形本生于精。而万物以形相<br>生，故九窍者胎生，八窍者卵生。其来无迹，其往无崖，无门无房，四达之皇皇<br>也。邀于此者，四肢彊，思虑恂达，耳目聪明。其用心不劳，其应物无方。天不<br>得不高，地不得不广，日月不得不行，万物不得不昌，此其道与！<br>且夫博之不必知，辩之不必慧，圣人以断之矣。若夫益之而不加益，损之而<br>不加损者，圣人之所保也。渊渊乎其若海，魏魏乎其终则复始也，运量万物而不<br>匮。则君子之道，彼其外与！万物皆往资焉而不匮，此其道与！<br>中国有人焉，非阴非阳，处于天地之间，直且为人，将反于宗。自本观之，<br>生者，喑醷物也。虽有寿夭，相去几何？须臾之说也。奚足以为尧、桀之是非！<br>果蓏有理，人伦虽难，所以相齿。圣人遭之而不违，过之而不守。调而应之，德<br>也；偶而应之，道也；帝之所兴，王之所起也。<br>人生天地之间，若白驹之过郤，忽然而已。注然勃然，莫不出焉；油然漻然，<br>莫不入焉。已化而生，又化而死，生物哀之，人类悲之。解其天弢，堕其天{失衣}，<br>纷乎宛乎，魂魄将往，乃身从之，乃大归乎！不形之形，形之不形，是人之所同<br>知也，非将至之所务也，此众人之所同论也。彼至则不论，论则不至。明见无值，<br>辩不若默。道不可闻，闻不若塞。此之谓大得。”<br>东郭子问于庄子曰：“所谓道，恶乎在？”<br>庄子曰：“无所不在。”<br>东郭子曰：“期而后可。”<br>庄子曰：“在蝼蚁。”<br>曰：“何其邪？”<br>曰：“在稊稗。”<br>曰：“何其愈下邪？”<br>曰：“在瓦甓。”<br>曰：“何其愈甚邪？”<br>曰：“在屎溺。”<br>东郭子不应。庄子曰：“夫子之问也，固不及质。正、获之问于监市履犭希<br>也，每下愈况。汝唯莫必，无乎逃物。至道若是，大言亦然。周遍咸三者，异名<br>同实，其指一也。<br>尝相与游乎无何有之宫，同合而论，无所终穷乎！尝相与无为乎！澹而静乎！<br>漠而清乎！调而闲乎！寥已吾志，无往焉而不知其所至。去而来而不知其所止，<br>吾已往来焉而不知其所终；彷徨乎冯闳，大知入焉而不知其所穷。物物者与物无<br>际，而物有际者，所谓物际者也；不际之际，际之不际者也。谓盈虚衰杀，彼为<br>盈虚非盈虚，彼为衰杀非衰杀，彼为本末非本末，彼为积散非积散也。”<br>妸荷甘与神农同学于老龙吉。神农隐几阖户昼瞑，妸荷甘日中户而入曰：<br>“老龙死矣！”神农隐几拥杖而起，嚗然放杖而笑，曰：“天知予僻陋慢訑，<br>故弃予而死。已矣夫子！无所发予之狂言而死矣夫！”<br>弇堈吊闻之，曰：“夫体道者，天下之君子所系焉。今于道，秋豪之端万<br>分未得处一焉，而犹知藏其狂言而死，又况夫体道者乎！视之无形，听之无声，<br>于人之论者，谓之冥冥，所以论道，而非道也。”<br>于是泰清问乎无穷曰：“子知道乎？”无穷曰：“吾不知。”<br>又问乎无为。无为曰：“吾知道。”<br>曰：“子之知道，亦有数乎？”<br>曰：“有。”<br>曰：“其数若何？”<br>无为曰：“吾知道之可以贵，可以贱，可以约，可以散，此吾所以知道之数<br>也。”<br>泰清以之言也问乎无始曰：“若是，则无穷之弗知与无为之知，孰是而孰非<br>乎？”<br>无始曰：“不知深矣，知之浅矣；弗知内矣，知之外矣。”<br>于是泰清中而叹曰：“弗知乃知乎！知乃不知乎！孰知不知之知？”<br>无始曰：“道不可闻，闻而非也；道不可见，见而非也；道不可言，言而非<br>也。知形形之不形乎！道不当名。”<br>无始曰：“有问道而应之者，不知道也。虽问道者，亦未闻道。道无问，问<br>无应。无问问之，是问穷也；无应应之，是无内也。以无内待问穷，若是者，外<br>不观乎宇宙，内不知乎大初，是以不过乎昆仑，不游乎太虚。”<br>光曜问乎无有曰：“夫子有乎？其无有乎？”<br>光曜不得问，而孰视其状貌，窅然空然，终日视之而不见，听之而不闻，搏<br>之而不得也。<br>光曜曰：“至矣！其孰能至此乎！予能有无矣，而未能无无也；及为无有矣，<br>何从至此哉！”<br>大马之捶钩者，年八年矣，而不失豪芒。大马曰：“子巧与？有道与？”<br>曰：“臣有守也。臣之年二十而好捶钩，于物无视也，非钩无察也。是用之<br>者，假不用者也以长得其用，而况乎无不用者乎！物孰不资焉！”<br>冉求问于仲尼曰：“未有天地可知邪？”<br>仲尼曰：“可。古犹今也。”<br>冉求失问而退，明日复见，曰：“昔者吾问‘未有天地可知乎？’夫子曰：<br>‘可。古犹今也。’昔日吾昭然，今日吾昧然，敢问何谓也？”<br>仲尼曰：“昔之昭然也，神者先受之；今之昧然也，且又为不神者求邪？无<br>古无今，无始无终。未有子孙而有子孙，可乎？”<br>冉求未对。仲尼曰：“已矣，未应矣！不以生生死，不以死死生。死生有待<br>邪？皆有所一体。有先天地生者物邪？物物者非物，物出不得先物也，犹其有物<br>也。犹其有物也，无已。圣人之爱人也终无已者，亦乃取于是者也。”<br>颜渊问乎仲尼曰：“回尝闻诸夫子曰：‘无有所将，无有所迎。’回敢问其<br>游。”<br>仲尼曰：“古之人，外化而内不化；今之人，内化而外不化。与物化者，一<br>不化者也。安化安不化，安与之相靡，必与之莫多。犭希韦氏之囿，黄帝之圃，<br>有虞氏之宫，汤武之室。君子之人，若儒墨者师，故以是非相<imgheight=32width=32border=0src=/bzk/B197.bmp>也，而况今<br>之人乎！圣人处物不伤物。不伤物者，物亦不能伤也。唯无所伤者，为能与人相<br>将迎。山林与！皋壤与！使我欣欣然而乐与！乐未毕也，哀又继之。哀乐之来，<br>吾不能御，其去弗能止。悲夫，世人直为物逆旅耳！夫知遇而不知所不遇，知能<br>能而不能所不能。无知无能者，固人之所不免也。夫务免乎人之所不免者，岂不<br>亦悲哉！至言去言，至为去为。齐知之所知，则浅矣。”<br><hr>
