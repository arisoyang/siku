<h4>《子部·庄子·杂篇  则阳第二十五》<b class="x">作者：庄周</b></h4>
<br>则阳游于楚，夷节言之于王，王未之见，夷节归。<br>彭阳见王果曰：“夫子何不谭我于王？”<br>王果曰：“我不若公阅休。”<br>彭阳曰：“公阅休奚为者邪？”<br>曰：“冬则擉鳖于江，夏则休乎山樊。有过而问者，曰：‘此予宅也。’<br>夫夷节已不能，而况我乎！吾又不若夷节。夫夷节之为人也，无德而有知，不自<br>许，以之神其交固，颠冥乎富贵之地，非相助以得，相助消也。夫冻者假衣于春，<br>暍者反冬乎冷风。夫楚王之为人也，形尊而严；其于罪也，无赦如虎；非夫佞人<br>正德，其孰能桡焉！<br>故圣人，其穷也使家人忘其贫，其达也使王公忘爵禄而化卑。其于物也，与<br>之为娱矣；其于人也，乐物之通而保己焉；故或不言而饮人以和，与人并立而使<br>人化。父子之宜，彼其乎归居，而一闲其所施。其于人心者若是其远也。故曰待<br>公阅休。”<br>圣人达绸缪，周尽一体矣，而不知其然，性也。复命摇作而以天为师，人则<br>从而命之也。忧乎知而所行恒无几时，其有止也若之何！生而美者，人与之鉴，<br>不告则不知其美于人也。若知之，若不知之，若闻之，若不闻之，其可喜也终无<br>已，人之好之亦无已，性也。圣人之爱人也，人与之名，不告则不知其爱人也。<br>若知之，若不知之，若闻之，若不闻之，其爱人也终无已，人之安之亦无已，性<br>也。<br>旧国旧都，望之畅然；虽使丘陵草木之缗，入之者十九，犹之畅然。况见见<br>闻闻者也，以十仞之台县众闲者也。<br>冉相氏得其环中以随成，与物无终无始，无几无时。日与物化者，一不化者<br>也，阖尝舍之！夫师天而不得师天，与物皆殉，其以为事也若之何？夫圣人未始<br>有天，未始有人，未始有始，未始有物，与世偕行而不替，所行之备而不洫，其<br>合之也若之何？汤得其司御门尹登恒为之傅之，从师而不囿；得其随成，为之司<br>其名；之名嬴法，得其两见。仲尼之尽虑，为之傅之。容成氏曰：“除日无岁，<br>无内无外。”<br>魏莹与田侯牟约，田侯牟背之。魏莹怒，将使人刺之。<br>犀首公孙衍闻而耻之曰：“君为万乘之君也，而以匹夫从仇！衍请受甲二十<br>万，为君攻之，虏其人民，系其牛马，使其君内热发于背。然后拔其国。忌也出<br>走，然后抶其背，折其脊。”<br>季子闻而耻之曰：“筑十仞之城，城者既十仞矣，则又坏之，此胥靡之所苦<br>也。今兵不起七年矣，此王之基也。衍乱人，不可听也。”<br>华子闻而丑之曰：“善言伐齐者，乱人也；善言勿伐者，亦乱人也；谓伐<br>之与不伐乱人也者，又乱人也。”<br>君曰：“然则若何？”<br>曰：“君求其道而已矣！”<br>惠子闻之而见戴晋人。戴晋人曰：“有所谓蜗者，君知之乎？”<br>曰：“然。”<br>“有国于蜗之左角者曰触氏，有国于蜗之右角者曰蛮氏，时相与争地而战，<br>伏尸数万，逐北旬有五日而后反。”<br>君曰：“噫！其虚言与？”<br>曰：“臣请为君实之。君以意在四方上下有穷乎？”<br>君曰：“无穷。”<br>曰：“知游心于无穷，而反在通达之国，若存若亡乎？”<br>君曰：“然。”<br>曰：“能达之中有魏，于魏中有梁，于梁中有王。王与蛮氏，有辩乎？”<br>君曰：“无辩。”<br>客出而君惝然若有亡也。客出，惠子见。君曰：“客，大人也，圣人不足以<br>当之。”<br>惠子曰：“夫吹管也，犹有嗃也；吹剑首者，吷而已矣。尧、舜，人之<br>所誉也；道尧、舜于戴晋人之前，譬犹一吷也。”<br>孔子之楚，舍于蚁丘之浆。其邻有夫妻臣妾登极者，子路曰：“是稯々何<br>为者邪？”<br>仲尼曰：“是圣人仆也。是自埋于民，自藏于畔。其声销，其志无穷，其口<br>虽言，其心未尝言，方且与世违而心不屑与之俱。是陆沈者也，是其市南宜僚邪？”<br>子路请往召之。<br>孔子曰：“已矣！彼知丘之著于己也，知丘之适楚也，以丘为必使楚王之召<br>己也，彼且以丘为佞人也。夫若然者，其于佞人也羞闻其言，而况亲见其身乎！<br>而何以为存？”<br>子路往视之，其室虚矣。<br>长梧封人问子牢曰：“君为政焉勿卤莽，治民焉勿灭裂。昔予为禾，耕而卤<br>莽之，则其实亦卤莽而报予；芸而灭裂之，其实亦灭裂而报予。予来年变齐，深<br>其耕而熟耰之，其禾蘩以滋，予终年厌飧。”<br>庄子闻之曰：“今人之治其形，理其心，多以似封人之所谓，遁其天，离其<br>性，灭其情，亡其神，以众为。故卤莽其性者，欲恶之孽，为性萑苇蒹葭，始萌<br>以扶吾形，寻擢吾性；并溃漏发，不择所出，漂疽疥痈，内热溲膏是也。”<br>柏矩学于老聃，曰：“请之天下游。”老聃曰：“已矣！天下犹是也。”<br>又请之，老聃曰：“汝将何始？”<br>曰：“始于齐。”<br>至齐，见辜人焉推而强之，解朝服而幕之，号天而哭之曰：“子乎子乎！天<br>下有大菑，子独先离之，曰莫为盗！莫为杀人！荣辱立，然后睹所病；货财聚，<br>然后睹所争。今立人之所病，聚人之所争，穷困人之身使无休时，欲无至此，得<br>乎！古之君人者，以得为在民，以失为在己；以正为在民，以枉为在己；故一形<br>有失其形者，退而自责。今则不然。匿为物而愚不识，大为难而罪不敢，重为任<br>而罚不胜，远其途而诛不至。民知力竭，则以伪继之，日出多伪，士民安取不伪！<br>夫力不足则伪，知不足则欺，财不足则盗。盗窍之行，于谁责而可乎？”<br>蘧伯玉行年六十而六十化，未尝不始于是之而卒诎之以非也，未知今之所谓<br>是之非五十九非也。万物有乎生而莫见其根，有乎出而莫见其门。人皆尊其知之<br>所知而莫知恃其知之所不知而后知，可不谓大疑乎！已乎已乎！且无所逃。此所<br>谓然与，然乎？<br>仲尼问于大史大弢、伯常骞、犭希韦曰：“夫卫灵公饮酒湛乐，不听国家之<br>政；田猎毕弋，不应诸侯之际；其所以为灵公者何邪？”<br>大弢曰：“是因是也。”<br>伯常骞曰：“夫灵公有妻三人，同滥而浴。史鳅奉御而进所，搏币而扶翼。<br>其慢若彼之甚也，见贤人若此其肃也，是其所以为灵公也。”<br>犭希韦曰：“夫灵公也死，卜葬于故墓不吉，卜葬于沙丘而吉。掘之数仞，<br>得石椁焉，洗而视之，有铭焉，曰：‘不凭其子，灵公夺而里之。’夫灵公之为<br>灵也久矣，之二人何足以识之！”<br>少知问于大公调曰：“何谓丘里之言？”<br>大公调曰：“丘里者，合十姓百名而以为风俗也，合异以为同，散同以为异。<br>今指马之百体而不得马，而马系于前者，立其百体而谓之马也。是故丘山积卑而<br>为高，江河合水而为大，大人合并而为公。是以自外入者，有主而不执；由中出<br>者，有正而不距。四时殊气，天不赐，故岁成；五官殊职，君不私，故国治；文<br>武大人不赐，故德备；万物殊理，道不私，故无名。无名故无为，无为而无不为。<br>时有终始，世有变化。祸福淳淳，至有所拂者而有所宜；自殉殊面，有所正者有<br>所差。比于大泽，百材皆度；观于大山，木石同坛。此之谓丘里之言。”<br>少知曰：“然则谓之道，足乎？”<br>大公调曰：“不然。今计物之数，不止于万，而期曰万物者，以数之多者号<br>而读之也。是故天地者，形之大者也；阴阳者，气之大者也；道者为之公。因其<br>大以号而读之则可也，已有之矣，乃将得比哉！则若以斯辩，譬犹狗马，其不及<br>远矣。”<br>少知曰：“四方之内，六合之里，万物之所生恶起？”<br>大公调曰：“阴阳相照相盖相治，四时相代相生相杀，欲恶去就于是桥起，<br>雌雄片合于是庸有。安危相易，祸福相生，缓急相摩，聚散以成。此名实之可纪，<br>精微之可志也。随序之相理，桥运之相使，穷则反，终则始。此物之所有，言之<br>所尽，知之所至，极物而已。睹道之人，不随其所废，不原其所起，此议之所止。”<br>少知曰：“季真之莫为，接子之或使，二家之议，孰正于其情，孰偏于其理？”<br>大公调曰：“鸡鸣狗吠，是人之所知；虽有大知，不能以言读其所自化，又<br>不能以意其所将为。斯而析之，精至于无伦，大至于不可围，或之使，莫之为，<br>未免于物而终以为过。或使则实，莫为则虚。有名有实，是物之居；无名无实，<br>在物之虚。可言可意，言而愈疏。未生不可忌，已死不可徂。死生非远也，理不<br>可睹。或之使，莫之为，疑之所假。吾观之本，其往无穷；吾求之末，其来无止。<br>无穷无止，言之无也，与物同理；或使莫为，言之本也，与物终始。道不可有，<br>有不可无。道之为名，所假而行。或使莫为，在物一曲，夫胡为于大方？言而足，<br>则终日言而尽道；言而不足，则终日言而尽物。道物之极，言默不足以载；非言<br>非默，议有所极。”<br><hr>
