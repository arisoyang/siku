<h4>《子部·庄子·外篇  秋水第十七》<b class="x">作者：庄周</b></h4>
<br>秋水时至，百川灌河。泾流之大，两涘渚崖之间，不辩牛马。于是焉河伯欣<br>然自喜，以天下之美为尽在己。顺流而东行，至于北海，东面而视，不见水端，<br>于是焉河伯始旋其面目，望洋向若而叹曰：“野语有之曰，闻道百以为莫己若者’，<br>我之谓也。且夫我尝闻少仲尼之闻而轻伯夷之义者，始吾弗信；今我睹子之难穷<br>也，吾非至于子之门则殆矣，吾长见笑于大方之家。”<br>北海若曰：“井蛙不可以语于海者，拘于虚也；夏虫不可以语于冰者，笃于<br>时也；曲士不可以语于道者，束于教也。今尔出于崖涘，观于大海，乃知尔丑，<br>尔将可以语大理矣。天下之水，莫大于海，万川归之，不知何时止而不盈；尾闾<br>泄之，不知何时已而不虚；春秋不变，水旱不知。此其过江河之流，不可为量数。<br>而吾未尝以此自多者，自以比形于天地而受气于阴阳，吾在于天地之间，犹小石<br>小木之在大山也，方存乎见少，又奚以自多！计四海之在天地之间也，不似礨<br>空之在大泽乎？计中国之在海内，不似稊米之在大仓乎？号物之数谓之万，人处<br>一焉；人卒九州，谷食之所生，舟车之所通，人处一焉；此其比万物也，不似豪<br>末之在于马体乎？五帝之所连，三王之所争，仁人之所忧，任士之所劳，尽此矣。<br>伯夷辞之以为名，仲尼语之以为博，此其自多也，不似尔向之自多于水乎？”<br>河伯曰：“然则吾大天地而小豪末，可乎？”<br>北海若曰：“否。夫物，量无穷，时无止，分无常，终始无故。是故大知观<br>于远近，故小而不寡，大而不多，知量无穷；证曏今故，故遥而不闷，掇而不跂，<br>知时无止；察乎盈虚，故得而不喜，失而不忧，知分之无常也；明乎坦途，故生<br>而不说，死而不祸，知终始之不可故也。计人之所知，不若其所不知；其生之时，<br>不若未生之时；以其至小求穷其至大之域，是故迷乱而不能自得也。由此观之，<br>又何以知豪末之足以定至细之倪！又何以知天地之足以穷至大之域！”<br>河伯曰：“世之议者皆曰：‘至精无形，至大不可围。’是信情乎？”<br>北海若曰：“夫自细视大者不尽，自大视细者不明。夫精，小之微也；垺，<br>大之殷也；故异便。此势之有也。夫精粗者，期于有形者也；无形者，数之所不<br>能分也；不可围者，数之所不能穷也。可以言论者，物之粗也；可以意致者，物<br>之精也；言之所不能论，意之所不能察致者，不期精粗焉。<br>是故大人之行，不出乎害人，不多仁恩；动不为利，不贱门隶；货财弗争，<br>不多辞让；事焉不借人，不多食乎力，不贱贪污；行殊乎俗，不多辟异；为在从<br>众，不贱佞谄；世之爵禄不足以为劝，戮耻不足以为辱；知是非之不可为分，细<br>大之不可为倪。闻曰：‘道人不闻，至德不得，大人无己。’约分之至也。”<br>河伯曰：“若物之外，若物之内，恶至而倪贵贱？恶至而倪小大？”<br>北海若曰：“以道观之，物无贵贱；以物观之，自贵而相贱；以俗观之，贵<br>贱不在己。以差观之，因其所大而大之，则万物莫不大；因其所小而小之，则万<br>物莫不小；知天地之为稊米也，知豪末之为丘山也，则差数睹矣。以功观之，因<br>其所有而有之，则万物莫不有，因其所无而无之，则万物莫不无；知东西之相反<br>而不可以相无，则功分定矣。以趣观之，因其所然而然之，则万物莫不然；因其<br>所非而非之，则万物莫不非；知尧、桀之自然而相非，则趣操睹矣。<br>昔者，尧、舜让而帝，之、哙让而绝；汤、武争而王，白公争而灭。由此观<br>之，争让之礼，尧、桀之行，贵贱有时，未可以为常也。梁丽可以冲城，而不可<br>以窒穴，言殊器也；骐骥骅骝，一日而驰千里，捕鼠不如狸狌，言殊技也；鸱<br>鸺夜撮蚤，察毫末，昼出瞋目而不见丘山，言殊性也。故曰，盖师是而无非，师<br>治而无乱乎？是未明天地之理，万物之情者也。是犹师天而无地，师阴而无阳，<br>其不可行明矣。然且语而不舍，非愚则诬也。帝王殊禅，三代殊继。差其时，逆<br>其俗者，谓之篡夫；当其时，顺其俗者，谓之义之徒。默默乎河伯！女恶知贵贱<br>之门，小大之家！”<br>河伯曰：“然则我何为乎，何不为乎？吾辞受趣舍，吾终奈何？”<br>北海若曰：“以道观之，何贵何贱，是谓反衍；无拘而志，与道大蹇。何少<br>何多，是谓谢施；无一而行，与道参差。严乎若国之有君，其无私德；繇繇乎若<br>祭之有社，其无私福；泛泛乎其若四方之无穷，其无所畛域。兼怀万物，其孰承<br>翼？是谓无方。万物一齐，孰短孰长？道无终始，物有死生，不恃其成；一虚一<br>满，不位乎其形。年不可举，时不可止；消息盈虚，终则有始。是所以语大义之<br>方，论万物之理也。物之生也，若骤若驰，无动而不变，无时而不移。何为乎，<br>何不为乎？夫固将自化。”<br>河伯曰：“然则何贵于道邪？”<br>北海若曰：“知道者必达于理，达于理者必明于权，明于权者不以物害己。<br>至德者，火弗能热，水弗能溺，寒暑弗能害，禽兽弗能贼。非谓其薄之也，言察<br>乎安危，宁于祸福，谨于去就，莫之能害也。故曰，天在内，人在外，德在乎天。<br>知天人之行，本乎天，位乎得；蹢躅而屈伸，反要而语极。”<br>曰：“何谓天？何谓人？”<br>北海若曰：“牛马四足，是谓天；落马首，穿牛鼻，是谓人。故曰，无以人<br>灭天，无以故灭命，无以得殉名。谨守而勿失，是谓反其真。”<br>夔怜蚿，蚿怜蛇，蛇怜风，风怜目，目怜心。<br>夔谓蚿曰：“吾以一足趻踔而行，予无如矣。“今子之使万足，独奈何？”<br>蚿曰：“不然。子不见夫唾者乎？喷则大者如珠，小者如雾，杂而下者不<br>可胜数也。今予动吾天机，而不知其所以然。”<br>蚿谓蛇曰：“吾以众足行，而不及子之无足，何也？”<br>蛇曰：“夫天机之所动，何可易邪？吾安用足哉！”<br>蛇谓风曰：“予动吾脊胁而行，则有似也。今子蓬蓬然起于北海，蓬蓬然入<br>于南海，而似无有，何也？”<br>风曰：“然。予蓬蓬然起于北海而入于南海也，然而指我则胜我，鱿我亦胜<br>我。虽然，夫折大木，蜚大屋者，唯我能也，故以众小不胜为大胜也。为大胜者，<br>唯圣人能之。”<br>孔子游于匡，宋人围之数匝，而弦歌不惙。子路入见，曰：“何夫子之如<br>娱也？”<br>孔子曰：“来！吾语女。我讳穷久矣，而不免，命也；求通久矣，而不得，<br>时也。当尧、舜而天下无穷人，非知得也；当桀、纣而天下无通人，非知失也；<br>时势适然。夫水行不避蛟龙者，渔父之勇也；陆行不避兕虎者，猎夫之勇也；白<br>刃交于前，视死若生者，烈士之勇也；知穷之有命，知通之有时，临大难而不惧<br>者，圣人之勇也。由处矣，吾命有所制矣。”无几何，将甲者进，辞曰：“以为<br>阳虎也，故围之。今非也，请辞而退。”<br>公孔龙问于魏牟曰：“龙少学先王之道，长而明仁义之行；合同异，离坚白；<br>然不然，可不可；困百家之知，穷众口之辩；吾自以为至达已。今吾闻庄子之言，<br>汒焉异之。不知论之不及与，知之弗若与？今吾无所开吾喙，敢问其方。”<br>公子牟隐机大息，仰天而笑曰：“子独不闻夫埳井之蛙乎？谓东海之鳖曰：<br>“吾乐与！出跳梁乎井干之上，入休乎缺甃之崖；赴水则接腑持颐，蹶泥则没足<br>灭跗；还虷蟹与科斗，莫吾能若也。且夫擅一壑之水，而跨跱埳井之乐，<br>此亦至矣，夫子奚不时来入观乎！’东海之鳖左足未入，而右膝已絷矣。于是逡<br>巡而却，告之海曰：‘夫千里之远，不足以举其大；千仞之高，不足以极其深。<br>禹之时十年九潦，而水弗为加益；汤之时八年七旱，而崖不为加损。夫不为顷久<br>推移，不以多少进退者，此亦东海之大乐也。’于是埳井之蛙闻之，适适然惊，<br>规规然自失也。<br>且夫知不知是非之竟，而犹欲观于庄子之言，是犹使蛟负山，商蚷驰河也，<br>必不胜任矣。且夫知不知论极妙之言而自适一时之利者，是非埳井之蛙与？且<br>彼方跐黄泉登大皇，无南无北，奭然四解，沦于不测；无东无西，始于玄冥，<br>反于大通。子乃规规然而求之以察，索之以辩，是直用管窥天，用锥指地也，不<br>亦小乎！子往矣！且子独不闻夫寿陵余子之学行于邯郸与？未得国能，又失其故<br>行矣，直匍匐而归耳。今子不去，将忘子之故，失子之业。”<br>公孙龙口呿而不合，舌举而不下，乃逸而走。<br>庄子钓于濮水，楚王使大夫二人往先焉，曰：“愿以境内累矣！”<br>庄子持竿不顾，曰：“吾闻楚有神龟，死已三千岁矣，王巾笥而藏之庙堂之<br>上。此龟者，宁其死为留骨而贵乎？宁其生而曳尾于途中乎？”<br>二大夫曰：“宁生而曳尾途中。”<br>庄子曰：“住矣！吾将曳尾于途中。”<br>惠子相梁，庄子往见之。或谓惠子曰：“庄子来，欲代子相。”于是惠子恐，<br>搜于国中三日三夜。<br>庄子往见之，曰：“南方有鸟，其名曰鹓雏，子知之乎？夫鹓雏，发于南海<br>而飞于北海，非梧桐不止，非练实不食，非醴泉不饮。于是鸱得腐鼠，鹓雏过之，<br>仰而视之曰‘吓！’今子欲以子之梁国而吓我邪？”<br>庄子与惠子游于濠梁之上。庄子曰：“儵鱼出游从容，是鱼之乐也。”<br>惠子曰：“子非鱼，安知鱼之乐？”庄子曰：“子非我，安知我不知鱼之乐？”<br>惠子曰：“我非子，固不知子矣；子固非鱼也，子之不知鱼之乐，全矣。”<br>庄子曰：“请循其本。子曰‘汝安知鱼乐’云者，既已知吾知之而问我，我<br>知之濠上也。”<br><hr>
