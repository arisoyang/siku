<h4>《子部·庄子·内篇  人间世第四》<b class="x">作者：庄周</b></h4>
<br>颜回见仲尼，请行。曰：“奚之？”曰：“将之卫。”曰：“奚为焉？”曰：<br>“回闻卫君，其年壮，其行独；轻用其国，而不见其过；轻用民死，死者以国量<br>乎泽若蕉。民其无如矣。回尝闻之夫子曰：‘治国去之，乱国就之，医门多疾。’<br>愿以所闻思其则，庶几其国有瘳乎！”<br>仲尼曰：“譆！若殆往而刑耳！夫道不欲杂，杂则多，多则扰，扰则忧，<br>忧而不救。古之至人，先存诸己而后存诸人。所存于己者未定，何暇至于暴人之<br>所行？且若亦知夫德之所荡而知之所为出乎哉？德荡乎名，知出乎争。名也者，<br>相轧也；智也者，争之器也。二者凶器，非所以尽行也。<br>且德厚信矼，未达人气，名闻不争，未达人心。而强以仁义绳墨之言术暴<br>人之前者，是以人恶有其美也，命之曰菑人。菑人者，人必反菑之，若殆为人菑<br>夫！且苟为悦贤而恶不肖，恶用而求有以异？若唯无诏，王公必将乘人而斗其捷。<br>而目将荧之，而色将平之，口将营之，容将形之，心且成之。是以火救火，以水<br>救水，名之曰益多。顺始无穷，若殆以不信厚言，必死于暴人之前矣！<br>且昔者桀杀关龙逢，纣杀王子比干，是皆修其身以下伛拊人之民，以下拂其<br>上者也，故其君因其修以挤之。是好名者也。昔者尧攻丛枝、胥敖，禹攻有扈，<br>国为虚厉，身为刑戮，其用兵不止，其求实无已。是皆求名实者也，而独不闻之<br>乎？名实者，圣人之所不能胜也，而况若乎！虽然，若必有以也，尝以语我来！”<br>颜回曰：“端而虚，勉而一，则可乎？”曰：“恶！恶可！夫以阳为充孔扬，<br>采色不定，常人之所不违，因案人之所感，以求容与其心。名之曰日渐之德不成，<br>而况大德乎！将执而不化，外合而内不訾，其庸讵可乎！”<br>“然则我内直而外曲，成而上比。内直者，与天为徒。与天为徒者，知天子<br>之与已皆天之所子，而独以己言蕲乎而人善之，蕲乎而人不善之邪？若然者，人<br>谓之童子，是之谓与天为徒。外曲者，与人为之徒也。擎跽曲拳，人臣之礼也，<br>人皆为之，吾敢不为邪！为人之所为者，人亦无疵焉，是之谓与人为徒。成而上<br>比者，与古为徒。其言虽教，讁之实也。古之有也，非吾有也。若然者，虽直<br>而不病，是之谓与古为徒。若是则可乎？”仲尼曰：“恶！恶可！大多政，法而<br>不谍，虽固亦无罪。虽然，止是耳矣，夫胡可以及化！犹师心者也。”<br>颜回曰：“吾无以进矣，敢问其方。”仲尼曰：“斋，吾将语若！有心而为<br>之，其易邪？易之者，皞天不宜。”颜回曰：“回之家贫，唯不饮酒不茹荤者数<br>月矣。如此，则可以为斋乎？”曰：“是祭祀之斋，非心斋也。”<br>回曰：“敢问心斋。”仲尼曰：“若一志，无听之以耳而听之以心，无听之<br>以心而听之以气！听止于耳，心止于符。气也者，虚而待物者也。唯道集虚，虚<br>者，心斋也。”<br>颜回曰：“回之未始得使，实自回也；得使之也，未始有回也；可谓虚乎？”<br>夫子曰：“尽矣。吾语若！若能入游其樊而无感其名，入则鸣，不入则止。无门<br>无毒，一宅而寓于不得已，则几矣。绝迹易，无行地难。为人使易以伪，为天使<br>难以伪。闻以有翼飞者矣，未闻以无翼飞者也；闻以有知知者矣，未闻以无知知<br>者也。瞻彼阕者，虚室生白，吉祥止止。夫且不止，是之谓坐驰。夫徇耳目内通<br>而外于心知，鬼神将来舍，而况人乎！是万物之化也，禹、舜之所纽也，伏戏、<br>几蘧之所行终，而况散焉者乎！”<br>叶公子高将使于齐，问于仲尼曰：“王使诸梁也甚重，齐之待使者，盖将甚<br>敬而不急。匹夫犹未可动，而况诸侯乎！吾甚慄之。子常语诸梁也曰：‘凡事<br>若小若大，寡不道以懽成。事若不成，则必有人道之患；事若成，则必有阴阳<br>之患。若成若不成而后无患者，唯有德者能之。’吾食也执粗而不臧，爨无欲清<br>之人。今吾朝受命而夕饮冰，我其内热与？吾未至乎事之情，而既有阴阳之患矣；<br>事若不成，必有人道之患。是两也，为人臣者不足以任之，子其有以语我来！”<br>仲尼曰：“天下有大戒二：其一，命也；其一，义也。子之爱亲，命也，不<br>可解于心；臣之事君，义也，无适而非君也，无所逃于天地之间。是之谓大戒。<br>是以夫事其亲者，不择地而安之，孝之至也；夫事其君者，不择事而安之，忠之<br>盛也；自事其心者，哀乐不易施乎前，知其不可奈何而安之若命，德之至也。为<br>人臣、子者，固有所不得已。行事之情而忘其身，何暇至于悦生而恶死！夫子其<br>行可矣！<br>丘请复以所闻：凡交近则必相靡以信，远则必忠之以言，言必或传之。夫传<br>两喜两怒之言，天下之难者也。夫两喜必多溢美之言，两怒必多溢恶之言。凡溢<br>之类妄，妄则信之也莫，莫则传言者殃。故《法言》曰：‘传其常情，无传其溢<br>言，则几乎全。’<br>且以巧斗力者，始乎阳，常卒乎阴，泰至则多奇巧；以礼饮酒者，始乎治，<br>常卒乎乱，泰至则多奇乐。凡事亦然。始乎谅，常卒乎鄙；其作始也简，其将毕<br>也必巨。<br>言者，风波也；行者，实丧也。夫风波易以动，实丧易以危。故忿设无由，<br>巧言偏辞。兽死不择音，气息茀然，于是并生心厉。克核大至，则必有不肖之心<br>应之，而不知其然也。苟为不知其然也，孰知其所终！故《法言》曰：‘无迁令，<br>无劝成，过度益也。’迁令劝成殆事，美成在久，恶成不及改，可不慎与！且夫<br>乘物以游心，托不得已以养中，至矣。何作为报也！莫若为致命。此其难者。”<br>颜阖将傅卫灵公大子，而问于蘧伯玉曰：“有人于此，其德天杀。与之为无<br>方，则危吾国；与之为有方，则危吾身。其知适足以知人之过，而不知其所以过。<br>若然者，吾奈之何？”蘧伯玉曰：“善哉问乎！戒之，慎之，正女身也哉！形莫<br>若就，心莫若和。虽然，之二者有患。就不欲入，和不欲出。形就而入，且为颠<br>为灭，为崩为蹶。心和而出，且为声为名，为妖为孽。彼且为婴儿，亦与之为婴<br>儿；彼且为无町畦，亦与之为无町畦；彼且为无崖，亦与之为无崖。达之，入于<br>无疵。<br>汝不知夫螳螂乎？怒其臂以当车辙，不知其不胜任也，是其才之美者也。戒<br>之！慎之！积伐而美者以犯之，几矣。<br>汝不知夫养虎者乎？不敢以生物与之，为其杀之之怒也；不敢以全物与之，<br>为其决之之怒也；时其饥饱，达其怒心。虎之与人异类而媚养己者，顺也；故其<br>杀者，逆也。<br>夫爱马者，以筐盛矢，以蜄盛溺。适有蚊虻仆缘，而拊之不时，则缺衔毁<br>首碎胸。意有所至而爱有所亡，可不慎邪！”<br>匠石之齐，至于曲辕，见栎社树。其大蔽数千牛，絜之百围，其高临山十仞<br>而后有枝，其可以为舟者旁十数。观者如市，匠伯不顾，遂行不辍。弟子厌观之，<br>走及匠石，曰：“自吾执斧斤以随夫子，未尝见材如此其美也。先生不肯视，行<br>不辍，何邪？”曰：“已矣，勿言之矣！散木也。以为舟则沉，以为棺椁则速腐，<br>以为器则速毁，以为门户则液樠，以为柱则蠹。是不材之木也，无所可用，故<br>能若是之寿。”<br>匠石归，栎社见梦曰：“女将恶乎比予哉？若将比予于文木邪？夫柤、梨、<br>橘、柚、果、蓏之属，实熟则剥，剥则辱；大枝折，小枝泄。此以其能苦其生者<br>也，故不终其天年而中道夭，自掊击于世俗者也。物莫不若是。且予求无所可用<br>久矣，几死，乃今得之，为予大用。使予也而有用，且得有此大也邪？且也若与<br>予也皆物也，奈何哉其相物也？而几死之散人，又恶知散木！”匠石觉而诊其梦。<br>弟子曰：“趣取无用，则为社何邪？”曰：“密！若无言！彼亦直寄焉，以为不<br>知己者诟厉也。不为社者，且几有剪乎！且也彼其所保与众异，而以义喻之，不<br>亦远乎！”<br>南伯子綦游乎商之丘，见大木焉有异，结驷千乘，隐将芘其所藾。子綦<br>曰：“此何木也哉！此必有异材夫！”仰而视其细枝，则拳曲而不可以为栋梁；<br>俯而视其大根，则轴解而不可以为棺椁；咶其叶，则口烂而为伤；嗅之，则使<br>人狂酲，三日而不已。子綦曰：“此果不材之木也，以至于此其大也。嗟乎；神<br>人，以此不材！”<br>宋有荆氏者，宜楸、柏、桑。其拱把而上者，求狙猴之杙者斩之；三围四<br>围，求高名之丽者斩之；七围八围，贵人富商之家求椫傍者斩之。故未终其天<br>年，而中道之夭于斧斤，此材之患之。故解之以牛之白颡者与豚之亢鼻者，与人<br>之有痔病者不可以适河。此皆巫祝以知之矣，所以为不祥也。此乃神人之所以为<br>大祥也。<br>支离疏者，颐隐于脐，肩高于顶，会撮指天，五管在上，两髀为胁。挫针治<br>繲，足以餬口；鼓筴播精，足以食十人。上征武士，则支离攘臂而游于其间；<br>上有大役，则支离以有常疾不受功；上与病者粟，则受三钟与十束薪。夫支离其<br>形者，犹足以养其身，终其天年，又况支离其德者乎！”<br>孔子适楚，楚狂接舆游其门曰：“凤兮凤兮，何如德之衰也！来世不可待，<br>往世不可追也。天下有道，圣人成焉；天下无道，圣人生焉。方今之时，仅免刑<br>焉。福轻乎羽，莫之知载；祸重乎地，莫之知避。已乎已乎，临人以德！殆乎殆<br>乎，画地而趋！迷阳迷阳，无伤吾行！吾行卻曲，无伤吾足！”<br>山木自寇也，膏火自煎也。桂可食，故伐之；漆可用，故割之。人皆知有用<br>之用，而莫知无用之用也。<br><hr>
