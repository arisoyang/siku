<h4>《子部·庄子·杂篇  让王第二十八》<b class="x">作者：庄周</b></h4>
<br>尧以天下让许由，许由不受。又让于子州支父，子州支父曰：“以我为天子，<br>犹之可也。虽然，我适有幽忧之病，方且治之，未暇治天下也。”夫天下至重也，<br>而不以害其生，又况他物乎！唯无以天下为者，可以托天下也。<br>舜让天下于子州支伯。子州支伯曰：“予适有幽忧之病，方且治之，未暇治<br>天下也。”故天下大器也，而不以易生，此有道者之异乎俗者也。<br>舜以天下让善卷，善卷曰：“余立于宇宙之中，冬日衣皮毛，夏日衣葛絺；<br>春耕种，形足以劳动；秋收敛，身足以休食；日出而作，日入而息，逍遥于天地<br>之间而心意自得。吾何以天下为哉！悲夫，子之不知余也！”遂不受。于是去而<br>入深山，莫知其处。<br>舜以天下让其友石户之农，石户之农曰：“捲々乎后之为人，葆力之士也！”<br>以舜之德为未至也，于是夫负妻戴，携子入于海，终身不反也。<br>大王亶父居邠，狄人攻之；事之以皮帛而不受，事之以犬马而不受，事之以<br>珠玉而不受，狄人之所求者土地也。大王亶父曰：“与人之兄居而杀其弟，与人<br>之父居而杀其子，吾不忍也。子皆勉居矣！为吾臣与为狄人臣奚以异！且吾闻之，<br>不以所用养害所养。”因杖筴而去之。民相连而从之，遂成国于岐山之下。夫大<br>王亶父，可谓能尊生矣。能尊生者，虽贵富不以养伤身，虽贫贱不以利累形。今<br>世之人居高官尊爵者，皆重失之。见利轻亡其身，岂不惑哉！<br>越人三世弑其君，王子搜患之，逃乎丹穴。而越国无君，求王子搜不得，从<br>之丹穴。王子搜不肯出，越人薰之以艾。乘以王舆。王子搜援绥登车，仰天而呼<br>曰：“君乎君乎！独不可以舍我乎！”王子搜非恶为君也，恶为君之患也。若王<br>子搜者，可谓不以国伤生矣，此固越人之所欲得为君也。<br>韩魏相与争侵地。子华子见昭僖侯，昭僖侯有忧色。子华子曰：“今使天下<br>书铭于君之前，书之言曰：‘左手攫之则右手废，右手攫之则左手废，然而攫之<br>者必有天下。’君能攫之乎？”<br>昭僖侯曰：“寡人不攫也。”<br>子华子曰：“甚善！自是观之，两臂重于天下也，身亦重于两臂。韩之轻于<br>天下亦远矣，今之所争者，其轻于韩又远。君固愁身伤生以忧戚不得也！”<br>僖侯曰：“善哉！教寡人者众矣，未尝得闻此言也。”子华子可谓知轻重矣。<br>鲁君闻颜阖得道之人也，使人以币先焉。颜阖守陋闾，苴布之衣而自饭牛。<br>鲁君之使者至，颜阖自对之。使者曰：“此颜阖之家与？”颜阖对曰：“此阖之<br>家也。”使者致币，颜阖对曰：“恐听者谬而遗使者罪，不若审之。”使者还，<br>反审之，复来求之，则不得已。故若颜阖者，真恶富贵也。<br>故曰，道之真以治身，其绪馀以为国家，其土苴以治天下。由此观之，帝王<br>之功，圣人之馀事也，非所以完身养生也。今世俗之君子，多危身弃生以殉物，<br>岂不悲哉！凡圣人之动作也，必察其所以之与其所以为。今且有人于此，以隋侯<br>之珠弹千仞之雀，世必笑之。是何也？则其所用者重而所要者轻也。夫生者，岂<br>特隋侯之重哉！<br>子列子穷，容貌有饥色。客有言之于郑子阳者曰：“列御寇，盖有道之士也，<br>居君之国而穷，君无乃为不好士乎？”郑子阳即令官遗之粟。子列子见使者，再<br>拜而辞。<br>使者去，子列子入，其妻望之而拊心曰：“妾闻为有道者之妻子，皆得佚乐，<br>今有饥色。君过而遗先生食，先生不受，岂不命邪？”<br>子列子笑谓之曰：“君非自知我也。以人之言而遗我粟，至其罪我也又且以<br>人之言，此吾所以不受也。”其卒，民果作难而杀子阳。<br>楚昭王失国，屠羊说走而从昭王。昭王反国，将赏从者，及屠羊说。屠羊说<br>曰：“大王失国，说失屠羊；大王反国，说亦反屠羊。臣之爵禄已复矣，又何赏<br>之有！”<br>王曰：“强之！”<br>屠羊说曰：“大王失国，非臣之罪，故不敢伏其诛；大王反国，非臣之功，<br>故不敢当其赏。”<br>王曰：“见之！”<br>屠羊说曰：“楚国之法，必有重赏大功而后得见，今臣之知不足以存国而勇<br>不足以死寇。吴军入郢，说畏难而避寇，非故随大王也。今大王欲废法毁约而见<br>说，此非臣之所以闻于天下也。”<br>王谓司马之綦曰：“屠羊说处卑贱而陈义甚高，子綦为我延之以三旌之位。”<br>屠羊说曰：“夫三旌之位，吾知其贵于屠羊之肆也；万钟之禄，吾知其富于<br>屠羊之利也；然岂可以贪爵禄而使吾君有妄施之名乎！说不敢当，愿复反吾屠羊<br>之肆。”遂不受也。<br>原宪居鲁，环堵之室，茨以生草；蓬户不完，桑以为枢，而瓮牖二室，褐以<br>为塞；上漏下湿，匡坐而弦。<br>子贡乘大马，中绀而表素，轩车不容巷，往见原宪。原宪华冠縰履，杖藜<br>而应门。<br>子贡曰：“嘻！先生何病？”<br>原宪应之曰：“宪闻之，无财谓之贫，学而不能行谓之病。今宪，贫也，非<br>病也。”子贡逡巡而有愧色。<br>原宪笑曰：“夫希世而行，比周而友，学以为人，教以为己，仁义之慝，舆<br>马之饰，宪不忍为也。”<br>曾子居卫，缊袍无表，颜色肿哙，手足胼胝。三日不举火，十年不制衣，正<br>冠而缨绝，捉衿而肘见，纳屦而踵决。曳縰而歌《商颂》，声满天地，若出金<br>石。天子不得臣，诸侯不得友。故养志者忘形，养形者忘利，致道者忘心矣。<br>孔子谓颜回曰：“回，来！家贫居卑，胡不仕乎？”<br>颜回对曰：“不愿仕。回有郭外之田五十亩，足以给飦粥；郭内之田十亩，<br>足以为丝麻；鼓琴足以自娱，所学夫子之道者足以自乐也。回不愿仕。”<br>孔子愀然变容曰：“善哉回之意！丘闻之，‘知足者不以利自累也，审自得<br>者失之而不惧，行修于内者无位而不怍。’丘诵之久矣，今于回而后见之，是丘<br>之得也。”<br>中山公子牟谓瞻子曰：“身在江海之上，心居乎魏阙之下，奈何？”<br>瞻子曰：“重生。重生则利轻。”<br>中山公子牟曰：“虽知之，未能自胜也。”<br>瞻子曰：“不能自胜则从，神无恶乎？不能自胜而强不从者，此之谓重伤。<br>重伤之人，无寿类矣。”<br>魏牟，万乘之公子也，其隐岩穴也，难为于布衣之士；虽未至乎道，可谓有<br>其意矣。<br>孔子穷于陈蔡之间，七日不火食，藜羹不糁，颜色甚惫，而弦歌于室。颜回<br>择菜，子路、子贡相与言曰：“夫子再逐于鲁，削迹于卫，伐树于宋，穷于商周，<br>围于陈蔡，杀夫子者无罪，藉夫子者无禁。弦歌鼓琴，未尝绝音，君子之无耻也<br>若此乎？”<br>颜回无以应，入告孔子。孔子推琴喟然而叹曰：“由与赐，细人也。召而来，<br>吾语之。”<br>子路、子贡入。子路曰：“如此者可谓穷矣！”<br>孔子曰：“是何言也！君子通于道谓之通，穷于道谓之穷。今丘抱仁义之道<br>以遭乱世之患，其何穷之为！故内省而不穷于道，临难而不失其德，天寒既至，<br>霜雪既降，吾是以知松柏之茂也。陈蔡之隘，于丘其幸乎！”<br>孔子削然反琴而弦歌，子路扢然执干而舞。子贡曰：“吾不知天之高也，<br>地之下也。”<br>古之得道者，穷亦乐，通亦乐。所乐非穷通也，道德于此，则穷通为寒暑风<br>雨之序矣。故许由娱于颖阳而共伯得乎共首。<br>舜以天下让其友北人无择，北人无择曰：“异哉后之为人也，居于畎亩之中<br>而游尧之门！不若是而已，又欲以其辱行漫我。吾羞见之。”因自投清泠之渊。<br>汤将伐桀，因卞随而谋。卞随曰：“非吾事也。”<br>汤曰：“孰可？”曰：“吾不知也。”<br>汤又因瞀光而谋，瞀光曰：“非吾事也。”<br>汤曰：“孰可？”<br>曰：“吾不知也。”<br>汤曰：“伊尹何如？”<br>曰：“强力忍垢，吾不知其他也。”<br>汤遂与伊尹谋伐桀，克之，以让卞随。卞随辞曰：“后之伐桀也谋乎我，必<br>以我为贼也；胜桀而让我，必以我为贪也。吾生乎乱世，而无道之人再来漫我以<br>其辱行，吾不忍数闻也。”乃自投椆水而死。<br>汤又让瞀光曰：“知者谋之，武者遂之，仁者居之，古之道也。吾子胡不立<br>乎？”<br>瞀光辞曰：“废上，非义也；杀民，非仁也；人犯其难，我享其利，非谦也。<br>吾闻之曰，非其义者，不受其禄，无道之世，不践其土。况尊我乎！吾不忍久见<br>也。”乃负石而自沈于庐水。<br>昔周之兴，有士二人处于孤竹，曰伯夷、叔齐。二人相谓曰：“吾闻西方之<br>人，似有道者，试往观焉。”至于岐阳，武王闻之，使叔旦往见之，与盟曰：<br>“加富二等，就官一列。”血牲而埋之。<br>二人相视而笑，曰：“嘻，异哉！此非吾所谓道也。昔者神农之有天下也，<br>时祀尽敬而不祈喜；其于人也，忠信尽治而无求焉。乐与政为政，乐与治为治，<br>不以人之坏自成也，不以人之卑自高也，不以遭时自利也。今周见殷之乱而遽为<br>政，上谋而下行货，阻兵而保威，割牲而盟以为信，扬行以说众，杀伐以要利，<br>是推乱以易暴也。吾闻古之士，遭治世不避其任，遇乱世不为苟存。今天下闇，<br>殷德衰，其并乎周以涂吾身也，不如避之以絜吾行。”二子北至于首阳之山，遂<br>饿而死焉。若伯夷、叔齐者，其于富贵也，苟可得已，则必不赖。高节戾行，独<br>乐其志，不事于世，此二士之节也。<br><hr>
