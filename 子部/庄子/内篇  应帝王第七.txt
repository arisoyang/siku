<h4>《子部·庄子·内篇  应帝王第七》<b class="x">作者：庄周</b></h4>
<br>齧缺问于王倪，四问而四不知。齧缺因跃而大喜，行以告蒲衣子。蒲衣子曰：<br>“而乃今知之乎？有虞氏不及泰氏。有虞氏，犹藏仁以要人；亦得人矣，而未始<br>出于非人。泰氏，其卧徐徐，其觉于于；一以己为马，一以己为牛；其知情信，<br>其德甚真，而未始入于非人。”<br>肩吾见狂接舆。狂接舆曰：“日中始何以语女？”肩吾曰：“告我君人者以<br>己出经式义度，人孰敢不听而化诸！”狂接舆曰：“是欺德也；其于治天下也，<br>犹涉海凿河而使蚊负山也。夫圣人之治也，治外乎？正而后行，确乎能其事者而<br>已矣。且鸟高飞以避矰弋之害，鼷鼠深穴乎神丘之下以避熏凿之患，而曾二虫之<br>无知！”<br>天根游于殷阳，至蓼水之上，适遭无名人而问焉，曰：“请问为天下。”无<br>名人曰：“去！汝鄙人也，何问之不豫也！予方将与造物者为人，厌，则又乘夫<br>莽眇之鸟，以出六极之外，而游无何有之乡，以处圹埌之野。汝又何帛以治天<br>下感予之心为？”又复问。无名人曰：“汝游心于淡，合气于漠，顺物自然而无<br>容私焉，而天下治矣。”<br>阳子居见老聃，曰：“有人于此，向疾强梁，物彻疏明，学道不倦。如是者，<br>可比明王乎？”老聃曰：“是于圣人也，胥易技系，劳形怵心者也。且也虎豹之<br>文来田，猨狙之便执斄之狗来藉。如是者，可比明王乎？”阳子居蹴然曰：<br>“敢问明王之治。”老聃曰：“明王之治，功盖天下而似不自己，化贷万物而民<br>弗恃；有莫举名，使物自喜；立乎不测，而游于无有者也。”<br>郑有神巫曰季咸，知人之死生存亡，祸福寿夭，期以岁月旬日，若神。郑人<br>见之，皆弃而走。列子见之而心醉，归，以告壶子，曰：“始吾以夫子之道为至<br>矣，则又有至焉者矣。”壶子曰：“吾与汝既其文，未既其实。而固得道与？众<br>雌而无雄，而又奚卵焉！而以道与世亢，必信，夫故使人得而相汝。尝试与来，<br>以予示之。”<br>明日，列子与之见壶子。出而谓列子曰：“嘻！子之先生死矣！弗活矣！不<br>以旬数矣！吾见怪焉，见湿灰焉。”列子入，泣涕沾襟以告壶子。壶子曰：“乡<br>吾示之以地文，萌乎不震不正。是殆见吾杜德机也。尝又与来。”明日，又与之<br>见壶子。出而谓列子曰：“幸矣子之先生遇我也！有瘳矣，全然有生矣！吾见其<br>杜权矣。”列子入，以告壶子。壶子曰：“乡吾示之以天壤，名实不入，而机发<br>于踵。是殆见吾善者机也。尝又与来。”明日，又与之见壶子。出而谓列子曰：<br>“子之先生不齐，吾无得而相焉。试齐，且复相之。”列子入，以告壶子。壶子<br>曰：“吾乡示之以太冲莫胜。是殆见吾衡气机也。鲵桓之审为渊，止水之审为渊，<br>流水之审为渊。渊有九名，此处三焉。尝又与来。”明日，又与之见壶子。立未<br>定，自失而走。壶子曰：“追之！”列子追之不及。反，以报壶子曰：“已灭矣，<br>已失矣，吾弗及已。”壶子曰：“乡吾示之以未始出吾宗。吾与之虚而委蛇，不<br>知其谁何，因以为弟靡，因以为波流，故逃也。”然后列子自以为未始学而归，<br>三年不出。为其妻爨，食豕如食人。于事无与亲，雕琢复朴，块然独以其形立。<br>纷而封哉，一以是终。<br>无为名尸，无为谋府；无为事任，无为知主。体尽无穷，而游无朕；尽其所<br>受乎天，而无见得，亦虚而已。至人之用心若镜，不将不迎，应而不藏，故能胜<br>物而不伤。<br>南海之帝为儵，北海之帝为忽，中央之帝为浑沌。儵与忽时相与遇于浑沌之<br>地，浑沌待之甚善。儵与忽谋报浑沌之德，曰：“人皆有七窍以视听食息，此独<br>无有，尝试凿之。”日凿一窍，七日而浑沌死。<br><hr>
