<h4>《子部·庄子·杂篇  庚桑楚第二十三》<b class="x">作者：庄周</b></h4>
<br>老聃之役有庚桑楚者，偏得老聃之道，以北居畏垒之山，其臣之画然知者去<br>之，其妾之挈然仁者远之；拥肿之与居，鞅掌之为使。居三年，畏垒大壤。畏垒<br>之民相与言曰：“庚桑之子始来，吾洒然异之。今吾日计之而不足，岁计之而有<br>馀。庶几其圣人乎！子胡不相与尸而祝之，社而稷之乎？”<br>庚桑子闻之，南面而不释然。弟子异之。庚桑子曰：“弟子何异于予？夫春<br>气发而百草生，正得秋而万宝成。夫春与秋，岂无得而然哉？天道已行矣。吾闻<br>至人，尸居环堵之室，而百姓猖狂不知所如往。今以畏垒之细民而窍窍焉欲俎豆<br>予于贤人之间，我其杓之人邪！吾是以不释于老聃之言。”<br>弟子曰：“不然。夫寻常之沟，巨鱼无所还其体，而鲵鱿为之制；步仞之丘<br>陵，巨兽无所隐其躯，而{薛女}狐为之祥。且夫尊贤授能，先善与利，自古尧、<br>舜以然，而况畏垒之民乎！夫子亦听矣！”<br>庚桑子曰：“小子来！夫函车之兽，介而离山，则不免于网罟之患；吞舟之<br>鱼，砀而失水，则蚁能苦之。故鸟兽不厌高，鱼鳖不厌深。夫全其形生之人，藏<br>其身也，不厌深眇而已矣。<br>且夫二子者，又何足以称扬哉！是其于辩也，将妄凿垣墙而殖蓬蒿也。简发<br>而栉，数米而炊，窃窃乎又何足以济世哉！举贤则民相轧，任和则民相盗。之数<br>物者，不足以厚民。民之于利甚勤，子有杀父，臣有杀君，正昼为盗，日中穴<br>阫。吾语女，大乱之本，必生于尧、舜之间，其末存乎千世之后。千世之后，<br>其必有人与人相食者也！”<br>南荣趎蹴然正坐曰：“若趎之年者已长矣，将恶乎托业以及此言邪？”<br>庚桑子曰：“全汝形，抱汝生，无使汝思虑营营。若此三年，则可以及此言<br>矣。”<br>南荣趎曰：“目之与形，吾不知其异也，而盲者不能自见；耳之与形，<br>吾不知其异也，而聋者不能自闻；心之与形，吾不知其异也，而狂者不能自得。<br>形之与形亦辟矣，而物或间之邪，欲相求而不能相得？今谓趎曰：‘全汝形，<br>抱汝生，勿使汝思虑营营。’趎勉闻道达耳矣！”<br>庚桑子曰：“辞尽矣。曰奔蜂不能化藿蠋，越鸡不能伏鹄卵，鲁鸡固能矣。<br>鸡之与鸡，其德非不同也，有能与不能者，其才固有巨小也。今吾才小，不足以<br>化子。子胡不南见老子！”<br>南荣趎赢粮，七日七夜至老子之所。<br>老子曰：“子自楚之所来乎？”南荣趎曰：“唯。”<br>老子曰：“子何与人偕来之众也？”南荣趎惧然顾其后。<br>老子曰：“子不知吾所谓乎？”<br>南荣趎俯而惭，仰而叹曰：“今者吾忘吾答，因失吾问。”<br>老子曰：“何谓也？”<br>南荣趎曰：“不知乎？人谓我朱愚。知乎？反愁我躯。不仁则害人，仁<br>则反愁我身；不义则伤彼，义则反愁我己。我安逃此而可？此三言者，趎之<br>所患也，愿因楚而问之。”<br>老子曰：“向吾见若眉睫之间，吾因以得汝矣，今汝又言而信之。若规规然<br>若丧父母，揭竿而求诸海也。女亡人哉，惘惘乎！汝欲反汝性情而无由入，可怜<br>哉！”<br>南荣趎请入就舍，召其所好，去其所恶，十日自愁，复见老子。<br>老子曰：“汝自洒濯，熟哉郁郁乎！然而其中津津乎犹有恶也。夫外韄者<br>不可繁而捉，将内揵；内韄者不可缪而捉，将外揵。外内韄者，道德不<br>能持，而况放道而行者乎！”<br>南荣趎曰：“里人有病，里人问之，病者能言其病，然其病，病者犹<br>未病也。若趎之闻大道，譬犹饮药以加病也。趎愿闻卫生之经而已矣。”<br>老子曰：“卫生之经，能抱一乎？能勿失乎？能无卜筮而知吉凶乎？能止乎？<br>能已乎？能舍诸人而求诸己乎？能翛然乎？能侗然乎？能儿子乎？儿子终日嗥而<br>嗌不嗄，和之至也；终日握而手不掜，共其德也；终日视而目不瞚，偏不在<br>外也。行不知所之，居不知所为，与物委蛇，而同其波。是卫生之经已。”<br>南荣趎曰：“然则是至人之德已乎？”<br>曰：“非也。是乃所谓冰解冻释者，能乎？夫至人者，相与交食乎地而交乐<br>乎天，不以人物利害相撄，不相与为怪，不相与为谋，不相与为事，翛然而往，<br>侗然而来。是谓卫生之经已。”<br>曰：“然则是至乎？”<br>曰：“未也。吾固告汝曰：‘能儿子乎？’儿子不知所为，行不知所之，身<br>若槁木之枝而心若死灰。若是者，祸亦不至，福亦不来。祸福无有，恶有人灾也！”<br>宇泰定者，发乎天光。发乎天光者，人见其人，物见其物。人有脩者，乃今<br>有恒；有恒者，人舍之，天助之。人之所舍，谓之天民；天之所助，谓之天子。<br>学者，学其所不能学也；行者，行其所不能行也；辩者，辩其所不能辩也。<br>知止乎其所不能知，至矣；若有不即是者，天钧败之。<br>备物以将形，藏不虞以生心，敬中以达彼，若是而万恶至者，皆天也，而非<br>人也，不足以滑成，不可内于灵台。灵台者有持，而不知其所持，而不可持者也。<br>不见其诚己而发，每发而不当，业入而不舍，每更为失。为不善乎显明之中<br>者，人得而诛之；为不善乎幽闲之中者，鬼得而诛之。明乎人，明乎鬼者，然后<br>能独行。<br>券内者，行乎无名；券外者，志乎期费。行乎无名者，唯庸有光；志乎期费<br>者，唯贾人也，人见其跂，犹之魁然。与物穷者，物入焉；与物且者，其身之不<br>能容，焉能容人！不能容人者无亲，无亲者尽人。兵莫憯于志，镆铘为下；寇莫<br>大于阴阳，无所逃于天地之间。非阴阳贼之，心则使之也。<br>道通，其分也，其成也毁也。所恶乎分者，其分也以备；所以恶乎备者，其<br>有以备。故出而不反，见其鬼；出而得，是谓得死。灭而有实，鬼之一也。以有<br>形者象无形者而定矣。<br>出无本，入无窍，有实而无乎处，有长而无乎本剽，有所出而无窃者有实。<br>有实而无乎处者，宇也。有长而无本剽者，宙也。有乎生，有乎死，有乎出，有<br>乎入，入出而无见其形，是谓天门。天门者，无有也，万物出乎无有。有不能以<br>有为有，必出乎无有，而无有一无有。圣人藏乎是。<br>古之人，其知有所至矣。恶乎至？有以为未始有物者，至矣，尽矣，费可以<br>加矣。其次以为有物矣，将以生为丧也，以死为反也，是以分已。其次曰始无有，<br>既而有生，生俄而死；以无有为首，以生为体，以死为尻；孰知有无死生之一守<br>者，吾与之为友。是三者虽异，公族也。昭景也，著戴也；甲氏也，著封也，非<br>一也。<br>有生，黬也，披然曰移是。尝言移是，非所言也。虽然，不可知者也。<br>腊者之有膍胲，可散而不可散也；观室者周于寝庙，又适其偃焉，为是举移<br>是。<br>请常言移是。是以生为本，以知为师，因以乘是非；果有名实，因以己为质；<br>使人以为己节，因以死偿节。若然者，以用为知，以不用为愚，以彻为名，以穷<br>为辱。移是，今之人也，是蜩与学鸠同于同也。<br>蹍市人之足，则辞以放骜，兄则以妪，大亲则已矣。故曰，至礼有不人，<br>至义不物，至知不谋，至仁无亲，至信辟金。<br>彻志之勃，解心之谬，去德之累，达道之塞。贵富显严名利六者，勃志也。<br>容动色理气意六者，谬心也。恶欲喜怒哀乐六者，累德也。去就取与知能六者，<br>塞道也。此四六者不荡胸中则正，正则静，静则明，明则虚，虚则无为而无不为<br>也。道者，德之钦也；生者，德之光也；性者，生之质也。性之动，谓之为；为<br>之伪，谓之失。知者，接也；知者，谟也；知者之所不知，犹睨也。动以不得已<br>之谓德，动无非我之谓治，名相反而实相顺也。<br>羿工乎中微而拙乎使人无己誉。圣人工乎天而拙乎人。夫工乎天而俍乎人<br>者，唯全人能之。唯虫能虫，唯虫能天。全人恶天？恶人之天？而况吾天乎人乎！<br>一雀适羿，羿必得之，威也；以天下为之笼，则雀无所逃。是故汤以胞人笼<br>伊尹，秦穆公以五羊之皮笼百里奚。是故非以其所好笼之而可得者，无有也。<br>介者拸画，外非誉也；胥靡登高而不惧，遗死生也。夫复謵不馈而忘人，<br>忘人，因以为天人矣。故敬之而不喜，侮之而不怒者，唯同乎天和者为然。出怒<br>不怒，则怒出于不怒矣；出为无为，则为出于无为矣。欲静则平气，欲神则顺心，<br>有为也。欲当则缘于不得已，不得已之类，圣人之道。<br><hr>
