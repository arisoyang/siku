<h4>《子部·庄子·杂篇  盗跖第二十九》<b class="x">作者：庄周</b></h4>
<br>孔子与柳下季为友，柳下季之弟，名曰盗跖。盗跖从卒九千人，横行天下，<br>侵暴诸侯。穴室枢户，驱人牛马，取人妇女，贪得忘亲，不顾父母兄弟，不祭先<br>祖。所过之邑，大国守城，小国入保，万民苦之。<br>孔子谓柳下季曰：“夫为人父者，必能诏其子；为人兄者，必能教其弟。若<br>父不能诏其子，兄不能教其弟，则无贵父子兄弟之亲矣。今先生，世之才士也，<br>弟为盗跖，为天下害，而弗能教也，丘窃为先生羞之。丘请为先生说之。”<br>柳下季曰：“先生言为人父者必能诏其子，为人兄者必能教其弟，若子不听<br>父之诏，弟不受兄之教，虽今先生之辩，将奈之何哉！且跖之为人也，心如涌泉，<br>意如飘风，强足以距敌，辩足以饰非，顺其心则喜，逆其心则怒，易辱人以言。<br>先生必无往。”<br>孔子不听，颜回为驭，子贡为右，往见盗跖。盗跖乃方休卒徒大山之阳，脍<br>人肝而餔之。孔子下车而前，见谒者曰：“鲁人孔丘，闻将军高义，敬再拜谒者。”<br>谒者入通。盗跖闻之大怒，目如明星，发上指冠，曰：“此夫鲁国之巧伪人<br>孔丘非邪？为我告之：‘尔作言造语，妄称文、武，冠枝木之冠，带死牛之胁，<br>多辞缪说，不耕而食，不织而衣，摇唇鼓舌，擅生是非，以迷天下之主，使天下<br>学士不返其本，妄作孝弟而侥幸于封侯富贵者也。子之罪大极重，疾走归！不然，<br>我将以子肝益昼餔之膳！”<br>孔子复通曰：“丘得幸于季，愿望履幕下。”<br>盗跖曰：“使来前！”<br>孔子趋而进，避席反走，再拜盗跖。盗跖大怒，两展其足，案剑瞋目，声如<br>乳虎，曰：“丘来前！若所言，顺吾意则生，逆吾心则死。”<br>孔子曰：“丘闻之，凡天下有三德：生而长大，美好无双，少长贵贱见而皆<br>说之，此上德也；知维天地，能辩诸物，此中德也；勇悍果敢，聚众率兵，此下<br>德也。凡人有此一德者，足以南面称孤矣。今将军兼此三者，身长八尺二寸，面<br>目有光，唇如激丹，齿如齐贝，音中黄钟，而名曰盗跖，丘窃为将军耻不取焉。<br>将军有意听臣，臣请南使吴越，北使齐鲁，东使宋卫，西使晋楚，使为将军造大<br>城数百里，立数十万户之邑，尊将军为诸侯，与天下更始，罢兵休卒，收养昆弟，<br>共祭先祖。此圣人才士之行，而天下之愿也。”<br>盗跖大怒曰：“丘来前！夫可规以利而谏以言者，皆愚陋恒民之谓耳。今长<br>大美好，人见而悦之者，此吾父母之遗德也。丘虽不吾誉，吾独不自知邪？且吾<br>闻之，好面誉人者，亦好背而毁之。今丘告我以大城众民，是欲规我以利而恒民<br>畜我也，安可久长也！城之大者，莫大乎天下矣。尧、舜有天下，子孙无置锥之<br>地；汤、武立为天子，而后世绝灭；非以其利大故邪？且吾闻之，古者禽兽多而<br>人少，于是民皆巢居以避之，昼拾橡栗，幕栖木上，故命曰有巢氏之民。古者民<br>不知衣服，夏多积薪，冬则炀之，故命之曰知生之民。神农之世，卧则居居，起<br>则于于，民知其母，不知其父，与麋鹿共处，耕而食，织而衣，无有相害之心，<br>此至德之隆也。然而黄帝不能致德，与蚩尤战于涿鹿之野，流血百里。尧、舜作，<br>立群臣，汤放其主，武王杀纣。自是之后，以强凌弱，以众暴寡。汤、武以来，<br>皆乱人之徒也。今子脩文、武之道，掌天下之辩，以教后世，缝衣浅带，矫言伪<br>行，以迷惑天下之主，而欲求富贵焉。盗莫大于子。天下何故不谓子为盗丘，而<br>乃谓我为盗跖？子以甘辞说子路而使从之，使子路去其危冠，解其长剑，而受教<br>于子，天下皆曰孔丘能止暴禁非。其卒之也，子路欲杀卫君而事不成，身菹于卫<br>东门之上，是子教之不至也。子自谓才士圣人邪？则再逐于鲁，削迹于卫，穷于<br>齐，围于陈蔡，不容身于天下。子教子路菹此患。上无以为身，下无以为人，子<br>之道岂足贵邪？世之所高，莫若黄帝，黄帝尚不能全德，而战涿鹿之野，流血百<br>里。尧不慈，舜不孝，禹偏枯，汤放其主，武王代纣，文王拘羑里。此六子者，<br>世之所高也，孰论之，皆以利惑其真而强反其情性，其行乃甚可羞也。世之所谓<br>贤士，伯夷、叔齐。伯夷、叔齐辞孤竹之君而饿死于首阳之山，骨肉不葬。鲍焦<br>饰行非世，抱木而死。申徒狄谏而不听，负石自投于河，为鱼鳖所食。介子推至<br>忠也，自割其股以食文公，文公后背之，子推怒而去，抱木而燔死。尾生与女子<br>期于梁下，女子不来，水至不去，抱梁柱而死。此六子者，无异于磔犬流豕、操<br>瓢而乞者，皆离名轻死，不念本养寿命者也。世之所谓忠臣者，莫若王子比干、<br>伍子胥。子胥沈江，比干剖心，此二子者，世谓忠臣也，然卒为天下笑。自上观<br>之，至于子胥、比干，皆不足贵也。丘之所以说我者，若告我以鬼事，则我不能<br>知也；若告我以人事者，不过此矣，皆吾所闻知也。今吾告子以人之情，目欲视<br>色，耳欲听声，口欲察味，志气欲盈。人上寿百岁，中寿八十，下寿六十，除病<br>瘦死丧忧患，其中开口而笑者，一月之中不过四五日而已矣。天与地无穷，人死<br>者有时。操有时之具而托于无穷之间，忽然无异骐骥之驰过隙也。不能说其志意，<br>养其寿命者，皆非通道者也。丘之所言，皆吾之所弃也。亟去走归，无复言之！<br>子之道，狂狂汲汲，诈巧虚伪事也，非可以全真也，奚足论哉！”<br>孔子再拜趋走，出门上车，执辔三失，目芒然无见，色若死灰，据轼低头，<br>不能出气。归到鲁东门外，适遇柳下季。柳下季曰：“今者阙然数日不见，车马<br>有行色，得微往见跖邪？”<br>孔子仰天而叹曰：“然。”<br>柳下季曰：“跖得无逆汝意若前乎？”<br>孔子曰：“然。丘所谓无病而自灸也，疾走料虎头，编虎须，几不免虎口哉！”<br>子张问于满苟得曰：“盍不为行？无行则不信，不信则不任，不任则不利。<br>故观之名，计之利，而义真是也。若弃名利，反之于心，则夫士之为行，不可一<br>日不为乎！”<br>苟得满曰：“无耻者富，多信者显。夫名利之大者，几在无耻而信。故观之<br>名，计之利，而信真是也。若弃名利，反之于心，则夫士之为行，抱其天乎！”<br>子张曰：“昔者桀、纣贵为天子，富有天下，今谓臧聚曰汝行如桀、纣。则<br>有怍色，有不服之心者，小人所贱也。仲尼、墨翟，穷为匹夫，今谓宰相曰，子<br>行如仲尼、墨翟，则变容易色称不足者，士诚贵也。故势为天子，未必贵也；穷<br>为匹夫，未必贱也；贵贱之分，在行之美恶。”<br>满苟得曰：“小盗者拘，大盗者为诸侯。诸侯之门，义士存焉。昔者桓公小<br>白杀兄入嫂而管仲为臣，田成子常杀君窃国而孔子受币。论则贱之，行则下之，<br>则是言行之情悖战于胸中也，不亦拂乎！故书曰：‘孰恶孰美？成者为首，不成<br>者为尾。’”<br>子张曰：“子不为行，即将疏戚无伦，贵贱无义，长幼无序；五纪六位，将<br>何以为别乎？”<br>满苟得曰：“尧杀长子，舜流母弟，疏戚有伦乎？汤放桀，武王杀纣，贵贱<br>有义乎？王季为适，周公杀兄，长幼有序乎？儒者伪辞，墨子兼爱，五纪六位将<br>有别乎？<br>且子正为名，我正为利。名利之实，不顺于理，不监于道。吾日与子讼于无<br>约曰：‘小人殉财，君子殉名。其所以变其情，易其性，则异矣；乃至于弃其所<br>为而殉其所不为，则一也。’故曰，无为小人，反殉而天；无为君子，从天之理。<br>若枉若直，相而天极；面观四方，与时消息。若是若非，执而圆机；独成而意，<br>与道徘徊。无转而行，无成而义，将失而所为。无赴而富，无殉而成，将弃其天。<br>比干剖心，子胥抉眼，忠之祸也；直躬证父，尾生溺死，信之患也；鲍子立<br>干，申子不自理，廉之害也；孔子不见母，匡子不见父，义之失也。此上世之所<br>传，下世之所语，以为士者正其言，必其行，故服其殃，离其患也。”<br>无足问于知和曰：“人卒未有不兴名就利者。彼富则人归之，归则下之，下<br>则贵之。夫见下贵者，所以长生安体乐意之道也。今子独无意焉，知不足邪，意<br>知而力不能行邪，故推正不忘邪？”<br>知和曰：“今夫此人以为与己同时而生、同乡而处者，以为夫绝俗过世之士<br>焉；是专无主正，所以览古今之时，是非之分也，与俗化。世去至重，弃至尊，<br>以为其所为也；此所以论长生安体乐意之道，不亦远乎！惨怛之疾，恬愉之安，<br>不监于体；怵惕之恐，欣欢之喜，不监于心；知为为而不知所以为，是以贵为天<br>子，富有天下，而不免于患也。”<br>无足曰：“夫富之于人，无所不利，穷美究埶，至人之所不得逮，贤人之所<br>不得及，侠人之勇力而以为威强，秉人之知谋以为明察，因人之德以为贤良，非<br>享国而严若君父。且夫声色滋味权势之于人，心不待学而乐之，体不待象而安之。<br>夫欲恶避就，固不待师，此人之性也。天下虽非我，孰能辞之！”<br>知和曰：“知者之为，故动以百姓，不违其度，是以足而不争，无以为故不<br>求。不足故求之，争四处而不自以为贪；有馀故辞之，弃天下而不自以为廉。廉<br>贪之实，非以迫外也，反监之度。势为天子而不以贵骄人，富有天下而不以财戏<br>人。计其患，虑其反，以为害于性，故辞而不受也，非以要名誉也。尧、舜为帝<br>而雍，非仁天下也，不以美害生也；善卷、许由得帝而不受，非虚辞让也，不以<br>事害己。此皆就其利，辞其害，而天下称贤焉，则可以有之，彼非以兴名誉也。”<br>无足曰：“必持其名，若体绝甘，约养以持生，则亦久病长阨而不死者也。”<br>知和曰：“平为福，有馀为害者，物莫不然，而财其甚者也。今富人，耳营<br>钟鼓管籥之声，口嗛刍豢醪醴之味，以感其意，遗忘其业，可谓乱矣；侅溺<br>于冯气，若负重行而上阪，可谓苦矣；贪财而取慰，贪权而取竭，静居则溺，体<br>泽则冯，可谓疾矣；为欲富就利，故满若堵耳而不知避，且冯而不舍，可谓辱矣；<br>财积而无用，服膺而不舍，满心戚醮，求益而不止，可谓忧矣；内则疑劫请之贼，<br>外则畏寇盗之害，内周楼疏，外不敢独行，可谓畏矣。此六者，天下之至害也，<br>皆遗忘而不知察，及其患至，求尽性竭财，单以反一日之无故而不可得也。故观<br>之名则不见，求之利则不得，缭意体而争此，不亦惑乎！”<br><hr>
