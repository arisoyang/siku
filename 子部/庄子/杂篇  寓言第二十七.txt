<h4>《子部·庄子·杂篇  寓言第二十七》<b class="x">作者：庄周</b></h4>
<br>寓言十九，重言十七，卮言日出，和以天倪。<br>寓言十九，藉外论之。亲父不为其子媒。亲父誉之，不若非其父者也；非吾<br>之罪也，人之罪也。与己同则应，不与己同则反；同于己为是之，异于己为非之。<br>重言十七，所以已言也，是为耆艾。年先矣，而无经纬本末以期年耆者，是<br>非先也。人而无以先人，无人道也；人而无人道，是之谓陈人。<br>卮言日出，和以天倪，因以曼衍，所以穷年。不言则齐，齐与言不齐，言与<br>齐不齐也，故曰无言。言无言，终身言，未尝不言；终身不言，未尝不言。有自<br>也而可，有自也而不可；有自也而然，有自也而不然。恶乎然？然于然。恶乎不<br>然？不然于不然。恶乎可？可于可。恶乎不可？不可于不可。物固有所然，物固<br>有所可，无物不然，无物不可。非卮言日出，和以天倪，孰得其久！万物皆种也，<br>以不同形相禅，始卒若环，莫得其伦，是谓天均。天均者天倪也。<br>庄子谓惠子曰：“孔子行年六十而六十化，始时所是，卒而非之，未知今之<br>所谓是之非五十九非也。”<br>惠子曰：“孔子勤志服知也。”<br>庄子曰：“孔子谢之矣，而其未之尝言。孔子云：‘夫受才乎大本，复灵以<br>生。’鸣而当律，言而当法，利义陈乎前，而好恶是非直服人之口而已矣。使人<br>乃以心服，而不敢蘁立，定天下之定。已乎已乎！吾且不得及彼乎！”<br>曾子再仕而心再化，曰：“吾及亲仕，三釜而心乐；后仕，三千钟而不洎，<br>吾心悲。”<br>弟子问于仲尼曰：“若参者，可谓无所悬其罪乎？”<br>曰：“既已悬矣。夫无所县者，可以有哀乎？彼视三釜三千钟，如观雀蚊虻<br>相过乎前也。”<br>颜成子游谓东郭子綦曰：“自吾闻子之言，一年而野，二年而从，三年而通，<br>四年而物，五年而来，六年而鬼入，七年而天成，八年而不知死、不知生，九年<br>而大妙。<br>生有为，死也。劝公，以其死也，有自也；而生阳也，无自也。而果然乎？<br>恶乎其所适？恶乎其所不适？天有历数，地有人据，吾恶乎求之？莫知其所终，<br>若之何其无命也？莫知其所始，若之何其有命也？有以相应也，若之何其无鬼邪？<br>无以相应也，若之何其有鬼邪？”<br>众罔两问于景曰：“若向也俯而今也仰，向也括撮而今也被发，向也坐而今<br>也起，向也行而今也止，何也？”<br>景曰：“搜搜也，奚稍问也！予有而不知其所以。予，蜩甲也，蛇蜕也，似<br>之而非也。火与日，吾屯也；阴与夜，吾代也。彼吾所以有待邪？而况乎以无有<br>待者乎！彼来则我与之来，彼往则我与之往，彼强阳则我与之强阳。强阳者又何<br>以有问乎！”<br>阳子居南之沛，老聃西游于秦，邀于郊，至于梁而遇老子。老子中道仰天而<br>叹曰：“始以汝为可教，今不可也。”<br>阳子居不答。至舍，进盥漱巾栉，脱屦户外，膝行而前曰：“向者弟子欲请<br>夫子，夫子行不闲，是以不敢。今闲矣，请问其过。”<br>老子曰：“而睢睢盱盱，而谁与居？大白若辱，盛德若不足。”<br>阳子居蹴然变容曰：“敬闻命矣！”<br>其往也，舍者迎将，其家公执席，妻执巾栉，舍者避席，炀者避灶。其反也，<br>舍者与之争席矣。<br><hr>
