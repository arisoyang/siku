<h4>《子部·黄庭外景经·中部经第二》<b class="x">作者：不详</b></h4>
<br>作道优游深独居，扶养性命守虚无。恬淡自乐何思虑，羽翼已具正扶骨。<br>长生久视乃飞去，五行参差同根蒂。三五合气其本一，谁与共之斗日月。<br>抱玉怀珠和子室，子能守一万事毕。子自有之持无失，即欲不死入金室。<br>出日入月是吾道，天七地三回相守。升降进退合乃久，玉石落落是吾宝。<br>子自有之何不守，心晓根基养华彩。服天顺地合藏精，七日之午回相合。<br>昆仑之上不迷误，九原之山何亭亭。中有真人可使令，蔽以紫宫丹城楼。<br>侠以日月为明珠，万岁昭昭非有期。外本三阳物自来，内拘三神可长生。<br>魂欲上天魄入渊，还魂返魄道自然。庶几结珠固灵根，玉牝金籥常完坚。<br>戴地悬天周乾坤，象以四时赤如丹。前仰后卑列其门，选以还丹与玄泉。<br>象龟引气致灵根，中有真人巾金巾。负甲持符开七门，此非枝叶实是根。<br>昼夜思之可常存，仙人道士非有异。积精所致和专仁，人尽食谷与五味。<br>独食太和阴阳气，故能不死天相溉。试说五藏各有方，心为国主五藏王。<br>受意动静气得行，道自将我神明光。昼日昭昭夜自守，渴可得浆饥自饱。<br>经历六府藏卯酉，通我精华调阴阳。转阳之阴藏於九，常能行之可不老。<br>肝之为气修而长，罗列五藏主三光。上合三焦下玉浆，我神魂魄在中央。<br>精液流泉去臭香，立於玄膺含明堂。雷电霹雳往相闻，右酉左卯是吾室。<br><hr>
