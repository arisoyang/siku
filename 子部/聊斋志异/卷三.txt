<h4>《子部·聊斋志异·卷三》<b class="x">作者：蒲松龄</b></h4>
<br>○江中<br>王圣俞南游，泊舟江心，既寝，视月明如练，未能寐，使童仆为之按摩。忽<br>闻舟顶如小儿行，踏芦席作响，远自舟尾来，渐近舱户。虑为盗，急起问童，童<br>亦闻之。问答间，见一人伏舟顶上，垂首窥舱内。大愕，按剑呼诸仆，一舟俱醒。<br>告以所见。或疑错误。俄响声又作。群起四顾，渺然无人，惟疏星皎月，漫漫江<br>波而已。众坐舟中，旋见青火如灯状，突出水面，随水浮游，渐近舡，则火顿灭。<br>即有黑人骤起，屹立水上，以手攀舟而行。众噪曰：“必此物也！”欲射之。方<br>开弓，则遽伏水中，不可见矣。问舟人，舟人曰：“此古战场，鬼时出没，其无<br>足怪。”<br>○鲁公女<br>招远张于旦，性疏狂不羁，读书萧寺。时邑令鲁公，三韩人，有女好猎。生<br>适遇诸野，见其风姿娟秀，着锦貂裘，跨小骊驹，翩然若画。归忆容华，极意钦<br>想；后闻女暴卒，悼叹欲绝。<br>鲁以家远，寄灵寺中，即生读所。生敬礼如神明，朝必香，食必祭，每酹而<br>祝曰：“睹卿半面，长系梦魂，不图玉人，奄然物化。今近在咫尺，而邈若河山，<br>恨如何也！然生有拘束，死无禁忌，九泉有灵，当姗姗而来，慰我倾慕。”日夜<br>祝之，几半月。一夕，挑灯夜读，忽举首，则女子含笑立灯下，生惊起致问。女<br>曰：“感君之情，不能自己，遂不避私奔之嫌。”生大喜，遂共欢好。自此无虚<br>夜。谓生曰：“妾生好弓马，以射獐杀鹿为快，罪孽深重，死无归所。如诚心爱<br>妾，烦代诵金刚经一藏数，生生世世不忘也。”生敬受教，每夜起，即柩前捻珠<br>讽诵。偶值节序，欲与偕归，女忧足弱，不能跋履。生请抱负以行，女笑从之。<br>如抱婴儿，殊不重累，遂以为常，考试亦载与俱，然行必以夜。生将赴秋闱，女<br>曰：“君福薄，徒劳驰驱。”遂听其言而止。<br>积四五年，鲁罢官，贫不能榇，将就窆之，苦无葬地。生乃自陈：“某有薄<br>壤近寺，愿葬女公子。”鲁公喜。生又力为营葬。鲁德之，而莫解其故。鲁去，<br>二人绸缪如平日。一夜，侧倚生怀，泪落如豆，曰：“五年之好，于今别矣！受<br>君恩义，数世不足以酬！”生惊问之。曰：“蒙惠及泉下人，经咒藏满，今得生<br>河北卢户部家。如不忘今日，过此十五年，八月十六日，烦一往会。”生泣下曰：<br>“生三十余年矣，又十五年，将就木焉，会将何为？”女亦泣曰：“愿为奴婢一<br>报。”少间曰：“君送妾六七里，此去多荆棘，妾衣长难度。”乃抱生项，生送<br>至通衢，见路旁车马一簇，马上或一人，或二人；车上或三人、四人、十数人不<br>等；独一钿车，绣缨朱幰，仅一老媪在焉。见女至，呼曰：“来乎？”女应曰：<br>“来矣。”乃回顾生云：“尽此，且去！勿忘所言。”生诺。女行近车，媪引手<br>上之，展軨即发，车马阗咽而去。<br>生怅怅而归，志时日于壁。因思经咒之效，持诵益虔。梦神人告曰：“汝志<br>良嘉，但须要到南海去。”问：南海多远？”曰：“近在方寸地。”醒而会其旨，<br>念切菩提，修行倍洁。三年后，次子明、长子政，相继擢高科。生虽暴贵，而善<br>行不替。夜梦青衣人邀去，见宫殿中坐一人，如菩萨状，逆之曰：“子为善可喜，<br>惜无修龄，幸得请于上帝矣。”生伏地稽首。唤起，赐坐；饮以茶，味芳如兰。<br>又令童子引去，使浴于池。池水清洁，游鱼可数，入之而温，掬之有荷叶香。移<br>时，渐入深处，失足而陷，过涉灭顶。惊寤，异之。由此身益健，目益明。自捋<br>其须，白者尽簌簌落；又久之，黑者亦落。面纹亦渐舒。至数月后，颔秃童面，<br>宛如十五六时。辄兼好游戏事，亦犹童。过饰边幅，二子辄匡救之。<br>未几，夫人以老病卒，子欲为求继室于朱门。生曰：“待吾至河北来而后娶。”<br>屈指已及约期，遂命仆马至河北。访之，果有卢户部。先是，卢公生一女，生而<br>能言，长益慧美，父母最钟爱之。贵家委禽，女辄不欲，怪问之，具述生前约。<br>共计其年，大笑曰：“痴婢！张郎计今年已半百，人事变迁，其骨已朽。纵其尚<br>在，发童而齿壑矣。”女不听。母见其志不摇，与卢公谋，戒阍人勿通客，过期<br>以绝其望。未几，生至，阍人拒之，退返旅舍，怅恨无所为计。闲游郊郭，因循<br>而暗访之。女谓生负约，涕不食。母言：“渠不来，必已殂谢。即不然，背盟之<br>罪，亦不在汝。”女不语，但终日卧。卢患之，亦思一见生之为人，乃托游遨，<br>遇生于野。视之，少年也，讶之。班荆略谈，甚倜傥。公喜，邀至其家。方将探<br>问，卢即遽起，嘱客暂独坐，匆匆入内告女。女喜，自力起，窥审其状不符，零<br>涕而返，怨父欺罔，公力白其是，女无言，但泣不止。公出，意绪懊丧，对客殊<br>不款曲。生问：“贵族有为户部者乎？”公漫应之。首他顾，似不属客。生觉其<br>慢，辞出。女啼数日而卒。<br>生夜梦女来，曰：“下顾者果君耶？年貌舛异，觌面遂致违隔。妾已忧愤死。<br>烦向土地祠速招我魂，可得活，迟则无及矣。”既醒，急探卢氏之门，果有女亡<br>二日矣。生大恸，进而吊诸其室，已而以梦告卢。卢从其言，招魂而归，启其衾，<br>抚其尸，呼而祝之，俄闻喉中咯咯有声。忽见朱樱乍启，坠痰块如冰，扶移榻上，<br>渐复吟呻。卢公悦，肃客出，置酒宴会。细展官阀，知其巨家，益喜，择吉成礼。<br>居半月，携女而归，卢送至家，半年乃去。夫妇居，室俨如小耦，不知者多误以<br>子妇为姑嫜者焉。卢公逾年卒。子最幼，为豪强所中伤，家产儿尽。生迎养之，<br>遂家焉。<br>○道士<br>韩生，世家也。好客，同村徐氏，常饮于其座。会宴集，有道士托钵门上，<br>家人投钱及粟，皆不受，亦不去，家人怒，归不顾。韩闻击剥之声甚久，询之家<br>人，以情告。言未已，道士竟入，韩招之坐。道士向主客皆一举手，即坐。略致<br>研诘，始知其初居村东破庙中。韩曰：“何日栖鹤东观，竟不闻知，殊缺地主之<br>礼。”答曰：“野人新至，无交游，闻居士挥霍，深愿求饮焉。”韩命举觞。道<br>士能豪饮。徐见其衣服垢敝，颇偃蹇，不甚为礼。韩亦海客遇之。道士倾饮二十<br>余杯，乃辞而去。自是每宴会，道士辄至，遇食则食，遇饮则饮，韩亦稍厌其频。<br>饮次，徐嘲之曰：“道长日为客，宁不一作主？”道士笑曰：“道人与居士等，<br>惟双肩承一喙耳。”徐惭不能对。道士曰：“虽然，道人怀诚久矣，会当竭力作<br>杯水之酬。”饮毕，嘱曰：“翌午幸赐光宠。”次日，相邀同往，疑其不设。行<br>去，道士已候于途，且语且步，已至寺门。入门，则院落一新，连阁云蔓。大奇<br>之，曰：“久不至此，创建何时？”道士答：“竣工未久。”比入其室，陈设华<br>丽，世家所无。二人肃然起敬。甫坐，行酒下食，皆二八狡童，锦衣朱履。酒馔<br>芳美，备极丰渥。饭已，另有小进。珍果多不可名，贮以水晶玉石之器，光照几<br>榻。酌以玻璃盏，围尺许。道士曰：“唤石家姊妹来。”童去少时，二美人入，<br>一细长，如弱柳，一身短，齿最稚；媚曼双绝。道士即使歌以侑酒。少者拍板而<br>歌，长者和以洞箫，其声清细。既阕，道士悬爵促<酉爵>，又命遍酌。顾问：“美<br>人久不舞，尚能之否？”遂有僮仆展氍毹于筵下，两女对舞，长衣乱拂，香尘四<br>散。舞罢，斜倚画屏。二人心旷神飞，不觉醺醉。道士亦不顾客，举杯饮尽，起<br>谓客曰：“姑烦自酌，我稍憩，即复来。”即去。南屋壁下，设一螺钿之床，女<br>子为施锦裀，扶道士卧。道士乃曳长者共寝，命少者立床下为之爬搔。二人睹此<br>状，颇不平。徐乃大呼：“道士不得无礼！”往将挠之，道士急起而遁。见少女<br>犹立床下，乘醉拉向北榻，公然拥卧。视床上美人，尚眠绣榻。顾韩曰：“君何<br>太迂？”韩乃径登南榻，欲与狎亵，而美人睡去，拨之不转；因抱与俱寝。天明，<br>酒梦俱醒，觉怀中冷物冰人，视之，则抱长石卧青阶下。急视徐，徐尚未醒，见<br>其枕遗屙之石，酣寝败厕中。蹴起，互相骇异。四顾，则一庭荒草，两间破屋而<br>已。<br>○胡氏<br>直隶有巨家，欲延师，忽一秀才，踵门自荐，主人延之。词语开爽，遂相知<br>悦。秀才自言胡氏，遂纳贽馆之。胡课业良勤，淹洽非下士等。然时出游，辄昏<br>夜始归，扃闭俨然，不闻款叩而已在室中矣。遂相惊以狐。然察胡意固不恶，优<br>重之，不以怪异废礼。<br>胡知主人有女，求为姻好，屡示意，主人伪不解。一日，胡假而去。次日，<br>有客来谒，絷黑卫于门，主人逆而入。年五十余，衣履鲜洁，意甚恬雅。既坐，<br>自达，始知为胡氏作冰。主人默然，良久曰：“仆与胡先生，交已莫逆，何必婚<br>姻？且息女已许字矣，烦代谢先生。”客曰：“确知令媛待聘，何拒之深？”再<br>三言之，而主人不可，客有惭色，曰：“胡亦世族，何遽不如先生？”主人直告<br>曰：“实无他意，但恶非其类耳。”客闻之怒，主人亦怒，相侵益亟。客起，抓<br>主人，主人命家人杖逐之，容乃遁。遗其驴，视之，毛黑色，批耳修尾，大物也。<br>牵之不动，驱之则随手而蹶，喓々然草虫耳。<br>主人以其言忿，知必相仇，戒备之。次日，果有狐兵大至，或骑或步、或戈<br>或弩，马嘶人沸，声势汹汹。主人不敢出，狐声言火屋，主入益惧。有健者，率<br>家人噪出，飞石施箭，两相冲击，互有夷伤。狐渐靡，纷纷引去。遗刀地上，亮<br>如霜雪，近拾之，则高梁叶也。众笑曰：“技止此耳。”然恐其复至，益备之。<br>明日众方聚语，忽一巨人自天而降，高丈余，身横数尺，挥大刀如门，逐人而杀。<br>群操矢石乱击之，颠踣而毙，则刍灵耳。众益易之。狐三日不复来，众亦少懈。<br>主人适登厕，俄见狐兵，张弓挟矢而至，乱射之，集矢于臀。大惧，急喊众奔斗，<br>狐方去。拔矢视之，皆蒿梗。如此月余，去来不常，虽不甚害，而日日戒严，主<br>入患苦之。<br>一日，胡生率众至，主人身出，胡望见，避于众中，主人呼之，不得已，乃<br>出。主人曰：“仆自谓无失礼于先生，何故兴戎？”群狐欲射，胡止之。主入近<br>握其手，邀入故斋，置酒相款，从容曰：“先生达人，当相见谅。以我情好，宁<br>不乐附婚姻？但先生车马、宫室，多不与人同，弱女相从，即先生当知其不可。<br>且谚云：‘瓜果之生摘者，不适于口。’先生何取焉？”胡大惭。主人曰：“无<br>伤，旧好故在。如不以尘浊见弃，在门墙之幼子，年十五矣，愿得坦腹床下。不<br>知有相若者吾？”胡喜曰：“仆有弱妹，少公子一岁，颇不陋劣，以奉箕帚，如<br>何？”主人起拜，胡答拜。于是酬酢甚欢，前隙俱忘，命罗酒浆，遍犒从者，上<br>下欢慰。乃详问居里，将以奠雁，胡辞之。日暮继烛，醺醉乃去。由是遂安。<br>年余，胡不至，或疑其约妄，而主人坚持之。又半年，胡忽至，既道温凉已，<br>乃曰：“妹子长成矣。请卜良辰，遣事翁姑。”主人喜，即同定期而去。至夜，<br>果有舆马送新妇至，奁妆丰盛，设室中几满。新妇见姑嫜，温丽异常，主人大喜。<br>胡生与一弟来送女，谈吐俱风雅，又善饮。天明，乃去。新妇且能预知年岁丰凶，<br>故谋生之计，皆取则焉。胡生兄弟以及胡媪，时来望女，人人皆见之。<br>○戏术<br>有桶戏者，桶可容升，无底，中空，亦如俗戏。戏人以二席置街上，持一升<br>入桶中，旋出，即有白米满升，倾注席上，又取又倾，顷刻两席皆满。然后一一<br>量入，毕而举之，犹空桶。奇在多也。<br>利津李见田，在颜镇闲游陶场，欲市巨瓮，与陶人争直，不成而去。至夜，<br>窑中未出者六十余瓮，启视一空。陶人大惊，疑李，踵门求之。李谢不知，固哀<br>之，乃曰：“我代汝出窑，一瓮不损，在魁星楼下非与？”如言往视，果一一俱<br>在。楼在镇之南山，去场三里余。佣工运之，三日乃尽。<br>○阎罗<br>莱芜秀才李中之，性直谅不阿。每数日，辄死去，僵然如尸，三四日始醒。<br>或问所见，则隐秘不泄。时邑有张生者，亦数日一死。语人曰：“李中之，阎罗<br>也，余至阴司，亦其属曹。”其门殿对联，俱能述之。或问：“李昨赴阴司何事？”<br>张曰：“不能具述，惟提勘曹操，笞二十。”<br>异史氏曰：“阿瞒一案，想更数十阎罗矣。畜道、剑山，种种具在，宜得何<br>罪，不劳挹取；乃数千年不决，何也？岂以临刑之囚，快于速割，故使之求死不<br>得也？异已！”<br>王阮亭云：“中州有生而为河神者，曰黄大王。鬼神以生人为之，理不可晓。”<br>○丐僧<br>济南一僧，不知何许人。赤足衣百衲，日于芙蓉、明湖诸馆，诵经抄募。与<br>以酒食、钱、粟，皆弗受，叩所需，又不答。终日未尝见其餐饭。或劝之曰：<br>“师既不茹荤酒，当募山村僻巷中，何日日往来于膻闹之场？”僧合眸讽诵，睫<br>毛长指许，不闻。少选，又语之，僧遽张目厉声曰：“要如此化！”又诵不已。<br>久之，自出而若去，或从其后，固诘其必如此之故，走不应。叩之数四，又厉声<br>曰：“非汝所知！老僧要如此化！”积数日，忽出南城，卧道侧如僵，三日不动。<br>居民恐其饿死，贻累近郭，因集劝他徙。欲饭，饭之，欲钱，钱之，僧瞑然不动，<br>群摇而语之。僧怒，于衲中出短刀，自剖其腹，以手入内，理肠于道，而气随绝。<br>众骇告郡，蒿葬之。异日为犬所穴，席见；踏之似空，发视之，席封如故，犹空<br>茧然。<br>○伏狐<br>太史某，为狐所魅，病瘠。符禳既穷，乃乞假归，冀可逃避。太史行，而狐<br>从之，大惧，无所为谋。一日，止于涿门外，有铃医，自言能伏狐，太史延之入。<br>投以药，则房中术也。促令服讫，入与狐交，锐不可当。狐辟易，哀而求罢，不<br>听，进益勇。狐展转营脱，苦不得去。移时无声，视之，现狐形而毙矣。<br>昔余乡某生者，素有嫪毒之目，自言生平未得一快意。夜宿孤馆，四无邻，<br>忽有奔女，扉未启而已入，心知其狐，亦欣然乐就狎之。衿襦甫解，贯革直入。<br>狐惊痛，啼声吱然，如鹰脱韝，穿窗而出去。某犹望窗外作狎昵声，哀唤之，冀<br>其复回，而已寂然矣。此真讨狐之猛将也！宜榜门驱狐，可以为业。<br>○苏仙<br>高公明图知郴州时，有民女苏氏，浣衣于河，河中有巨石，女踞其上。有苔<br>一缕，绿滑可爱，浮水漾动，绕石三匝。女视之，心动。既归而娠，腹渐大，母<br>私诘之，女以情告，母不能解。数月，竟举一子，欲置隘巷，女不忍也，藏诸椟<br>而养之。遂矢志不嫁，以明其不二也。然不夫而孕，终以为羞。<br>儿至七岁，未尝出以见人，儿忽谓母曰：“儿渐长，幽禁何可长也？去之，<br>不为母累。”问所之。曰：“我非人种，行将腾霄昂壑耳。”女泣询归期。答曰：<br>“待母属纩，儿始来。去后，倘有所需，可启藏儿椟索之，必能如愿。”言已，<br>拜母竟去。出而望之，已杳矣。女告母，母大奇之。女坚守旧志，与母相依，而<br>家益落。偶缺晨炊，仰屋无计。忽忆儿言，往启椟，果得米，赖以举火。由是有<br>求辄应。逾三年，母病卒，一切葬具，皆取给于椟。<br>既葬，女独居三十年，未尝窥户。一日，邻妇乞火者，见其兀坐空闺，语移<br>时始去。居无何，忽见彩云绕女舍，亭亭如盖，中有一入盛服立，审视，则苏女<br>也。回翔久之，渐高不见。邻人共疑之，窥诸其室，见女靓妆凝坐，气则已绝。<br>众以其无归，议为殡殓。忽一少年入，丰姿俊伟，向众申谢。邻人向亦窃知女有<br>子，故不之疑。少年出金葬母，值二桃于墓，乃别而去。数步之外，足下生云，<br>不可复见。后桃结实甘芳，居人谓之“苏仙桃树”，年年华茂，更不衰朽。官是<br>地者，每携实以馈亲友。<br>○李伯言<br>李生伯言，沂水人，抗直有肝胆。忽暴病，家人进药，却之曰：“吾病非药<br>饵可疗。阴司阎罗缺，欲吾暂摄其篆耳。死勿埋我，宜待之。”是日果死。<br>驺从导去，入一宫殿，进冕服，隶胥祗候甚肃。案上簿书丛沓。一宗：江南<br>某，稽生平所私良家女八十二人，鞫之，佐证不诬，按冥律，宜炮烙。堂下有铜<br>柱，高八九尺，围可一抱，空其中而炽炭焉，表里通赤。群鬼以铁蒺藜挞驱使登，<br>手移足盘而上，甫至顶，则烟气飞腾，崩然一响如爆竹，人乃堕；团伏移时，始<br>复苏。又挞之，爆堕如前。三堕，则匝地如烟而散，不复能成形矣。<br>又一起：为同邑王某，被婢父讼盗占生女，王即生姻家。先是，一人卖婢，<br>王知其所来非道，而利其直廉，遂购之。至是王暴卒。越日，其友周生遇于途，<br>知为鬼，奔避斋中。王亦从入。周惧而祝，问所欲为。王曰：“烦作见证于冥司<br>耳。”惊问：“何事？”曰：“余婢实价购之，今被误控，此事君亲见之，惟借<br>季路一言，无他说也。”周固拒之，王出曰：“恐不由君耳。”未几，周果死，<br>同赴阎罗质审。李见王，隐存左袒意。忽见殿上火生，焰烧梁栋。李大骇，侧足<br>立，吏急进曰：“阴曹不与人世等，一念之私不可容。急消他念，则火自熄。”<br>李敛神寂虑，火顿灭。已而鞫状，王与婢父反复相苦；问周，周以实对；王以故<br>犯论笞。答讫，遣人俱送回生，周与王皆三日而苏。<br>李视事毕，舆马而返。中途见阙头断足者数百辈，伏地哀鸣。停车研诘，则<br>异乡之鬼，思践故土，恐关隘阻隔，乞求路引。李曰：“余摄任三日，已解任矣，<br>何能为力？”众曰：“南村胡生，将建道场，代嘱可致。”李诺之。至家，驺从<br>都去，李乃苏。<br>胡生字水心，与李善，闻李再生，便诣探省。李遽问：“清醮何时？”胡讶<br>曰：“兵燹之后，妻孥瓦全，向与室人作此愿心，未向一人道也，何知之？”李<br>具以告。胡叹曰：“闺房一语，遂播幽冥，可惧哉！”乃敬诺而去。次日，如王<br>所，王犹惫卧。见李，肃然起敬，申谢佑庇。李曰：“法律不能宽假。今幸无恙<br>乎？”王云：“已无他症，但笞疮脓溃耳。”又二十余日始痊，臀肉腐落，瘢痕<br>如杖者。<br>异史氏曰：“阴司之刑，惨于阳世，责亦苛于阳世。然关说不行，则受残酷<br>者不怨也。谁谓夜台无天日哉？第恨无火烧临民之堂廨耳！”<br>○黄九郎<br>何师参，字子萧，斋于苕溪之东，门临旷野。薄暮偶出，见妇人跨驴来，少<br>年从其后。妇约五十许，意致清越；转视少年，年可十五六，丰采过于姝丽。何<br>生素有断袖之癖，睹之，神出于舍，翘足目送，影灭方归。<br>次日，早伺之，落日冥蒙，少年始过。生曲意承迎，笑问所来。答以“外祖<br>家”。生请过斋少憩，辞以不暇，固曳之，乃入；略坐兴辞，坚不可挽。生挽手<br>送之，殷嘱便道相过，少年唯唯而去。生由是凝思如渴，往来眺注，足无停趾。<br>一日，日衔半规，少年欻至，大喜，要入，命馆童行酒。问其姓字，答曰：“黄<br>姓，第九。童子无字。”问：“过往何频？”曰：“家慈在外祖家，常多病，故<br>数省之。”酒数行，欲辞去；生捉臂遮留，下管钥。九郎无如何，赪颜复坐，挑<br>灯共语，温若处子，而词涉游戏，便含羞，面向壁。未几，引与同衾，九郎不许，<br>坚以睡恶为辞。强之再三，乃解上下衣，着裤卧床上。生灭烛，少时移与同枕，<br>曲肘加髀而狎抱之，苦求私昵。九郎怒曰：“以君风雅士，故与流连，乃此之为，<br>是禽处而兽爱之也！”未几，晨星荧荧，九郎径去。<br>生恐其遂绝，复伺之，蹀躞凝盼，目穿北斗。过数日，九郎始至，喜逆谢过，<br>强曳入斋，促坐笑语，窃幸其不念旧恶。无何，解屦登床，又抚哀之。九郎曰：<br>“缠绵之意，已镂肺膈，然亲爱何必在此？”生甘言纠缠，但求一亲玉肌，九郎<br>从之。生俟其睡寐，潜就轻簿，九郎醒，揽衣遽起，乘夜遁去。生邑邑若有所失，<br>忘啜废枕，日渐委悴，惟日使斋童逻侦焉。一日，九郎过门，即欲径去，童牵衣<br>入之。见生清癯，大骇，慰问。生实告以情，泪涔涔随声零落。九郎细语曰：<br>“区区之意，实以相爱无益于弟，面有害于兄，故不为也。君既乐之，仆何惜焉？”<br>生大悦。九郎去后，病顿减，数日平复。九郎果至，遂相缱绻。曰：“今勉承君<br>意，幸勿以此为常。”既而曰：“欲有所求，肯为力乎？”问之，答曰：“母患<br>心痛，惟太医齐野王先天丹可疗。君与善，当能求之。”生诺之，临去又嘱。生<br>入城求药，及暮付之。九郎喜，上手称谢。又强与合。九郎曰：“勿相纠缠。请<br>为君图一佳人，胜弟万万矣。”生问谁何。九郎曰：“有表妹，美无伦，倘能垂<br>意，当执柯斧。”生微笑不答，九郎怀药便去。<br>三日乃来，复求药。生恨其迟，词多诮让。九郎曰：“本不忍祸君，故疏之。<br>既不蒙见谅，请勿悔焉。”由是燕会无虚夕。凡三日必一乞药，齐怪其频，曰：<br>“此药未有过三服者，胡久不瘥？”因裹三剂并授之。又顾生曰：“君神色黯然，<br>病乎？”曰：“无。”脉之，惊曰：“君有鬼脉，病在少阴，不自慎者殆矣！”<br>归语九郎。九郎叹曰：“良医也！我实狐，久恐不为君福。”生疑其诳，藏其药<br>不以尽予，虑其弗至也。居无何，果病。延齐诊视，曰：“曩不实言，今魂气已<br>游墟莽，秦缓何能为力？”九郎日来省侍，曰：“不听吾言，果至于此！”生寻<br>死，九郎痛哭而去。<br>先是，邑有某太史，少与生共笔砚，十七岁擢翰林。时秦藩贪暴，而赂通朝<br>士，无有言者。公抗疏劾其恶，以越俎免。藩升是省中丞，日伺公隙。公少有英<br>称，曾邀叛王青盼，因购得旧所往来札，胁公，公惧，自经；夫人亦投缳死。公<br>越宿忽醒，曰：“我何子萧也。”诘之，所言皆何家事，方悟其借躯返魂。留之<br>不可，出奔旧舍。抚疑其诈，必欲排陷之，使人索千金于公。公伪诺，而忧闷欲<br>绝。<br>忽通丸郎至，喜共话言，悲欢交集，既欲复狎，九郎曰：“君有三命耶？”<br>公曰：“余悔生劳，不如死逸。”因诉冤苦，九郎悠忧以思，少间曰：“幸复生<br>聚。君旷无偶，前言表妹，慧丽多谋，必能分忧。”公欲一见颜色。曰：“不难。<br>明日将取伴老母，此道所经，君伪为弟也兄者，我假渴而求饮焉，君曰‘驴子亡’，<br>则诺也。”计已而别。明日亭午，九郎果从女郎经门外过，公拱手絮絮与语，略<br>睨女郎，娥眉秀曼，诚仙人也。九郎索茶，公请入饮。九郎曰：“三妹勿讶，此<br>兄盟好，不妨少休止。”扶之而下，系驴于门而入。公自起瀹茗，因目九郎曰：<br>“君前言不足以尽。今得死所矣！”女似悟其言之为己者，离榻起立，嘤喔而言<br>曰：“去休！”公外顾曰：“驴子其亡！”九郎火急驰出。公拥女求合。女颜色<br>紫变，窘若囚拘，大呼九兄，不应。曰：“君自有妇，何丧人廉耻也？”公自陈<br>无室。女曰：“能矢山河，勿令秋扇见捐，则惟命是听。”公乃誓以皦日。女不<br>复拒。事已，九郎至，女色然怒让之。九郎曰：“此何子萧，昔之名士，今之太<br>史。与兄最善，其人可依。即闻诸妗氏，当不相见罪。”日向晚，公邀遮不听去，<br>女恐姑母骇怪，九郎锐身自任，跨驴径去。居数日，有妇携婢过，年四十许，神<br>情意致，雅似三娘。公呼女出窥，果母也。瞥睹女，怪问：“何得在此？”女惭<br>不能对。公邀入，拜而告之。母笑曰：“九郎雅气，胡再不谋？”女自入厨下，<br>设食供母，食已乃去。公得丽偶，颇快心期，而恶绪萦怀，恒蹙蹙有忧色。女问<br>之，公缅述颠末。女笑曰：“此九兄一人可得解，君何忧？”公诘其故，女曰：<br>“闻抚公溺声歌而比顽童，此皆九兄所长也。投所好而献之，怨可消，仇亦可复。”<br>公虑九郎不肯，女曰：“但请哀之。”越日，公见九郎来，肘行而逆之，九郎惊<br>曰：“两世之交，但可自效，顶踵所不敢惜，何忽作此态向人？”公具以谋告，<br>九郎有难色。女曰：“妾失身于郎，谁实为之？脱令中途雕丧，焉置妾也？”九<br>郎不得已，诺之。<br>公阴与谋，驰书与所善之王太史，而致九郎焉。王会其意，大设，招抚公饮。<br>命九郎饰女郎，作天魔舞，宛然美女。抚惑之，亟请于王，欲以重金购九郎，惟<br>恐不得当。王故沉思以难之。迟之又久。始将公命以进。抚喜，前隙顿释。自得<br>九郎，动息不相离，侍妾十余，视同尘土。九郎饮食供具如王者，赐金万计。半<br>年，抚公病，九郎知其去冥路近也，遂辇金帛，假归公家。既而抚公薨，九郎出<br>资，起屋置器，畜婢仆，母子及妗并家焉。九郎出，舆马甚都，人不知其狐也。<br>余有“笑判”，并志之：<br>男女居室，为夫妇之大伦；燥湿互通，乃阴阳之正窍。迎风待月，尚有荡检<br>之讥；断袖分桃，难免掩鼻之丑。人必力士，鸟道乃敢生开；洞非桃源，渔篙宁<br>许误入？今某从下流而忘返，舍正路而不由。云雨未兴，辄尔上下其手；阴阳反<br>背，居然表里为奸。华池置无用之乡，谬说老僧入定；蛮洞乃不毛之地，遂使眇<br>帅称戈。系赤兔于辕门，如将射戟；探大弓于国库，直欲斩关。或是监内黄鳣，<br>访知交于昨夜；分明王家朱李，索钻报于来生。彼黑松林戎马顿来，固相安矣；<br>设黄龙府潮水忽至，何以御之？宜断其钻刺之恨，兼塞其送迎之路。<br>○金陵女子<br>沂水居民赵某，以故自城中归，见女子白衣哭路侧，甚哀。睨之，美；悦之，<br>凝注不去，女垂涕曰：“夫夫也，路不行而顾我！”赵曰：“我以旷野无人，而<br>子哭之恸，实怆于心。”女曰：“夫死无路，是以哀耳。”赵劝其复择良匹。曰：<br>“渺此一身，其何能择？如得所托，媵之可也。”赵忻然自荐，女从之。赵以去<br>家远，将觅代步。女曰：“无庸。”乃先行，飘若仙奔。至家，操井臼甚勤。<br>积二年余，谓赵曰：“感君恋恋，猥相从，忽已三年，今宜且去。”赵曰：<br>“曩言无家，今焉往？”曰：“彼时漫为是言耳，何得无家？身父货药金陵。倘<br>欲再晤，可载药往，可助资斧。”赵经营，为贳舆马。女辞之，出门径去，追之<br>不及，瞬息遂杳。<br>居久之，颇涉怀想，因市药诣金陵。寄货旅邸，访诸衢市，忽药肆一翁望见，<br>曰：“婿至矣。”延之入，女方浣裳庭中，见之不言亦不笑，浣不辍。赵衔恨遽<br>出，翁又曳之返，女不顾如初。翁命治具作饭，谋厚赠之。女止之曰，“渠福薄，<br>多将不任；宜少慰其苦辛，再检十数医方与之，便吃著不尽矣。”翁问所载药，<br>女云：“已售之矣，直在此。”翁乃出方付金，送赵归。<br>试其方，有奇验。沂水尚有能知其方者。以蒜白接茅檐雨水，洗瘊赘，其方<br>之一也，良效。<br>王阮亭云：“女子大突兀！”<br>○汤公<br>汤公名聘，辛丑进士。抱病弥留，忽觉下部热气，渐升而上，至股，则足死，<br>至腹，则股又死，至心，心之死最难。凡自童稚以及琐屑久忘之事，都随心血来，<br>一一潮过。如一善，则心中清净宁帖，一恶，则懊憹烦燥，似油沸鼎中，其难堪<br>之状，口不能肖似之。犹忆七八岁时，曾探雀雏而毙之，只此一事，心头热血潮<br>涌，食顷方过。直待平生所为，一一潮尽，乃觉热气缕缕然，穿喉入脑，自顶颠<br>出，腾上如炊，逾数十刻期，魂乃离窍，忘躯壳矣。<br>而渺渺无归，漂泊郊路间。一巨人来，高几盈寻，掇拾之，纳诸袖中。入袖，<br>则叠肩压股，其人甚伙，薅脑闷气，殆不可过。公顿思惟佛能解厄，因宣佛号，<br>才三四声，飘堕袖外。巨人复纳之，三纳三堕，巨人乃去之。<br>公独立彷徨，未知何往之善。忆佛在西土，乃遂西。无何，见路侧一僧趺坐，<br>趋拜问途。僧曰：“凡士子生死录，文昌及孔圣司之，必两处销名，乃可他适。”<br>公问其居，僧示以途，奔赴。无几，至圣庙，见宣圣南面坐，拜祷如前。宣圣言：<br>“名籍之落，仍得帝君。”困指以路，公又趋之。见一殿阁，如王者居，俯身入，<br>果有神人，如世所传帝君像。伏祝之，帝君检名曰：“汝心诚正，宜复有生理。<br>但皮囊腐矣，非菩萨莫能为力。”因指示令急往，公从其教。俄见茂林修竹，殿<br>宇华好。入，见螺髻庄严，金容满月，瓶浸杨柳，翠碧垂烟。公肃然稽首，拜述<br>帝君言。菩萨难之，公哀祷不已，旁有尊者白言：“菩萨施大法力，撮土可以为<br>肉，折柳可以为骨。”菩萨即如所请，手断柳枝，倾瓶中水，合净土为泥，拍附<br>公体。使童子携送灵所，推而合之。棺中呻动，霍然病已，家人骇然集，扶而出<br>之。计气绝已断七矣。<br>○连琐<br>杨于畏，移居泗水之滨，斋临旷野，墙外多古墓，夜闻白杨萧萧，声如涛涌。<br>夜阑秉烛，方复凄断，忽墙外有人吟曰：“玄夜凄风却倒吹，流萤惹草复沾帏。”<br>反复吟诵，其声哀楚。听之，细婉似女子。疑之。明日，视墙外，并无人迹，惟<br>有紫带一条，遗荆棘中，拾归，置诸窗上。向夜二更许，又吟如昨。杨移杌登望，<br>吟顿辍。悟其为鬼，然心向慕之。<br>次夜，伏伺墙头，一更向尽，有女子珊珊自草中出，手扶小树，低首哀吟。<br>杨微嗽，女忽入荒草而没。杨由是伺诸墙下，听其吟毕，乃隔壁而续之曰：“幽<br>情苦绪何人见？翠袖单寒月上时。”久之，寂然，杨乃入室。方坐，忽见丽者自<br>外来，敛衽曰：“君子固风雅士，妾乃多所畏避。”杨喜，拉坐。瘦怯凝寒，若<br>不胜衣，问：“何居里，久寄此间？”答曰：“妾陇西人，随父流寓。十七暴疾<br>殂谢，今二十余年矣。九泉荒野，孤寂如鹜。所吟，乃妾自作，以寄幽恨者，思<br>久不属，蒙君代续，欢生泉壤。”杨欲与欢，蹙然曰：“夜台朽骨，不比生人，<br>如有幽欢，促人寿数，妾不忍祸君子也。”杨乃止。戏以手探胸，则鸡头之肉，<br>依然处子。又欲视其裙下双钩。女俯首笑曰：“狂生太罗唣矣！”杨把玩之，则<br>见月色锦袜，约彩线一缕；更视其一，则紫带系之。问：“何不俱带？”曰：<br>“昨宵畏君而避，不知遗落何所。”杨曰：“为卿易之。”遂即窗上取以授女。<br>女惊问何来，因以实告。女乃去线束带。既翻案上书，忽见《连昌宫词》，慨然<br>曰：“妾生时最爱读此。今视之殆如梦寐！”与谈诗文，慧黠可爱，剪烛西窗，<br>如得良友。自此每夜但闻微吟，少顷即至。辄嘱曰：“君秘勿宣。妾少胆怯，恐<br>有恶客见侵。”杨诺之。两人欢同鱼水，虽不至乱，而闺阁之中，诚有甚于画眉<br>者。女每于灯下为杨写书，字态端媚。又自选宫词百首，录诵之。使杨治棋枰，<br>购琵琶，每夜教杨手谈。不则挑弄弦索，作“蕉窗零雨”之曲，酸人胸臆；杨不<br>忍卒听，则为“晓苑莺声”之调，顿觉心怀畅适。挑灯作剧，乐辄忘晓，视窗上<br>有曙色，则张皇遁去。<br>一日，薛生造访，值杨昼寝。视其室，琵琶、棋枰俱在，知非所善。又翻书<br>得宫词，见字迹端好，益疑之。杨醒，薛问：“戏具何来？”答：“欲学之。”<br>又问诗卷，托以假诸友人。薛反复检玩，见最后一叶细字一行云：“某月日连琐<br>书。”笑曰：“此是女郎小字，何相欺之甚？”杨大窘，不能置词。薛诘之益苦，<br>杨不以告。薛卷挟，杨益窘，遂告之。薛求一见，杨因述所嘱。薛仰慕殷切，杨<br>不得已，诺之。夜分，女至，为致意焉。女怒曰：“所言伊何？乃已喋喋向人！”<br>杨以实情自白，女曰：“与君缘尽矣！”杨百词慰解，终不欢，起而别去，曰：<br>“妾暂避之。”明日，薛来，杨代致其不可。薛疑支托，暮与窗友二人来，淹留<br>不去，故挠之，恒终夜哗，大为杨生白眼，而无如何。众见数夜杳然，寝有去志，<br>喧嚣渐息。忽闻吟声，共听之，凄婉欲绝。薛方倾耳神注，内一武生王某，掇巨<br>石投之，大呼曰：“作态不见客，那甚得好句。呜呜恻恻，使人闷损！”吟顿止，<br>众甚怨之，杨恚愤，见于词色。次日，始共引去。杨独宿空斋，冀女复来，而殊<br>无影迹。逾二日，女忽至，泣曰：“君致恶宾，几吓煞妾！”杨谢过不遑，女遽<br>出，曰：“妾固谓缘分尽也，从此别矣。”挽之已渺。由是月余，更不复至。杨<br>思之，形销骨立，莫可追挽。一夕，方独酌，忽女子搴帏入。杨喜极，曰：“卿<br>见宥耶？”女涕垂膺，默不一言。亟问之，欲言复忍，曰：“负气去，又急而求<br>人，难免愧恧。”杨再三研诘，乃曰：“不知何处来一龌龊隶，逼充媵妾。顾念<br>清白裔，岂屈身舆台之鬼？然一线弱质，乌能抗拒？君如齿妾在琴瑟之数，必不<br>听自为生活。”杨大怒，愤将致死，但虑人鬼殊途，不能为力。女曰：“来夜早<br>眠，妾邀君梦中耳。”于是复共倾谈，坐以达曙。<br>女临去嘱勿昼眠，留待夜约。杨诺之，因于午后薄饮，乘醺登榻，蒙衣偃卧。<br>忽见女来，授以佩刀，引手去。至一院宇，方阖门语，闻有人掿石挝门。女惊<br>曰：“仇人至矣！”杨启户骤出，见一人赤帽青衣，猬毛绕喙。怒咄之。隶横目<br>相仇，言词凶谩。杨大怒，奔之。隶捉石以投，骤如急雨，中杨腕，不能握刃。<br>方危急间，遥见一人，腰矢野射。审视之，王生也。大号乞救。王生张弓急至，<br>射之中股；再射之，殪。杨喜感谢，王问故，具告之。王自喜前罪可赎，遂与共<br>入女室。女战惕羞缩，遥立不作一语。案上有小刀，长仅尺余，而装以金玉，出<br>诸匣，光芒鉴影。王叹赞不释手。与杨略话，见女惭惧可怜，乃出，分手去。杨<br>亦自归，越墙而仆，于是惊寤，听村鸡已乱鸣矣。觉腕中痛甚；晓而视之，则皮<br>肉赤肿。亭午，王生来，便言夜梦之奇。杨曰：“未梦射否？”王怪其先知。杨<br>出手示之，且告以故。王忆梦中颜色，恨不真见。自幸有功于女，复请先容。夜<br>间，女来称谢。杨归功王生，遂达诚恳。女曰：“将伯之助，义不敢忘，然彼赳<br>赳，妾实畏之。”既而曰：“彼爱妾佩刀，刀实妾父出使粤中，百金购之。妾爱<br>而有之，缠以金丝，瓣以明珠。大人怜妾夭亡，用以殉葬。今愿割爱相赠，见刀<br>如见妾也。”次日，杨致此意，王大悦。至夜，女果携刀来，曰：“嘱伊珍重，<br>此非中华物也。”由是往来如初。<br>积数月，忽于灯下笑而向杨，似有所语，面红而止者三。生抱问之，答曰：<br>“久蒙眷爱，妾受生人气，日食烟火，白骨顿有生意。但须生人精血，可以复活。”<br>杨笑曰：“卿自不肯，岂我故惜之？”女云：“交接后，君必有念余日大病，然<br>药之可愈。”遂与为欢。既而着衣起，又曰：“尚须生血一点，能拚痛以相爱乎？”<br>杨取利刃刺臂出血，女卧榻上，便滴脐中。乃起曰：“妾不来矣。君记取百日之<br>期，视妾坟前，有青鸟鸣于树头，即速发冢。”杨谨受教。出门又嘱曰：“慎记<br>勿忘，迟速皆不可！”乃去。<br>越十余日，杨果病，腹胀欲死。医师投药，下恶物如泥，浃辰而愈。计至百<br>日，使家人荷锸以待。日既夕，果见青鸟双鸣。杨喜曰：“可矣！”乃斩荆发圹，<br>见棺木已朽，而女貌如生。摩之微温。蒙衣舁归，置暖处，气咻咻然，细于属丝。<br>渐进汤酏，半夜而苏。每谓杨曰：“二十余年，如一梦耳。”<br>王阮亭曰：“结尽而不尽，甚妙。”<br>○单道士<br>韩公子，邑世家。有单道士，工作剧，公子爱其术，以为座上客。单与人行<br>坐，辄忽不见。公子欲传其法，单不肯。公子固恳之，单曰：“我非吝吾术，恐<br>坏吾道也。所传而君子则可，不然，有借此以行窃者矣。公子固无虑此，然或出<br>见美丽而悦，隐身入人闺闼，是济恶而宣淫也。不敢从命。”公子不能强，而心<br>怒之，阴与仆辈谋挞辱之。恐其遁匿，因以细灰布麦场上，思左道能隐形，而履<br>处必有印迹，可随印处急击之。于是诱单往，使人执牛鞭立挞之。单忽不见，灰<br>上果有履迹，左右乱击，顷刻已迷。<br>公子归，单亦至。谓诸仆曰：“吾不可复居矣！向劳服役，今且别，当有以<br>报。”袖中出旨酒一盛，又探得肴一簋，并陈几上；陈已，复探，凡十余探，案<br>上已满。遂邀众饮，俱醉，一一仍内袖中。韩闻其异，使复作剧。单于壁上画一<br>城，以手推挝，城门顿辟。因将囊衣箧物，悉掷门内，乃拱别曰：“我去矣！”<br>跃身入城，城门遂合，道士顿杳。<br>后闻在青州市上，教儿童画墨圈于掌，逢人戏抛之，随所抛处，或面或衣，<br>圈辄脱去，落印其上。又闻其善房中术，能令下部吸烧酒，尽一器。公子尝面试<br>之。<br>○白于玉<br>吴青庵筠，少知名。葛太史见其文，每嘉叹之，托相善者邀至其家，领其言<br>论风采。曰：“焉有才如吴生，而长贫贱者乎？”因俾邻好致之曰“使青庵奋志<br>云霄，当以息女奉巾栉。”时太史有女绝美，生闻大喜，确自信。既而秋闱被黜，<br>使人谓太史：“富贵所固有，不可知者迟早耳，请待我三年，不成而后嫁。”于<br>是刻志益苦。<br>一夜月明之下，有秀才造谒，白晰短须，细腰长爪。诘所来，自言：“白氏，<br>字于玉。”略与倾谈，豁人心胸。悦之，留同止宿。迟明欲去，生嘱便道频过。<br>白感其情殷，愿即假馆，约期而别。至日，先一苍头送炊具来，少间，白至，乘<br>骏马如龙。生另舍舍之。白命奴牵马去。<br>遂共晨夕，忻然相得。生视所读书，并非常所见闻。亦绝无时艺。讶而问之，<br>白笑曰：“士各有志，仆非功名中人也。”夜每招生饮，出一卷授生，皆吐纳之<br>术，多所不解，因以迂缓置之。他日谓生曰：“曩所授，乃‘黄庭’之要道，仙<br>人之梯航。”生笑曰：“仆所急不在此，且求仙者必断绝情缘，使万念俱寂，仆<br>病未能也。”白问：“何故？”生以宗嗣为虑，白曰：“胡久不娶？”笑曰：<br>“‘寡人有疾，寡人好色。’”白亦笑曰：“‘王请无好小色。’所好何如？”<br>生具以情告。白疑未必真美，生曰：“此遐迩所共闻，非小生之目贱也。”白微<br>哂而罢。<br>次日，忽促装言别，生凄然与语，刺刺不能休。白乃命童子先负装行，两相<br>依恋。俄见一青蝉鸣落案间，白辞曰：“舆已驾矣，请自此别。如相忆，拂我榻<br>而卧之。”方欲再问，转瞬间，白小如指，翩然跨蝉背上，嘲哳而飞，杳入云中。<br>生乃知其非常人，错愕良久，怅怅自失。<br>逾数日，细雨忽集，思白綦切。视所卧榻，鼠迹碎琐，慨然扫除，设席即寝。<br>无何。见白家童来相招，忻然从之。俄有桐凤翔集，童捉谓生曰：“黑径难行，<br>可乘此代步。”生虑细小不能胜任，童曰：“试乘之。”生如所请，宽然殊有余<br>地，童亦附其尾上。戛然一声，凌升空际。未几，见一朱门，童先下，扶生亦下。<br>问：“此何所？”曰：“此天门也。”门边有巨虎蹲伏，生骇俱，童一身障之。<br>见处处风景，与世殊异。童导入广寒宫，内以水晶为阶，行人如在镜中。桂树两<br>章，参空合抱。花气随风，香无断际。亭宇皆红窗，时有美人出入，冶容秀骨，<br>旷世并无其俦。童言：“王母宫佳丽尤胜。”然恐主人伺久，不暇留连，导与趋<br>出。移时，见白生候于门，握手入，见檐外清水白沙，涓涓流溢，玉砌雕阑，殆<br>疑桂阙。甫坐，即有二八妖鬟，来荐香茗。少间命酌，有四丽人，敛衽鸣珰，给<br>事左右。才觉背上微痒，丽人即纤指长甲，探衣代搔。生觉心神摇曳，罔所安顿。<br>既而微醺，渐不自持，笑顾丽人，兜搭与语，美人辄笑避。白令度曲侑觞，一衣<br>绛绡者，引爵向客，便即筵前，宛转清歌。诸丽者笙管敖曹，呜呜杂和。既阕，<br>一衣翠裳者，亦酌亦歌。尚有一紫衣人，与一淡白软绡者，吃吃笑，暗中互让不<br>肯前。白令一酌一唱，紫衣人便来把盏，生托接杯，戏挠纤腕。女笑失手，酒杯<br>倾堕。白谯诃之，女拾杯含笑，俯首细语云：“冷如鬼手馨，强来捉人臂。”白<br>大笑，罚令自歌且舞。舞已，衣淡白者又飞一觥，生辞不能<酉爵>。女捧酒有愧色，<br>乃强饮之。<br>细视四女，风致翩翩，无一非绝世者。遽谓主人曰：“人间尤物，仆求一而<br>难之，君集群芳，能令我真个销魂否？”白笑曰：“足下意中自有佳人，此何足<br>当巨眼之顾？”生曰：“吾今乃知所见之不广也。”白乃尽招诸女，俾自择，生<br>颠倒不能自决。白以紫衣人有把臂之好，遂使幞被奉客。既而衾枕之爱，极尽绸<br>缪。生索赠，女脱金腕钏付之。忽童入曰：“仙凡路殊，君宜即去。”女急起，<br>遁去。生问主人，童曰：“早诣待漏，去时嘱送客耳。”生怅然从之，复寻旧途。<br>将及门，回视童子，不知何时已去。虎哮骤起，生惊窜而去，望之无底，而足已<br>奔堕。<br>一惊而寤，则朝暾已红。方将振衣，有物腻然坠褥间，视之，钏也。心益异<br>之。由是前念灰冷，每欲寻赤松游，而尚以胤续为忧。过十余月，昼寝方酣，梦<br>紫衣姬自外至，怀中绷婴儿曰：“此君骨肉。天上难留此物，敬持送君。”乃寝<br>诸床，牵衣覆之。匆匆欲去。生强与为欢。乃曰：“前一度为合卺，今一度为永<br>诀，百年夫妇，尽于此矣。君倘有志，或有见期。”生醒，见婴儿卧袱褥间，绷<br>以告母。母喜，佣媪哺之，取名梦仙。<br>生于是使人告太史，自己将隐，令别择良匹，太史不肯，生固以为辞。太史<br>告女，女曰：“远近无不知儿身许吴郎矣。今改之，是二天也。”因以此意告生。<br>生曰：“我不但无志于功名，兼绝情于燕好。所以不即入山者，徒以有老母在。”<br>太史又以商女，女曰：“吴郎贫，我甘其藜藿，吴郎去，我事其姑嫜，定不他适！”<br>使人三四返，迄无成谋，遂诹日备车马妆奁，嫔于生家。生感其贤，敬爱臻至。<br>女事姑孝，曲意承顺，过贫家女。逾二年，母亡，女质奁作具，罔不尽礼。<br>生曰：“得卿如此，吾何忧！顾念一人得道，拔宅飞升。余将远逝，一切付<br>之于卿。”女坦然，殊不挽留，生遂去。女外理生计，内训孤儿，井井有法。梦<br>仙渐长，聪慧绝伦。十四岁，以神童领乡荐，十五入翰林。每褒封，不知母姓氏，<br>封葛母一人而已。值霜露之辰，辄问父所，母具告之，遂欲弃官往寻。母曰：<br>“汝父出家，今已十有余年，想已仙去，何处可寻？”<br>后奉旨祭南岳。中途遇寇。窘急中，一道人仗剑入，寇尽披靡，围始解。德<br>之。馈以金，不受。出书一函，付嘱曰：“余有故人，与大人同里，烦一致寒暄。”<br>问：“何姓名？”答曰：“王林。”因忆村中无此名，道士曰：“草野微贱，贵<br>官自不识耳。”临行，出一金钏曰：“此闺阁物，道人拾此，无所用处，即以奉<br>报。”视之，嵌镂精绝。<br>怀归以授夫人，夫人爱之，命良工依式配造，终不及其精巧。遍问村中，并<br>无王林其人者。私发其函，上云：“三年鸾凤，分拆各天；葬母教子，端赖卿贤。<br>无以报德，奉药一丸；剖而食之，可以成仙。”后书“琳娘夫人妆次”。读毕，<br>不解何人，持以告母。母执书以泣。曰：“此汝父家报也。琳，我小字。”始恍<br>然悟“王林”为拆白谜也，悔恨不已。又以钏示母，母曰：“此汝母遗物。而翁<br>在家时，尝以相示。”又视丸，如豆大，喜曰：“我父仙人，啖此必能长生。”<br>母不遽吞，受而藏之。<br>会葛太史来视甥，女诵吴生书，便进丹药为寿。太史剖而分食之，顷刻，精<br>神焕发。太史时年七旬，龙钟颇甚，忽觉筋力溢于肤革，遂弃舆而步，其行健速，<br>家人坌息始能及焉。逾年，都城有回禄之灾，火终日不熄，夜不敢寐，毕集庭中，<br>见火势拉杂，寝及邻舍，一家徊徨，不知所计。忽夫人臂上金钏，戛然有声，脱<br>臂飞去。望之，大可数亩。团覆宅上，形如月阑，钏口降东南隅，历历可见。众<br>大愕。俄顷，火自西来，近阑则斜越而东。迨火势既远，窃意钏亡不可复得，忽<br>见红光乍敛，钏铮然堕足下。都中延烧民舍数万间，左右前后，并为灰烬，独吴<br>第无恙。惟东南一小阁，化为乌有，即钏口漏覆处也。葛母年五十余，或见之，<br>犹似二十许人。<br>○夜叉国<br>交州徐姓，泛海为贾，忽被大风吹去。开眼至一处，深山苍莽。冀有居人，<br>遂缆船而登，负糗腊焉。方入，见两崖皆洞口，密如蜂房，内隐有人声。至洞外，<br>伫足一窥，中有夜叉二，牙森列戟，目闪双灯，爪劈生鹿而食。惊散魂魄，急欲<br>奔下，则夜叉已顾见之，辍食执入。二物相语，如鸟兽鸣，争裂徐衣，似欲啖<br>噉。徐大惧，取橐中糗糒，并牛脯进之。分啖甚美。复翻徐橐，徐摇手以示其<br>无，夜叉怒，又执之。徐哀之曰：“释我。我舟中有釜甑，可烹饪。”夜叉不解<br>其语，仍怒。徐再与手语，夜叉似微解。从至舟，取具入洞，束薪燃火，煮其残<br>鹿，熟而献之。二物啖之喜。夜以巨石杜门，似恐徐遁，徐曲体遥卧，深惧不免。<br>天明二物出，又杜之。少顷，携一鹿来付徐，徐剥革，于深洞处取流水，汲煮数<br>釜。俄有数夜叉至，群集吞啖讫，共指釜，似嫌其小。过三四日，一夜叉负一大<br>釜来，似人所常用者。于是群夜叉各致狼麋。既熟，呼徐同啖。居数日，夜叉渐<br>与徐熟，出亦不施禁锢，聚处如家人。徐渐能察声知意，辄效其音，为夜叉语。<br>夜叉益悦，携一雌来妻徐。徐初畏惧，莫敢伸，雌自开其股就徐，徐乃与交，雌<br>大欢悦。每留肉饵徐，若琴瑟之好。<br>一日，诸夜叉早起，项下各挂明珠一串，更番出门，若伺贵客状。命徐多煮<br>肉，徐以问雌，雌云：“此天寿节。”雌出，谓众夜叉曰：“徐郎无骨突子。”<br>众各摘其五，并付雌。雌又自解十枚，共得五十之数，以野苎为绳，穿挂徐项。<br>徐视之，一珠可直百十金。俄顷俱出。徐煮肉毕，雌来邀去，云：“接天王。”<br>至一大洞广阔数亩，中有石，滑平如几，四围俱有石坐，上一坐蒙一豹革，余皆<br>以鹿。夜叉二三十辈，列坐满中，少顷。大风扬尘，张皇都出。见一巨物来，亦<br>类夜叉状，竟奔入洞，踞坐鹗顾。群随入，东西列立，悉仰其首，以双臂作十字<br>交。大夜叉按头点视。问：“卧眉山众，尽于此乎？”群哄应之。顾徐曰：“此<br>何来？”雌以“婿”对，众又赞其烹调。即有二三夜叉，奔取熟肉陈几上，大夜<br>叉掬啖尽饱，极赞嘉美，且责常供。又顾徐云：“骨突子何短？”众曰：“初来<br>未备。”物于项上摘取珠串，脱十枚付之，俱大如指顶，圆如弹丸，雌急接代徐<br>穿挂，徐亦交臂作夜叉语谢之。物乃去，蹑风而行，其疾如飞。众始享其余食而<br>散。<br>居四年余，雌忽产，一胎而生二雄一雌，皆人形，不类其母。众夜叉皆喜其<br>子，辄共拊弄。一日，皆出攫食，惟徐独坐，忽别洞来一雌，欲与徐私，徐不肯。<br>夜叉怒，扑徐踣地上。徐妻自外至，暴怒相搏，龁断其耳。少顷，其雄亦归，解<br>释令去。自此雌每守徐，动息不相离。又三年，子女俱能行步，徐辄教以人言，<br>渐能语，啁啾之中，有人气焉，虽童也，而奔山如履坦途，与徐依依有父子意。<br>一日，雌与一子一女出，半日不归，而北风大作。徐恻然念故乡，携子至海<br>岸，见故舟犹存，谋与同归。子欲告母，徐止之。父子登舟，一昼夜达交。至家，<br>妻已醮。出珠二枚，售金盈兆，家颇丰。子取名彪，十四五岁，能举百钧，粗莽<br>好斗。交帅见而奇之，以为千总。值边乱，所向有功，十八为副将。<br>时一商泛海，亦遭风飘至卧眉，方登岸，见一少年，视之而惊。知为中国人，<br>便问居里。商以告。少年曳入幽谷一小石洞，洞外皆丛棘，且嘱勿出。去移时，<br>挟鹿肉来啖商。自言：“父亦交人。”商问之，而知为徐，商在客中尝识之。因<br>曰：“我故人也。今其子为副将。”少年不解何名。商曰：“此中国之官名。”<br>又问：“何以为官？”曰：“出则舆马，入则高堂，上一呼而下百诺，见者侧目<br>视，侧足立，此名为官。”少年甚歆动。商曰：“既尊君在交，何久淹此？”少<br>年以情告。商劝南旋，曰：“余亦常作是念。但母非中国人，言貌殊异，且同类<br>觉之，必见残害，用是辗转。”乃出曰：“待北风起，我来送汝行。烦于父兄处，<br>寄一耗问。”商伏洞中几半年。时自棘中外窥，见山中辄有夜叉往还，大惧，不<br>敢少动。一日，北风策策，少年忽至，引与急窜。嘱曰：“所言勿忘却。”商应<br>之。又以肉置几上，商乃归。<br>径抵交，达副总府，备述所见。彪闻而悲，欲往寻之。父虑海涛妖薮，险恶<br>难犯，力阻之。彪抚膺痛哭，父不能止。乃告交帅，携两兵至海内。逆风阻舟，<br>摆簸海中者半月。四望无涯，咫尺迷闷，无从辨其南北。忽而涌波接汉，乘舟倾<br>覆，彪落海中，逐浪浮沉。久之，被一物曳去，至一处，竟有舍宇。彪视之，一<br>物如夜叉状。彪乃作夜叉语，夜叉惊讯之，彪乃告以所往。夜叉喜曰：“卧眉，<br>我故里也，唐突可罪！君离故道已八千里。此去为毒龙国，向卧眉非路。”乃觅<br>舟来送彪。夜叉在水中推行如矢，瞬息千里，过一宵，已达北岸，见一少年，临<br>流瞻望。彪知山无人类，疑是弟，近之，果弟，因执手哭。既而问母及妹，并云<br>健安。彪欲偕往，弟止之，仓忙便去。回谢夜叉，则已去。未几，母妹俱至，见<br>彪俱哭。彪告其意，母曰：“恐去为人所凌。”彪曰：“儿在中国甚荣贵，人不<br>敢欺。”归计已决，苦逆风难度。母子方徊徨间，忽见布帆南动，其声瑟瑟。彪<br>喜曰：“天助吾也！”相继登舟，波如箭激，三日抵岸，见者皆奔。彪向三人脱<br>分袍裤。抵家，母夜叉见翁怒骂，恨其不谋，徐谢过不遑。家人拜见家主母，无<br>不战栗。彪劝母学作华言，衣锦，厌粱肉，乃大欣慰。母女皆男儿装，类满制。<br>数月稍辨语言，弟妹亦渐白晰。<br>弟曰豹，妹曰夜儿，俱强有力。彪耻不知书，教弟读，豹最慧，经史一过辄<br>了。又不欲操儒业，仍使挽强弩，驰怒马，登武进士第，聘阿游击女，夜儿以异<br>种，无与为婚。会标下袁夺备失偶，强妻之。夜儿开百石弓，百余步射小鸟，无<br>虚落。袁每征，辄与妻俱，历任同知将军，奇勋半出于闺门。豹三十四岁挂印，<br>母尝从之南征，每临巨敌，辄擐甲执锐，为子接应，见者莫不辟易。诏封男爵。<br>豹代母疏辞，封夫人。<br>异史氏曰：“夜叉夫人，亦所罕闻，然细思之而不罕也。家家床头有个夜叉<br>在。”<br>○小髻<br>长山居民某，暇居，辄有短客来，久与扳谈。素不识其生平，颇注疑念。客<br>曰：“三数日，将便徙居，与君比邻矣。”过四五日，又曰：“今已同里，旦晚<br>可以承教。”问：“乔居何所？”亦不详告，但以手北指。自是，日辄一来，时<br>向人假器具，或吝不与，则自失之。群疑其狐，村北有古冢，陷不可测，意必居<br>此，共操兵杖往。伏听之，久无少异。一更向尽，闻穴中戢戢然，似数十百人作<br>耳语。众寂不动。俄而尺许小人，连遱而出，至不可数。众噪起，并击之。<br>杖杖皆火，瞬息四散。惟遗一小髻，如胡桃壳然，纱饰而金线，嗅之，骚臭不可<br>言。<br>○泥鬼<br>余乡唐太史济武，数岁时，有表亲某，相携戏寺中。太史童年磊落，胆即最<br>豪，见庑中泥鬼，睁琉璃眼，甚光而巨，爱之，阴以指抉取，怀之而归。既抵家，<br>某暴病不语；移时忽起，厉声曰：“何故掘吾睛！”噪叫不休。众莫之知，太史<br>始言所作。家人乃祝曰：“童子无知，戏伤尊目，行奉还也。”乃大言曰：“如<br>此，我便当去。”言讫，仆地遂绝，良久而苏。问其所言，茫不自觉。乃送睛仍<br>安鬼眶中。<br>异史氏曰：“登堂索睛，土偶何其灵也。顾太史抉睛，而何以迁怒于同游？<br>盖以玉堂之贵，而且至性觥觥，观其上书北阙，拂袖南山，神且惮之，而况鬼乎？”<br>○西僧<br>两僧自西域来，一赴五台，一卓锡泰山。其服色言貌，俱与中国殊异。自言：<br>“历火焰山，山重重，气熏腾若炉灶，凡行必于雨后，心凝目注，轻迹步履之，<br>误蹴山石，则飞焰腾灼焉。又经流沙河，河中有水晶山，峭壁插天际，四面莹彻，<br>似无所隔。又有隘，可容单车，二龙交角对口把守之。过者先拜龙，龙许过，则<br>口角自开。龙色白，鳞鬛皆如晶然。”僧言：“途中历十八寒暑矣。离西土者十<br>有二人，至中国仅存其二。西土传中国名山四：一泰山，一华山，一五台，一落<br>伽也。相传山上遍地皆黄金，观音、文殊犹生。能至其处，则身便是佛，长生不<br>死。”<br>听其所言状，亦犹世人之慕西土也。倘有西游人，与东渡者中途相值，各述<br>所有，当必相视失笑，两免跋涉矣。<br>○老饕<br>邢德，泽州人，绿林之杰也，能挽强弩，发连矢，称一时绝技。而生平落拓，<br>不利营谋，出门辄亏其资。两京大贾，往往喜与邢俱，途中恃以无恐。<br>会冬初，有二三估客，薄假以资，邀同贩鬻，邢复自罄其囊，将并居货。有<br>友善卜，因诣之，友占曰：“此爻为‘悔’，所操之业，即不母而子亦有损焉。”<br>邢不乐，欲中止，而诸客强速之行。至都，果符所占。<br>腊将半，匹马出都门，自念新岁无资，倍益怏闷。时晨雾蒙蒙，暂趋临路店，<br>解装觅饮。见一颁白叟，共两少年，酌北牖下，一僮侍，黄发蓬蓬然。邢于南座，<br>对叟休止。僮行觞，误翻柈具，污叟衣。少年怒，立摘其耳。捧巾持帨，代叟<br>揩试。既见僮手拇俱有铁箭环，厚半寸，每一环约重二两余。食已，叟命少年，<br>于革囊中探出镪物，堆累几上，称秤握算，可饮数杯时，始缄裹完好。少年于枥<br>中牵一黑跛骡来，扶叟乘之，僮亦跨羸马相从，出门去。两少年各腰弓矢，捉马<br>俱出。<br>邢窥多金，穷睛旁睨，馋焰若炙，辍饮，急尾之。视叟与僮犹款段于前，乃<br>下道斜驰出叟前，紧衔关弓，怒相向。叟俯脱左足靴，微笑云：“而不识得老饕<br>也？”邢满引一矢去。叟仰卧鞍上，伸其足，开两指如钳，夹矢住。笑曰：“技<br>但止此，何须而翁手敌？”邢怒，出其绝技，一矢刚发，后矢继至。曳手掇一，<br>似未防其连珠，后矢直贯其口，踣然而堕，衔矢僵眠。僮亦下。邢喜，谓其已毙，<br>近临之。叟吐矢跃起，鼓掌曰：“初会面，何便作此恶剧？”邢大惊，马亦骇逸，<br>以此知叟异，不敢复返。<br>走三四十里，值方面纲纪，囊物赴都，要取之，略可千金，意气始得扬。方<br>疾骛间，闻后有蹄声，回首，则僮易跛骡来，驶若飞。叱曰：“男子勿行！猎取<br>之货，宜少瓜分。”邢曰：“汝识‘连珠箭邢某’否？”僮云：“适已承教矣。”<br>邢以僮貌不扬，又无弓矢，易之。一发三矢，连遱不断，如群隼飞翔。僮殊<br>不忙迫，手接二，口衔一。笑曰：“如此技艺，辱寞煞人！乃翁偬遽，未暇寻得<br>弓来，此物亦无用处，请即掷还。”遂于指上脱铁环，穿矢其中，以手力掷，呜<br>呜风鸣。邢急拨以弓，弦适触铁环，铿然断绝，弓亦绽裂。邢惊绝，未及觑避，<br>矢过贯耳，不觉翻坠。僮下骑，便将搜括，邢以弓卧挞之，僮夺弓去，拗折为两，<br>又折为四，抛置之。已，乃一手握邢两臂，一足踏邢两股，臂若缚，股若压，极<br>力不能少动。腰中束带双叠，可骈三指许，僮以一手捏之，随手断如灰烬。取金<br>已，乃超乘，作一举手，致声“孟浪”，霍然径去。<br>邢归，卒为善士，每向人述往事不讳。此与刘东山事盖仿佛焉。<br>○连城<br>乔生，晋宁人，少负才名。年二十余，犹偃蹇，为人有肝胆。与顾生善，顾<br>卒，时恤其妻子。邑宰以文相契重，宰终于任，家口淹滞不能归，生破产扶柩，<br>往返二千余里。以故士林益重之，而家由此益替。<br>史孝廉有女，字连城，工刺绣，知书，父娇爱之。出所刺倦绣图，征少年题<br>咏，意在择婿。生献诗云：“慵鬟高髻绿婆娑，早向兰窗绣碧荷。刺到鸳鸯魂欲<br>断，暗停针线蹙双蛾。”又赞挑绣之工云：“绣线挑来似写生，幅中花鸟自天成。<br>当年织锦非长技，幸把回文感圣明。”女得诗喜，对父称赏，父贫之。女逢人辄<br>称道，又遣媪娇父命，赠金以助灯火。生叹曰：“连城我知己也！”倾怀结想，<br>如饥思啖。<br>无何，女许字于鹾贾之子王化成，生始绝望，然梦魂中犹佩戴之。未几，女<br>病瘵，沉痼不起，有西域头陀，自谓能疗，但须男子膺肉一钱，捣合药屑。史使<br>人诣王家告婿，婿笑曰：“痴老翁，欲我剜心头肉也！”使返。史乃言于人曰：<br>“有能割肉者妻之。”生闻而往，自出白刃，刲膺授僧。血濡袍裤，僧敷药始止。<br>合药三丸，三日服尽，疾若失。史将践其言，先告王。王怒，欲讼官。史乃设筵<br>招生，以千金列几上。曰：“重负大德，请以相报。”因具白背盟之由。生怫然<br>曰：“仆所以不爱膺肉者，聊以报知己耳。岂货肉哉！”拂袖而归。女闻之，意<br>良不忍，托媪慰谕之，且云：“以彼才华，当不久落。天下何患无佳人？我梦不<br>详，三年必死，不必与人争此泉下物也。”生告媪曰：“‘士为知己者死’，不<br>以色也。诚恐连城未必真知我，但得真知我，不谐何害？”媪代女郎矢诚自剖。<br>生曰：“果尔，相逢时，当为我一笑，死无憾！”媪既去。逾数日，生偶出，遇<br>女自叔氏归，睨之，女秋波转顾，启齿嫣然。生大喜曰：“连城真知我者！”<br>会王氏来议吉期，女前症又作，数月寻死。生往临吊，一痛而绝。史舁送其<br>家。生自知已死，亦无所戚，出村去，犹冀一见连城。遥望南北一道，行人连绪<br>如蚁，因亦混身杂迹其中。俄顷，入一廨署，值顾生，惊问：“君何得来？”即<br>把手将送令归。生太息，言：“心事殊未了。”顾曰：“仆在此典牍，颇得委任，<br>倘可效力，不惜也。”生问连城，顾即导生旋转多所，见连城与一白衣女郎，泪<br>睫惨黛，藉坐廊隅。见生至，骤起似喜，略问所来。生曰：“卿死，仆何敢生！”<br>连城泣曰：“如此负义人，尚不吐弃之，身殉何为？然已不能许君今生，愿矢来<br>世耳。”生告顾曰：“有事君自去，仆乐死不愿生矣。但烦稽连城托生何里，行<br>与俱去耳。”顾诺而去，白衣女郎问生何人，连城为缅述之，女郎闻之，若不胜<br>悲。连城告生曰：“此妾同姓，小字宾娘，长沙史太守女。一路同来，遂相怜爱。”<br>生视之，意态怜人。方欲研问，而顾已返，向生贺曰：“我为君平章已确，即教<br>小娘子从君返魂，好否？”两人各喜。方将拜别，宾娘大哭曰：“姊去，我安归？<br>乞垂怜救，妾为姊捧帨耳。”连城凄然，无所为计，转谋生。生又哀顾，顾难之，<br>峻辞以为不可，生固强之。乃曰：“试妄为之。”去食顷而返，摇手曰：“何如！<br>诚万分不能为力矣！”宾娘闻之，宛转娇啼，惟依连城肘下，恐其即去。惨怛无<br>术，相对默默，而睹其愁颜戚容，使人肺腑酸柔。顾生愤然曰：“请携宾娘去，<br>脱有愆尤，小生拚身受之！”宾娘乃喜，从生出，生忧其道远无侣。宾娘曰：<br>“妾从君去，不愿归也。”生曰：“卿大痴矣！不归，何以得活也？他日至湖南，<br>勿复走避，为幸多矣。”适有两媪摄牒赴长沙，生属宾娘，泣别而去。<br>途中，连城行蹇缓，里余辄一息，凡十余息，始见里门。连城曰：“重生后，<br>惧有反覆，请索妾骸骨来，妾以君家生，当无悔也。”生然之。偕归生家。女惕<br>惕若不能步，生伫待之。女曰：“妾至此，四肢摇摇，似无所主。志恐不遂，尚<br>宜审谋，不然，生后何能自由？”相将入侧厢中。默定少时，连城笑曰：“君憎<br>妾耶？”生惊问其故。赧然曰：“恐事不谐，重负君矣。请先以鬼报也。”生喜，<br>极尽欢恋。因徘徊不敢遽生，寄厢中者三日。连城曰：“谚有之：‘丑妇终须见<br>姑嫜。’戚戚于此，终非久计。”乃促生入，才至灵寝，豁然顿苏。家人惊异，<br>进以汤水。生乃使人要史来，请得连城之尸，自言能活之。史喜，从其言。方舁<br>入室，视之已醒。告父曰：“儿已委身乔郎矣，更无归理。如有变动，但仍一死！”<br>史归，遣婢往役给奉。王闻，具词申理，官受赂，判归王。生愤懑欲死，亦无奈<br>之。连城至王家，忿不饮食，惟乞速死，室无人，则带悬梁上。越日，益惫，殆<br>将奄逝，王惧，送归史；史复舁归生。王知之，亦无如何，遂安焉。连城起，每<br>念宾娘，欲遣信探之，以道远而艰于往。一日，家人进曰：“门有车马。”夫妇<br>出视，则宾娘已至庭中矣。相见悲喜。太守亲诣送女，生延入。太守曰：“小女<br>子赖君复生，誓不他适，今从其志。”生叩谢如礼。孝廉亦至，叙宗好焉。生名<br>年，字大年。<br>○霍生<br>文登霍生，与严生少相狎，长相谑也，口给交御。惟恐不工。霍有邻妪，曾<br>与严妻导产，偶与霍妇语，言其私处有两赘疣，妇以告霍。霍与同党者谋，窥严<br>将至，故窃语云：“某妻与我最昵。”众不信。霍因捏造端末，且云：“如不信，<br>其阴侧有双疣。”严止窗外，听之既悉，不入径去。至家，苦掠其妻，妻不服，<br>搒益残，妻不堪虐，自经死。霍始大悔，然亦不敢向严而白其诬矣。<br>严妻既死，其鬼夜哭，举家不得宁焉。无何，严暴卒，鬼乃不哭。霍妇梦女<br>子披发大叫曰：“我死得良苦，汝夫妻何得欢乐耶！”既醒而病，数日寻卒。霍<br>亦梦女子指数诟骂，以掌批其吻。惊而寤，觉唇际隐痛，扪之高起，三日而成双<br>疣，遂为痼疾。不敢大言笑，启吻太骤，则痛不可忍。<br>异史氏曰：“死能为厉，其气冤也。私病加于唇吻，神而近于戏矣。”<br>邑王氏，与同窗某狎。其妻归宁，王知其驴善惊，先伏丛莽中，伺妇至，暴<br>出，驴惊妇堕，惟一僮从，不能扶妇乘。王乃殷勤抱控甚至，妇亦不识谁何。王<br>扬扬以此得意，谓僮逐驴去，因得私其妇于莽中，述衵裤履甚悉。某闻，大惭<br>而去。少间，自窗隙中见某一手握刃，一手捉妻来，意甚怒恶。大惧，逾垣而逃。<br>某从之，追二三里地不及，始返。王尽力极奔，肺叶开张，以是得吼疾，数年不<br>愈焉。<br>○汪士秀<br>汪士秀，庐州人，刚勇有力，能举石舂，父子善蹴鞠。父四十余，过钱塘没<br>焉。<br>积八九年，汪以故诣湖南，夜泊洞庭，时望月东升，澄江如练。方眺瞩间，<br>忽有五人自湖中出，携大席，平铺水面，略可半亩。纷陈酒馔，馔器磨触作响，<br>然声温厚，不类陶瓦。已而三人践席坐，二人侍饮。坐者一衣黄，二衣白。头上<br>巾皆皂色，峨峨然下连肩背，制绝奇古，而月色微茫，不甚可晰。侍者俱褐衣，<br>其一似童，其一似叟也。但闻黄衣人曰：“今夜月色大佳，足供快饮。”白衣者<br>曰：“此夕风景，大似广利王宴梨花岛时。”三人互劝，引<酉爵>竞浮白。但语略<br>小，即不可闻，舟人隐伏，不敢动息。汪细审侍者叟，酷类父，而听其言，又非<br>父声。<br>二漏将残，忽一人曰：“趁此明月，宜一击球为乐。”即见僮汲水中，取一<br>圆出，大可盈抱，中如水银满贮，表里通明。坐者尽起。黄衣人呼叟共蹴之。蹴<br>起丈余，光摇摇射人眼。俄而訇然远起，飞堕舟中。汪技痒，极力踏去，觉异常<br>轻耎。踏猛似破，腾寻丈，中有漏光，下射如虹，蚩然疾落。又如经天之彗，直<br>投水中，滚滚作沸泡声而灭。席中共怒曰：“何物生人，败我清兴！”叟笑曰：<br>“不恶不恶，此吾家流星拐也。”白衣人嗔其语戏，怒曰：“都方厌恼，老奴何<br>得作欢？便同小乌皮捉得狂子来，不然，胫股当有椎吃也！”汪计无所逃，即亦<br>不畏，捉刀立舟中。倏见僮叟操兵来，汪注视，真其父也，疾呼：“阿翁！儿在<br>此！”叟大骇，相顾凄断。<br>僮即反身去。叟曰：“儿急作匿。不然，都死矣！”言未已，三人忽已登舟，<br>面皆漆黑，睛大于榴，攫叟出。汪力与夺，摇舟断缆。汪以刀截其臂落，黄衣者<br>乃逃。一白衣人奔汪，汪剁其颅，堕水有声，哄然俱没，方谋夜渡，旋见巨喙出<br>水面，深若井，四面湖水奔注，砰砰作响。俄一喷涌，则浪接星斗，万舟簸荡。<br>湖人大恐。舟上有石鼓二，皆重百斤，汪举一以投，激水雷鸣，浪渐消。又投其<br>一，风波悉平。汪疑父为鬼，叟曰：“我固未尝死也。溺江者十九人，皆为妖物<br>所食，我以蹋圆得全。物得罪于钱塘君，故移避洞庭耳。三人鱼精，所蹴鱼胞也。”<br>父子聚喜，中夜击棹而去。天明，见舟中有鱼翅，径四五尺许，乃悟是夜间所断<br>臂也。<br>王阮亭云：“此条亦恢诡。”<br>○商三官<br>故诸葛城，有商士禹者，士人也，以醉谑忤邑豪，豪嗾家奴乱捶之，舁归而<br>死。禹二子，长曰臣，次曰礼。一女曰三官。三官年十六，出阁有期，以父故不<br>果。两兄出讼，终岁不得结。婿家遣人参母，请从权毕姻事，母将许之。女进曰：<br>“焉有父尸未寒而行吉礼？彼独无父母乎？”婿家闻之。惭而止。无何，两兄讼<br>不得直，负屈归，举家悲愤。兄弟谋留父尸，张再讼之本。三官曰：“人被杀而<br>不理，时事可知矣。天将为汝兄弟专生一阎罗包老耶？骨骸暴露，于心何忍矣。”<br>二兄服其言，乃葬父。葬已，三官夜遁，不知所往。母惭怍，惟恐婿家知，不敢<br>告族党，但嘱二子冥冥侦察之。几半年，杳不可寻。<br>会豪诞辰，招优为戏，优人孙淳携，二弟子往执投。其一王成，姿容平等，<br>而音词清彻，群赞赏焉。其一李玉，貌韶秀如好女，呼令歌，辞以不稔，强之，<br>所度曲半杂儿女俚谣，合座为之鼓掌。孙大惭，白主人：“此子从学未久，只解<br>行觞耳，幸勿罪责。”即命行酒。玉往来给奉，善觑主人意向，豪悦之。酒阑人<br>散，留与同寝，玉代豪拂榻解履，殷勤周至。醉语狎之，但有展笑，豪惑益甚。<br>尽遣诸仆去，独留玉。玉伺诸仆去，阖扉下楗焉。诸仆就别室饮。<br>移时，闻厅事中格格有声，一仆往觇之，见室内冥黑，寂不闻声。行将旋踵，<br>忽有响声甚厉，如悬重物而断其索。亟问之，并无应者。呼众排阖入，则主人身<br>首两断；玉自经死，绳绝堕地上，梁间颈际，残绠俨然。众大骇，传告内闼，群<br>集莫解。众移玉尸于庭，觉其袜履虚若无足。解之，则素舄如钩，盖女子也。益<br>骇。呼孙淳诘之，淳骇极，不知所对，但云：“玉月前投作弟子，愿从寿主人，<br>实不知从来。”以其服凶，疑是商家刺客。誓以二人逻守之。女貌如生，抚之肢<br>体温耎。二人窃谋淫之。一人抱尸转侧，方将缓其结束，忽脑如物击，口血暴注，<br>顷刻已死。其一大惊，告众，众敬若神明焉，且以告郡。郡官问臣及礼，并言：<br>“不知；但妹亡去，已半载矣。”俾往验视，果三官。官奇之，判二兄领葬，敕<br>豪家勿仇。<br>异史氏曰：“家有女豫让而不知，则兄之为丈夫者可知矣。然三官之为人，<br>即萧萧易水，亦将羞而不流，况碌碌与世浮沉者耶！愿天下闺中人，买丝绣之，<br>其功德当不减于奉壮缪也。”<br>王阮亭云：“庞娥、谢小娥，得此鼎足矣。”<br>○于江<br>乡民于江，父宿田间，为狼所食。江时年十六，得父遗履，悲恨欲死。夜俟<br>母寝，潜持铁槌去，眠父所，冀报父仇。少间，一狼来，逡巡嗅之，江不动。无<br>何，摇尾扫其额，又渐俯首舐其股，江迄不动。既而欢跃直前，将龁其领。江急<br>以锤击狼脑，立毙。起置草中。少间，又一狼来，如前状，又毙之。以至中夜，<br>杳无至者。<br>忽小睡，梦父曰：“杀二物，足泄我恨，然首杀我者，其鼻白，此都非是。”<br>江醒，坚卧以伺之。既明，无所复得。欲曳狼归，恐惊母，遂投诸眢井而归。至<br>夜复往，亦无至者。如此三四夜。忽一狼来，啮其足，曳之以行。行数步，棘刺<br>肉，石伤肤。江若死者，狼乃置之地上，意将龁腹，江骤起锤之，仆；又连锤之，<br>毙。细视之，真白鼻也。大喜，负之以归，始告母。母泣从去，探眢井，得二狼<br>焉。<br>异史氏曰：“农家者流，乃有此英物耶！义烈发于血诚，非直勇也。智亦异<br>焉。”<br>○小二<br>滕邑赵旺，夫妻奉佛，不茹荤血，乡中有“善人”之目。家称小有。一女小<br>二绝慧美，赵珍爱之。年六岁，使与兄长春并从师读，凡五年而熟五经焉。同窗<br>丁生，字紫陌，长于女三岁，文采风流，颇相倾爱。私以意告母，求婚赵氏。赵<br>期以女字大家，故弗许。<br>未几，赵惑于白莲教，徐鸿儒既反，一家俱陷为贼。小二知书善解，凡纸兵<br>豆马之术，一见辄精。小女子师事徐者六人，惟二称最，因得尽传其术。赵以女<br>故，大得委任。时丁年十八，游滕泮矣，而不肯论婚，意不忘小二也，潜亡去，<br>投徐麾下。女见之喜，优礼逾于常格。女以徐高足，主军务，昼夜出入，父母不<br>得闲。<br>丁每宵见，尝斥绝诸役，辄至三漏。丁私告曰：“小生此来，卿知区区之意<br>否？”女云：“不知。”丁曰：“我非妄意攀龙，所以故，实为卿耳。左道无济，<br>止取灭亡。卿慧人，不念此乎？能从我亡，则寸心诚不负矣。”女怃然为间，豁<br>然梦觉，曰：“背亲而行，不义，请告。”二人入陈利害，赵不悟，曰：“我师<br>神人，岂有舛错？”<br>女知不可谏，乃易髫而髻。出二纸鸢，与丁各跨其一，鸢肃肃展翼，似鹣鹣<br>之鸟，比翼而飞。质明，抵莱芜界。女以指拈鸢项，忽即敛堕，遂收鸢。更以双<br>卫，驰至山阴里，托为避乱者，僦屋而居。二人草草出，啬于装，薪储不给，丁<br>甚忧之。假粟比舍，莫肯贷以升斗。女无愁容，但质簪珥。闭门静对，猜灯谜，<br>忆亡书，以是角低昂，负者，骈二指击腕臂焉。<br>西邻翁姓，绿林之雄也。一日，猎归，女曰：“富以其邻，我何忧？暂假千<br>金，其与我乎！”丁以为难。女曰：“我将使彼乐输也。”乃剪纸作判官状，置<br>地下，覆以鸡笼。然后握丁登榻，煮藏酒，检周礼为觞政，任言是某册第几叶，<br>第几人，即共翻阅。其人得食旁、水旁、酉旁者饮，得酒部者倍之。既而女适得<br>“酒人”，丁以巨觥引满促<酉爵>。女乃祝曰：“若借得金来，君当得饮部。”丁<br>翻卷，得“鳖人”。女大笑曰：“事已谐矣！”滴漉授爵。丁不服。女曰：“君<br>是水族，宜作鳖饮。”方喧竞所，闻笼中戛戛，女起曰：“至矣。”启笼验视，<br>则布囊中有巨金累累充溢。丁不胜愕喜。后翁家媪抱儿来戏，窃言：“主人初归，<br>篝灯夜坐。地忽暴裂，深不可底。一判官自内出，言：‘我地府司隶也。太山帝<br>君会诸冥曹，造暴客恶录，须银灯千架，架计重十两。施百架，则消灭罪愆。’<br>主人骇惧，焚香叩祷，奉以千金。判官荏苒而入，地亦遂合。”夫妻听其言，故<br>啧啧诧异之。<br>而从此渐购牛马，蓄厮婢，自营宅第。里无赖子窥其富，纠诸不逞，逾垣劫<br>丁。丁夫妇始自梦中醒，则编菅爇照，寇集满屋。二人执丁，又一人探手女怀。<br>女袒而起，戟指而呵曰：“止，止！”盗十三人，皆吐舌呆立，痴若木偶。女始<br>着裤下榻，呼集家人，一一反接其臂，逼令供吐明悉。乃责之曰：“远方人埋头<br>涧谷，冀得相扶持，何不仁至此！缓急人所时有，窘急者不妨明告，我岂积殖自<br>封者哉？豺狼之行，本合尽诛，但吾所不忍，姑释去，再犯不宥！”诸盗叩谢而<br>去。居无何，鸿儒就擒，赵夫妇妻子俱被夷诛。生赍金往赎长春之幼子以归。儿<br>时三岁，养为己出，使从姓丁，名之承祧。于是里中人渐知为白莲教戚裔。适蝗<br>害稼，女以纸鸢数百翼放田中，蝗远避，不入其陇，以是得无恙。里人共嫉之，<br>群首于官，以为鸿儒余党。官啖其富，肉视之，收丁；丁以重赂啖令，始得免。<br>女曰：“货殖之来也苟，固宜有散亡。然蛇蝎之乡，不可久居。”因贱售其<br>业而去之，止于益都之西鄙。女为人灵巧，善居积，经纪过于男子。尝开琉璃厂，<br>每进工人而指点之。一切棋灯，其奇式幻采，诸肆莫能及，以故直昂得速售。居<br>数年，财益称雄。而女督课婢仆严，食指数百无冗口。暇辄与丁烹茗着棋，或观<br>书史为乐。钱谷出入，以及婢仆业，凡五日一课，妇自持筹，丁为之点籍唱名数<br>焉。勤者赏赍有差，惰者鞭挞罚膝立。是日，给假不夜作，夫妻设肴酒，呼婢辈<br>度俚曲为笑。女明察如神，人无敢欺。而赏辄浮于其劳，故事易办。村中二百余<br>家，凡贫者俱量给资本，乡以此无游惰。值大旱，女令村人设坛于野，乘舆野出，<br>禹步作法，甘霖倾注，五里内悉获沾足。人益神之。女出未尝障面，村人皆见之，<br>或少年群居，私议其美，及觌面逢之，俱肃肃无敢仰视者。每秋日，村中童子不<br>能耕作者，授以钱，使采荼蓟，几二十年，积满楼屋。人窃非笑之。会山左大饥<br>人相食。女乃出菜，杂粟赡饥者，近村赖以全活，无逃亡焉。<br>异史氏曰：“二所为，殆天授，非人力也。然非一言之悟，骈死已久。由是<br>观之，世抱非常之才，而误入匪僻以死者，当亦不少，焉知同学六人中，遂无其<br>人乎？使人恨不为丁生耳。”<br>○庚娘<br>金大用，中州旧家子也。聘尤太守女，字庚娘，丽而贤，逑好甚敦。以流寇<br>之乱，家人离逖，金携家南窜。途遇少年，亦偕妻以逃者，自言广陵王十八，愿<br>为前驱。金喜，行止与俱。至河上，女隐告金曰：“勿与少年同舟，彼屡顾我，<br>目动而色变，中叵测也。”金诺之。王殷勤觅巨舟，代金运装，劬劳臻至，金不<br>忍却。又念其携有少妇，应亦无他。妇与庚娘同居，意度亦颇温婉。王坐舡头上，<br>与橹人倾语，似甚熟识戚好。<br>未几，日落，水程迢递，漫漫不辨南北。金四顾幽险，颇涉疑怪。顷之，皎<br>月初升，见弥望皆芦苇。既泊，王邀金父子出户一豁，乃乘间挤金入水；金有老<br>父，见之欲号，舟人以篙筑之，亦溺；生母闻声出窥，又筑溺之。王始喊救。母<br>出时，庚娘在后，已微窥之。既闻一家尽溺，即亦不惊，但哭曰：“翁姑俱没，<br>我安适归！”王入劝：“娘子勿忧，请从我至金陵，家中田庐，颇足赡给，保无<br>虞也。”女收涕曰：“得如此，愿亦足矣。”王大悦，给奉良殷。既暮，曳女求<br>欢，女托体姅，王乃就妇宿。<br>初更既尽，夫妇喧竞，不知何由。但闻妇曰：“若所为，雷霆恐碎汝颅矣！”<br>王乃挝妇。妇呼云：“便死休！诚不愿为杀人贼妇！”王吼怒，捽妇出。便闻骨<br>董一声，遂哗言妇溺矣。未几，抵金陵，导庚娘至家，登堂见媪，媪讶非故妇。<br>王言：“妇堕水死，新娶此耳。”归房，又欲犯。庚娘笑曰：“三十许男子，尚<br>未经人道耶？市儿初合卺，亦须一杯薄浆酒，汝家沃饶，当即不难。清醒相对，<br>是何体段？”王喜，具酒对酌。庚娘执爵，劝酬殷恳。王渐醉，辞不饮。庚娘引<br>巨碗，强媚劝之，王不忍拒，又饮之。于是酣醉，裸脱促寝。庚娘撤器灭烛，托<br>言溲溺，出房，以刀入，暗中以手索王项，王犹捉臂作昵声。庚娘力切之，不死，<br>号而起；又挥之，始殪。媪仿佛有闻，趋问之，女亦杀之。王弟十九觉焉。庚娘<br>知不免，急自刎，刀钝鈌不可入，启户而奔，十九逐之，已投池中矣。呼告居<br>人，救之已死，色丽如生。共验王尸，见窗上一函，开视，则女备述其冤状。群<br>以为烈，谋敛资作殡。天明，集视者数千人，见其容，皆朝拜之。终日间，得金<br>百，于是葬诸南郊。好事者，为之珠冠袍服，瘗藏丰满焉。<br>初，金生之溺也，浮片板上，得不死。将晓，至淮上，为小舟所救。舟盖富<br>民尹翁，专设以拯溺者。金既苏，诣翁申谢。翁优厚之。留教其子。金以不知亲<br>耗，将往探访，故不决。俄曰：“捞得死叟及媪。”金疑是父母，奔验果然。翁<br>代营棺木。生方哀恸，又白：“拯一溺妇，自言金生其夫。”生挥涕惊出，女子<br>已至，殊非庚娘，乃十八妇也。向金大哭，请勿相弃。金曰：“我方寸已乱，何<br>暇谋人？”妇益悲。尹审其故，喜为天报，劝金纳妇。金以居丧为辞，且将复仇，<br>惧细弱作累。妇曰：“如君言，脱庚娘犹在，将以报仇居丧去之耶？”翁以其言<br>善，请暂代收养，金乃许之。卜葬翁媪，妇縗绖哭泣，如丧翁姑。<br>既葬，金怀刃托钵，将赴广陵，妇止之曰：“妾唐氏，祖居金陵，与豺子同<br>乡，前言广陵者，诈也。且江湖水寇，半伊同党，仇不能复，只取祸耳。”金徘<br>徊不知所谋。忽传女子诛仇事，洋溢河渠，姓名甚悉。金闻之一快，然益悲，辞<br>妇曰：“幸不污辱。家有烈妇如此，何忍负心再娶？”妇以业有成说，不肯中离，<br>愿自居于媵妾。会有副将军袁公，与尹有旧，适将西发，过尹，见生，大相知爱，<br>请为记室。无何，流寇犯顺，袁有大勋，金以参机务，叙劳，授游击以归。夫妇<br>始成合卺之礼。<br>居数日，携妇诣金陵，将以展庚娘之墓。暂过镇江，欲登金山。漾舟中流，<br>欻一艇过，中有一妪及少妇，怪少妇颇类庚娘。舟疾过，妇自窗中窥金，神情益<br>肖。惊疑不敢追问，急呼曰：“看群鸭儿飞上天耶！”少妇闻之。亦呼云：“馋<br>猧儿欲吃猫子腥耶！”盖当年闺中之隐谑也。金大惊，反棹近之，真庚娘。青衣<br>扶过舟，相抱哀哭，伤感行旅。唐氏以嫡礼见庚娘。庚娘惊问，金始备述其由。<br>庚娘执手曰：“同舟一话，心常不忘，不图吴越一家矣。蒙代葬翁姑，所当首谢，<br>何以此礼相向？”乃以齿序，唐少庚娘一岁，妹之。<br>先是，庚娘既葬，自不知历几春秋。忽一人呼曰：“庚娘，汝夫不死，尚当<br>重圆。”遂如梦醒。扪之，四面皆壁，始悟身死已葬，只觉闷闷，亦无所苦。有<br>恶少窥其葬具丰美，发冢破棺，方将搜括，见庚娘犹活，相共骇惧。庚娘恐其害<br>己，哀之曰：“幸汝辈来，使我得睹天日。头上簪珥，悉将去，愿鬻我为尼，更<br>可少得直。我亦不泄也。”盗稽首曰：“娘子贞烈，神人共钦。小人辈不过贫乏<br>无计，作此不仁。但无漏言，幸矣。何敢鬻作尼！”庚娘曰：“此我自乐之。”<br>又一盗曰：“镇江耿夫人，寡而无子，若见娘子，必大喜。”庚娘谢之。自拔珠<br>饰，悉付盗，盗不敢受，固与之，乃共拜受。遂载去，至耿夫人家，托言舡风所<br>迷。耿夫人，巨家，寡媪自度。见庚娘大喜，以为己出。适母子自金山归也，庚<br>娘缅述其故。金乃登舟拜母，母款之若婿。邀至家，留数日始归。后往来不绝焉。<br>异史氏曰：“大变当前，淫者生之，贞者死焉。生者裂人眦，死者雪人涕耳。<br>至如谈笑不惊，手刃仇雠，千古烈丈夫中，岂多匹俦哉！谁谓女子，遂不可比踪<br>彦云也？”<br>○宫梦弼<br>柳芳华，保定人，财雄一乡，慷慨好客，座上常百人；急人之急，千金不靳；<br>宾友假贷常不还。惟一客宫梦弼，陕人，生平无所乞请，每至，辄经岁，词旨清<br>洒，柳与寝处时最多。柳子名和，时总角，叔之，宫亦喜与和戏。每和自塾归，<br>辄与发贴地砖，埋石子，伪作埋金为笑。屋五架，掘藏几遍。众笑其行稚，而和<br>独悦爱之，尤较诸客昵。后十余年，家渐虚，不能供多客之求，于是客渐稀，然<br>十数人彻宵谈宴，犹是常也。年既暮，日益落，尚割亩得直，以备鸡黍。和亦挥<br>霍，学父结小友，柳不之禁。无何，柳病卒，至无以治凶具。宫乃自出囊金，为<br>柳经纪。和益德之，事无大小，悉委宫叔。宫时自外入，必袖瓦砾，至室则抛掷<br>暗陬，更不解其何意。和每对宫忧贫，宫曰：“子不知作苦之难。无论无金；即<br>授汝千金，可立尽也。男子患不自立，何患贫？”一日，辞欲归，和泣嘱速返，<br>宫诺之，遂去。和贫不自给，典质渐空，日望宫至，以为经理，而宫灭迹匿影，<br>去如黄鹤矣。<br>先是，柳生时，为和论亲于无极黄氏，素封也，后闻柳贫，阴有悔心。柳卒，<br>讣告之，即亦不吊，犹以道远曲原之。和服除，母遣自诣岳所，定婚期，冀黄怜<br>顾。比至，黄闻其衣履穿敝，斥门者不纳。寄语云：“归谋百金，可复来，不然，<br>请自此绝。”和闻言痛哭。对门刘媪，怜而进之食，赠钱三百，慰令归。母亦哀<br>愤无策，因念旧客负欠者十常八九，俾择富贵者求助焉。和曰：“昔之交我者，<br>为我财耳，使儿驷马高车，假千金，亦即匪难。如此景象，谁犹念曩恩，忆故好<br>耶？且父与人金资，曾无契保，责负亦难凭也。”母固强之，和从教，凡二十余<br>日，不能致一文。惟优人李四，旧受恩恤，闻其事，义赠一金。母子痛哭，自此<br>绝望矣。<br>黄女年已及笄，闻父绝和，窃不直之。黄欲女别适，女泣曰：“柳郎非生而<br>贫者也。使富倍他日，岂仇我者所能夺乎？今贫而弃之，不仁！”黄不悦，曲谕<br>百端，女终不摇。翁妪并怒，旦夕唾骂之，女亦安焉。无何，夜遭寇劫，黄夫妇<br>炮烙几死，家中席卷一空。荏苒三载，家益零替。有西贾闻女美，愿以五十金致<br>聘。黄利而许之，将强夺其志。女察知其谋，毁装涂面，乘夜遁去，丐食于途。<br>阅两月，始达保定，访和居址，直造其家。母以为乞人妇，故咄之，女呜咽自陈，<br>母把手泣曰：“儿何形骸至此耶！”女又惨然而告以故，母子俱哭。便为盥沐，<br>颜色光泽，眉目焕映，母子俱喜。然家三口，日仅一啖，母泣曰：“吾母子固应<br>尔；所怜者，负吾贤妇！”女笑慰之曰：“新妇在乞人中，稔其况味，今日视之，<br>觉有天堂地狱之别。”母为解颐。<br>女一日入闲舍中，见断草丛丛，无隙地，渐入内室，尘埃积中，暗陬有物堆<br>积，蹴之迕足，拾视皆朱提。惊走告和，和同往验视，则宫往日所抛瓦砾，尽为<br>白金。因念儿时，常与瘗石室中，得毋皆金？而故地已典于东家，急赎归。断砖<br>残缺，所藏石子俨然露焉，颇觉失望，及发他砖，则灿灿皆白镪也。顷刻间，数<br>巨万矣。由是赎田产，市奴仆，门庭华好过昔日。因自奋曰：“若不自立，负我<br>宫叔！”刻志下帷，三年中乡选。<br>乃躬赍白金，往酬刘媪。鲜衣射目，仆十余辈，皆骑怒马如龙。媪仅一屋，<br>和便坐榻上。人哗马腾，弃溢里巷。黄翁自女失亡，西贾逼退聘财，业已耗去殆<br>半，售居宅，始得偿，以故困窘如和曩日。闻旧婿烜耀，闭户自伤而已。媪沽酒<br>备馔款和，因述女贤，且惜女遁。问和：“娶否？”和曰：“娶矣。”食已，强<br>媪往视新妇，载与俱归。至家，女华妆出，群婢簇拥若仙。相见大骇，遂叙往旧，<br>殷问父母起居。居数日，款洽优厚，制好衣，上下一新，始送令返。<br>媪诣黄，许报女耗，兼致存问，夫妇大惊。媪劝往投女，黄有难色。既而冻<br>馁难堪，不得已如保定。既到门，见闬闳峻丽，阍人怒目张，终日不得通，一妇<br>人出，黄温色卑词，告以姓氏，求暗达女知。少间，妇出，导入耳舍，曰：“娘<br>子极欲一觐，然恐郎君知，尚候隙也。翁几时来此？得毋饥否？”黄因诉所苦。<br>妇人以酒一盛、馔二簋，出置黄前；又赠五金，曰：“郎君宴房中，娘子恐不得<br>来。明旦，宜早去，勿为郎闻。”黄诺之。早起趣装，则管钥未启，止于门中，<br>坐袱囊以待。忽哗主人出，黄将敛避，和已睹之，怪问谁何，家人悉无以应。和<br>怒曰：“是必奸宄！可执赴有司。”众应声出，短绠绷系树间，黄惭惧不知置词。<br>未几，昨夕妇出，跪曰：“是某舅氏。以前夕来晚，故未告主人。”和命释缚。<br>妇送出门，曰：“忘嘱门者，遂致参差。娘子言：相思时，可使老夫人伪为<br>卖花者，同刘媪来。”黄诺，归述于妪。妪念女若渴，以告刘媪，媪果与俱至和<br>家，凡启十余关，始达女所。女着帔顶髻，珠翠绮纨，散香气扑人。嘤咛一声，<br>大小婢媪，奔入满侧，移金椅床，置双夹膝。慧婢瀹茗，各以隐语道寒暄，相视<br>泪荧。至晚，除室安二媪，裀褥温耎，并昔年富时所未经。居三五日，女意殷渥。<br>媪辄引空处，泣白前非。女曰：“我子母有何过不忘？但郎忿不解，防他闻也。”<br>每和至，便走匿。一日，方促膝，和遽入，见之，怒诟曰：“何物村妪，敢引身<br>与娘子接坐！宜撮鬓毛令尽！”刘媪急进曰：“此老身瓜葛，王嫂卖花者，幸勿<br>罪责。”和乃上手谢过。即坐曰：“姥来数日，我大忙，未得展叙。黄家老畜产<br>尚在否？”笑云：“都佳，但是贫不可过。官人大富贵，何不一念翁婿情也？”<br>和击桌曰：“曩年非姥怜赐一瓯粥，更何得旋乡土！今欲得而寝处之，何念焉！”<br>言致忿际，辄顿足起骂。女恚曰：“彼即不仁，是我父母，我迢迢远来，手皴瘃，<br>足趾皆穿，亦自谓无负郎君。何乃对子骂父，使人难堪？”和始敛怒，起身去。<br>黄妪愧丧无色，辞欲归，女以二十金私付之。<br>既归，旷绝音问，女深以为念。和乃遣人招之，夫妻至，惭怍无以自容。和<br>谢曰：“旧岁辱临，又不明告，遂是开罪良多。”黄但唯唯。和为更易衣履。留<br>月余，黄心终不自安，数告归。和遗白金百两，曰：“西贾五十金，我今倍之。”<br>黄汗颜受之。和以舆马送还，暮岁称小丰焉。<br>异史氏曰：“雍门泣后，朱履杳然，令人愤气杜门，不欲复交一客。然良朋<br>葬骨，化石成金，不可谓非慷慨好客之报也。闺中人坐享高奉，俨然如嫔嫱，非<br>贞异如黄卿，孰克当此而无愧者乎？造物之不妄降福泽也如是。”<br>乡有富者，居积取盈，搜算入骨。窖镪数百，惟恐人知，故衣败絮。啖糠秕<br>以示贫。亲友偶来，亦曾无作鸡黍之事。或言其家不贫，便瞋目作怒，其仇如不<br>共戴天。暮年，日餐榆屑一升，臂上皮摺垂一寸长，而所窖终不肯发。后渐尫羸。<br>濒死，两子环问之，犹未遽告；迨觉果危急，欲告子，子至，已舌蹇不能声，惟<br>爬抓心头，呵呵而已。死后，子孙不能具棺木，遂藁葬焉。呜呼！若窖金而以为<br>富，则大帑数千万，何不可指为我有哉？愚已！<br>○鸲鹆<br>王汾滨言：其乡有养八哥者，教以语言，甚狎习，出游必与之俱，相将数年<br>矣。一日将过绛州，而资斧已罄，其人愁苦无策。鸟云：“何不售我？送我王邸，<br>当得善价，不愁归路无资也。”其人云：“我安忍。”鸟言：“不妨。主人得价<br>疾行，待我城西二十里大树下。”其人从之。<br>携至城，相问答，观者渐众。有中贵见之，闻诸王。王召入，欲买之。其人<br>曰：“小人相依为命，不愿卖。”王问鸟：“汝愿住否？”言：“愿住。”王喜，<br>鸟又言：“给价十金，勿多予。”王益喜，立畀十金，其人故作懊悔状而去。王<br>与鸟言，应对便捷。呼肉啖之。食已，鸟曰：“臣要浴。”王命金盆贮水，开笼<br>令浴。浴已，飞檐间，梳翎抖羽，尚与王喋喋不休。顷之，羽燥。翩跹而起，操<br>晋声曰：“臣去呀！”顾盼已失所在。王及内侍，仰面咨嗟，急觅其人，则已渺<br>矣。后有往秦中者，见其人携鸟在西安市上。毕载积先生记。<br>王阮亭云：“可与鹦鹉、秦吉了同传。”<br>○刘海石<br>刘海石，蒲台人，避乱于滨州。时十四岁，与滨州生刘沧客同函丈，因相善，<br>订为昆季。无何，海石失怙恃，奉丧而归，音问遂阙。沧客家颇裕，年四十，生<br>二子，长子吉，十七岁，为邑名士，次子亦慧。沧客又内邑中倪氏女，大嬖之。<br>后半年，长子患脑痛卒，夫妻大惨。无几何，妻病又卒，逾数月，长媳又死，而<br>婢仆之丧亡，且相继也。沧客哀悼，殆不能堪。<br>一日，方坐愁间，忽阍人通海石至。沧客喜，急出门迎以入。方欲展寒温，<br>海石忽惊曰：“兄有灭门之祸，不知耶？”沧客愕然，莫解所以。海石曰：“久<br>失闻问，窃疑近况未必佳也。”沧客泫然，因以状对，海石欷歔，既而笑曰：<br>“灾殃未艾，余初为兄吊也。然幸而遇仆，请为兄贺。”沧客曰：“久不晤，岂<br>近精‘越人术’耶？”海石曰：“是非所长。阳宅风鉴，颇能习之。”沧客喜，<br>便求相宅。海石入宅，内外遍观之，已而请睹诸眷口。沧客从其教，使子媳婢妾，<br>俱见于堂，沧客一一指示。<br>至倪，海石仰天而视，大笑不已。众方惊疑，但见倪女战栗无色，身暴缩短，<br>仅二尺余。海石以界方击其首，作石缶声。海石揪其发，检脑后，见白发数茎，<br>欲拔之，女缩项跪啼，言即去，但求勿拔。海石怒曰：“汝凶心尚未死耶？”就<br>项后拔去之。女随手而变，黑色如狸。众大骇，海石掇纳袖中，顾子妇曰：“媳<br>受毒已深，背上当有异，请验之。”妇羞，不肯袒示。刘子固强之，见背上白毛，<br>长四指许。海石以针挑去，曰：“此毛已老，七日即不可救。”又顾刘次子，亦<br>有毛，才二指。曰：“似此可月余死耳。”沧客以及婢仆，并刺之。曰：“仆适<br>不来，一门无噍类矣。”问：“此何物？”曰：“亦狐属。吸人神气以为灵，最<br>利人死。”沧客曰：“久不见君，何能神异如此！无乃仙乎？”笑曰：“特从师<br>习小技耳，何遽云仙。”问其师，答云：“山石道人。适此物，我不能死之，将<br>归献俘于师。”言已，告别。觉袖中空空，骇曰：“亡之矣！尾末有大毛未去，<br>今已遁去。”众俱骇然。海石曰：“领毛已尽，不能作人，止能化兽，遁当不远。”<br>于是入室而相其猫，出门而嗾其犬，皆曰无之。启圈笑曰：“在此矣。”沧客视<br>之，多一豕，闻海石笑，遂伏，不敢少动。提耳捉出，视尾上白毛一茎，硬如针。<br>方将检拔，而豕转侧哀鸣，不听拔。海石曰：“汝造孽既多，拔一毛犹不肯耶？”<br>执而拔之，随手复化为狸。纳袖欲出，沧客苦留，乃为一饭。问后会，曰：“此<br>难预定。我师立愿宏，常使我等遨世上，拔救众生，未必无再见时。”<br>及别后，细思其名，始悟曰：“海石殆仙矣！‘山石’合一‘岩’字，盖吕<br>祖讳也。”<br>○谕鬼<br>青州石尚书茂华，为诸生时，郡门外有大渊，不雨亦不涸。邑中获大寇数十<br>名，刑于渊上。鬼聚为祟，经过者辄曳入。一日，有某甲正遭困厄，忽闻群鬼惶<br>窜曰：“石尚书至矣！”未几，公至，甲以状告。公以垩灰题壁示云：“石某为<br>禁约事：照得厥念无良，致婴雷霆之怒；所谋不轨，遂遭斧钺之诛。只宜返罔两<br>之心，争相忏悔；庶几洗髑髅之血，脱此沉沦。尔乃生已极刑，死犹聚恶。跳踉<br>而至，披发成群；踯躅以前，搏膺作厉。黄泥塞耳，辄逞鬼子之凶；白昼为妖，<br>几断行人之路！彼丘陵三尺外，管辖由人；岂乾坤两大中，凶顽任尔？谕后各宜<br>潜踪，勿犹怙恶。无定河边之骨，静待轮回；金闺梦里之魂，还践乡土。如蹈前<br>愆，必贻后悔！”自此鬼患遂绝，渊亦寻干。<br>○犬灯<br>韩光禄大千之仆，夜宿厦间，见楼上有灯，如明星，未几，荧荧飘落，及地<br>化为犬。睨之，转舍后去，急起，潜尾之，入院中化为女子。心知其狐，还卧故<br>所。俄女子自后来，仆阳寐以观其变。女俯而撼之，仆伪作醒状，问其为谁，女<br>不答。仆曰：“楼上灯光，非子也耶？”女曰：“既知之，何问焉？”遂共宿之。<br>昼别宵会，以为常。<br>主人知之，使二人夹仆卧，二人既醒，则身卧床下，亦不觉堕自何时。主人<br>益怒，谓仆曰：“来时，当捉之来；不然，则有鞭楚！”仆不敢言，诺而退，因<br>念捉之难，不捉惧罪，展转无策。忽忆女子一小红衫，密着其体，未肯暂脱，必<br>其要害，执此可以胁之。夜来，女至，问：“主人嘱汝捉我乎？”曰：“良有之。<br>但我两人情好，何肯此为？”及寝，阴掬其衫，女急啼，力脱而去。从此遂绝。<br>后仆自他方归，遥见女子坐道周，至前则举袖障面。仆下骑，呼曰：“何作此态？”<br>女乃起，握手曰：“我谓子已忘旧好矣。既恋恋有故人意。情尚可原。前事出于<br>主命，亦不汝怪也。但缘分已尽，今设小酌，请入为别。”时秋初，高粱正茂。<br>女携与俱入，则中有巨第。系马而入，厅堂中酒肴已列。甫坐，群婢行炙。日将<br>暮，仆有事，欲覆主命，遂别，既出，则依然田陇耳。<br>○狐妾<br>莱芜刘洞九，官汾州，独坐署中，闻亭外笑语渐近，入室，则四女子：一四<br>十许，一可三十，一二十四五已来，末后一垂髫者，并立几前，相视而笑。刘固<br>知官署多狐，置不顾。少间，垂髫者出一红巾，戏抛面上，刘拾掷窗间，仍不顾。<br>四女一笑而去。<br>一日，年长者来，谓刘曰：“舍妹与君有缘，愿无弃葑菲。”刘漫应之，女<br>遂去。俄偕一婢，拥垂髫儿来，俾与刘并肩坐。曰：“一对好凤侣，今夜谐花烛。<br>勉事刘郎，我去矣。”刘谛视，光艳无俦，遂与燕好。诘其行迹，女曰：“妾固<br>非人，而实人也。妾，前官之女，蛊于狐，奄忽以死，窆园内，众狐以术生我，<br>遂飘然若狐。”刘因以手探尻际，女觉之，笑曰：“君将无谓狐有尾耶？”转身<br>云：“请试扪之。”自此，遂留不去，每行坐，与小婢俱，家人俱尊以小君礼。<br>婢媪参谒，赏赉甚丰。<br>值刘寿辰，宾客烦多，共三十余筵，须庖人甚众；先期牒拘，仅一二到者。<br>刘不胜恚。女知之，便言：“勿忧。庖人既不足用，不如并其来者遣之。妾固短<br>于才，然三十席亦不难办。”刘喜，命以鱼肉姜椒，悉移内署。家中人但闻刀砧<br>声，繁不绝。门内设以几，行炙者置柈其上，转视，则肴俎已满。托去复来，<br>十余人络绎于道，取之不绝。末后，行炙人来索汤饼。内言曰：“主人未尝预嘱，<br>咄嗟何以办？”既而曰：“无已，其假之。”少顷，呼取汤饼，视之，三十余碗，<br>蒸腾几上。客既去，乃谓刘曰：“可出金资，偿某家汤饼。”刘使人将直去。则<br>其家失汤饼，方共惊疑，使至，疑始解。一夕夜酌，偶思山东苦<酉录>，女请取之。<br>遂出门去，移时返曰：“门外一罂，可供数日饮。”刘视之，果得酒，真家中瓮<br>头春也。<br>越数日，夫人遣二仆如汾。途中一仆曰：“闻狐夫人犒赏优厚，此去得赏金，<br>可买一裘。”女在署已知之，向刘曰：“家中人将至。可恨伧奴无礼，必报之。”<br>仆甫入城，头大痛，至署，抱首号呼，共拟进医药。刘笑曰：“勿须疗，时至当<br>自瘥。”众疑其获罪小君。仆自思：初来未解装，罪何由得？无所告诉，漫膝行<br>而哀之。帘中语曰：“尔谓夫人，则已耳，何谓狐也？”仆乃悟，叩不已。又曰：<br>“既欲得裘，何得复无礼？”已而曰：“汝愈矣。”言已，仆病若失。仆拜欲出，<br>忽自帘中掷一裹出，曰：“此一羔羊裘也，可将去。”仆解视，得五金。刘问家<br>中消息，仆言都无事，惟夜失藏酒一罂，稽其时日，即取酒夜也。群惮其神，呼<br>之“圣仙”，刘为绘小像。<br>时张道一为提学使，闻其异，以桑梓谊诣刘，欲乞一面，女拒之。刘示以像，<br>张强携而去。归悬座右，朝夕祝之云：“以卿丽质，何之不可？乃托身于鬖鬖之<br>老！下官殊不恶于洞九，何不一惠顾？”女在署，忽谓刘曰：“张公无礼，当小<br>惩之。”一日，张方祝，似有人以界方击额，崩然甚痛。大惧，反卷。刘诘之，<br>使隐其故而诡对。刘笑，曰：“主人额上得毋痛否？”使不能欺，以实告。<br>无何婿亓生来，请觐之，女固辞之，亓请之坚。刘曰：“婿非他人，何拒之<br>深？”女曰：“婿相见，必当有以赠之。渠望我奢，自度不能满其志，故适不欲<br>见耳。”既固请之，乃许以十日见。及期，亓入，隔帘揖之，少致存问。仪容隐<br>约，不敢审谛。即退，数步之外，辄回眸注盼。但闻女言曰：“阿婿回首矣！”<br>言已，大笑，烈烈如鸮鸣。亓闻之，胫股皆软，摇摇然如丧魂魄。既出，坐移时，<br>始稍定。乃曰：“适闻笑声，如听霹雳，竟不觉身为己有。”少顷，婢以女命，<br>赠亓二十金。亓受之，谓婢曰：“圣仙日与丈人居，宁不知我素性挥霍，不惯使<br>小钱耶？”女闻之曰：“我固知其然。囊底适罄；向结伴至汴梁，其城为河伯占<br>据，库藏皆没水中，入水各得些须，何能饱无餍之求？且我纵能厚馈，彼福薄亦<br>不能任。”<br>女凡事先知，遇有疑难与议，无不剖。一日，并坐，忽仰天大惊曰：“大劫<br>将至，为之奈何！”刘惊问家口，曰：“余悉无恙，独二公子可虑。此处不久将<br>为战场，君当求差远去，庶免于难。”刘从之，乞于上官，得解饷云贵间。道里<br>辽远，闻者吊之，而女独贺。无何，姜瓖叛，汾州没为贼窟。刘仲子自山东来，<br>适遭其变，遂被其害。城陷，官僚皆罹于难，惟刘以公出得免。<br>盗平，刘始归。寻以大案挂误，贫至饔飧不给，而当道者又多所需索，因而<br>窘忧欲死。女曰：“勿忧，床下三千金，可资用度。”刘大喜，问：“窃之何处？”<br>曰：“天下无主之物，取之不尽，何庸窃乎！”刘借谋得脱归，女从之。后数年<br>忽去，纸裹数事留赠，中有丧家挂门之小幡，长二寸许，群以为不祥。刘寻卒。<br>○雷曹<br>乐云鹤、夏平子，二人少同里，长同斋，相交莫逆。夏少慧，十岁知名。乐<br>虚心事之。夏相规不倦；乐文思日进，由是名并著。而潦倒场屋，战辄北。无何，<br>夏遘疫而卒，家贫不能葬，乐锐身自任之。遗襁褓子及未亡人，乐以时恤诸其家，<br>每得升斗，必析而二之，夏妻子赖以活。于是士大夫益贤乐。乐恒产无多，又代<br>夏生忧内顾，家计日蹙。乃叹曰：“文如平子，尚碌碌以没，而况于我？人生富<br>贵须及时，戚戚终岁，恐先狗马填沟壑，负此生矣，不如早改图也。”于是去读<br>而贾。操业半年，家资小泰。<br>一日，客金陵，休于旅舍，见一人颀然而长，筋骨隆起，徬徨坐侧，色黯淡，<br>有戚容。乐问：“欲得食耶？”其人亦不语。乐推食食之，则以手掬啖，顷刻已<br>尽；乐又益以兼人之馔，食复尽。遂命主人割豚胁，堆以蒸饼，又尽数人之餐。<br>始果腹而谢曰：“三年以来，未尝如此饫饱。”乐曰：“君固壮士，何飘泊若此？”<br>曰：“罪婴天谴，不可说也。”问其里居，曰：“陆无屋，水无舟，朝村而暮郭<br>也。”乐整装欲行，其人相从，恋恋不去。乐辞之，告曰：“君有大难，吾不忍<br>忘一饭之德。”乐异之，遂与偕行。途中曳与同餐，辞曰：“我终岁仅数餐耳。”<br>益奇之。次日，渡江，风涛暴作，估舟尽覆，乐与其人悉没江中。俄风定，其人<br>负乐踏波出，登客舟，又破浪去。少时，挽一舟至，扶乐入，嘱乐卧守，复跃入<br>江，以两臂夹货出，掷舟中，又入之；数入数出，列货满舟。乐谢曰：“君生我<br>亦良足矣，敢望珠还哉！”检视货财，并无亡失。益喜，惊为神人，放舟欲行，<br>其人告退，乐苦留之，遂与共济。乐笑云：“此一厄也，止失一金簪耳。”其人<br>欲复寻之。乐方劝止，已投水中而没。惊愕良久，忽见含笑而出，以簪授乐曰：<br>“幸不辱命。”江上人罔不骇异。<br>乐与归，寝处共之，每十数日始一食，食则啖嚼无算。一日，又言别，乐固<br>挽之。适昼晦欲雨，闻雷声。乐曰：“云间不知何状？雷又是何物？安得至天上<br>视之，此疑乃可解。”其人笑曰：“君欲作云中游耶？”少时，乐倦甚，伏榻假<br>寐。既醒，觉身摇摇然，不似榻上，开目，则在云气中，周身如絮。惊而起，晕<br>如舟上，踏之，耎无地。仰视星斗，在眉目间。遂疑是梦。细视星嵌天上，如老<br>莲实之在蓬也，大者如瓮，次如瓿，小如盎盂。以手撼之，大者坚不可动，小星<br>摇动，似可摘而下者；遂摘其一，藏袖中。拨云下视，则银河苍茫，见城郭如豆。<br>愕然自念：设一脱足，此身何可复问？俄见二龙夭矫，驾缦车来，尾一掉，如鸣<br>牛鞭。车上有器，围皆数丈，贮水满之。有数十人，以器掬水，遍洒云间。忽见<br>乐，共怪之。乐审所与壮士在焉，语众云：“是吾友也。”因取一器授乐，令洒。<br>时苦旱，乐接器排云，约望故乡，尽情倾注。未几，谓乐曰：“我本雷曹，前误<br>行雨，罚谪三载。今天限已满，请从此别。”乃以驾车之绳万丈掷前，使握端缒<br>下。乐危之；其人笑言：“不妨。”乐如其言，飗飗然瞬息及地。视之，则堕立<br>村外，绳渐收入云中，不可见矣。<br>时久旱，十里外，雨仅盈指，独乐里沟浍皆满。归探袖中，摘星仍在。出置<br>案上，黯黝如石，入夜，则光明焕发，映照四壁。益宝之，什袭而藏。每有佳客，<br>出以照饮。正视之，条条射目。一夜，妻坐对握发，忽见星光渐小如萤，流动横<br>飞。妻方怪咤，已入口中，咯之不出，竟已下咽。愕奔告乐，乐亦奇之。既寝，<br>梦夏平子来，曰：“我少微星也。因先君失一德，促余寿龄。君之惠好，在中不<br>忘。又蒙自上天携归，可云有缘。今为君嗣，以报大德”。乐三十无子，得梦甚<br>喜。自是，妻果娠，及临蓐，光辉满室，如星在几上时，因名“星儿”。机警非<br>常，十六岁，及进士第。<br>异史氏曰：“乐子文章名一世，忽觉苍苍之位置我者不在是，遂弃毛锥如脱<br>屣，此与燕颔投笔，何以少异？至雷曹感一饭之德，少微酬良朋之知，岂神人之<br>私报恩施哉？乃造物之公报贤豪耳。”<br>○赌符<br>韩道士，居邑中之天齐庙，多幻术，共名之“仙”。先子与最善，每适城，<br>辄造之。一日，与先叔赴邑，拟访韩，适遇诸途。韩付钥曰：“请先往启门坐，<br>少旋我即至。”乃如其言。诣庙发扃，则韩已坐室中。诸如此类。<br>先是，有敝族人嗜博赌，因先子亦识韩。值大佛寺来一僧，专事樗蒲，赌甚<br>豪。族人见而悦之，罄资往赌，大亏。心益热，典质田产，复往，终夜尽丧。邑<br>邑不得志，便道诣韩，精神惨淡，言语失次。韩问之，具以实告。韩笑曰：“常<br>赌无不输之理。倘能戒赌，我为汝覆之。”族人曰：“倘得珠还合浦，花骨头当<br>铁杵碎之！”韩乃以纸书符，授佩衣带间。嘱曰：“但得故物即已，勿得陇复望<br>蜀也。”又付千钱，约赢而偿之。族人大喜而往。僧验其资，易之，不屑与赌。<br>族人强之，请一掷为期，僧笑而从之。乃以千钱为孤注，僧掷之无所胜负，族人<br>接色，一掷成采。僧复以两千为注。又败。僧渐增至十余千，明明枭色，呵之，<br>皆成卢雉，计前所输，顷刻尽覆。阴念再赢数千为更佳，乃复博，则色渐劣。心<br>怪之，起视带上则符已亡矣，大惊而罢。载钱归庙，除偿韩外，追而计之，并末<br>后所失，适符原数也。已乃愧谢失符之罪，韩笑曰：“已在此矣。固嘱勿贪，而<br>君不听，故取之。”<br>异史氏曰：“天下之倾家者，莫速于博，天下之败德者，亦莫甚于博。入其<br>中者，如沉迷海，将不知所底矣。夫商农之人，俱有本业；诗书之士，尤惜分阴。<br>负耒横经，固成家之正路；清谈薄饮，犹寄兴之生涯。<br>尔乃狎比淫朋，缠绵永夜。倾囊倒箧，悬金于崄巇之天；呼雉呵卢，乞灵于<br>淫昏之骨，盘施五木，似走圆珠；手握多章，如擎团扇。左觑人而右顾己，望穿<br>鬼子之睛；阳示弱而阴用强，费尽魍魉之技。门前宾客待，犹恋恋于场头；舍上<br>火烟生，尚眈眈于盆里。忘餐废寝，则久入成迷；舌敝唇焦，则相看似鬼。迨夫<br>全军尽没，热眼空窥。视局中则叫号浓焉，技痒英雄之臆；顾囊底而贯索空矣，<br>灰寒壮士之心。引颈徘徊，觉白手之无济；垂头萧索，始玄夜以方归。幸交谪之<br>人眠，恐惊犬吠；苦久虚之腹饿，敢怨羹残。既而鬻子质田，冀珠还于合浦；不<br>意火灼毛尽，终捞月于沧江。及遭败后我方思，已作下流之物；试问赌中谁最善，<br>群指无裤之公。甚而枵腹难堪，遂栖身于暴客；搔头莫度，至仰给于香奁。呜呼！<br>败德丧行，倾财亡身，孰非博之一途致之哉！”<br>○阿霞<br>文登景星者少有重名，与陈生比邻而居，斋隔一短垣。一日陈暮过荒落之墟，<br>闻女子啼松柏间，近临则树横枝有悬带，若将自经。陈诘之，挥涕而对曰：“母<br>远出，托妾于外兄。不图狼子野心，畜我不卒。伶仃如此不如死！”言已复泣。<br>陈解带，劝令适人，女虑无可托者。陈请暂寄其家，女从之。既归，挑灯审视，<br>丰韵殊绝，大悦，欲乱之，女厉声抗拒，纷纭之声达于间壁。景生逾垣来窥，陈<br>乃释女。女见景生，凝目停睇，久乃奔去。二人共逐之，不知去向。<br>景归，阖户欲寝，则女子盈盈自房中出。惊问之，答曰：“彼德薄福浅，不<br>可终托。”景大喜，诘其姓氏。曰：“妾祖居于齐，以齐为姓，小字阿霞。”入<br>以游词，笑不甚拒，遂与寝处，斋中多友人来往，女恒隐闭深房。过数日，曰：<br>“妾姑去，此处烦杂困人甚。继今，请以夜卜。”问：“家何所？”曰：“正不<br>远耳。”遂早去，夜果复来，欢爱綦笃。又数日谓景曰：“我两人情好虽佳，终<br>属苟合。家君宦游西疆，明日将从母去，容即乘间禀命，而相从以终焉。”问：<br>“几日别？”约以旬终。既去，景思斋居不可常，移诸内又虑妻妒，计不如出妻。<br>志既决，妻至辄诟厉，妻不堪其辱，涕欲死。景曰：“死恐见累，请早归。”遂<br>促妻行。妻啼曰：“从子十年，未尝失德，何决绝如此！”景不听，逐愈急，妻<br>乃出门去。自是垩壁清尘，引领翘待，不意信杳青鸾，如石沉海。妻大归后，数<br>浼知交，请复于景，景不纳，遂适夏侯氏。夏侯里居，与景接壤，以田畔之故世<br>有隙。景闻之，益大恚恨。然犹冀阿霞复来，差足自慰。<br>越年余，并无踪绪。会海神寿，祠内外士女云集，景亦在。遥见一女，甚似<br>阿霞，景近之，入于人中；从之，出于门外；又从之，飘然竟去，景追之不及，<br>恨悒而返。后半载，适行于途，见一女郎，着朱衣，从苍头，鞚黑卫来，望之，<br>霞也。因问从人：“娘子为谁？”答言：“南村郑公子继室。”又问：“娶几时<br>矣？”曰：“半月耳。”景思，得毋误耶？女郎闻语，回眸一睇，景视，真阿霞<br>也。见其已适他姓，愤填胸臆，大呼：“霞娘！何忘旧约？”从人闻呼主妇，欲<br>奋老拳。女急止之，启幛纱谓景曰：“负心人何颜相见？”景曰：“卿自负仆，<br>仆何尝负卿？”女曰：“负夫人甚于负我！结发者如是，而况其他？向以祖德厚，<br>名列桂籍，故委身相从。今以弃妻故，冥中削尔禄秩，今科亚魁王昌，即替汝名<br>者也。我已归郑姓，无劳复念。”景俯首帖耳，口不能道一词。视女子，策蹇去<br>如飞，怅恨而已。<br>是科，景落第，亚魁果王氏昌名，景以是得薄幸名。四十无偶，家益替，恒<br>趁食于亲友家。偶诣郑，郑款之，留宿焉。女窥客，见而怜之，问郑曰：“堂上<br>客，非景庆云耶？”问所自识，曰：“未适君时，曾避难其家，亦深得其豢养。<br>彼行虽贱，而祖德未斩，且与君为故人，亦宜有绨袍之义。”郑然之，易其败絮，<br>留以数日。夜分欲寝，有婢持金二十余两赠景。女在窗外言曰：“此私贮，聊酬<br>夙好，可将去，觅一良匹。幸祖德厚，尚足及子孙；无复丧检，以促余龄。”景<br>感谢之。既归，以十余金买缙绅家婢，甚丑悍。举一子，后登两榜。郑官至吏部<br>郎。既没，女送葬归，启舆则虚无人矣，始知其非人也。噫！人之无良，舍其旧<br>而新是谋，卒之卵覆而鸟亦飞，天之所报亦惨矣！<br>○毛狐<br>农子马天荣，年二十余，丧偶，贫不能娶。芸田间，见少妇盛妆，践禾越陌<br>而过，貌赤色，致亦风流。马疑其迷途，顾四野无人，戏挑之，妇亦微纳。欲与<br>野合，笑曰：“青天白日，宁宜为此，子归，掩门相候，昏夜我当至。”马不信，<br>妇矢之。马乃以门户向背俱告之，妇乃去。夜分，果至，遂相悦爱。觉其肤肌嫩<br>甚，火之，肤赤薄如婴儿，细毛遍体，异之。又疑其踪迹无据，自念得非狐耶？<br>遂戏相诘，妇亦自认不讳。马曰：“既为仙人，自当无求不得。既蒙缱绻，宁不<br>以数金济我贫？”妇诺之。次夜来，马索金，妇故愕曰：“适忘之。”将去，马<br>又嘱。至夜，问：“所乞或勿忘也？”妇笑，请以异日。愈数日，马复索，妇笑<br>向袖中出白金二锭，约五六金，翘边细纹，雅可爱玩。马喜，深藏于椟。积半岁，<br>偶需金，因持示人。人曰：“是锡也。”以齿龁之，应口而落。马大骇，收藏而<br>归。至夜，妇至，愤致诮让，妇笑曰：“子命薄，真金不能任也。”一笑而罢。<br>马曰：“闻狐仙皆国色，殊亦不然。”妇曰：“吾等皆随人现化。子且无一<br>金之福，落雁沉鱼，何能消受？以我陋质，固不足以奉上流，然较之大足驼背者，<br>即为国色。”过数月，忽以三金赠马，曰：“子屡相索，我以子命不应有藏金。<br>今媒聘有期，请以一妇之资相馈，亦借以赠别。”马自白无聘妇之说，妇曰：<br>“一二日，自当有媒来。”马问：“所言姿貌何如？”曰：“子思国色，自当是<br>国色。”马曰：“此即不敢望。但三金何能买妇？”妇曰：“此月老注定，非人<br>力也。”马问：“何遽言别？”曰：“戴月披星，终非了局。使君自有妇，搪塞<br>何为？”天明而去，授黄末一刀圭，曰：“别后恐病，服此可疗。”<br>次日，果有媒来，先诘女貌，答：“在妍媸之间。”聘金几何？”“约四五<br>数。”马不难其价，而必欲一亲见其人。媒恐良家子不肯炫露，既而约与俱去，<br>相机因便。既至其村，媒先往，使马候诸村外。久之，来曰：“谐矣。余表亲与<br>同院居，适往见女，坐室中，请即伪为谒表亲者而过之，咫尺可相窥也。”马从<br>之。果见女子坐室中，伏体于床，倩人爬背。马趋过，掠之以目，貌诚如媒言。<br>及议聘，并不争直，但求一二金，装女出阁。马益廉之，乃纳金，并酬媒氏及书<br>券者，计三两已尽，亦未多费一文。择吉迎女归，入门，则胸背皆驼，项缩如龟，<br>下视裙底，莲船盈尺。乃悟狐言之有因也。<br>异史氏曰：“随人现化，或狐女之自为解嘲；然其言福泽，良可深信。余每<br>谓：非祖宗数世之修行，不可以博高官；非本身数世之修行，不可以得佳人。信<br>因果者，必不以我言为河汉也。”<br>○翩翩<br>罗子浮，邠人，父母俱早世，八九岁，依叔大业。业为国子左厢，富有金缯<br>而无子，爱罗若己出。十四岁，为匪人诱去作狭邪游，会有金陵娼，侨寓郡中，<br>生悦而惑之。娼返金陵，生窃从遁去。居娼家半年，床头金尽，大为姊妹行齿冷，<br>然犹未遽绝之。无何，广疮溃臭，沾染床席，逐而出。丐于市，市人见辄遥避。<br>自恐死异域，乞食西行，日三四十里，渐至邠界。又念败絮脓秽，无颜入里门，<br>尚趑趄近邑间。<br>日就暮，欲趋山寺宿，遇一女子，容貌若仙，近问：“何适？”生以实告。<br>女曰：“我出家人，居有山洞，可以下榻，颇不畏虎狼。”生喜，从去。入深山<br>中，见一洞府，入则门横溪水，石梁驾之。又数武，有石室二，光明彻照，无须<br>灯烛。命生解悬鹑，浴于溪流，曰：“濯之，疮当愈。”又开幛拂褥促寝，曰：<br>“请即眠，当为郎作裤。”乃取大叶类芭蕉，剪缀作衣，生卧视之。制无几时，<br>折迭床头，曰：“晓取着之。”乃与对榻寝。生浴后，觉疮疡无苦，既醒，摸之，<br>则痂厚结矣。诘旦，将兴，心疑蕉叶不可着，取而审视，则绿锦滑绝。少间，具<br>餐，女取山叶呼作饼，食之，果饼；又剪作鸡、鱼烹之，皆如真者。室隅一罂，<br>贮佳酝，辄复取饮，少减，则以溪水灌益之。数日，疮痂尽脱，就女求宿。女曰：<br>“轻薄儿！甫能安身，便生妄想！”生云：“聊以报德。”遂同卧处，大相欢爱。<br>一日，有少妇笑入曰：“翩翩小鬼头快活死！薛姑子好梦，几时做得？”女<br>迎笑曰：“花城娘子，贵趾久弗涉，今日西南风紧，吹送来也！小哥子抱得未？”<br>曰：“又一小婢子。”女笑曰：“花娘子瓦窖哉！那弗将来？”曰：“方呜之，<br>睡却矣。”于是坐以款饮。又顾生曰：“小郎君焚好香也。”生视之，年二十有<br>三四，绰有余妍，心好之。剥果误落案下，俯地假拾果，阴捻翘凤。花城他顾而<br>笑，若不知者。生方恍然神夺，顿觉袍裤无温，自顾所服，悉成秋叶，几骇绝。<br>危坐移时，渐变如故。窃幸二女之弗见也。少顷，酬酢间，又以指搔纤掌。花城<br>坦然笑谑，殊不觉知。突突怔忡间，衣已化叶，移时始复变。由是惭颜息虑，不<br>敢妄想。花城笑曰：“而家小郎子，大不端好！若弗是醋葫芦娘子，恐跳迹入云<br>霄去。”女亦哂曰：“薄幸儿，便值得寒冻杀！”相与鼓掌。花城离席曰：“小<br>婢醒，恐啼肠断矣。”女亦起曰：“贪引他家男儿，不忆得小江城啼绝矣。花城<br>既去，惧贻诮责，女卒晤对如平时。居无何，秋老风寒，霜零木脱，女乃收落叶，<br>蓄旨御冬。顾生肃缩，乃持袱掇拾洞口白云为絮复衣，着之温暖如襦，且轻松常<br>如新绵。<br>逾年，生一子，极惠美，日在洞中弄儿为乐。然每念故里，乞与同归。女曰：<br>“妾不能从。不然，君自去。”因循二三年，儿渐长，遂与花城订为姻好。生每<br>以叔老为念。女曰：“阿叔腊故大高，幸复强健，无劳悬耿。待保儿婚后，去住<br>由君。”女在洞中，辄取叶写书，教儿读，儿过目即了。女曰：“此儿福相，放<br>教入尘寰，无忧至台阁。”未几，儿年十四，花城亲诣送女，女华妆至，容光照<br>人。夫妻大悦。举家宴集。翩翩扣钗而歌曰：“我有佳儿，不羡贵官。我有佳妇，<br>不羡绮纨。今夕聚首，皆当喜欢。为君行酒，劝君加餐。”既而花城去，与儿夫<br>妇对室居。新妇孝，依依膝下，宛如所生。生又言归，女曰：“子有俗骨，终非<br>仙品。儿亦富贵中人，可携去，我不误儿生平。”新妇思别其母，花城已至。儿<br>女恋恋，涕各满眶。两母慰之曰：“暂去，可复来。”翩翩乃剪叶为驴，令三人<br>跨之以归。<br>大业已归老林下，意侄已死，忽携佳孙美妇归，喜如获宝。入门，各视所衣<br>悉蕉叶，破之，絮蒸蒸腾去，乃并易之。后生思翩翩，偕儿往探之，则黄叶满径，<br>洞口路迷，零涕而返。<br>异史氏曰：“翩翩、花城，殆仙者耶？餐叶衣云，何其怪也！然帏幄诽谑，<br>狎寝生雏，亦复何殊于人世？山中十五载，虽无‘人民城郭’之异，而云迷洞口，<br>无迹可寻，睹其景况，真刘、阮返棹时矣。”<br>○黑兽<br>闻李太公敬一言：“某公在沈阳，宴集山颠，俯瞰山下，有虎衔物来，以爪<br>穴地，瘗之而去。使人探所瘗，得死鹿，乃取鹿而掩其穴。少间，虎导一黑兽至，<br>毛长数寸，虎前驱，若邀尊客。既至穴，兽眈眈蹲伺。虎探穴失鹿，战伏不敢少<br>动。兽怒其诳，以爪击虎额，虎立毙，兽亦径去。<br>异史氏曰：“兽不知何名。然问其形，殊不大于虎，而何延颈受死，惧之如<br>此其甚哉？凡物各有所制，理不可解。如犭尔最畏狨，遥见之，则百十成群，罗<br>而跪，无敢遁者。凝睛定息，听狨至，以爪遍揣其肥瘠，肥者则以片石志颠顶。<br>狝戴石而伏，悚若木鸡，惟恐堕落。狨揣志已，乃次第按石取食，余始哄散。余<br>尝谓贪吏似狨，亦且揣民之肥瘠而志之，而裂食之；而民之戢耳听食，莫敢喘息，<br>蚩蚩之情，亦犹是也。可哀也夫！”<br>○番僧<br>释体空言：在青州，见二番僧，像貌奇古，耳缀双环，被黄布，须发鬈如。<br>自言从西域来。闻太守重佛，谒之，太守遣二隶，送诣丛林，和尚灵辔，不甚礼<br>之。执事者见其人异，私款之，止宿焉。或问：“西域多异人，罗汉得毋有奇术<br>否？”其一冁然笑，出手于袖，掌中托小塔，高裁盈尺，玲珑可爱。壁上最高处，<br>有小龛，僧掷塔其中，矗然端立，无少偏倚。视塔上有舍利放光，照耀一室。少<br>间，以手招之，仍落掌中。其一僧乃袒臂，伸左肱，长可六七尺，而右肱缩无有<br>矣；转伸右肱，亦如左状。”<br>○李司鉴<br>李司鉴，永年举人也，于康熙四年九月二十八日，打死其妻李氏。地方报广<br>平，行永年查审。司鉴在府前，忽于肉架上夺一屠刀，奔入城隍庙，登戏台上，<br>对神而跪。自言：“神责我不当听信奸人，在乡党颠倒是非，着我割耳。”遂将<br>左耳割落，抛台下。又言：“神责我不应骗人钱财，着我割指。”遂将左指剁去。<br>又言：“神责我不当奸淫妇女，使我割肾。”遂自阉，昏迷僵仆。时总督朱云门<br>题参革褫究拟，已奉谕旨，而司鉴已伏冥诛矣。邸抄。<br>○五羖大夫<br>河津畅体元，字汝玉，为诸生时，梦人呼为“五羖大夫”，喜为佳兆。及遇<br>流寇之乱，尽剥其衣，夜闭置空室。时冬月，寒甚，暗中摸索，得数羊皮护体，<br>仅不至死。质明，视之，恰符五数。哑然自笑神之戏己也。后以明经授雒南知县。<br>毕载绩先生志。<br>○梦别<br>王春李先生之祖，与先叔祖玉田公交最好。一夜，梦公至其家，黯然相语。<br>问：“何来？”曰：“仆将长往，故与君来别耳。”问：“何之？”曰：“远矣。”<br>遂出。送至谷中，见石壁有裂罅，便拱手作别，以背向罅，逡巡倒行而入，呼之<br>不应，因而惊寐。及明，以告太公敬一，且使备吊具，曰：“玉田公捐舍矣！”<br>太公请先探之，信，而后吊之。不听，竟以素服往，至门，则提幡挂矣。呜呼！<br>古人于友，其死生相信如此，丧舆待巨卿而行，岂妄哉！<br>○蛰龙<br>于陵曲银台公，读书楼上。值阴雨晦暝，见一小物，有光如荧、蠕蠕而行，<br>过处，则黑如蚰迹，渐盘卷上，卷亦焦。意为龙，乃捧卷送之至门外，持立良久，<br>蠖曲不少动。公曰：“将无谓我不恭？”执卷返，乃置案上，冠带长揖送之。方<br>至檐下，但见昂首乍伸，离卷横飞，其声嗤然，光一道如缕。数步外，回首向公，<br>则头大于瓮，身数十围矣。又一折反，霹雳震惊，腾霄而去。回视所行处，盖曲<br>曲自书笥中出焉。<br><hr>
