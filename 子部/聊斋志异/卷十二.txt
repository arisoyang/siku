<h4>《子部·聊斋志异·卷十二》<b class="x">作者：蒲松龄</b></h4>
<br>○二班<br>殷元礼，云南人，善针灸之术。遇寇乱，窜入深山。日既暮，村舍尚远，惧<br>遭虎狼。遥见前途有两人，疾趁之。既至，两人问客何来，殷乃自陈族贯。两人<br>拱敬曰：“是良医殷先生也，仰山斗久矣！”殷转诘之。二人自言班姓，一为班<br>爪，一为班牙。便谓：“先生，予亦避难石室，幸可栖宿，敢屈玉趾，且有所求。”<br>殷喜从之。俄至一处，室傍岩谷。爇柴代烛：始见二班容躯威猛，似非良善。计<br>无所之，亦即听之。又闻榻上呻吟，细审，则一老妪僵卧，似有所苦。问：“何<br>恙？”牙曰：“以此故，敬求先生。”乃束火照榻，请客逼视。见鼻下口角有两<br>赘瘤，皆大如碗，且云：“痛不可触，妨碍饮食。”殷曰：“易耳。”出艾团之，<br>为灸数十壮，曰：“隔夜愈矣。”二班喜，烧鹿饷客；并无酒饭，惟肉一品。爪<br>曰：“仓猝不知客至，望勿以<车酋>亵为怪。”殷饱餐而眠，枕以石块。二班虽诚<br>朴，而粗莽可惧，殷转侧不敢熟眠。天未明，便呼妪，问所患。妪初醒，自扪，<br>则瘤破为创。殷促二班起，以火就照，敷以药屑，曰：“愈矣。”拱手遂别。班<br>又以烧鹿一肘赠之。<br>后三年无耗。殷适以故入山，遇二狼当道，阻不得行。日既西。狼又群至，<br>前后受敌。狼扑之，仆；数狼争啮，衣尽碎。自分必死。忽两虎骤至，诸狼四散。<br>虎怒，大吼，狼惧尽伏。虎悉扑杀之，竟去。殷狼狈而行，惧无投止。遇一媪来，<br>睹其状，曰：“殷先生吃苦矣！”殷戚然诉状，问何见识。媪曰：“余即石室中<br>灸瘤之病妪也。”殷始恍然，便求寄宿。媪引去，入一院落，灯火已张，曰：<br>“老身伺先生久矣。”遂出袍裤，易其敝败。罗浆具酒，酬劝谆切。媪亦以陶碗<br>自酌，谈饮俱豪，不类巾帼。殷问：“前日两男子，系老姥何人？胡以不见？”<br>媪曰：“两儿遣逆先生，尚未归复，必迷途矣。”殷感其义，纵饮不觉沉醉，酣<br>眠座间。既醒，已曙，四顾竟无庐，孤坐岩上。闻岩下喘息如牛，近视，则老虎<br>方睡未醒。喙间有二瘢痕，皆大如拳。骇极，惟恐其觉，潜踪而遁。始悟两虎即<br>二班也。<br>○博兴女<br>博兴民王某，有女及笄。势豪某窥其姿，伺女出，掠去，无知者。至家逼淫，<br>女号嘶撑拒，某缢杀之。门外故有深渊，遂以石系尸，沉其中。王觅女不得，计<br>无所施。天忽雨，雷电绕豪家，霹雳一声，龙下攫豪首去。天晴，渊中女尸浮出，<br>一手捉人头，审视，则豪头也。官知，鞫其家人，始得其情。龙其女之所化与？<br>不然，何以能尔也？奇哉！<br>○鸟使<br>苑城史乌程家居，忽有鸟集屋上，音色类鸦。史见之，告家人曰：“夫人遣<br>鸟使召我矣。急备后事，某日当死。”至日果卒。殡日，鸦复至，随槥缓飞，由<br>苑之新。及殡，鸦始不见。长山吴木欣目睹之。<br>○苗生<br>龚生，岷州人。赴试西安，憩于旅舍，沽酒自酌。一伟丈夫入，坐与语。生<br>举卮劝饮，客亦不辞。自言苗姓，言噱粗豪。生以其不文，偃蹇遇之。酒尽，不<br>复沽。苗生曰：“措大饮酒，使人闷损！”起向垆头沽，提巨瓻而入。生辞不饮，<br>苗捉臂劝<酉爵>，臂痛欲折。生不得已，为尽数觞。苗以羹碗自吸，笑曰：“仆不<br>善劝客，行止惟君所便。”生即治装行。<br>约数里，马病，卧于途，坐待路侧。行李重累，正无方计，苗寻至。诘知其<br>故，遂谢装付仆，己乃以肩承马腹而荷之，趋二十余里，始至逆旅，释马就枥。<br>移时，生主仆方至。生乃惊为神，相待优渥，沽酒市饭，与共餐饮。苗曰：“仆<br>善饭，非君所能饱，饫饮可也。”引尽一瓻，乃起而别曰：“君医马尚须时日，<br>余不能待，行矣。”遂去，<br>后生场事毕，三四友人邀登华山，藉地作筵。方共宴笑，苗忽至，左携巨尊，<br>右提豚肘，掷地曰：“闻诸君登临，敬附骥尾。”众起为礼，相并杂坐，豪饮甚<br>欢。众欲联句，苗争曰：“纵饮甚乐，何苦愁思。”众不听，设“金谷之罚”。<br>苗曰：“不佳者，当以军法从事！”众笑曰：“罪不至此。”苗曰：“如不见诛，<br>仆武夫亦能之也。”首座靳生曰：“绝<山献>凭临眼界空。”苗信口续曰：“唾壸<br>击缺剑光红。”下座沉吟既久，苗遂引壶自倾。移时，以次属句，渐涉鄙俚。苗<br>呼曰：“只此已足，如赦我者，勿作矣！”众弗听。苗不可复忍，遽效作龙吟，<br>山谷响应；又起俯仰作狮子舞。诗思既乱，众乃罢吟，因而飞觞再酌。时已半酣，<br>客又互诵闱中作，迭相赞赏。苗不欲听，牵生豁拳。胜负屡分，而诸客诵赞未已。<br>苗厉声曰：“仆听之已悉。此等文只宜向床头对婆子读耳，广众中刺刺者可厌也！”<br>众有惭色，更恶其粗莽，遂益高吟。苗怒甚，伏地大吼，立化为虎，扑杀诸客，<br>咆哮而去。所存者，惟生及靳。靳是科领荐。<br>后三年，再经华阴，忽见嵇生，亦山上被噬者。大恐欲驰，靳捉鞚使不得行。<br>靳乃下马，问其何为。答曰：“我今为苗氏之伥，从役良苦。必再杀一士人，始<br>可相代。三日后，应有儒服儒冠者见噬于虎，然必在苍龙岭下，始是代某者。君<br>于是日，多邀文士于此，即为故人谋也。”靳不敢辨，敬诺而别。至寓，筹思终<br>夜，莫知为谋，自拚背约，以听鬼责。适有表戚蒋生来，靳述其异。蒋名下士，<br>邑尤生考居其上，窃怀忌嫉。闻靳言，阴欲陷之。折简邀尤，与共登临，自乃着<br>白衣而往，尤亦不解其意。至岭半，肴酒并陈，敬礼臻至。会郡守登岭上，与蒋<br>为通家，闻蒋在下，遣人召之。蒋不敢以白衣往，遂与尤易冠服。交着未完，虎<br>骤至，衔蒋而去。<br>异史氏曰：“得意津津者，捉衿袖，强人听闻；闻者欠伸屡作，欲睡欲遁，<br>而诵者足蹈手舞，茫不自觉。知交者亦当从旁肘之蹑之，恐座中有不耐事之苗生<br>在也。然嫉忌者易服而毙，则知苗亦无心者耳。故厌怒者苗也——非苗也。”<br>○毛大福<br>太行毛大福，疡医也。一日，行术归，道遇一狼，吐裹物，蹲道左。毛拾视，<br>则布裹金饰数事。方怪异间，狼前欢跃，略曳袍服，即去。毛行，又曳之。察其<br>意不恶，因从之去。未几，至穴，见一狼病卧，视顶上有巨疮，溃腐生蛆。毛悟<br>其意，拨剔净尽，敷药如法，乃行。日既晚，狼遥送之。行三四里，又遇数狼，<br>咆哮相侵，惧甚。前狼急入其群，若相告语，从狼悉散去。毛乃归。<br>先是，邑有银商宁泰，被盗杀于途，莫可追诘。会毛货金饰，为宁所认，执<br>赴公庭。毛诉所从来，官不信，械之。毛冤极不能自伸，惟求宽释，请问诸狼。<br>官遣两役押入山，直抵狼穴。值狼未归，及暮不至，三人遂反。至半途，遇二狼，<br>其一疮痕犹在，毛识之，向揖而祝曰：“前蒙馈赠，今遂以此被屈。君不为我昭<br>雪，回去搒掠死矣！”狼见毛被絷，怒奔隶。隶拔刀相向。狼以喙拄地大嗥；嗥<br>两三声，山中百狼群集，围旋隶。隶大窘。狼竞前啮絷索，隶悟其意，解毛缚，<br>狼乃俱去。归述其状，官异之，未遽释毛。后数日，官出行。一狼衔敝履委道上。<br>官过之，狼又衔履奔前置于道。官命收履，狼乃去。官归，阴遣人访履主。或传<br>某村有丛薪者，被二狼迫逐，衔其履而去。拘来认之，果其履也。遂疑杀宁者必<br>薪，鞫之果然。盖薪杀宁，取其巨金，衣底藏饰，未遑搜括，被狼衔去也。<br>昔一稳婆出归，遇一狼阻道，牵衣若欲召之。乃从去，见雌狼方娩不下。妪<br>为用力按捺，产下放归。明日，狼衔鹿肉置其家以报之。可知此事从来多有。<br>○浙东生<br>浙东生房某，客于陕，教授生徒。尝以胆力自诩。一夜，裸卧，忽有毛物从<br>空堕下，击胸有声。觉大如犬，气咻咻然，四足挠动。大惧，欲起，物以两足扑<br>倒之，恐极而死。经一时许，觉有人以尖物穿鼻，大嚏乃苏。见室中灯火荧荧，<br>床边坐一美人，笑曰：“好男子！胆气固如此耶！”生知为狐，益惧。女渐与戏，<br>胆始放，遂共狎呢。积半年，如琴瑟之好。一日，女卧床头，生潜以猎网蒙之。<br>女醒，不敢动，但哀乞。生笑不前。女忽化白气，从床下出，恚曰：“终非好相<br>识！可送我去。”以手曳之，身不觉自行。出门，凌空翕飞。食顷，女释手，生<br>晕然坠落。<br>适世家园中有虎阱，揉木为圈，结绳作网，以覆其口。生坠网上，网为之侧，<br>以腹受网，身半倒悬。下视，虎蹲阱中，仰见卧人，跃上，近不盈尺，心胆俱碎。<br>园丁来饲虎，见而怪之，扶上，已死。移时，渐苏，备言其故。其地乃浙界，离<br>家已四百余里矣。主人赠以资遣归。归告人：“虽得两次死，然非狐则贫不能归<br>也。”<br>○土化兔<br>靖逆侯张勇镇兰州时，出猎获兔甚多，中有半身或两股尚为土质。一时秦中<br>争传土能化兔。此亦物理之不可解者。<br>○雹神<br>唐太史济武，适日照会安氏葬。道经雹神李左车祠，入游眺。祠前有池，池<br>水清澈，有朱鱼数尾游泳其中。内一斜尾鱼唼呷水面，见人不惊。太史拾小石将<br>戏击之。道士急止勿击。问其故，言：“池鳞皆龙族，触之必致风雹。”太史笑<br>其附会之诬，竟掷之。既而升车东行，则有黑云如盖，随之以行。簌簌雹落，大<br>如绵子。又行里余，始霁。太史弟凉武在后，追及与语，则竟不知有雹也。问之<br>前行者亦云。太史笑曰：“此岂广武君作怪耶！”犹未深异。<br>安村外有关圣祠，适有稗贩客，释肩门外，忽弃双簏，趋祠中，拔架上大刀<br>旋舞，曰：“我李左车也。明日将陪从淄川唐太史一助执绋，敬先告主人。”数<br>语而醒，不自知其所言，亦不识唐为何人。安氏闻之，大惧。村去祠四十余里，<br>敬修楮帛祭具，诣祠哀祷，但求怜悯，不敢枉驾。太史怪其敬信之深，问诸主人。<br>主人曰：“雹神灵迹最著，常托生人以为言，应验无虚语。若不虔祝以尼其行，<br>则明日风雹立至矣。”<br>异史氏曰：“广武君在当年，亦老谋壮事者流也。即司雹于东，或亦其不磨<br>之气，受职于天。然业已神矣，何必翘然自异哉！唐太史道义文章，天人之钦瞩<br>已久，此鬼神之所以必求信于君子也。”<br>○乩仙<br>章丘米步云，善以乩卜。每同人雅集，辄召仙相与赓和。一日，友人见天上<br>微去，得句，请以属对，曰：“羊脂白玉天。”乩批云：“问城南老董。”众疑<br>其妄。后以故偶适城南，至一处，土如丹砂，异之。见一叟牧豕其侧，因问之。<br>叟曰：“此猪血红泥地也。”忽忆乩词，大骇。问其姓，答云：“我老董也。”<br>属对不奇，而预知遇城南老董，斯亦神矣！<br>○蝎客<br>南商贩蝎者，岁至临朐，收买甚多。土人持木钳入山，探穴发石搜捉之。一<br>岁，商复来，寓客肆。忽觉心动，毛发森悚，急告主人曰：“伤生既多，今见怒<br>于虿鬼，将杀我矣！急垂拯救！”主人顾室中有巨瓮，乃使蹲伏，以瓮覆之。移<br>时，一人奔入，黄发狞丑，问主人：“南客安在？”答曰：“他出。”其人入室<br>四顾，鼻作嗅声者三，遂出门去。主人曰：“可幸无恙矣。”及启瓮视客，客已<br>化为血水。<br>○李八缸<br>太学李月生，升宇翁之次子也。翁最富，以缸贮金，里人称之“八缸”。翁<br>寝疾，呼子分金：兄八之，弟二之。月生觖望。翁曰：“我非偏有爱憎，藏有窖<br>镪，必待无多人时，方以畀汝，勿急也。”过数日，翁益弥留。月生虑一旦不虞，<br>觑无人，就床头秘讯之，翁曰：“人生苦乐，皆有定数。汝方享妻贤之福，故不<br>宜再助多金，以增汝过。”盖月生妻车氏，最贤，有桓、孟之德，故云。月生固<br>哀之，怒曰：“汝尚有二十余年坎壈未历，即予千金，亦立尽耳。苟不至山穷水<br>尽时，勿望给与也！”月生孝友敦笃，亦即不敢复言。无何，翁大渐，寻卒。幸<br>兄贤，斋葬之谋，勿与校计。<br>月生又天真烂漫，不较锱铢，且好客善饮，炊黍治具，日促妻三四作，不甚<br>理家人生产。里中无赖窥其懦，辄鱼肉之。逾数年，家渐落。窘急时，赖兄小周<br>给，不至大困。无何，兄以老病卒，益失所助，至绝粮食。春贷秋偿，田所出，<br>登场辄尽。乃割亩为活，业益消减。又数年，妻及长子相继殂谢，无聊益甚。寻<br>买贩羊者之妻徐，翼得其小阜；而徐性刚烈，日凌藉之，至不敢与亲朋通吊庆礼。<br>忽一夜梦父曰：“今汝所遭，可谓山穷水尽矣。尝许汝窖金，今其可矣。”问：<br>“何在？”曰：“明日畀汝。”醒而异之，犹谓是贫中之积想也。次日，发土葺<br>墉，掘得巨金，始悟向言“无多人”，乃死亡将半也。<br>异史氏曰：“月生，余杵臼交，为人朴诚无伪。余兄弟与交，哀乐辄相共。<br>数年来，村隔十余里，老死竟不相闻。余偶过其居里，因亦不敢过问之。则月生<br>之苦况，盖有不可明言者矣。忽闻暴得千金，不觉为之鼓舞。呜呼！翁临终之治<br>命，昔习闻之，而不意其言皆谶也。抑何其神哉！”<br>○周生<br>周生，淄邑之幕客。令公出，夫人徐，有朝碧霞元君之愿，以道远故，将遣<br>仆赍仪代往。使周为祝文。周作骈词，历叙平生，颇涉狎谑。中有云：“栽般阳<br>满县之花，偏怜断袖；置夹谷弥山之草，惟爱余桃。”此诉夫人所愤也，类此甚<br>多。脱稿，示同幕凌生。凌以为亵，戒勿用。弗听，付仆而去。未几，周生卒于<br>署；既而仆亦死；徐夫人产后，亦病卒。人犹未之异也。<br>周生子自都来迎父榇，夜与凌生同宿。梦父戒之曰：“文字不可不慎也！我<br>不听凌君言，遂以亵词，致干神怒，遽夭天年；又贻累徐夫人，且殃及焚文之仆，<br>恐冥罚尤不免也！”醒而告凌，凌亦梦同，因述其文。周子为之惕然。<br>异史氏曰：“恣情纵笔，辄洒洒自快，此文客之常也。然淫嫚之词，何敢以<br>告神明哉！狂生无知，冥谴其所应尔。但使贤夫人及千里之仆，骈死而不知其罪，<br>不亦与刑律中分首从者，殊多愦愦耶？冤已！”<br>○老龙船户<br>朱公徽荫巡抚粤东时，往来商旅，多告无头冤状。千里行人，死不见尸，数<br>客同游，全无音信，积案累累，莫可究诘。初告，有司尚发牒行缉；迨投状既多，<br>竟置不问。公莅任，历稽旧案，状中称死者不下百余，其千里无主，更不知凡几。<br>公骇异恻怛，筹思废寝。遍访僚属，迄少方略。于是洁诚熏沐，致檄城隍之神。<br>已而斋寝，恍惚见一官僚，搢笏而入。问：“何官？”答云：“城隍刘某。”<br>“将何言？”曰：“鬓边垂雪，天际生云，水中漂木，壁上安门。”言已而退。<br>既醒，隐谜不解。辗转终宵，忽悟曰：“垂雪者，老也；生云者，龙也；水上木<br>为船；壁上门为户：岂非‘老龙船户’耶！”盖省之东北，曰小岭，曰蓝关，源<br>自老龙津以达南海，每由此入粤。公遣武弁，密授机谋，捉龙津驾舟者，次第擒<br>获五十余名，皆不械而服。盖此等贼以舟渡为名，赚客登舟，或投蒙药，或烧闷<br>香，致客沉迷不醒，而后剖腹纳石，以沉水底。冤惨极矣！自昭雪后，遐迩欢腾，<br>谣涌成集焉。<br>异史氏曰：“剖腹沉石，惨冤已甚，而木雕之有司，绝不少关痛痒岂特粤东<br>之暗无天日哉！公至则鬼神效灵，覆盆俱照，何其异哉！然公非有四目两口，不<br>过恫瘝之念，积于中者至耳。彼巍巍然，出则刀戟横路，入则兰麝熏心，尊优虽<br>至，究何异于老龙船户哉！”<br>○鸮鸟<br>长山杨令，性奇贪。康熙乙亥间，西塞用兵，市民间骡马运粮。杨假此搜括，<br>地方头畜一空。周村为商贾所集，趁墟者车马辐辏。杨率健丁悉篡夺之，不下数<br>百余头。四方估客，无处控告。<br>时诸令皆以公务在省。适益都令董、莱芜令范、新城令孙，会集旅舍。有山<br>西二商，迎门号诉，盖有健骡四头，俱被抢掠，道远失业，不能归，哀求诸公为<br>缓颊也。三公怜其情，许之。遂共诣杨。杨治具相款。酒既行，众言来意，杨不<br>听。众言之益切。杨举酒促<酉爵>以乱之，曰：“某有一令，不能者罚。须一天上、<br>一地下、一古人，左右问所执何物，口道何词，随问答之。”便倡云：“天上有<br>月轮，地下有昆仑，有一古人刘伯伦。左问所执何物，答云：‘手执酒杯。’右<br>问口道何词，答云：‘道是酒杯之外不须提。’”范公云：“天上有广寒宫，地<br>下有乾清宫，有一古人姜太公。手执钓鱼竿，道是‘愿者上钩’。孙云：“天上<br>有天河，地下有黄河，有一古人是萧何。手执一本大清律，他道是‘赃官赃吏’。”<br>杨有惭色，沉吟久之，曰：“某又有之。天上有灵山，地下有太山，有一古人是<br>寒山。手执一帚，道是‘各人自扫门前雪’。”众相视觍然。忽一少年傲岸<br>而入，袍服华整，举手作礼。共挽坐，酌以大斗。少年笑曰：“酒且勿饮。闻诸<br>公雅令，愿献刍荛。”众请之，少年曰：“天上有玉帝，地下有皇帝，有一古人<br>洪武朱皇帝。手执三尺剑，道是‘贪官剥皮’。”众大笑。杨恚骂曰：“何处狂<br>生敢尔！”命隶执之。少年跃登几上，化为鸮，冲帘飞出，集庭树间，四顾室中，<br>作笑声。主人击之，且飞且笑而去。<br>异史氏曰：“市马之役，诸大令健畜盈庭者十之七，而千百为群，作骡马贾<br>者，长山外不数数见也。圣明天子爱惜民力，取一物必偿其值，焉知奉行者流毒<br>若此哉！鸮所至，人最厌其笑，儿女共唾之，以为不祥。此一笑，则何异于凤鸣<br>哉！”<br>○古瓶<br>淄邑北村井涸，村人甲、乙缒入淘之。掘尺余，得髑髅。误破之，口含黄金，<br>喜纳腰橐。复掘，又得髑髅六七枚。悉破之，无金。其旁有磁瓶二、铜器一。器<br>大可合抱，重数十斤，侧有双环，不知何用，斑驳陆离。瓶亦古，非近款。既出<br>井，甲、乙皆死。移时乙苏，曰：“我乃汉人。遭新莽之乱，全家投井中。适有<br>少金，因内口中，实非含敛之物，人人都有也。奈何遍碎头颅？情殊可恨！”众<br>香楮共祝之，许为殡葬，乙乃愈；甲则不能复生矣。<br>颜镇孙生闻其异，购铜器而去。袁孝廉宣四得一瓶，可验阴晴：见有一点润<br>处，初如粟米，渐阔渐满，未几雨至；润退，则云开天霁。其一入张秀才家，可<br>志朔望：朔则黑点起如豆，与日俱长；望则一瓶遍满；既望，又以次而退，至晦<br>则复其初。以埋土中久，瓶口有小石粘口上，刷剔不可下。敲去之，石落而口微<br>缺，亦一憾事。浸花其中，落花结实，与在树者无异云。<br>○元少先生<br>韩元少先生为诸生时，有吏突至，白主人欲延作师，而殊无名刺。问其家阀，<br>含糊对之。束帛缄贽，仪礼优渥，先生许之，约期而去。至日，果以舆来。迤逦<br>而往，道路皆所未经。忽睹殿阁，下车入，气象类藩邸。既就馆，酒炙纷罗，劝<br>客自进，并无主人。筵既撤，则公子出拜；年十五六，姿表秀异。展礼罢，趋就<br>他舍，请业始至师所。公子甚慧，闻义辄通。<br>先生以不知家世，颇怀疑闷。馆有二僮给役，私诘之，皆不对。问：“主人<br>何在？”答以事忙。先生求导窥之，僮不可。屡求之，乃导至一处，闻拷楚声。<br>自门隙目注之，见一王者坐殿上，阶下剑树刀山，皆冥中事。大骇。方将却步，<br>内已知之，因罢政，叱退诸鬼，疾呼僮。僮变色曰：“我为先生，祸及身矣！”<br>战惕奔入。王者怒曰：“何敢引人私窥！”即以巨鞭重笞讫。乃召先生入，曰：<br>“所以不见者，以幽明异路。今已知之，势难再聚。”因赠束金使行，曰：“君<br>天下第一人，但坎壈未尽耳。”使青衣捉骑送之。先生疑身已死，青衣曰：“何<br>得便尔！先生食御一切，置自俗间，非冥中物也。”既归，坎坷数年，中会、状，<br>其言皆验。<br>○青城妇<br>费邑高梦说为成都守，有一奇狱。先是，有西商客成都，娶青城山寡妇。既<br>而以故西归，年余复返。夫妻一聚，而商暴卒。同商疑而告官，官亦疑妇有私，<br>苦讯之。横加酷掠，卒无词。牒解上司，并少实情，淹系狱底，积有时日。<br>后高署有患病者，延一老医，适相言及。医闻之，遽曰：“妇尖嘴否？”问：<br>“何说？”初不言，诘再三，始曰：“此处绕青城山有数村落，其中妇女多为蛇<br>交，则生女尖喙，阴中有物类蛇舌。至淫纵时，则舌或出，一入阴管，男子阳脱<br>立死。”高闻之骇，尚未深信。医曰：“此处有巫媪，能内药使妇意荡，舌自出，<br>是否可以验见。”高即如言，使媪治之，舌果出，疑始解。牒报郡。上官皆如法<br>验之，乃释妇罪。<br>○杜小雷<br>杜小雷，益都之西山人。母双盲。杜事之孝，家虽贫，甘旨无缺。一日，将<br>他适，市肉付妻，令作馎饦。妻最忤逆，切肉时杂蜣螂其中。母觉臭恶不可<br>食，藏以待子。杜归，问：“馎饦美乎？”母摇首，出示子。杜裂视，见蜣<br>螂，怒甚。入室，欲挞妻，又恐母闻。上榻筹思，妻问之，不语。妻自馁，彷徨<br>榻下。久之，喘息有声。杜叱曰：“不睡，待敲扑耶！”亦觉寂然。起而烛之，<br>但见一豕，细视，则两足犹人，始知为妻所化。邑令闻之，絷去，使游四门，以<br>戒众人。谭薇臣曾亲见之。<br>○车夫<br>有车夫载重登坡，方极力时，一狼来啮其臀。欲释手，则货敝身压，忍痛推<br>之。既上，则狼已龁片肉而去。乘其不能为力之际，窃尝一脔，亦黠而可笑也。<br>○薛慰娘<br>丰玉桂，聊城儒生也，贫无生业。万历间，岁大祲，孑然南遁。及归，至沂<br>而病。力疾行数里，至城南丛葬处，益惫，因傍冢卧。忽如梦，至一村，有叟自<br>门中出，邀生入。屋两楹，亦殊草草。室内一女子，年十六七，仪容慧雅。叟使<br>瀹柏枝汤，以陶器供客。因诘生里居、年齿，既已，乃曰：“洪都姓李，平阳族。<br>流寓此间，今三十二年矣。君志此门户，余家子孙如见探访，即烦指示之。老夫<br>不敢忘义。义女慰娘，颇不丑，可配君子。三豚儿到日，即遣主盟。”生喜，拜<br>曰：“犬马齿二十有二，尚少良配。惠以眷好，固佳；但何处得翁之家人而告诉<br>也？”叟曰：“君但住北村中，相待月余，自有来者，止求不惮烦耳。”生恐其<br>言不信，要之曰：“实告翁：仆故家徒四壁，恐后日不如所望，中道之弃，人所<br>难堪。即无姻好，亦不敢不守季路之诺，即何妨质言之也？”叟笑曰：“君欲老<br>夫旦旦耶？我稔知君贫。此订非专为君，慰娘孤而无倚，相托已久，不忍听其流<br>落，故以奉君子耳。何见疑！”即捉臂送生出，拱手合扉而去。<br>生觉，则身卧冢边，日已将午。渐起，次且入村，村人见之皆惊，谓其已死<br>道旁经日矣。顿悟叟即冢中人也，隐而不言，但求寄寓。村人恐其复死，莫敢留。<br>村有秀才与同姓，闻之，趋诘家世，盖生緦服叔也。喜导至家，饵治之，数日寻<br>愈。因述所遇，叔亦惊异，遂坐待以觇其变。居无何，果有官人至村，访父墓址，<br>自言平阳进士李叔向。先是，其父李洪都，与同乡某甲行贾，死于沂，某因瘗诸<br>丛葬处。既归，某亦死。是时翁三子皆幼。长伯仁，举进士，令淮南。数遣人寻<br>父墓，迄无知者。次仲道，举孝廉。叔向最少，亦登第。于是亲求父骨，至沂遍<br>访。<br>是日至，村人皆莫识。生乃引至墓所，指示之。叔向未敢信，生为具陈所遇，<br>叔向奇之。审视两坟相接，或言三年前有宦者，葬少妾于此。叔向恐误发他冢，<br>生遂以所卧处示之。叔向命舁材其侧，始发冢。冢开，则见女尸，服妆黯败，而<br>粉黛如生。叔向知其误，骇极，莫知所为。而女已顿起，四顾曰：“三哥来耶？”<br>叔向惊，就问之，则慰娘也。乃解衣蔽覆，舁归逆旅。急发傍冢，冀父复活。既<br>发，则肤革犹存，抚之僵燥，悲哀不已。装敛入村，清醮七日；女亦縗绖若女。<br>忽告叔向曰：“曩阿翁有黄金二锭，曾分一为妾作奁。妾以孤弱无藏所，仅以丝<br>线絷腰，而未将去，兄得之否？”叔向不知，乃使生反求诸圹，果得之，一如女<br>言。叔向仍以线志者分赠慰娘。暇乃审其家世。<br>先是，女父薛寅侯无子，止生慰娘，甚钟爱之。一日，女自金陵舅氏归，将<br>媪问渡。操舟者乃金陵媒也。适有宦者，任满赴都，遣觅美妾，凡历数家，无当<br>意者，将为扁舟诣广陵。忽遇女，隐生诡谋，急招附渡。媪素识之，遂与共济。<br>中途，投毒食中，女妪皆迷。推妪堕江，载女而返，以重金卖诸宦者。入门，嫡<br>始知，怒甚。女又惘然，莫知为礼，遂挞楚而囚禁之。北渡三日，女方醒。婢言<br>始末，女大泣。一夜，宿于沂，自经死，乃瘗诸乱冢中。女在墓，为群鬼所凌，<br>李翁时呵护之，女乃父事翁。翁曰：“汝命合不死，当为择一快婿。”前生既见<br>而出，反谓女曰：“此生品谊可托。待汝三兄至，为汝主婚。”一日曰：“汝可<br>归候，汝三兄将来矣。”盖即发墓之日也。女于丧次，为叔向缅述之。<br>叔向叹息良久，乃以慰娘为妹，俾从李姓。略买衣妆，遣归生，且曰：“资<br>斧无多，不能为妹子办妆。意将偕归，以慰母心，何如？”女亦欣然。于是夫妻<br>从叔向，辇柩并发。及归，母诘得其故，爱逾所生，馆诸别院。丧次，女哀悼过<br>于儿孙。母益怜之，不令东归，嘱诸子为之买宅。<br>适有冯氏卖宅，直六百金，仓猝未能取盈，暂收契券，约日交兑。及期，冯<br>早至，适女亦从别院入省母，突见之，绝似当年操舟人，冯见亦惊。女趋过之。<br>两兄亦以母小恙，俱集母所。女问：“厅前跮踱者为谁？”仲道曰：“此必前<br>日卖宅者也。”即起欲出。女止之，告以所疑，使诘难之。仲道诺而出，则冯已<br>去，而巷南塾师薛先生在焉。因问：“何来？”曰：“昨夕冯某浼早登堂，一署<br>券保。适途遇之，云偶有所忘，暂归便返，使仆坐以待之。”少间，生及叔向皆<br>至，遂相攀谈。慰娘以冯故，潜来屏后窥客，细视之，则其父也。突出，持抱大<br>哭。翁惊涕曰：“吾儿何来！”众始知薛即寅侯也。仲道虽与街头常遇，初未悉<br>其名字。至是共喜，为述前因，设酒相庆。因留信宿，自道行踪。盖失女后，妻<br>以悲死，鳏居无依，故游学至此也。生约买宅后，迎与同居。翁次日往探，冯则<br>举家遁去，乃知杀媪卖女者，即其人也。冯初至平阳，贸易成家；比年赌博，日<br>就消乏，故货居宅，卖女之资，亦濒尽矣。慰娘得所，亦不甚仇之，但择日徙居，<br>更不追其所往。李母馈遗不绝，一切日用皆供给之。生遂家于平阳，但归试甚苦。<br>幸于是科得举孝廉。<br>慰娘富贵，每念媪为己死，思报其子。媪夫姓殷，一子名富，好博，贫无立<br>锥。一日，博局争注，殴杀人命，亡归平阳，远投慰娘。生遂留之门下。研诘所<br>杀姓名，盖即操舟冯某也。骇叹久之，因为道破，乃知冯即杀母仇人也。益喜，<br>遂役生家。薛寅侯就养于婿，婿为买妇，生子女各一焉。<br>○田子成<br>江宁田子成，过洞庭，舟覆而没。子良耜，明季进士，时在抱中。妻杜氏，<br>闻讣，仰药而死。良耜受庶祖母抚养成立，筮仕湖北。年余，奉宪命营务湖南，<br>至洞庭，痛哭而返。自告才力不及，降县丞，隶汉阳，辞不就。院司强督促之，<br>乃就。辄放荡江湖间，不以官职自守。<br>一夕，舣舟江岸，闻洞箫声，抑扬可听。乘月步去，约半里许，见旷野中茅<br>屋数椽，荧荧灯火。近窗窥之，有三人对酌其中，上座一秀才，年三十许；下座<br>一叟；侧座吹箫者，年最少。吹竟，叟击节赞佳。秀才面壁吟思，若罔闻。叟曰：<br>“卢十兄必有佳作，请长吟，俾得共赏之。”秀才乃吟曰：“满江风月冷凄凄，<br>瘦草零花化作泥。千里云山飞不到，梦魂夜夜竹桥西。”吟声怆恻。叟笑曰：<br>“卢十兄故态作矣！”因酌以巨觥，曰：“老夫不能属和，请歌以侑酒。”乃歌<br>“兰陵美酒”之什。歌已，一座解颐。<br>少年起曰：“我视月斜何度矣。”突出见客，拍手曰：“窗外有人，我等狂<br>态尽露也！”遂挽客入，共一举手。叟使与少年相对坐。试其杯皆冷酒，辞不饮。<br>少年起，以苇炬燎壶而进之。良耜亦命从者出钱行沽，叟固止之。因讯邦族，良<br>耜具道生平。叟致敬曰：“吾乡父母也。少君姓江，此间土著。”指少年曰：<br>“此江西杜野侯。”又指秀才：“此卢十兄，与公同乡。”卢自见良耜，殊偃蹇<br>不甚为礼。良耜因问：“家居何里？如此清才，殊早不闻。”答曰：“流寓已久，<br>亲族恒不相识，可叹人也！”言之哀楚。叟摇手乱之曰：“好客相逢，不理觞政，<br>聒絮如此，厌人听闻！”遂把杯自饮，曰：“一令请共行之，不能者罚。每掷三<br>色，以相逢为率，须一古典相合。”乃掷得幺二三，唱曰：“三加幺二点相同，<br>鸡黍三年约范公：朋友喜相逢。”次少年，掷得双二单四，曰：“不读书人，但<br>见俚典，勿以为笑。四加双二点相同，四人聚义古城中：兄弟喜相逢。”卢得双<br>幺单二，曰：“二加双幺点相同，吕向两手抱老翁：父子喜相逢。”良耜掷，复<br>与卢同，曰：“二加双幺点相同，茅容二簋款林宗：主客喜相逢。”<br>令毕，良耜兴辞。卢始起，曰：“故乡之谊，未遑倾吐，何别之遽？将有所<br>问，愿少留也。”良耜复坐，问：“何言？”曰：“仆有老友某，没于洞庭，与<br>君同族否？”良耜曰：“是先君也，何以相识？”曰：“少时相善。没日，惟仆<br>见之，因收其骨，葬江边耳。”良耜出涕下拜，求指墓所。卢曰：“明日来此，<br>当指示之。要亦易辨，去此数武，但见坟上有丛芦十茎者是也。”良耜洒涕，与<br>众拱别。<br>至舟，终夜不寝，念卢情词似皆有因。昧爽而往，则舍宇全无，益骇。因遵<br>所指处寻墓，果得之。丛芦其上，数之，适符其数。恍然悟卢十兄之称，皆其寓<br>言；所遇，乃其父之鬼也。细问土人，则二十年前，有高翁富而好善，溺水者皆<br>拯其尸而埋之，故有数坟在焉。遂发冢负骨，弃官而返。归告祖母，质其状貌皆<br>确。江西杜野侯，乃其表兄，年十九，溺于江；后其父流寓江西。又悟杜夫人殁<br>后，葬竹桥之西，故诗中忆之也。但不知叟何人耳。<br>○王桂庵<br>王樨，字桂庵，大名世家子。适南游。泊舟江岸。临舟有榜人女，绣履其中，<br>风姿韶绝。王窥既久，女若不觉。王朗吟“洛阳女儿对门居”，故使女闻。女似<br>解其为己者，略举首一斜瞬之，俯首绣如故。王神志益驰，以金一锭投之，堕女<br>襟上；女拾弃之，金落岸边。王拾归，益怪之，又以金钏掷之，堕足下；女操业<br>不顾。无何，榜人自他归，王恐其见钏研诘，心急甚；女从容以双钩覆蔽之。榜<br>人解缆，径去。<br>王心情丧惘，痴坐凝思。时王方丧偶，悔不即媒定之。乃询舟人，皆不识其<br>何姓。返舟急追之，杳不知其所往。不得已，返舟而南。务毕，北旋，又沿江细<br>访，并无音耗。抵家，寝食皆萦念之。逾年，复南，买舟江际，若家焉。日日细<br>数行舟，往来者帆楫皆熟，而曩舟殊杳。居半年，资罄而归。行思坐想，不能少<br>置。一夜，梦至江村，过数门，见一家柴扉南向，门内疏竹为篱，意是亭园，径<br>入。有夜合一株，红丝满树。隐念：诗中“门前一树马缨花”，此其是矣。过数<br>武，苇笆光洁。又入之，见北舍三楹，双扉阖焉。南有小舍，红蕉蔽窗。探身一<br>窥，则椸架当门，罥画裙其上，知为女子闺闼，愕然却退；而内亦觉之，有奔<br>出瞰客者，粉黛微呈，则舟中人也。喜出望外，曰：“亦有相逢之期乎！”方将<br>狎就，女父适归，倏然惊觉，始知是梦。景物历历，如在目前。秘之，恐与人言，<br>破此佳梦。<br>又年余，再适镇江。郡南有徐太仆，与有世谊，招饮。信马而去，误入小村，<br>道途景象，仿佛平生所历。一门内，马缨一树，梦境宛然。骇极，投鞭而入。种<br>种物色，与梦无别。再入，则房舍一如其数。梦既验，不复疑虑，直趋南舍，舟<br>中人果在其中。遥见王，惊起，以扉自幛，叱问：“何处男子？”王逡巡间，犹<br>疑是梦。女见步趋甚近，閛然扃户。王曰：“卿不忆掷钏者耶？”备述相思<br>之苦，且言梦征。女隔窗审其家世，王具道之。女曰：“既属宦裔，中馈必有佳<br>人，焉用妾？”王曰：“非以卿故，婚娶固已久矣！”女曰：“果如所云，足知<br>君心。妾此情难告父母，然亦方命而绝数家。金钏犹在，料锺情者必有耗问耳。<br>父母偶适外戚，行且至。君姑退，倩冰委禽，计无不遂；若望以非礼成耦，则用<br>心左矣。”王仓卒欲出。女遥呼王郎曰：“妾芸娘，姓孟氏。父字江蓠。”王记<br>而出。罢筵早返，谒江蓠。江迎入，设坐篱下。王自道家阀，即致来意，兼纳百<br>金为聘。翁曰：“息女已字矣。”王曰：“讯之甚确，固待聘耳，何见绝之深？”<br>翁曰：“适间所说，不敢为诳。”王神情俱失，拱别而返。当夜辗转，无人可媒。<br>向欲以情告太仆，恐娶榜人女为先生笑；今情急，无可为媒，质明，诣太仆，实<br>告之。太仆曰：“此翁与有瓜葛，是祖母嫡孙，何不早言？”王始吐隐情。太仆<br>疑曰：“江蓠固贫，素不以操舟为业，得毋误乎？”乃遣子大郎诣孟，孟曰：<br>“仆虽空匮，非卖婚者。曩公子以金自媒，谅仆必为利动，故不敢附为婚姻。既<br>承先生命，必无错谬。但顽女颇恃娇爱，好门户辄便拗却，不得不与商榷，免他<br>日怨婚也。”遂起，少入而返，拱手一如尊命，约期乃别。大郎复命，王乃盛备<br>禽妆，纳采于孟，假馆太仆之家，亲迎成礼。<br>居三日，辞岳北归。夜宿舟中，问芸娘曰：“向于此处遇卿，固疑不类舟人<br>子。当日泛舟何之？”答云：“妾叔家江北，偶借扁舟一省视耳。妾家仅可自给，<br>然傥来物颇不贵视之。笑君双瞳如豆，屡以金资动人。初闻吟声，知为风雅士，<br>又疑为儇薄子作荡妇挑之也。使父见金钏，君死无地矣。妾怜才心切否？”王笑<br>曰：“卿固黠甚，然亦堕吾术矣！”女问：“何事？”王止而不言。又固诘之，<br>乃曰：“家门日近，此亦不能终秘。实告卿：我家中固有妻在，吴尚书女也。”<br>芸娘不信，王故壮其词以实之。芸娘色变，默移时，遽起，奔出；王屣履追之，<br>则已投江中矣。王大呼，诸船惊闹，夜色昏蒙，惟有满江星点而已。王悼痛终夜，<br>沿江而下，以重价觅其骸骨，亦无见者。<br>悒悒而归，忧痛交集。又恐翁来视女，无词可对。有姊丈官河南，遂命驾造<br>之，年余始归。途中遇雨，休装民舍，见房廊清洁，有老妪弄儿厦间。儿见王入，<br>即扑求抱，王怪之。又视儿秀婉可爱，揽置膝头，妪唤之，不去。少顷，雨霁，<br>王举儿付妪，下堂趣装。儿啼曰：“阿爹去矣！”妪耻之，呵之不止，强抱而去。<br>王坐待治任，忽有丽者自屏后抱儿出，则芸娘也。方诧异间，芸娘骂曰：“负心<br>郎！遗此一块肉，焉置之？”王乃知为己子。酸来刺心，不暇问其往迹，先以前<br>言之戏，矢日自白。芸娘始反怒为悲。相向涕零。先是，第主莫翁，六旬无子，<br>携媪往朝南海。归途泊江际，芸娘随波下，适触翁舟。翁命从人拯出之，疗控终<br>夜，始渐苏。翁媪视之，是好女子，甚喜，以为己女，携归。居数月，欲为择婿，<br>女不可。逾十月，生一子，名曰寄生。王避雨其家，寄生方周岁也。王于是解装，<br>入拜翁媪，遂为岳婿。居数日，始举家归。至，则孟翁坐待，已两月矣。翁初至，<br>见仆辈情词恍惚，心颇疑怪；既见，始共欢慰。历述所遭，乃知其枝梧者有由也。<br>○寄生（附）<br>寄生，字王孙，郡中名士。父母以其襁褓认父，谓有夙惠，锺爱之。长益秀<br>美，八九岁能文，十四入郡庠。每自择偶。父桂庵有妹二娘，适郑秀才子侨，生<br>女闺秀，慧艳绝伦。王孙见之，心切爱慕，积久，寝食俱废。父母大忧，苦研诘<br>之，遂以实告。父遣冰于郑；郑性方谨，以中表为嫌，却之。王孙愈病，母计无<br>所出，阴婉致二娘，但求闺秀一临存之。郑闻，益怒，出恶声焉。父母既绝望，<br>听之而已。<br>郡有大姓张氏，五女皆美；幼者名五可，尤冠诸姊，择婿未字。一日，上墓，<br>途遇王孙，自舆中窥见，归以白母。母沈知其意，见媒媪于氏，微示之。媪遂诣<br>王所。时王孙方病，讯知笑曰：“此病老身能医之。”芸娘问故。媪述张氏意，<br>极道五可之美。芸娘喜，使媪往候王孙。媪入，抚王孙而告之。王孙摇首曰：<br>“医不对症，奈何！”媪笑曰：“但问医良否耳：其良也，召和而缓至，可矣；<br>执其人以求之，守死而待之，不亦痴乎？”王孙欷歔曰：“但天下之医，无愈和<br>者。”媪曰：“何见之不广也？”遂以五可之容颜发肤，神情态度，口写而手状<br>之。王孙又摇首曰：“媪休矣！此余愿所不及也。”反身向壁，不复听矣。媪见<br>其志不移，遂去。<br>一日，王孙沉痼中，忽一婢入曰：“所思之人至矣！”喜极，跃然而起。急<br>出舍，则丽人已在庭中。细认之，却非闺秀，着松花色细褶绣裙，双钩微露，神<br>仙不啻也。拜问姓名，答曰：“妾，五可也。君深于情者，而独锺闺秀，使人不<br>平。”王孙谢曰：“生平未见颜色，故目中止一闺秀。今知罪矣！”遂与要誓。<br>方握手殷殷，适母来抚摩，遽然而觉，则一梦也。回思声容笑貌，宛在目中。阴<br>念：五可果如所梦，何必求所难遘，因而以梦告母。母喜其念少夺，急欲媒之。<br>王孙恐梦见不的，托邻妪素识张氏者，伪以他故诣之，嘱其潜相五可。妪至<br>其家，五可方病，靠枕支颐，婀娜之态，倾绝一世。近问：“何恙？”女默然弄<br>带，不作一语。母代答曰：“非病也。连日与爹娘负气耳！”妪问故。曰：“诸<br>家问名，皆不愿，必如王家寄生者方嫁。是为母者劝之急，遂作意不食数日矣。”<br>妪笑曰：“娘子若配王郎，真是玉人成双也。渠若见五娘，恐又憔悴死矣！我归，<br>即令倩冰，如何？”五可止之曰：“姥勿尔！恐其不谐，益增笑耳！”妪锐然以<br>必成自任，五可方微笑。妪归，复命，一如媒媪言。王孙详问衣履，亦与梦合，<br>大悦。意虽稍舒，然终不以人言为信。过数日，渐瘳，秘招于媪来，谋以亲见五<br>可。媪难之，姑应而去。久之，不至。方欲觅问，媪忽忻然来曰：“机幸可图。<br>五娘向有小恙，因令婢辈将扶，移过对院。公子往伏伺之，五娘行缓涩，委曲可<br>以尽睹矣。”王孙喜，明日，命驾早往，媪先在焉。即令絷马村树。引入临路舍，<br>设座掩扉而去。少间，五可果扶婢出，王孙自门隙目注之。女从门外过，媪故指<br>挥云树以迟纤步，王孙窥觇尽悉，意颤不能自持。未几，媪至，曰：“可以代闺<br>秀否？”王孙申谢而返，始告父母，遣媒要盟。及妁往，则五可已别字矣。<br>王孙失意，悔闷欲死，即刻复病。父母忧甚，责其自误。王孙无词，惟日饮<br>米汁一合。积数日，鸡骨支床，较前尤甚。媪忽至，惊曰：“何惫之甚？”王孙<br>涕下，以情告。媪笑曰：“痴公子！前日人趁汝来，而故却之；今日汝求人，而<br>能必遂耶？虽然，尚可为力。早与老身谋，即许京都皇子，能夺还也。”王孙大<br>悦，求策。媪命函启遣伻，约次日候于张所。桂庵恐以唐突见拒，媪曰：“前与<br>张公业有成言，延数日而遽悔之；且彼字他家，尚无函信。谚云：‘先炊者先餐。’<br>何疑也！”桂庵从之。次日，二仆往，并无异词，厚犒而归。王孙病顿起。由此<br>闺秀之想遂绝。<br>初，郑子侨却聘，闺秀颇不怿；及闻张氏婚成，心愈抑郁，遂病，日就支离。<br>父母诘之，不肯言。婢窥其意，隐以告母。郑闻之，怒不医，以听其死。二娘怼<br>曰：“吾侄亦殊不恶，何守头巾戒，杀吾娇女！”郑恚曰：“若所生女，不如早<br>亡，免贻笑柄！”以此夫妻反目。二娘与女言，将使仍归王孙，若为媵。女俯首<br>不言，意若甚愿。二娘商郑，郑更怒，一付二娘，置女度外，不复预闻。二娘爱<br>女切，欲实其言。女乃喜，病渐瘥。窃探王孙，亲迎有日矣。及期以侄完婚，伪<br>欲归宁，昧旦，使人求仆舆于兄。兄最友爱，又以居村邻近，遂以所备亲迎车马，<br>先迎二娘。既至，则妆女入车，使两仆两媪护送之。到门，以毡贴地而入。时鼓<br>乐已集，从仆叱令吹擂，一时人声沸聒。王孙奔视，则女子以红帕蒙首，骇极，<br>欲奔；郑仆夹扶，便令交拜。王孙不知何由，即便拜讫。二媪扶女，径坐青庐，<br>始知其闺秀也。举家皇乱，莫知所为。<br>时渐濒暮，王孙不复敢行亲迎之礼。桂庵遣仆以情告张；张怒，遂欲断绝。<br>五可不肯，曰：“彼虽先至，未受雁采；不如仍使亲迎。”父纳其言，以对来使。<br>使归，桂庵终不敢从。相对筹思，喜怒俱无所施。张待之既久，知其不行，遂亦<br>以舆马送五可至，因另设青帐于别室。<br>王孙周旋两间，蹀踱无以自处。母乃调停于中，使序行以齿，二女皆诺。及<br>五可闻闺秀差长，称“姊”有难色。母甚虑之。比三朝公会，五可见闺秀风致宜<br>人，不觉右之，自是始定。然父母恐其积久不相能，而二女却无间言，衣履易着，<br>相爱如姊妹焉。<br>王孙始问五可却媒之故，笑曰：“无他，聊报君之却于媪耳。尚未见妾，意<br>中止有闺秀；即见妾，亦略靳之，以觇君之视妾，较闺秀何如也。使君为伊病，<br>而不为妾病，则亦不必强求容矣。”王孙笑曰：“报亦惨矣！然非于媪，何得一<br>觐芳容。”五可曰：“是妾自欲见君，媪何能为。过舍门时，岂不知眈眈者在内<br>耶。梦中业相要，何尚未知信耶？”王孙惊问：“何知？”曰：“妾病中梦至君<br>家，以为妄；后闻君亦梦，妾乃知魂魄真到此也。”王孙异之，遂述所梦，时日<br>悉符。父子之良缘，皆以梦成，亦奇情也。故并志之。<br>异史氏曰：“父痴于情，子遂几为情死。所谓情种，其王孙之谓欤？不有善<br>梦之父，何生离情之子哉！”<br>○褚遂良<br>长山赵某，税屋大姓。病症结，又孤贫，奄然就毙。一日，力疾就凉，移卧<br>檐下。及醒，见绝代丽人坐其旁，因诘问之，女曰：“我特来为汝作妇。”某惊<br>曰：“无论贫人不敢有妄想；且奄奄一息，有妇何为！”女曰：“我能治之。”<br>某曰：“我病非仓猝可除，纵有良方，其如无资买药何！”女曰：“我医疾不用<br>药也。”遂以手按赵腹，力摩之。觉其掌热如火。移时，腹中痞块，隐隐作解拆<br>声。又少时，欲登厕。急起，走数武，解衣大下，胶液流离，结块尽出，觉通体<br>爽快。<br>返卧故处，谓女曰：“娘子何人？祈告姓氏，以便尸祝。”答云：“我狐仙<br>也。君乃唐朝褚遂良，曾有恩于妾家，每铭心欲一图报。日相寻觅，今始得见，<br>夙愿可酬矣。”某自惭形秽，又虑茅屋灶煤，玷染华裳。女但请行。赵乃导入家，<br>土莝无席，灶冷无烟，曰：“无论光景如此，不堪相辱；即卿能甘之，请视瓮底<br>空空，又何以养妻子？”女但言：“无虑。”言次，一回头，见榻上毡席衾褥已<br>设；方将致诘，又转瞬，见满室皆银光纸裱贴如镜，诸物已悉变易，几案精洁，<br>肴酒并陈矣。遂相欢饮。日暮，与同狎寝，如夫妇。<br>主人闻其异，请一见之，女即出见，无难色。由此四方传播，造门者甚夥。<br>女并不拒绝。或设筵招之，女必与夫俱。一日，座中一孝廉，阴萌淫念。女已知<br>之，忽加诮让。即以手推其首；首过棂外，而身犹在室，出入转侧，皆所不能。<br>因共哀免，方曳出之。积年余，造请者日益烦，女颇厌之。被拒者辄骂赵。<br>值端阳，饮酒高会，忽一白兔跃入。女起曰：“舂药翁来见召矣！”谓兔曰：<br>“请先行。”兔趋出，径去。女命赵取梯。赵于舍后负长梯来，高数丈。庭有大<br>树一章，便倚其上；梯更高于树杪。女先登，赵亦随之。女回首曰：“亲宾有愿<br>从者，当即移步。”众相视不敢登。惟主人一僮，踊跃从其后，上上益高，梯尽<br>云接，不可见矣。共视其梯，则多年破扉，去其白板耳。群入其室，灰壁败灶依<br>然，他无一物。犹意僮返可问，竟终杳已。<br>○刘全<br>邹平牛医侯某，荷饭饷耕者。至野，有风旋其前，侯即以杓掬浆祝奠之。尽<br>数杓，风始去。一日，适城隍庙，闲步廊下，见内塑刘全献瓜像，被鸟雀遗粪，<br>糊蔽目睛。侯曰：“刘大哥何遂受此玷污！”因以爪甲为除去之。<br>后数年，病卧，被二皂摄去。至官衙前，逼索财贿甚苦。侯方无所为计，忽<br>自内一绿衣人出，见之讶曰：“侯翁何来？”侯便告诉。绿衣人责二皂曰：“此<br>汝侯大爷，何得无礼！”二皂喏喏，逊谢不知。俄闻鼓声如雷。绿衣人曰：“早<br>衙矣。”遂与俱入，令立墀下，曰：“姑立此，我为汝问之。遂上堂点手，招一<br>吏人下，略道数语。吏人见侯，拱手曰：“侯大哥来耶？汝亦无甚大事，有一马<br>相讼，一质便可复返。”遂别而去。少间，堂上呼侯名，侯上跪，一马亦跪。官<br>问侯：“马言被汝药死，有诸？”侯曰：“彼得瘟症，某以瘟方治之。既药不瘳，<br>隔日而死，与某何涉？”马作人言，两相苦。官命稽籍，籍注马寿若干，应死于<br>某年月日，数确符。因呵曰：“此汝天数已尽，何得妄控！”叱之而去。因谓侯<br>曰：“汝存心方便，可以不死。”仍命二皂送回。前二人亦与俱出，又嘱途中善<br>相视。侯曰：“今日虽蒙覆庇，生平实未识荆。乞示姓字，以图衔报。”绿衣人<br>曰：“三年前，仆从泰山来，焦渴欲死。经君村外，蒙以杓浆见饮，至今不忘。”<br>吏人曰：“某即刘全。曩被雀粪之污，闷不可耐，君手为涤除，是以耿耿。奈冥<br>间酒馔，不可以奉宾客，请即别矣。”侯始悟，乃归。<br>既至家，款留二皂，皂并不敢饮其杯水。侯苏，盖死已逾两日矣。从此益修<br>善。每逢节序，必以浆酒酬刘全。年八旬，尚强健，能超乘驰走。一日，途间见<br>刘全骑马来，若将远行。拱手道温凉毕，刘曰：“君数已尽，勾牒出矣。勾役欲<br>相招，我禁使弗须。君可归治后事。三日后，我来同君行。地下代买小缺，亦无<br>苦也。”遂去。侯归告妻子，招别戚友，棺衾俱备。第四日日暮，对众曰：“刘<br>大哥来矣。”入棺遂殁。<br>○姬生<br>南阳鄂氏，患狐，金钱什物，辄被窃去。迕之，祟益甚。鄂有甥姬生，名士<br>不羁，焚香代为祷免，卒不应；又祝舍外祖使临己家，亦不应。众笑之，生曰：<br>“彼能幻变，必有人心。我固将引之，俾入正果。”数日辄一往祝之。虽不见验，<br>然生所至，狐遂不扰，以故，鄂常止生宿。生夜望空请见，邀益坚。一日，生归，<br>独坐斋中，忽房门缓缓自开。生起，致敬曰：“狐兄来耶？”殊寂无声。又一夜，<br>门自开，生曰：“倘是狐兄降临，固小生所祷祝而求者，何妨即赐光霁？”却又<br>寂然。案头有钱二百，及明失之。生至夜，增以数百。中宵，闻布幄铿然，生曰：<br>“来耶？敬具时铜数百备用。仆虽不充裕，然非鄙吝者。若缓急有需，无妨质言，<br>何必盗窃？”少间，视钱，脱去二百。生仍置故处，数夜不复失。有熟鸡，欲供<br>客而失之。生至夕，又益以酒，而狐从此绝迹矣。<br>鄂家祟如故。生又往祝曰：“仆设钱而子不取，设酒而子不饮；我外祖衰迈，<br>无为久祟之。仆备有不腆之物，夜当凭汝自取。”乃以钱十千、酒一樽，两鸡皆<br>聂切，陈几上。生卧其傍，终夜无声，钱物如故。狐怪从此亦绝。生一日晚归，<br>启斋门，见案上酒一壶，燂鸡盈盘；钱四百，以赤绳贯之，即前日所失物也。<br>知狐之报。嗅酒而香，酌之色碧绿，饮之甚醇。壶尽半酣，觉心中贪念顿生，暮<br>然欲作贼，便启户出。思村中一富室，遂往越其墙。墙虽高，一跃上下，如有翅<br>翎。入其斋，窃取貂裘、金鼎而出，归置床头，始就枕眠。<br>天明，携入内室，妻惊问之，生嗫嚅而告，有喜色。妻骇曰：“君素刚直，<br>何忽作贼！”生恬然不为怪，因述狐之有情。妻恍然悟曰：“是必酒中之狐毒也。”<br>因念丹砂可以却邪，遂研入酒，饮生，少顷，生忽失声曰：“我奈何做贼！”妻<br>代解其故，爽然自失。又闻富室被盗，噪传里党。生终日不食，莫知所处。妻为<br>之谋，使乘夜抛其墙内。生从之。富室复得故物，事亦遂寝。<br>生岁试冠军，又举行优，应受倍赏。及发落之期，道署梁上粘一帖云：“姬<br>某作贼，偷某家裘、鼎，何为行优？”梁最高，非跋足可粘。文宗疑之，执帖问<br>生。生愕然，思此事除妻外无知者；况署中深密，何由而至？因悟曰：“此必狐<br>之为也。”遂缅述无讳，文宗赏礼有加焉。生每自念：无取罪于狐，所以屡陷之<br>者，亦小人之耻独为小人耳。<br>异史氏曰：“生欲引邪入正，而反为邪惑。狐意未必大恶，或生以谐引之，<br>狐亦以戏弄之耳。然非身有夙根，室有贤助，几何不如原涉所云，家人寡妇，一<br>为盗污遂行淫哉！吁！可惧也！”<br>吴木欣云：“康熙甲戌，一乡科令浙中，点稽囚犯，有窃盗，已刺字讫，例<br>应逐释。令嫌‘窃’字减笔从俗，非官板正字，使刮去之；候创平，依字汇中点<br>画形象另刺之。盗口占一绝云：‘手把菱花仔细看，淋漓鲜血旧痕斑。早知面上<br>重为苦，窃物先防识字官。’禁卒笑之曰：“诗人不求功名，而乃为盗？’盗又<br>口占答之云：‘少年学道志功名，只为家贫误一生。冀得资财权子母，囊游燕市<br>博恩荣。’”即此观之，秀才为盗，亦仕进之志也。狐授姬生以进取之资，而返<br>悔为所误，迂哉！一笑。<br>○果报<br>安丘某生，通卜筮之术，其为人邪荡不检，每有钻穴逾隙之行，则卜之。一<br>日忽病，药之不愈，曰：“吾实有所见。冥中怒我狎亵天数，将重谴矣，药何能<br>为！”亡何，目暴瞽，两手无故自折。<br>某甲者，伯无嗣，甲利其有，愿为之后。伯既死，田产悉为所有，遂背前盟。<br>又有叔，家颇裕，亦无子，甲又父之，死，又背之。于是并三家之产，富甲一乡。<br>一日，暴病若狂，自言曰：“汝欲享富厚而生耶！”遂以利刃自割肉，片片掷地。<br>又曰：“汝绝人后，尚欲有后耶！”剖腹流肠，遂毙。未几，子亦死，产业归人<br>矣。果报如此，可畏也夫！<br>○韩方<br>明季，济郡以北数州县，邪疫大作，比户皆然。齐东农民韩方，性至孝。父<br>母皆病，因具楮帛，哭祷于孤石大夫之庙。归途零涕，遇一人，衣冠清洁，问：<br>“何悲？”韩具以告，其人曰：“孤石之神，不在于此，祷之何益？仆有小术，<br>可以一试。”韩喜，诘其姓字。其人曰：“我不求报，何必通乡贯乎？”韩敦请<br>临其家。其人曰：“无须。但归，以黄纸置床上，厉声言：‘我明日赴都，告诸<br>岳帝！’病当已。”韩恐不验，坚求移趾。其人曰：“实告子：我非人也。巡环<br>使者以我诚笃，俾为南县土地。感君孝，指授此术。目前岳帝举枉死之鬼，其有<br>功人民，或正直不作邪祟者，以城隍、土地用。今日殃人者，皆郡城北兵所杀之<br>鬼，急欲赴都自投，故沿途索赂，以谋口食耳，言告岳帝，则彼必惧，故当已。”<br>韩悚然起敬，伏地叩谢，及起，其人已渺。惊叹而归。遵其教，父母皆愈。以传<br>邻村，无不验者。<br>异史氏曰：“沿途祟人而往，以求不作邪祟之用，此与策马应‘不求闻达之<br>科’者何殊哉！天下事大率类此。犹忆甲戌、乙亥之间，当事者使民捐谷，具疏<br>谓民乐输。于是各州县如数取盈，甚费敲扑。时郡北七邑被水，岁祲，催办尤难。<br>唐太史偶至利津，见系逮者十余人。因问：‘为何事？’答曰：‘官捉吾等赴城，<br>比追乐输耳。’农民不知‘乐输’二字作何解，遂以为徭役敲比之名，岂不可叹<br>而可笑哉！”<br>○纫针<br>虞小思，东昌人。居积为业。妻夏，归宁返，见门外一妪，偕少女哭甚哀。<br>夏诘之。妪挥泪相告。乃知其夫王心斋，亦宦裔也。家中落，无衣食业，浼中保<br>贷富室黄氏金，作贾。中途遭寇，丧资，幸不死。至家，黄索偿，计子母不下三<br>十金，实无可准抵。黄窥其女纫针美，将谋作妾。使中保质告之：如肯，可折债<br>外，仍以廿金压券。王谋诸妻，妻泣曰：“我虽贫，固簪缨之胄。彼以执鞭发迹，<br>何敢遂媵吾女！况纫针固自有婿，汝何得擅作主！”先是，同邑傅孝廉之子，与<br>王投契，生男阿卯，与褓中论婚。后孝廉官于闽，年余而卒。妻子不能归，音耗<br>俱绝。以故纫针十五，尚未字也。妻言及此，王无词，但谋所以为计。妻曰：<br>“不得已，其试谋诸两弟。”盖妻范氏，其祖曾任京职，两孙田产尚多也。次日，<br>妻携女归告两弟，两弟任其涕泪，并无一词肯为设处。范乃号啼而归。适逢夏诘，<br>且诉且哭。<br>夏怜之；视其女，绰约可爱，益为哀楚。遂邀入其家，款以酒食，慰之曰：<br>“母子勿戚：妾当竭力。”范未遑谢，女已哭伏在地，益加惋惜。筹思曰：“虽<br>有薄蓄，然三十金亦复大难。当典质相付。”母女拜谢。夏以三日为约。别后，<br>百计为之营谋，亦未敢告诸其夫。三日，未满其数，又使人假诸其母。范母女已<br>至，因以实告。又订次日。抵暮，假金至，合裹并置床头。<br>至夜，有盗穴壁，以火入，夏觉，睨之，见一人臂跨短刀，状貌凶恶。大惧，<br>不敢作声，伪为睡者。盗近箱，意将发扃。回顾，夏枕边有裹物，探身攫去，就<br>灯解视；乃入腰橐，不复胠箧而去。夏乃起呼。家中唯一小婢，隔墙呼邻，邻<br>人集而盗已远。夏乃对灯啜泣。见婢睡熟，乃引带自经于棂间。天曙婢觉，呼人<br>解救，四肢冰冷。虞闻奔至，诘婢始得其由，惊涕营葬。时方夏，尸不僵，亦不<br>腐。过七日，乃殓之。<br>既葬。纫针潜出，哭于其墓。暴雨忽集，霹雳大作，发墓，纫针震死。虞闻，<br>奔验，则棺木已启，妻呻嘶其中，抱出之。见女尸，不知为谁。夏审视，始辨之。<br>方相骇怪。未几，范至，见女已死，哭曰：“固疑其在此，今果然矣！闻夫人自<br>缢，日夜不绝声。今夜语我，欲哭于殡宫，我未之应也。”夏感其义，遂与夫言，<br>即以所葬材穴葬之。范拜谢。虞负妻归，范亦归告其夫。<br>闻村北一人被雷击死于途，身有字云：“偷夏氏金贼。”俄闻邻妇哭声，乃<br>知雷击者即其夫马大也。村人白于官，官拘妇械鞫，则范氏以夏之措金赎女，对<br>人感泣，马大赌博无赖，闻之而盗心遂生也。官押妇搜赃，则止存二十数；又检<br>马尸得四数。官判卖妇偿补责还虞。夏益喜，全金悉仍付范，俾偿债主。<br>葬女三日，夜大雷电以风，坟复发，女亦顿活。不归其家，往扣夏氏之门。<br>夏惊起，隔扉问之。女曰：“夫人果生耶！我纫针耳。”夏骇为鬼，呼邻媪诘之，<br>知其复活，喜内入室。女自言：“愿从夫人服役，不复归矣。”夏曰：“得无谓<br>我损金为买婢耶？汝葬后，债已代偿，可勿见猜。”女益感泣，愿以母事。夏不<br>允，女曰：“儿能操作，亦不坐食。”天明告范，范喜，急至。亦从女意，即以<br>属夏。范去，夏强送女归。女啼思夏。王心斋自负女来，委诸门内而去。夏见惊<br>问，始知其故，遂亦安之。女见虞至，急下拜，呼以父。虞固无子女，又见女依<br>依怜人，颇以为欢。女纺绩缝纫，勤劳臻至。夏偶病剧，女昼夜给役。见夏不食，<br>亦不食；面上时有啼痕，向人曰：“母有万一，我誓不复生！”夏少瘳，始解颜<br>为欢。夏闻流涕，曰：“我四十无子，但得生一女如纫针亦足矣。”夏从不育；<br>逾年忽生一男，人以为行善之报。<br>居二年，女益长。虞与王谋，不能坚守旧盟。王曰：“女在君家，婚姻惟君<br>所命。”女十七，惠美无双。此言出，问名者趾错于门，夫妻为拣富室。黄某亦<br>遣媒来。虞恶其为富不仁，力却之。为择于冯氏。冯，邑名士，子慧而能文。将<br>告于王；王出负贩未归，遂径诺之。黄以不得于虞，亦托作贾，迹王所在，设馔<br>相邀，更复助以资本，渐渍习洽。因自言其子慧以自媒。王感其情，又仰其富，<br>遂与订盟。既归，诣虞，则虞昨日已受冯氏婚书。闻王所言，不悦，呼女出，告<br>以情。女佛然曰：“债主，吾仇也！以我事仇，但有一死！”王无颜，托人告黄<br>以冯氏之盟。黄怒曰：“女姓王，不姓虞。我约在先，彼约在后，何得背盟！”<br>遂控于邑宰，宰意以先约判归黄。冯曰：“王某以女付虞，固言婚嫁不复预闻，<br>且某有定婚书，彼不过杯酒之谈耳。”宰不能断，将惟女愿从之。黄又以金赂官，<br>求其左袒，以此月余不决。<br>一日，有孝廉北上，公车过东昌，使人问王心斋。适问于虞，虞转诘之，盖<br>孝廉姓傅，即阿卯也。入闽籍，十八已乡荐矣。以前约未婚。其母嘱令便道访王，<br>问女曾否另字也。虞大喜，邀傅至家，历述所遭，然婿远来数千里，患无凭据。<br>傅启箧，出王当日允婚书。虞招王至，验之果真，乃共喜。是日当官覆审，傅投<br>刺谒宰，其案始销。涓吉约期乃去。会试后，市币帛而还，居其旧第，行亲迎礼。<br>进士报已到闽，又报至东，傅又捷南宫。复入都观政而返。女不乐南渡，傅亦以<br>庐墓在，遂独往扶父枢，载母俱归。又数年，虞卒，子才七八岁，女抚之过于其<br>弟。使读书，得入邑庠，家称素封，皆傅力也。<br>异史氏曰：“神龙中亦有游侠耶？彰善瘅恶，生死皆以雷霆，此‘钱塘破阵<br>舞’也。轰轰屡击，皆为一人，焉知纫针非龙女谪降者耶？”<br>○桓侯<br>荆州彭好士，友家饮归。下马溲便，马龁草路旁。有细草一丛，蒙茸可爱，<br>初放黄花，艳光夺目，马食已过半矣。彭拔其余茎，嗅之有异香，因纳诸怀。超<br>乘复行，马骛驶绝驰，颇觉快意，竟不计算归途，纵马所之。<br>忽见夕阳在山，始将旋辔。但望乱山丛踏，并不知其何所。一青衣人来，见<br>马方喷嘶，代为捉衔，曰：“天已近暮，吾家主人便请宿止。”彭问：“此属何<br>地？”曰：“阆中也。”彭大骇，盖半日已千余里矣，因问：“主人为谁？”曰：<br>“到彼自知。”又问：“何在？”曰：“咫尺耳。”遂代鞚疾行，人马若飞。过<br>一山头，见半山中屋宇重叠，杂以屏幔，遥睹衣冠一簇，若有所伺。彭至下马，<br>相向拱敬。俄，主人出，气象刚猛，巾服都异人世。拱手向客，曰：“今日客，<br>莫远于彭君。”因揖彭，请先行。彭谦谢，不肯遽先。主人捉臂行之。彭觉捉处<br>如被械梏，痛欲折，不敢复争，遂行。下此者，犹相推让，主人或推之，或挽之，<br>客皆呻吟倾跌，似不能堪，一依主命而行。登堂，则陈设炫丽，两客一筵。彭暗<br>问接坐者：“主人何人？”答云：“此张桓侯也。”彭愕然，不敢复咳。合座寂<br>然。酒既行，桓侯曰：“岁岁叨扰亲宾，聊设薄酌，尽此区区之意。值远客辱临，<br>亦属幸遇。仆窃妄有干求，如少存爱恋，即亦不强。”彭起问：“何物？”曰：<br>“尊乘已有仙骨，非尘世所能驱策。欲市马相易，如何？”彭曰：“敬以奉献，<br>不敢易也。”桓侯曰：“当报以良马，且将赐以万金。”彭离席伏谢。桓侯命人<br>曳起之。俄倾，酒馔纷纶，日落，命烛。众起辞，彭亦告别。桓侯曰：“君远来<br>焉归？”彭顾同席者曰：“已求此公作居停主人矣。”桓侯乃遍以巨觞酌客，谓<br>彭曰：“所怀香草，鲜者可以成仙，枯者可以点金；草七茎，得金一万。”即命<br>僮出方授彭，彭又拜谢。桓侯曰：“明日造市，请于马群中任意择其良者，不必<br>与之论价，吾自给之。又告众曰：“远客归家，可少助以资斧。”众唯唯。觞尽，<br>谢别而出。<br>途中始诘姓字，同座者为刘子翚。同行二三里，越岭即睹村舍。众客陪彭并<br>至刘所，始述其异。先是，村中岁岁赛社于桓侯之庙，斩牲优戏，以为成规，刘<br>其首善者也。三日前，赛社方毕。是午，各家皆有一人邀请过山。问之，言殊恍<br>惚，但敦促甚急，过山见亭舍，相共骇疑。将至门，使者始实告之；众亦不敢却<br>退。使者曰：“姑集此，邀一远客行至矣。”盖即彭也。众述之惊怪。其中被把<br>握者，皆患臂痛；解衣烛之，肤肉青黑。彭自视亦然。众散，刘即袱被供寝。既<br>明，村中争延客；又伴彭入市相马。十余日，相数十匹，苦无佳者；彭亦拚苟就<br>之。又入市，见一马骨相似佳；骑试之，神骏无比。径骑入村，以待鬻者；再往<br>寻之，其人已去。遂别村人欲归。村人各馈金资，遂归。<br>马一日行五百里。抵家，述所自来，人不之信，囊中出蜀物，始共怪之。香<br>草久枯，恰得七茎，遵方点化，家以暴富。遂敬诣故处，独祀桓侯之祠，优戏三<br>日而返。<br>异史氏曰：“观桓侯燕宾，而后信武夷幔亭非诞也。然主人肃客，遂使蒙爱<br>者几欲折肱，则当年之勇力可想。”<br>吴木欣言：“有李生者，唇不掩其门齿，露于外盈指。一日，于某所宴集，<br>二客逊上下，其争甚苦。一力挽使前，一力却向后。力猛肘脱，李适立其后，肘<br>过触喙，双齿并堕，血下如涌。众愕然，其争乃息。”此与桓侯之握臂折肱，同<br>一笑也。<br>○粉蝶<br>阳曰旦，琼州土人也。偶自他郡归，泛舟于海，遭飓风，舟将覆；忽飘一虚<br>舟来，急跃登之。回视，则同舟尽没。风愈狂，暝然任其所吹。亡何，风定，开<br>眸，忽见岛屿，舍宇连亘。把棹近岸，直抵村门。村中寂然，行坐良久，鸡犬无<br>声。见一门北向，松竹掩蔼。时已初冬，墙内不知何花，蓓蕾满树。心爱悦之，<br>逡巡遂入。遥闻琴声，步少停。有婢自内出，年约十四五，飘洒艳丽。睹阳，返<br>身遽入。俄闻琴声歇，一少年出，讶问客所自来，阳具告之。转诘邦族，阳又告<br>之。少年喜曰：“我姻亲也。”遂揖请入院。<br>院中精舍华好，又闻琴声。既入舍，则一少妇危坐，朱弦方调，年可十八九，<br>风采焕映。见客入，推琴欲逝，少年止之曰：“勿遁，此正卿家瓜葛。”因代溯<br>所由。少妇曰：“是吾侄也。”因问其“祖母尚健否？父母年几何矣？”阳曰：<br>“父母四十余，都各无恙；惟祖母六旬，得疾沉痼，一步履须人耳。侄实不省姑<br>系何房，望祈明告，以便归述。”少妇曰：“道途辽阔，音问梗塞久矣。归时但<br>告而父，‘十姑问讯矣’，渠自知之。”阳问：“姑丈何族？”少年曰：“海屿<br>姓晏。此名神仙岛，离琼三千里，仆流寓亦不久也。”十娘趋入，使婢以酒食饷<br>客，鲜蔬香美，亦不知其何名。饭已，引与瞻眺，见园中桃杏含苞，颇以为怪。<br>晏曰：“此处夏无大暑，冬无大寒，花无断时。”阳喜曰：“此乃仙乡。归告父<br>母，可以移家作邻。”晏但微笑。<br>还斋炳烛，见琴横案上，请一聆其雅操。晏乃抚弦捻柱。十娘自内出，晏曰：<br>“来，来！卿为若侄鼓之。”十娘即坐，问侄：“愿何闻？”阳曰：“侄素不读<br>‘琴操’，实无所愿。”十娘曰：“但随意命题，皆可成调。”阳笑曰：“海风<br>引舟，亦可作一调否？”十娘曰：“可。”即按弦挑动，若有旧谱，意调崩腾；<br>静会之，如身仍在舟中，为飓风之所摆簸。阳惊叹欲绝，问：“可学否？”十娘<br>授琴，试使勾拨，曰：“可教也。欲何学？”曰：“适所奏‘飓风操’，不知可<br>得几日学？请先录其曲，吟诵之。”十娘曰：“此无文字，我以意谱之耳。”乃<br>别取一琴，作勾剔之势，使阳效之。阳习至更余，音节粗合，夫妻始别去。阳目<br>注心凝，对烛自鼓；久之，顿得妙悟，不觉起舞。举首，忽见婢立灯下，惊曰：<br>“卿固犹未去耶？”婢笑曰：“十姑命待安寝，掩户移檠耳。”审顾之，秋水澄<br>澄，意态媚绝。阳心动，微挑之；婢俯首含笑。阳益惑之，遽起挽颈。婢曰：<br>“勿尔！夜已四漏，主人将起，彼此有心，来宵未晚。”方狎抱间，闻晏唤“粉<br>蝶”。婢作色曰：“殆矣！”急奔而去。阳潜往听之，但闻晏曰：“我固谓婢子<br>尘缘未灭，汝必欲收录之。今如何矣？宜鞭三百！”十娘曰：“此心一萌，不可<br>给使，不如为吾侄遗之。”阳甚惭惧，返斋灭烛自寝。天明，有童子来侍盥沐，<br>不复见粉蝶矣。心惴惴恐见谴逐。俄晏与十姑并出，似无所介于怀，便考所业。<br>阳为一鼓。十娘曰：“虽未入神，已得什九，肄熟可以臻妙。”阳复求别传。晏<br>教以“天女谪降”之曲，指法拗折，习之三日，始能成曲。晏曰：“梗概已尽，<br>此后但须熟耳。娴此两曲，琴中无梗调矣。”<br>阳颇忆家，告十娘曰：“吾居此，蒙姑抚养甚乐；顾家中悬念。离家三千里，<br>何日可能还也！”十娘曰：“此即不难。故舟尚在，当助一帆风，子无家室，我<br>已遣粉蝶矣。”乃赠以琴，又授以药曰：“归医祖母，不惟却病，亦可延年。”<br>遂送至海岸，俾登舟。阳觅楫，十娘曰：“无须此物。”因解裙作帆，为之萦系。<br>阳虑迷途，十娘曰：“勿忧，但听帆漾耳。”系已，下舟。阳凄然，方欲拜谢别，<br>而南风竞起，离岸已远矣。视舟中糗粮已具，然止足供一日之餐，心怨其吝。腹<br>馁不敢多食，惟恐遽尽，但啖胡饼一枚，觉表里甘芳。余六七枚，珍而存之，即<br>亦不复饥矣。俄见夕阳欲下，方悔来时未索膏烛。瞬息，遥见人烟，细审，则琼<br>州也。喜极。旋已近岸，解裙裹饼而归。<br>入门，举家惊喜，盖离家已十六年矣，始知其遇仙。视祖母老病益惫，出药<br>投之，沉疴立除。共怪问之，因述所见。祖母泫然曰：“是汝姑也。”初，老夫<br>人有少女，名十娘，生有仙姿，许字晏氏。婿十六岁，入山不返，十娘待至二十<br>余，忽无疾自殂，葬已三十余年。闻旦言，共疑其未死。出其裙，则犹在家所素<br>着也。饼分啖之，一枚终日不饥，而精神倍生。老夫人命发冢验视，则空棺存焉。<br>旦初聘吴氏女未娶，旦数年不还，遂他适。共信十娘言，以俟粉蝶之至；既<br>而年余无音，始议他图。临邑钱秀才，有女名荷生，艳名远播。年十六，未嫁而<br>三丧其婿。遂媒定之，涓吉成礼。既入门，光艳绝代，旦视之，则粉蝶也。惊问<br>曩事，女茫乎不知。盖被逐时，即降生之辰也。每为之鼓“天女谪降”之操，辄<br>支颐凝想，若有所会。<br>○李檀斯<br>长山李檀斯，国学生也。其村中有媪走无常，谓人曰：“今夜与一人舁檀老<br>投生淄川柏家庄一新门中，身躯重赘，几被压死。”时李方与客欢饮，悉以媪言<br>为妄。至夜，无疾而卒。天明，如所言往问之，则其家夜生女矣。<br>○锦瑟<br>沂人王生，少孤，自为族。家清贫；然风标修洁，洒然裙履少年也。富翁兰<br>氏，见而悦之，妻以女，许为起屋治产。娶未几而翁死。妻兄弟鄙不齿数，妇尤<br>骄倨，常佣奴其夫；自享馐馔，生至，则脱粟瓢饮，折稊为匕，置其前。王悉隐<br>忍之。年十九，往应童试，被黜。自郡中归，妇适不在室，釜中烹羊臛熟，就<br>啖之。妇入，不语，移釜去。生大惭，抵箸地上，曰：“所遭如此，不如死！”<br>妇恚，问死期，即授索为自经之具。生忿投羹碗，败妇颡。<br>生含愤出，自念良不如死，遂怀带入深壑。至丛树下，方择枝系带，忽见土<br>崖间，微露裙幅，瞬息，一婢出，睹生急返，如影就灭，土壁亦无绽痕。固知妖<br>异，然欲觅死，故无畏怖，释带坐觇之。少间复露半面，一窥即缩去。念此鬼物，<br>从之必有死乐，因抓石叩壁曰：“地如可入，幸示一途！我非求欢，乃求死者。”<br>久之，无声。王又言之，内云：“求死请姑退，可以夜来。”音声清锐，细如游<br>蜂。生曰：“诺。”遂退以待夕。未几，星宿已繁，崖间忽成高第，静敞双扉。<br>生拾级而入。才数武，有横流涌注，气类温泉。以手探之，热如沸汤，不知其深<br>几许。疑即鬼神示以死所，遂踊身入。热透重衣，肤痛欲糜，幸浮不沉。泅没良<br>久，热渐可忍，极力爬抓，始登南岸，一身幸不泡伤。行次，遥见厦屋中有灯火，<br>趋之。有猛犬暴出，龁衣败袜。摸石以投，犬稍却。又有群犬要吠，皆大如犊。<br>危急间，婢出叱退，曰：“求死郎来耶？吾家娘子悯君厄穷，使妾送君入安乐窝，<br>从此无灾矣。”挑灯导之。启后门，黯然行去。<br>入一家，明烛射窗，曰：“君自入，妾去矣。”生入室四瞻，盖已入己家矣。<br>反奔而出，遇妇所役老媪曰：“终日相觅，又焉往！”反曳入。妇帕裹伤处，下<br>床笑逆，曰：“夫妻年余，狎谑顾不识耶？我知罪矣。君受虚诮，我被实伤，怒<br>亦可以少解。”乃于床头取巨金二铤置生怀，曰：“以后衣食，一惟君命，可乎？”<br>生不语，抛金夺门而奔，仍将入壑，以叩高第之门。<br>既至野，则婢行缓弱，挑灯尤遥望之。生急奔且呼，灯乃止。既至，婢曰：<br>“君又来，负娘子苦心矣。”王曰：“我求死，不谋与卿复求活。娘子巨家，地<br>下亦应需人。我愿服役，实不以有生为乐。”婢曰：“乐死不如苦生，君设想何<br>左也！吾家无他务。惟淘河、粪除、饲犬、负尸；作不如程，则刵耳劓鼻、敲<br>肘刭趾。君能之乎？”答曰：“能之。”又入后门，生问：“诸役何也？适言负<br>尸，何处得如许死人？”婢曰：“娘子慈悲，设‘给孤园’，收养九幽横死无归<br>之鬼。鬼以千计，日有死亡，须负瘗之耳。请一过观之。”移时，入一门，署<br>“给孤园”。入，见屋宇错杂，秽臭熏人。园中鬼见烛群集，皆断头缺足，不堪<br>入目。回首欲行，见尸横墙下；近视之，血肉狼藉。曰：“半日未负，已被狗咋。”<br>即使生移去之。生有难色，婢曰：“君如不能，请仍归享安乐。”生不得已，负<br>置秘处。乃求婢缓颊，幸免尸污。婢诺。<br>行近一舍，曰：“姑坐此，妾入言之。饲狗之役较轻，当代图之，庶几得当<br>以报。”去少顷，奔出，曰：“来，来！娘子出矣。”生从入。见堂上笼烛四悬，<br>有女郎近户坐，乃二十许天人也。生伏阶下，女郎命曳起之，曰：“此一儒生，<br>乌能饲犬？可使居西堂，主薄。”生喜，伏谢，女曰：“汝以朴诚，可敬乃事。<br>如有舛错，罪责不轻也！”生唯唯。婢导至西堂，见栋壁清洁，喜甚，谢婢。始<br>问娘子官阀，婢曰：“小字锦瑟，东海薛侯女也。妾名春燕。旦夕所需，幸相闻。”<br>婢去，旋以衣履衾褥来，置床上。生喜得所。<br>黎明，早起视事，录鬼籍。一门仆役，尽来参谒，馈酒送脯甚多。生引嫌，<br>悉却之。日两餐，皆自内出。娘子察其廉谨，特赐儒巾鲜衣。凡有赍赉，皆遣春<br>燕。婢颇风格，既熟，颇以眉目送情。生斤斤自守，不敢少致差跌，但伪作騃钝。<br>积二年余，赏给倍于常廪，而生谨抑如故。<br>一夜，方寝，闻内第喊噪。急起，捉刀出，见炬火光天。入窥之，则群盗充<br>庭，厮仆骇窜。一仆促与偕遁，生不肯，涂面束腰，杂盗中呼曰：“勿惊薛娘子！<br>但当分括财物，勿使遗漏。”时诸舍群贼方搜锦瑟不得，生知未为所获，潜入第<br>后独觅之。遇一伏妪，始知女与春燕皆越墙矣。生亦过墙，见主婢伏于暗陬，生<br>曰：“此处乌可自匿？”女曰：“吾不能复行矣！”生弃刀负之。奔二三里许，<br>汗流竟体，始入深谷，释肩令坐。欻，一虎来，生大骇，欲迎当之，虎已衔女。<br>生急捉虎耳，极力伸臂入虎口，以代锦瑟。虎怒，释女，嚼生臂，脆然有声。臂<br>断落地，虎亦返去。女泣曰：“苦汝矣！苦汝矣！”生忙遽未知痛楚，但觉血溢<br>如水，使婢裂衿裹断处。女止之，俯觅断臂，自为续之；乃裹之。东方渐白，始<br>缓步归，登堂如墟。天既明，仆媪始渐集。女亲诣西堂，问生所苦。解裹，则臂<br>骨已续；又出药糁其创，始去。由此益重生，使一切享用，悉与己等。<br>臂愈，女置酒内室以劳之。赐之坐，三让而后隅坐。女举爵如让宾客。久之，<br>曰：“妾身已附君体，意欲效楚王女之于臣建。但无媒，羞自荐耳。”生惶恐曰：<br>“某受恩重，杀身不足酬。所为非分，惧遭雷殛，不敢从命。苟怜无室，赐婢已<br>过。”一日，女长姊瑶台至，四十许佳人也。至夕，招生入，瑶台命坐，曰：<br>“我千里来，为妹主婚，今夕可配君子。”生又起辞。瑶台遽命酒，使两人易盏。<br>生固辞，瑶台夺易之。生乃伏地谢罪，受饮之。瑶台出，女曰：“实告君：妾乃<br>仙姬，以罪被谪。自愿居地下，收养冤魂，以赎帝谴。适遭天魔之劫，遂与君有<br>附体之缘。远邀大姊来，固主婚嫁，亦使代摄家政，以便从君归耳。”生起敬曰：<br>“地下最乐！某家有悍妇；且屋宇隘陋，势不能容委曲以共其生。”女笑曰：<br>“不妨。”既醉，归寝，欢恋臻至。<br>过数日，谓生曰：“冥会不可长，请郎归。君干理家事毕，妾当自至。”以<br>马授生，启扉自出，壁复合矣。生骑马入村，村人尽骇。至家门，则高庐焕映矣。<br>先是，生去，妻召两兄至，将箠楚报之；至暮，不归，始去。或于沟中得生履，<br>疑其已死。既而年余无耗。有陕中贾某，媒通兰氏，遂就生第与妇合。半年中，<br>修建连亘。贾出经商，又买妾归，自此不安其室。贾亦恒数月不归。生讯得其故，<br>怒，系马而入。见旧媪，媪惊伏地。生叱骂久，使导诣妇所，寻之已遁，既于舍<br>后得之，已自经死。遂使人舁归兰氏。呼妾出，年十八九，风致亦佳，遂与寝处。<br>贾托村人，求反其妾，妾哀号不肯去。生乃具状，将讼其霸产占妻之罪，贾不敢<br>复言，收肆西去。<br>方疑锦瑟负约；一夕，正与妾饮，则车马扣门而女至矣。女但留春燕，余即<br>遣归。入室，妾朝拜之，女曰：“此有宜男相，可以代妾苦矣。”即赐以锦裳珠<br>饰。妾拜受，立侍之；女挽坐，言笑甚欢。久之，曰：“我醉欲眠。”生亦解履<br>登床，妾始出；入房则生卧榻上；异而反窥之，烛已灭矣。生无夜不宿妾室。一<br>夜，妾起，潜窥女所，则生及女方共笑语。大怪之。急反告生，则床上无人矣。<br>天明，阴告生；生亦不自知，但觉时留女所、时寄妾宿耳。生嘱隐其异。久之，<br>婢亦私生，女若不知之。婢忽临蓐难产，但呼“娘子”。女入，胎即下；举之，<br>男也。为断脐置婢怀，笑曰：“婢子勿复尔！业多，则割爱难矣。”自此，婢不<br>复产。妾出五男二女。居三十年，女时返其家，往来皆以夜。一日，携婢去，不<br>复来。生年八十，忽携老仆夜出，亦不返。<br>○太原狱<br>太原有民家，姑妇皆寡。姑中年，不能自洁，村无赖频频就之。妇不善其行，<br>阴于门户墙垣阻拒之。姑惭，借端出妇；妇不去，颇有勃溪，姑益恚，反相诬，<br>告诸官。官问奸夫姓名，媪曰：“夜来宵去，实不知其阿谁，鞫妇自知。”因唤<br>妇。妇果知之，而以奸情归媪，苦相抵。拘无赖至，又哗辨：“两无所私，彼姑<br>妇不相能，故妄言相诋毁耳。”官曰：“一村百人，何独诬汝？”重笞之。无赖<br>叩乞免责，自认与妇通。械妇，妇终不承。逐去之。妇忿告宪院，仍如前，久不<br>决。<br>时淄邑孙进士柳下令临晋，推折狱才，遂下其案于临晋。人犯到，公略讯一<br>过，寄监讫，便命隶人备砖石刀锥，质理听用。共疑曰：“严刑自有桎梏，何将<br>以非刑折狱耶？”不解其意，姑备之。明日，升堂，问知诸具已备，命悉置堂上。<br>乃唤犯者，又一一略鞫之。乃谓姑妇：“此事亦不必甚求清析。淫妇虽未定，而<br>奸夫则确。汝家本清门，不过一时为匪人所诱，罪全在某。堂上刀石具在，可自<br>取击杀之。”姑妇趑趄，恐邂逅抵偿，公曰：“无虑，有我在。”于是媪妇并起，<br>掇石交投。妇衔恨已久，两手举巨石，恨不即立毙之，媪惟以小石击臀腿而已。<br>又命用刀。妇把刀贯胸膺，媪犹逡巡未下。公止之曰：“淫妇我知之矣。”命执<br>媪严梏之，遂得其情。笞无赖三十，其案始结。<br>附记：公一日遣役催租，租户他出，妇应之。投不得贿，拘妇至。公怒曰：<br>“男子自有归时，何得扰人家室！”遂笞役，遣妇去。乃命匠多备手械，以备敲<br>比。明日，合邑传颂公仁。欠赋者闻之，皆使妻出应，公尽拘而械之。余尝谓：<br>孙公才非所短，然如得其情，则喜而不暇哀矜矣。<br>○新郑讼<br>长山石进士宗玉，为新郑令。适有远客张某，经商于外，因病思归，不能骑<br>步，凭禾车一辆，携资五千，两夫挽载以行。至新郑，两夫往市饮食，张守资独<br>卧车中。有某甲过，睨之，见旁无人，夺资去。张不能御，力疾起，遥尾缀之，<br>入一村中；又从之，入一门内。张不敢入，但自短垣窥觇之。甲释所负，回首见<br>窥者，怒执为贼，缚见石公，因言情状。问张，备述其冤。公以无质实，叱去之。<br>二人下，皆以官无皂白。公置若不闻。<br>颇忆甲久有逋赋，遣役严追之。逾日，即以银三两投纳。石公问金所自来，<br>甲云：“质衣鬻物。”皆指名以实之。石公遣役令视纳税人，有与甲同村者否。<br>适甲邻人在，唤入问之：“汝既为某甲近邻，金所从来。尔当知之。”邻曰：<br>“不知。”公曰：“邻家不知，其来暧昧。”甲惧，顾邻曰：“我质某物、鬻某<br>器，汝岂不知？”邻急曰：“然，固有之矣。”公怒曰：“尔必与甲同盗，非刑<br>询不可！”命取梏械。邻人惧曰：“吾以邻故，不敢招怨；今刑及己身，何讳乎，<br>彼实劫张某钱所市也。”遂释之。时张以丧资未归，乃责甲押偿之。此亦见石之<br>能实心为政也。<br>异史氏曰：“石公为诸生时，恂恂雅饬，意其人翰苑则优，簿书则诎。乃一<br>行作吏，神君之名，噪于河朔。谁谓文章无经济哉！故志之以风有位者。”<br>○李象先<br>李象先，寿光之闻人也。前世为某寺执爨僧，无疾而化。魂出栖坊上，下见<br>市上行人，皆有火光出颠上，盖体中阳气也。夜既昏，念坊上不可久居，但诸舍<br>暗黑，不知所之。唯一家灯火犹明，飘赴之。及门，则身已婴儿。母乳之。见乳<br>恐惧；腹不胜饥，闭目强吮。逾三月余，即不复乳；乳之，则惊惧而啼。母以米<br>沈间枣栗哺之，得长成。是为象先。儿时至某寺，见寺僧，皆能呼其名。至老犹<br>畏乳。<br>异史氏曰：“象先学问渊博，海岱清士。子早贵，身仅以文学终，此佛家所<br>谓福业未修者耶？弟亦名士。生有隐疾，数月始一动；动时急起，不顾宾客，自<br>外呼而入，于是婢媪尽避；使及门复痿，则不入室而反。兄弟皆奇人也。”<br>○房文淑<br>开封邓成德，游学至兖，寓败寺中，佣为造齿籍者缮写。岁暮，僚役各归家，<br>邓独炊庙中。黎明，有少妇叩门而入，艳绝，至佛前焚香叩拜而去。次日，又如<br>之。至夜，邓起挑灯，适有所作，女至益早。邓曰：“来何早也？”女曰：“明<br>则人杂，故不如夜。太早，又恐扰君清睡。适望见灯光，知君已起，故至耳。”<br>生戏曰：“寺中无人，寄宿可免奔波。”女哂曰：“寺中无人，君是鬼耶？”邓<br>见其可狎，俟拜毕，曳坐求欢。女曰：“佛前岂可作此。身无片椽，尚作妄想！”<br>邓固求不已。女曰：“去此三十里某村，有六七童子，延师未就。君往访李前川，<br>可以得之。托言携有家室，令别给一舍，妾便为君执炊，此长策也。”邓虑事发<br>获罪，女曰：“无妨。妾房氏，小名文淑，并无亲属，恒终岁寄居舅家，有谁知？”<br>邓喜。既别女，即至某村，谒见李前川，谋果遂。约岁前即携家至。既反，告女。<br>女约候于途中。邓告别同党，借骑而去。女果待于半途，乃下骑以辔授女，御之<br>而行。至斋，相得甚欢。<br>积六七年，居然琴瑟，并无追捕逃者。女忽生一子。邓以妻不育，得之甚喜，<br>名曰“兖生。”女曰：“伪配终难作真。妾将辞君而去，又生此累人物何为！”<br>邓曰：“命好，倘得余钱，拟与卿遁归乡里，何出此言？”女曰：“多谢，多谢！<br>我不能胁肩谄笑，仰大妇眉睫，为人作乳媪，呱呱者难堪也！”邓代妻明不妒，<br>女亦不言。月余，邓解馆，谋与前川子同出经商，告女曰：“我思先生设帐，必<br>无富有之期。今学负贩，庶有归时。”女亦不答。至夜，女忽抱子起。邓问：<br>“何作？”女曰：“妾欲去。”邓急起，追问之，门未启，而女已杳。骇极，始<br>悟其非人也。邓以形迹可疑，故亦不敢告人，托之归宁而已。初，邓离家，与妻<br>娄约，年终必返；既而数年无音，传其已死。兄以其无子，欲改醮之。娄更以三<br>年为期，日惟以纺绩自给。一日，既暮，往扃外户，一女子掩入，怀中绷儿，曰：<br>“自母家归，适晚。知姊独居，故求寄宿。”娄内之。至房中，视之，二十余丽<br>者也。喜与共榻，同弄其儿，儿白如瓠。叹曰：“未亡人遂无此物！”女曰：<br>“我正嫌其累人，即嗣为姊后，何如？”娄曰：“无论娘子不忍割爱；即忍之，<br>妾亦无乳能活之也。”女曰：“不难。当儿生时，患无乳，服药半剂而效。今余<br>药尚存，即以奉赠。”遂出一裹，置窗间。娄漫应之，未遽怪也。既寝，及醒呼<br>之，则儿在而女已启门去矣。骇极。日向辰，儿啼饥，娄不得已，饲其药，移时<br>湩流，遂哺儿。积年余，儿益丰肥，渐学语言，爱之不啻己出，由是再醮之心<br>遂绝。但早起抱儿，不能操作谋衣食，益窘。<br>一日，女忽至。娄恐其索儿，先问其不谋而去之罪，后叙其鞠养之苦。女笑<br>曰：“姊告诉艰难，我遂置儿不索耶？”遂招儿。儿啼入娄怀，女曰：“犊子不<br>认其母矣！此百金不能易，可将金来，署立券保。”娄以为真，颜作赪，女笑曰：<br>“姊勿惧，妾来正为儿也。别后虑姊无豢养之资，因多方措十余金来。”乃出金<br>授娄。娄恐受其金，索儿有词，坚却之。女置床上，出门径去。抱子追之，其去<br>已远，呼亦不顾。疑其意恶。然得金，少权子母，家以饶足。<br>又三年，邓贾有赢余，治装归。方共慰藉，睹儿问谁氏子。妻告以故，问：<br>“何名？”曰：“渠母呼之兖生。”邓惊曰：“此真吾子也！”问其时日，即夜<br>别之日。邓乃历叙与房文淑离合之情，益共欣慰。犹望女至。而终渺矣。<br>○秦桧<br>青州冯中堂家杀一豕，燖去毛鬛，肉内有字，云：“秦桧七世身。”烹而<br>啖之，其肉臭恶，因投诸犬。呜呼！桧之肉，恐犬亦不当食之矣！<br>闻益都人说：“中堂之祖，前身在宋朝为桧所害，故生平最敬岳武穆。于青<br>州城北通衢旁建岳王殿，秦桧。万俟卨伏跪地下。往来行人瞻礼岳王，则投石桧、<br>卨，香火不绝。后大兵征于七之年，冯氏子孙毁岳王像。数里外，有俗祠“子孙<br>娘娘”，因舁桧、卨其中，使朝跪焉。百世下，必有杜十姨、伍髭须之误，甚可<br>笑也。<br>又青州城内，旧有淡台子羽祠。当魏珰烜赫时，世家中有媚之者，就子羽毁<br>冠去须，改作魏监。此亦骇人听闻者也。<br>○一员官<br>济南同知吴公，刚正不阿。时有陋规：凡贪墨者，亏空犯赃罪，上官辄庇之，<br>以赃分摊属僚，无敢梗者。以命公，不受，强之不得，怒加叱骂。公亦恶声还报<br>之，曰：“某官虽微？亦受君命。可以参处，不可以骂詈也！要死便死，不能损<br>朝廷之禄，代人上枉法赃耳！”上官乃改颜温慰之。人皆言斯世不可以行直道，<br>人自无直道耳，何反咎斯世之不可行哉！会高苑有穆情怀者，狐附之，辄慷慨与<br>人谈论，音响在坐上，但不见其人。适至郡，宾客谈次，或诘之曰：“仙固无不<br>知，请问郡中官共几员？”应声答曰：“一员。”共笑之。复诘其故。曰：“通<br>郡官僚虽七十有二，其实可称为官者，吴同知一人而已。”是时泰安知州张公，<br>人以其木强，号之“橛子”。凡贵官大僚登岱者，夫马兜舆之类，需索烦多，州<br>民苦于供亿。公一切罢之。或索羊豕，公曰：“我即一羊也，一豕也，请杀之以<br>犒驺从。”大僚亦无奈之。公自远宦，别妻子者十二年。初莅泰安，夫人及公子<br>自都中来省之，相见甚欢。逾六七日，夫人从容曰：“君尘甑犹昔，何老悖不念<br>子孙耶？”公怒，大骂，呼杖，逼夫人伏受。公子覆母号泣，求代。公横施挞楚，<br>乃已。夫人即偕公子命驾归，矢曰：“渠即死于是，吾亦不复来矣！”逾年，公<br>卒。此不可谓非今之强项令也。然以久离之琴瑟，何至以一言而躁怒至此，岂人<br>情哉！而威福能行床第，事更奇于鬼神矣。<br>○公孙夏<br>保定有国学生某，将入都纳资，谋得县尹。方趣装而病，月余不起。忽有僮<br>入曰：“客至。”某亦忘其疾，趋出逆客。客华服类贵者。三揖入舍，叩所自来。<br>客曰：“仆，公孙夏，十一皇子坐客也。闻治装将图县秩，既有是志，太守不更<br>佳耶？”某逊谢，但言：“资薄，不敢有奢愿。”客请效力，俾出半资，约于任<br>所取盈。某喜求策，客曰：“督抚皆某最契之交，暂得五千缗，其事济矣。目前<br>真定缺员，便可急图。”某讶其本省，客笑曰：“君迂矣！但有孔方在，何问吴、<br>越桑梓耶？”某终踌蹰，疑其不经，客曰：“无须疑惑。实相告：此冥中城隍缺<br>也。君寿尽，已注死籍。乘此营办，尚可以致冥贵。”即起告别，曰：“君且自<br>谋，三日，当复会。”遂出门跨马去，某忽开眸，与妻子永诀。命出藏镪，市楮<br>锭万提，郡中是物为空。堆积庭中，杂刍灵鬼马，日夜焚之，灰高如山。<br>三日客果至。某出资交兑，客即导至部署，见贵官坐殿上，某便伏拜。贵官<br>略审姓名，便勉以“清廉谨慎”等语。乃取凭文，唤至案前与之。某稽首出署。<br>自念监生卑贱，非车服炫耀，不足震慑曹属。于是益市舆马，又遣鬼役以彩舆迓<br>其美妾。区画方已，真定卤簿已至。途中里余，一道相属，意甚得。忽前导者钲<br>息旗靡，惊疑间见，见骑者尽下，悉伏道周；人小径尺，马大如狸。车前者骇曰：<br>“关帝至矣！”某惧，下车亦伏，遥见帝君从四五骑，缓辔而至。须多绕颊，不<br>似世所模肖者；而神采威猛，目长几近耳际。马上问：“此何官？”从者答：<br>“真定守。”帝君曰：“区区一郡，何直得如此张皇！”某闻之，洒然毛悚；身<br>暴缩，自顾如六七岁儿。帝君令起，使随马踪行。道旁有殿字，帝君入，南向坐，<br>命以笔札授某，俾自书乡贯姓名。某书已，呈进；帝君视之，怒曰：“字讹误不<br>成形象！此市侩耳，何足以任民社！”又命稽其德籍。旁一人跪奏，不知何词。<br>帝君厉声曰：“干进罪小，卖爵罪重！”旋见金甲神绾锁去。遂有二人捉某，褫<br>去冠服，去冠服，笞五十，臀肉几脱，逐出门外。四顾车马尽空，痛不能步，偃<br>息草间。细认其处，离家尚不甚远。幸身轻如叶，一昼夜始抵家。<br>豁若梦醒，床上呻吟。家人集问，但言股痛。盖瞑然若死者，已七日矣，至<br>是始寤。便问：“阿怜何不来。”盖妾小字也。先是，阿怜方坐谈，忽曰：“彼<br>为真定太守，差役来接我矣。”乃入室丽妆，妆竟而卒，才隔夜耳。家人述其异。<br>某悔恨椎胸，命停尸勿葬，冀其复还。数日杳然，乃葬之。某病渐瘳，但股疮大<br>剧，半年始起。每自曰：“官资尽耗，而横被冥刑，此尚可忍；但爱妾不知舁向<br>何所，清夜所难堪耳。”<br>异史氏曰：“嗟夫！市侩固不足南面哉！冥中既有线索，恐夫子马踪所不及<br>到，作威福者，正不胜诛耳。吾乡郭华野先生传有一事，与此颇类，亦人中之神<br>也。先生以清鲠受主知，再起总制荆楚。行李萧然，惟四五人从之，衣履皆敝陋，<br>途中人皆不知为贵官也。适有新令赴任，道与相值。驼车二十余乘，前驱数十骑，<br>驺从百计。先生亦不知其何官，时先之，时后之，时以数骑杂其伍。彼前马者怒<br>其扰，辄呵却之。先生亦不顾瞻。亡何，至一巨镇，两俱休止。乃使人潜访之，<br>则一国学生，加纳赴任湖南者也。乃遣一价召之使来。令闻呼骇疑；及诘官阀，<br>始知为先生，悚惧无以为地，冠带匍伏而前。先生问：‘汝即某县县尹耶？’答<br>曰：‘然。’先生曰：‘蕞尔一邑，何能养如许驺从？履任，则一方涂炭矣！不<br>可使殃民社，可即旋归，勿前矣。’令叩首曰：‘下官尚有文凭。”先生即令取<br>凭，审验已，曰：‘此亦细事，代若缴之可耳。’令伏拜而出，归途不知何以为<br>情，而先生行矣。世有未莅任而已受考成者，实所创闻。盖先生奇人，故有此快<br>事耳。”<br><hr>
