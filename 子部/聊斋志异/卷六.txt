<h4>《子部·聊斋志异·卷六》<b class="x">作者：蒲松龄</b></h4>
<br>○潞令<br>宋国英，东平人，以教习授潞城令。贪暴不仁，催科尤酷，毙杖下者，狼藉<br>于庭。余乡徐白山适过之，见其横，讽曰：“为民父母，威焰固至此乎？”宋洋<br>洋作得意之词曰：“喏！不敢！官虽小，莅任百日，诛五十八人矣。”后半年，<br>方据案视事，忽瞪目而起，手足挠乱，似与人撑拒状，自言曰“我罪当死！我罪<br>当死！”扶入署中，逾时寻卒。呜呼！幸阴曹兼摄阳政，不然，颠越货多，则<br>“卓异”声起矣，流毒安穷哉！<br>异史氏曰：“潞子故区，其人魂魄毅，故其为鬼雄。今有一官握篆于上，必<br>有一二鄙流，风承而痔舐之。其方盛也，则竭攫未尽之膏脂，为之具锦屏；其将<br>败也，则驱诛未尽之肢体，为之乞保留。官无贪廉，每莅一任，必有此两事。赫<br>赫者一日未去，则蚩蚩者不敢不从。积习相传，沿为成规，其亦取笑于潞城之鬼<br>也已！”<br>○马介甫<br>杨万石，大名诸生也，生平有“季常之惧”。妻尹氏，奇悍，少迕之，辄以<br>鞭挞从事。杨父年六十余而鳏，尹以齿奴隶数。杨与弟万钟常窃饵翁，不敢令妇<br>知。然衣败絮，恐贻讪笑，不令见客。万石四十无子，纳妾王，旦夕不敢通一语。<br>兄弟候试郡中，见一少年，容服都雅。与语，悦之，询其姓字，自云：“介甫，<br>马姓。”由此交日密，焚香为昆季之盟。既别，约半载，马忽携僮仆过杨。值杨<br>翁在门外曝阳扪虱，疑为佣仆，通姓氏使达主人，翁披絮去。或告曰：“此即其<br>翁也。”马方惊讶，杨兄弟岸帻出迎。登堂一揖，便请朝父，万石辞以偶恙。促<br>坐笑语，不觉向夕，万石屡言具食，而终不见至。兄弟迭互出入，始有瘦奴持壶<br>酒来，俄顷饮尽。坐伺良久，万石频起催呼，额颊间热汗蒸腾。俄瘦奴以馔具出，<br>脱粟失饪，殊不甘旨。食已，万石草草硬去。万钟袱被来伴客寝，马责之曰：<br>“曩以伯仲高义，遂同盟好。今老父实不温饱，行道者羞之！”万钟泫然曰：<br>“在心之情，卒难申致。家门不吉，蹇遭悍嫂，尊长细弱，横被催残。非沥血之<br>好，此丑不敢扬也。”马骇叹移时，曰：“我初欲早旦而行，今得此异闻，不可<br>不一目见之。请假闲舍，就便自炊。”万钟从其教，即除室为马安顿。夜深窃馈<br>蔬稻，惟恐妇知。马会其意，力却之，且请杨翁与同食寝。自诣城肆，市布帛，<br>为易袍裤，父子兄弟皆感泣。万钟有子喜儿，方七岁，夜从翁眠。马抚之曰：<br>“此儿福寿，过于其父，但少年孤苦耳。”妇闻老翁安饱，大怒，辄骂，谓马强<br>预人家事。初恶声尚在闺闼，渐近马居，以示瑟歌之意。杨兄弟汗体徘徊，不能<br>制止；而马若弗闻也者。妾王，体妊五月，妇始知之，褫衣惨掠。已，乃唤万石<br>跪受巾帼，操鞭逐出。值马在外，惭懅不前，又追逼之，始出。妇亦随出，叉<br>手顿足，观者填溢。马指妇叱曰：“去，去！”妇即反奔，若被鬼逐，裤履俱脱，<br>足缠萦绕于道上，徒跣而归，面色灰死。少定，婢进袜履，着已，噭啕大哭。<br>家无敢问者。马曳万石为解巾帼，万石耸身定息，如恐脱落，马强脱之，而坐立<br>不宁，犹惧以私脱加罪。探妇哭已，乃敢入，趑趄而前。妇殊不发一语，遽起，<br>入房自寝。万石意始舒，与弟窃奇焉。家人皆以为异，相聚偶语。妇微有闻，益<br>羞怒，遍挞奴婢。呼妾，妾创剧不能起。妇以为伪，就榻扌旁之，崩注堕胎。万<br>石于无人处，对马哀啼，马慰解之。呼僮具牢馔，更筹再唱，不放万石去。<br>妇在闺房，恨夫不归，方大恚忿，闻撬扉声，急呼婢，则室门已辟。有巨人<br>入，影蔽一室，狰狞如鬼；俄又有数人入，各执利刃。妇骇绝欲号，巨人以刀刺<br>颈曰：“号便杀却！”妇急以金帛赎命。巨人曰：“我冥曹使者，不要钱，但取<br>悍妇心耳！妇益惧，自投败颡。巨人乃以利刃画妇心而数之曰：“如某事，谓可<br>杀否？”即以画。凡一切凶悍之事，责数殆尽，刀画肤革，不啻数十。末乃曰：<br>“妾生子，亦尔宗绪，何忍打堕？此事必不可宥！”乃令数人反接其手，剖视悍<br>妇心肠。妇叩头乞命，但言知悔。俄闻中门启闭，曰：“杨万石来矣。既已悔过，<br>姑留余生。”纷然尽散。<br>无何，万石入，见妇赤身绷系，心头刀痕，纵横不可数。解而问之，得其故，<br>大骇，窃疑马。明日，向马述之，马亦骇。由是妇威渐敛，经数月不敢出一恶语。<br>马大喜，告万石曰：“实告君，幸勿宣泄，前以小术惧之。既得好合，请暂别也。”<br>遂去。妇每日暮，挽留万石作侣，欢笑而承迎之。万石生平不解此乐，遽遭之，<br>觉坐立皆无所可。妇一夜忆巨人状，瑟缩摇战。万石思媚妇意，微露其假。妇遽<br>起，苦致穷诘。万石自觉失言，而不能悔，遂实告之。妇勃然大骂，万石惧，长<br>跽床下。妇不顾，哀至漏三下，妇曰：“欲得我恕，须以刀画汝心头如干数，此<br>恨始消。”乃起捉厨刀。万石大惧而奔，妇逐之。犬吠鸡腾，家人尽起。万钟不<br>知何故，但以身左右翼兄。妇乃诟詈，忽见翁来，睹袍服，倍益烈怒，即就翁身<br>条条割裂，批颊而摘翁髭。万钟见之怒，以石击妇，中颅，颠蹶而毙。万钟曰：<br>“我死而父兄得生，何憾！”遂投井中，救之已死。移时妇复苏，闻万钟死，怒<br>亦遂解。<br>既殡，弟妇恋儿，矢不嫁。妇唾骂不与食，醮去之。遗孤儿，朝夕受鞭楚，<br>俟家人食讫，始啖以冷块。积半岁，儿尫羸，仅存气息。一日，马忽至，万石嘱<br>家人，勿以告妇。马见翁褴缕如故，大骇；又闻万钟殒谢，顿足悲哀。儿闻马至，<br>便来依恋，前呼马叔。马不能识，审顾始辩，惊曰：“儿何憔悴至此！”翁乃嗫<br>嚅具道情事，马忿然谓万石曰：“我曩道兄非人，果不谬。两人止此一线，杀之，<br>将奈何？”万石不言，惟伏首帖耳而泣。坐语数刻，妇己知之，不敢自出逐客，<br>但呼万石入，批使绝马。含涕而出，批痕俨然。马怒之曰：“兄不能威，独不能<br>断‘出’耶？殴父杀弟，安然忍之，何以为人！”万石欠伸，似有动容。马又激<br>之曰：“如渠不去，理须杀；即便杀却，勿惧。仆有二三知交，都居要地，必合<br>极力，保无亏也。”万石喏，负气疾行，奔而入。适与妇遇，叱问：“何为？”<br>万石皇遽失色，以手据地曰：“马生教余出妇。”妇益恚，顾寻刀杖，万石惧而<br>却步。马唾之曰：“兄真不可教也已！”遂开箧，出刀圭药，合水授万石饮。曰：<br>“此丈夫再造散。所以不轻用者，以能病人故耳。今不得已，暂试之。”饮下，<br>少顷，万石觉忿气填胸，如烈焰冲烧，刻不容忍，直抵闺闼，叫喊雷动。妇未及<br>诘，万石以足腾起，妇颠去数尺有咫。即复握石成拳，擂击无算。妇体几无完肤，<br>嘲<口哲>犹詈。万石于腰中出佩刀。妇骂曰：“出刀子，敢杀我耶？”万石不语，<br>割股上肉，大如掌，掷地下。方欲再割，妇哀鸣乞恕。万石不听，又割之。家人<br>见万石凶狂，相集，死力掖出。马迎去，捉臂相用慰劳。万石余怒未息，屡欲奔<br>寻，马止之。少间，药力消，嗒若丧。马嘱曰：“兄勿馁。乾纲之振，在此一举。<br>夫人之所以惧者，非朝夕之故，其所由来者渐矣。譬之昨死而今生，须从此涤故<br>更新。再一馁，则不可为矣。”遣万石入探之。妇股栗心慑，倩婢扶起，将以膝<br>行。止之，乃已。出语马生，父子交贺。马欲去，父子共挽之。马曰：“我适有<br>东海之行，故便道相过，还时可复会耳。”<br>月余，妇起，宾事良人。久觉黔驴无技，渐狎，渐嘲，渐骂，居无何，旧态<br>全作矣。翁不能堪，宵遁，至河南，隶道士籍，万石亦不敢寻。年余马至，知其<br>状，怫然责数已，立呼儿至，置驴子上，驱策径去。由此乡人皆不齿万石。学使<br>案临，以劣行黜名。又四五年，遭回禄，居室财物，悉为煨烬，延烧邻舍。村人<br>执以告郡，罚鍰烦苛。于是家产渐尽，至无居庐，近村相戒，无以舍舍万石。尹<br>氏兄弟，怒妇所为，亦绝拒之。万石既穷，质妾于贵家，偕妻南渡。至河南界，<br>资斧已绝。妇不肯从，聒夫再嫁。适有屠而鳏者，以钱三百货去。<br>万石一身，丐食于远村近郭间。至一朱门，阍人诃拒不听前。少间，一官人<br>出，万石伏地啜泣。官人熟视久之，略诘姓名，惊曰：“是伯父也！何一贫至此？”<br>万石细审，知为喜儿，不觉大哭。从之入，见堂中金碧焕映。俄顷，父扶童子出，<br>相对悲哽。万石始述所遭。初，马携喜儿至此，数日，即出寻杨翁来，使祖孙同<br>居。又延师教读。十五岁入邑庠，次年领乡荐，始为完婚。乃别欲去，祖孙泣留<br>之。马曰：“我非人，实狐仙耳。道侣相候已久。”遂去。孝廉言之，不觉恻楚。<br>因念昔与庶伯母同受酷虐，倍益感伤。遂以舆马赍金赎王氏归。年余，生一子，<br>因以为嫡。<br>尹从屠半载，狂悖犹昔。夫怒，以屠刀孔其股，穿以毛绠，悬梁上，荷肉竟<br>出。号极声嘶，邻人始知。解缚抽绠，一抽则呼痛之声，震动四邻。以是见屠来，<br>则骨毛皆竖。后胫创虽愈，而断芒遗肉内，终不利于行，犹夙夜服役，无敢少懈。<br>屠既横暴，每醉归，则挞詈不情。至此，始悟昔之施于人者，亦犹是也。一日，<br>杨夫人及伯母烧香普陀寺，近村农妇并来参谒。尹在中怅立不前，王氏故问：<br>“此伊谁？”家人进白：“张屠之妻。”便诃使前，与太夫人稽首。王笑曰：<br>“此妇从屠，当不乏肉食，何羸瘠乃尔？”尹愧恨，归欲自经，绠弱不得死。屠<br>益恶之。岁余，屠死。途遇万石，遥望之，以膝行，泪下如麻。万石碍仆，未通<br>一言。归告侄，欲谋珠还，侄固不肯。妇为里人所唾弃，久无所归，依群乞以食。<br>万石犹时就尹废寺中，侄以为玷，阴教群乞窘辱之，乃绝。<br>此事余不知其究竟，后数行，乃毕公权撰成之。<br>异史氏曰：“惧内，天下之通病也。然不意天壤之间，乃有杨郎！宁非变异？<br>余常作妙音经之续言，谨附录以博一噱：<br>窃以天道化生万物，重赖坤成；男儿志在四方，尤须内助。同甘独苦，劳尔<br>十月呻吟；就湿移干，苦矣三年颦笑。此顾宗祧而动念，君子所以有伉俪之求；<br>瞻井臼而怀思，古人所以有鱼水之爱也。第阴教之旗帜日立，遂乾纲之体统无存。<br>始而不逊之声，或大施而小报；继则如宾之敬，竟有往而无来。只缘儿女深情，<br>遂使英雄短气。床上夜叉坐，任金刚亦须低眉；釜底毒烟生，即铁汉无能强项。<br>秋砧之杵可掬，不捣月夜之衣；麻姑之爪能搔，轻试莲花之面。小受大走，直将<br>代孟母投梭；妇唱夫随，翻欲起周婆制礼。婆娑跳掷，停观满道行人；嘲<口哲>鸡<br>嘶，扑落一群娇鸟。<br>恶乎哉！呼天吁地，忽尔披发向银床；丑矣夫！转目摇头，猥欲投缳延玉颈。<br>当是时也：地下已多碎胆，天外更有惊魂。北宫黝未必不逃，孟施舍焉能无惧？<br>将军气同雷电，一入中庭，顿归无何有之乡；大人面若冰霜，比到寝门，遂有不<br>可问之处。岂果脂粉之气，不势而威？胡乃肮脏之身，不寒而栗？犹可解者：魔<br>女翘鬟来月下，何妨俯伏皈依？最冤枉者：鸠盘蓬首到人间，也要香花供养。闻<br>怒狮之吼，则双孔撩天；听牝鸡之鸣，则五体投地。登徒子淫而忘丑，回波词怜<br>而成嘲。设为汾阳之婿，立致尊荣，媚卿卿良有故；若赘外黄之家，不免奴役，<br>拜仆仆将何求？彼穷鬼自觉无颜，任其斫树摧花，止求包荒于悍妇，如钱神可云<br>有势，乃亦婴鳞犯制，不能借助于方兄。<br>岂缚游子之心，惟兹鸟道？抑消霸王之气，恃此鸿沟？然死同穴，生同衾，<br>何尝教吟“白首”？而朝行云，暮行雨，辄欲独占巫山。恨煞“池水清”，空按<br>红牙玉板；怜尔妾命薄，独支永夜寒更。蝉壳鹭滩，喜骊龙之方睡；犊车麈尾，<br>恨驽马之不奔。榻上共卧之人，挞去方知为舅；床前久系之客，牵来已化为羊。<br>需之殷者仅俄顷，毒之流者无尽藏。买笑缠头，而成自作之孽，太甲必曰难违；<br>俯首帖耳，而受无妄之刑，李阳亦谓不可。酸风凛冽，吹残绮阁之春；酷海汪洋，<br>淹断蓝桥之月。又或盛会忽逢，良朋即坐，斗酒藏而不设，且由房出逐客之书；<br>故人疏而不来，遂自我广绝交之论。甚而雁影分飞，涕空沾于荆树；鸾胶再觅，<br>变遂起于芦花。故饮酒阳城，一堂中惟有兄弟；吹竽商子，七旬余并无室家。古<br>人为此，有隐痛矣。<br>呜呼！百年鸳偶，竟成附骨之疽；五两鹿皮，或买剥床之痛。髯如戟者如是，<br>胆似斗者何人？固不敢于马栈下断绝祸胎，又谁能向蚕室中斩除孽本？娘子军肆<br>其横暴，苦疗妒之无方；胭脂虎啖尽生灵，幸渡迷之有楫。天香夜爇，全澄汤镬<br>之波；花雨晨飞，尽灭剑轮之火。极乐之境，彩翼双栖；长舌之端，青莲并蒂。<br>拔苦恼于优婆之国，立道场于爱河之滨。咦！愿此几章贝叶文，洒为一滴杨枝水！”<br>○魁星<br>郓城张济宇，卧而未寐，忽见光明满室。惊视之，一鬼执笔立，若魁星状。<br>急起拜叩，光亦寻灭。由此自负，以为元魁之先兆也。后竟落拓无成，家亦雕落，<br>骨肉相继死，惟生一人存焉。彼魁星者，何以不为福而为祸也？<br>○厙将军<br>厙大有，字君实，汉中洋县人，以武举隶祖述舜麾下。祖厚遇之，屡蒙拔擢，<br>迁伪周总戎。后觉大势既去，潜以兵乘祖。祖格拒伤手，因就缚之，纳款于总督<br>蔡。至都，梦至冥司，冥王怒其不义，命鬼以沸汤浇其足。既醒，足痛不可忍，<br>后肿溃，指尽堕；又益之疟。辄呼曰：“我诚负义！”遂死。<br>异史氏曰：“事伪朝固不足言忠；然国士庸人，因知为报，贤豪之自命宜尔<br>也。是诚可以惕天下之人臣而怀二心者矣。”<br>○美人首<br>诸商寓居京舍，舍与邻屋相连，中隔板壁，板有松节脱处，穴如盏。忽女子<br>探首入，挽凤髻，绝美；旋伸一臂，洁白如玉。众骇其妖，欲捉，已缩去。少顷，<br>又至，但隔壁不见其身。奔之，则又去之。一商操刀伏壁下，俄首出，暴决之，<br>应手而落，血溅尘土。众惊告主人，主人惧，以其首首焉。逮诸商鞫之，殊荒唐。<br>淹系半年，迄无情词，亦未有一人送官者，乃释商，瘗女首。<br>○绛妃<br>癸亥岁，余馆于毕刺史公之绰然堂。公家花木最盛，暇辄从公杖履，得恣游<br>赏。<br>一日，眺览既归，倦极思寝，解屦登床。梦二女郎被服艳丽，近请曰：“有<br>所奉托，敢屈移玉。”余愕然起，问：“谁相见召？”曰：“绛妃耳。”恍惚不<br>解所谓，遽从之去。俄睹殿阁，高接云汉，下有石阶层层而上，约尽百余级，始<br>至颠头。见朱门洞敞。又有二三丽者，趋入通客。无何，诣一殿外，金钩碧箔，<br>光明射眼，内一妇人降阶出，环佩锵然，状若贵嫔。方思展拜，妇便先言：“敬<br>屈先生，理须首射。”呼左右以毯贴地，若将行礼。余惶然无以为地，因启曰：<br>“草莽微贱，得辱宠召，已有余荣。况分敢庭抗礼，益臣之罪，折臣之福！”妃<br>命撤毯设宴，对宴相向。酒数行，余辞曰：“臣饮少辄醉，惧有愆仪。教命云何？<br>幸释疑虑。”妃不言，但以巨杯促饮。余屡请命，乃言：“妾，花神也。合家细<br>弱，依栖于此，屡被封家女子横见摧残。今欲背城借一，烦君属檄草耳。”余惶<br>然起奏：“臣学陋不文，恐负重托；但承宠命，敢不竭肝膈之愚。”妃喜，即殿<br>上赐笔札。诸姬者拭案拂坐，磨墨濡毫。又一垂髫人，折纸为范，置腕下。略写<br>一两句，便二三辈叠背相窥。余素迟钝，此时觉文思若涌。少间稿脱，争持去，<br>启呈绛妃。妃展阅一过，颇谓不疵，遂复送余归。醒而忆之，情事宛然。但檄词<br>强半遗忘，因足而成之：<br>谨按封氏，飞扬成性，忌嫉为心。济恶以才，妒同醉骨；射人于暗，奸类含<br>沙。昔虞帝受其狐媚，英、皇不足解忧，反借渠以解愠；楚王蒙其蛊惑，贤才未<br>能称意，惟得彼以称雄。沛上英雄，云飞而思猛士；茂陵天子，秋高而念佳人。<br>从此怙宠日恣，因而肆狂无忌。怒号万窍，响碎玉于王宫；澎湃中宵，弄寒声于<br>秋树。倏向山林丛里，假虎之威；时于滟滪堆中，生江之浪。<br>“且也，帘钩频动，发高阁之清商；檐铁忽敲，破离人之幽梦。寻帷下榻，<br>反同入幕之宾；排闼登堂，竟作翻书之客。不曾于生平识面，直开门户而来；若<br>非是掌上留裙，几掠妃子而去。吐虹丝于碧落，乃敢因月成阑；翻柳浪于青郊，<br>谬说为花寄信。赋归田者，归途才就，飘飘吹薜荔之衣；登高合者，高兴方浓，<br>轻轻落茱萸之帽。篷梗卷兮上下，三秋之羊角抟空；筝声入乎云霄，百尺之鸢丝<br>断系。不奉太后之诏，欲速花开；未绝坐客之缨，竟吹灯灭。<br>甚则扬尘播土，吹平李贺之山；叫雨呼云，卷破杜陵之屋。冯夷起而击鼓，<br>少女进而吹笙。荡漾以来，草皆成偃；吼奔而至，瓦欲为飞。未施抟水之威，浮<br>水江豚时出拜；陡出障天之势，书天雁字不成行。助马当之轻帆，彼有取尔；牵<br>瑶台之翠帐，于意云何？至于海鸟有灵，尚依鲁门以避；但使行人无恙，愿唤尤<br>郎以归；古有贤豪，乘而破者万里；世无高士，御以行者几人？驾炮车之狂云，<br>遂以夜郎自大；恃贪狼之逆气，漫以河伯为尊。姊妹俱受其摧残，汇族悉为其蹂<br>躏。纷红骇绿，掩苒何穷？擘柳鸣条，萧骚无际。雨零金谷，缀为藉客之裀；露<br>冷华林，去作沾泥之絮。埋香瘗玉，残妆卸而翻飞；朱榭雕阑，杂佩纷其零落。<br>减春光于旦夕，万点正飘愁；觅残红于西东，五更非错恨。翻跹江汉女，弓鞋漫<br>踏春园；寂寞玉楼人，珠勒徒嘶芳草。<br>“斯时也：伤春者有难乎为情之怨，寻胜者作无可奈何之歌。尔乃趾高气扬，<br>发无端之踔厉；催蒙振落，动不已之瓓珊。伤哉绿树犹存，簌簌者绕墙自落；<br>久矣朱幡不竖，娟娟者霣涕谁怜？堕溷沾篱，毕芳魂于一日；朝容夕悴，免荼毒<br>于何年？怨罗裳之易开，骂空闻于子夜；讼狂伯之肆虐，章未报于天庭。诞告芳<br>邻，学作蛾眉之阵；凡属同气，群兴草木之兵。莫言蒲柳无能，但须藩篱有志。<br>且看莺俦燕侣，公覆夺爱之仇；请与蝶友蜂媒，共发同心之誓。兰桡桂楫，可教<br>战于昆明；桑盖柳旌，用观兵于上苑。东篱处士，亦出茅庐；大树将军，应怀义<br>愤。杀其气焰、洗千年粉黛之冤；歼尔豪强，销万古风流之恨！”<br>○河间生<br>河间某生，场中积麦穰如丘，家人日取为薪，洞之。有狐居其中，常与主人<br>相见，老翁也。一日，屈主人饮，拱生入洞，生难之，强而后入。入则廊舍华好。<br>即坐，茶酒香烈；但日色苍皇，不辨中夕。筵罢既出，景物俱杳。翁每夜往夙归，<br>人莫能迹，问之，则言友朋招饮。生请与俱，翁不可；固请之，翁始诺。挽生臂，<br>疾如乘风，可炊黍时，至一城市。入酒肆，见坐客良多，聚饮颇哗，乃引生登楼<br>上。下视饮者，几案柈餐，可以指数。翁自下楼，任意取案上酒果，抔来供生。<br>筵中人曾莫之禁。移时，生视一朱衣人前列金橘，命翁取之。翁曰：“此正人，<br>不可近。”生默念：狐与我游，必我邪也。自今以往，我必正！方一注想，觉身<br>不自主，眩堕楼下。饮者大骇，相哗以妖。生仰视，竟非楼，乃梁间耳。以实告<br>众。众审其情确，赠而遣之。问其处，乃鱼台，去河间千里云。<br>○云翠仙<br>梁有才，故晋人，流寓于济，作小负贩，无妻子田产。从村人登岱。当四月<br>交，香侣杂沓，又有优婆夷、塞，率男子以百十，杂跪神座下，视香炷为度，名<br>曰“跪香”。才视众中有女郎，年十七八而美，悦之。诈为香客，近女郎跪，又<br>伪为膝困无力状，故以手据女郎足。女回首似嗔，膝行而远之。才亦膝行而近之，<br>少间，又据之。女郎觉，遽起，不跪，出门去。才亦起，出履其迹，不知其往，<br>心无望，怏怏而行。途中见女郎从媪，似为女也母者，才趋之。<br>媪女行且语，媪云：“汝能参礼娘娘，大好事！汝又无弟妹，但获娘娘冥加<br>护，护汝得快婿。但能相孝顺，都不必贵公子、富王孙也。”才窃喜，渐渍诘媪；<br>媪自言为云氏，小女名翠仙，其出也。家西山四十里。才曰：“山路濇，母如<br>此蹜蹜，妹如此纤纤，何能便至？”曰：“日已晚，将寄舅家宿耳。”才曰：<br>“适言相婿，不以贫嫌，不以贱鄙，我又未婚，颇当母意否？”媪以问女，女不<br>应；媪数问，女曰：“渠寡福，又荡无行，轻薄之心，还易翻覆。儿不能为遢伎<br>儿作妇。”才闻，朴诚自表，切矢皦日。媪喜，竟诺之。女不乐，勃然而已。母<br>又强拍{咻灬}之。<br>才殷勤，手于橐，觅山兜二，舁媪及女，己步从，若为仆。过隘，辄诃兜夫<br>不得颠摇，意良殷。俄抵村舍，便邀才同入舅家。舅出翁，妗出媪也。云兄之嫂<br>之，谓：“才吾婿。日适良，不须别择，便取今夕。”舅亦喜，出酒肴饵才。既，<br>严妆翠仙出，拂榻促眠。女曰：“我固知郎不义，迫母命，漫相随。郎若人也，<br>当不须忧偕活。”才唯唯听受。<br>明日早起，母谓才：“宜先去，我以女继至。”才归，扫户闼，媪果送女至。<br>入视室中，虚无有，便云：“似此何能自给？老身速归，当小助汝辛苦。”遂去。<br>次日，即有男女数辈，各携服食器具，布一室满之。不饭俱去，但留一婢。<br>才由此坐温饱，惟日引里无赖朋饮竞赌，渐盗女郎簪珥佐博。女劝之，不听，<br>颇不耐之，惟严守箱奁，如防寇。一日，博党款门访才，窥见女，适适然惊。戏<br>谓才曰：“子大富贵，何忧贫耶？”才问故，答曰：“曩见夫人，真仙人也。适<br>与子家道不相称。货为媵，金可得百；为妓，可得千。千金在室，而听饮博无资<br>耶？”才不言，而心然之。归，辄向女欷歔，时时言贫不可度。女不顾，才频频<br>击桌，抛箸，骂婢，作诸态。一夕，女沽酒与饮，忽曰：“郎以贫故，日焦心。<br>我又不能御贫，分郎忧衷，岂不愧怍？但无长物，止有此婢，鬻之，可稍稍佐经<br>营。”才摇首曰：“其值几何！”又饮少时，女曰：“妾于郎，有何不相承？但<br>力竭耳。念一贫如此，便死相从，不过均此百年苦，有何发迹？不如以妾鬻贵家，<br>两所便益，得值或较婢多。”才故愕言：“何得至此！”女固言之，色作庄。才<br>喜曰：“容再计之。”遂缘中贵人，货隶乐籍。中贵人亲诣才，见女大悦。恐不<br>能即得，立券八百缗，事滨就矣。女曰：“母以婿家贫，常常萦念，今意断矣，<br>我将暂归省；且郎与妾绝，何得不告母？”才虑母阻，女曰：“我顾自乐之，保<br>无差贷。”才从之。<br>夜将半，始抵母家。挝阖入，见楼舍华好，婢仆辈往来憧憧。才日与女居，<br>每请诣母，女辄止之。故为甥馆年余，曾未一临岳家。至此大骇，以其家巨，恐<br>媵妓所不甘从也。女引才登楼上，媪惊问：“夫妇何来？”女怨曰：“我固道渠<br>不义，今果然。”乃于衣底出黄金二铤，置几上，曰：幸不为小人赚脱，今仍以<br>还母。”母骇问故，女曰：“渠将鬻我，故藏金无用处。”乃指才骂曰：“豺鼠<br>子！曩日负肩担，面沾尘如鬼。初近我，熏熏作汗腥，肤垢欲倾塌，足手皴一寸<br>厚，使人终夜恶。自我归汝家，安座餐饭，鬼皮始脱。母在前，我岂诬耶？”才<br>垂首，不敢少出气。女又曰：“自顾无倾城姿，不堪奉贵人；似若辈男子，我自<br>谓犹相匹，有何亏负，遂无一念香火情？我岂不能起楼宇、买良沃？念汝儇薄骨、<br>乞丐相，终不是白头侣！”言次，婢妪连衿臂，旋旋围绕之。闻女责数，便都唾<br>骂，共言：“不如杀却，何须复云云。”才大惧，据地自投，但言知悔。女又盛<br>气曰：“鬻妻子已大恶，犹未便是剧，何忍以同衾人赚作娼！”言未已，众眦裂，<br>悉以锐簪、剪刀股攒刺胁踝。才号悲乞命，女止之，曰：“可暂释却。渠便无仁<br>义，我不忍觳觫。”乃率众下楼去。<br>才坐听移时，语声俱寂，思欲潜遁。忽仰视，见星汉，东方已白，野色苍莽，<br>灯亦寻灭。并无屋宇，身坐削壁上。俯瞰绝壑，深无底，骇绝，惧堕。身稍移，<br>塌然一声，随石崩坠，壁半有枯横焉，罥不得堕。以枯受腹，手足无着。下视茫<br>茫，不知几何寻丈。不敢转侧，嗥怖声嘶，一身尽肿，眼耳鼻舌身力俱竭。日渐<br>高，始有樵人望见之；寻绠来，缒而下，取置崖上，奄将溘毙。舁归其家，至则<br>门洞敞，家荒荒如败寺，床簏什器俱杳，惟有绳床败案，是己家旧物，零落犹存。<br>嗒然自卧，饥时，日一乞食于邻，既而肿溃为癞。里党薄其行，悉唾弃之。才无<br>计，货屋而穴居，行乞于道，以刀自随。或劝以刀易饵，才不肯，曰：“野居防<br>虎狼，用自卫耳。”后遇向劝鬻妻者于途，近而哀语，遽出刀摮而杀之，遂<br>被收。官廉得其情，亦未忍酷虐之，系狱中，寻瘐死。<br>异史氏曰：“得远山芙蓉，与共四壁，与之南面王岂易哉！己则非人，而怨<br>逢恶之友，故为友者不可不知戒也。凡狭邪子诱人淫博，为诸不义，其事不败，<br>虽则不怨亦不德。迨于身无襦，妇无裤，千人所指，无疾将死，穷败之念，无时<br>不萦于心；穷败之恨，无时不加于齿。清夜牛衣中，辗转不寐。夫然后历历想未<br>落时，历历想将落时，又历历想致落之故，而因以及发端致落之人。至于此，弱<br>者起，拥絮坐诅，强者忍冻裸行，篝火索刀，霍霍磨之，不待终夜矣。故以善规<br>人，如赠橄榄；以恶诱人，如馈漏脯也。听者固当省，言者可勿戒哉！”<br>○跳神<br>济俗：民间有病者，闺中以神卜。倩老巫击铁环单面鼓，娑婆作态，名曰<br>“跳神”。而此俗都中尤盛。良家少妇，时自为之。堂中肉于案，酒于盆，甚设<br>几上。烧巨烛，明于昼。妇束短幅裙，屈一足，作“商羊舞”。两人捉臂，左右<br>扶掖之。妇刺刺琐絮，似歌，又似祝，字多寡参差，无律带腔。室数鼓乱挝如雷，<br>蓬蓬聒人耳。妇吻辟翕，杂鼓声，不甚辨了。既而首垂，目斜睨，立全须人，失<br>扶则仆。旋忽伸颈巨跃，离地尺有咫。室中诸女子，凛凛愕顾曰：“祖宗来吃食<br>矣。”便一嘘，吹灯灭，内外冥黑。人惵息立暗中，无敢交一语，语亦不得闻，<br>鼓声乱也。食顷，闻妇厉声呼翁姑及夫嫂小字，始共爇烛，伛偻问休咎。视樽中、<br>盎中、案中，都空。望颜色，察嗔喜。肃肃罗问之，答若响。中有腹诽者，神已<br>知，便指某姗笑我，大不敬，将褫汝裤。诽者自顾，莹然已裸，辄于门外树头觅<br>得之。<br>满洲妇女，奉事尤虔。小有疑，必以决。时严妆，骑假虎、假马，执长兵，<br>舞榻上，名“跳虎神”。马、虎势作威怒，尸者声伧伫。或言关、张、玄坛，不<br>一号。赫气惨凛，尤能畏怖人。有丈夫穴窗来窥，辄被长兵破窗刺帽，挑入去。<br>一家妪媳姊若妹，森森蹜蹜，雁行立，无岐念，无懈骨。<br>○大力将军<br>查伊璜，浙人，清明饮野寺中，见殿前有古钟，大于两石瓮，而上下土痕手<br>迹，滑然如新。疑之。俯窥其下，有竹筐受八升许，不知所贮何物。使数人抠耳，<br>力掀举之，无少动，益骇。乃坐饮以伺其人；居无何，有乞儿入，携所得糗糒，<br>堆累钟下。乃以一手起钟，一手掬饵置筐内，往返数回，始尽。已复合之，乃去，<br>移时复来，探取食之。食已复探，轻若启椟。一座尽骇。查问：“若个男儿胡行<br>乞？”答以：“啖噉多，无佣者。”查以其健，劝投行伍，乞人愀然虑无阶。<br>查遂携归饵之，计其食，略倍五六人。为易衣履，又以五十金赠之行。<br>后十余年，查犹子令于闽，有吴将军六一者，忽来通谒。款谈间，问：“伊<br>璜是君何人？”答言：“为诸父行。与将军何处有素？”曰：“是我师也。十年<br>之别，颇复忆念。烦致先生一赐临也。”漫应之。自念：叔名贤，何得武弟子？<br>会伊璜至，因告之，伊璜茫不记忆。因其问讯之殷，即命仆马，投刺于门。将军<br>趋出，逆诸大门之外。视之，殊昧生平。窃疑将军误，而将军伛偻益恭。肃客入，<br>深启三四关，忽见女子往来，知为私廨，屏足立。将军又揖之。少间登堂，则卷<br>帘者、移座者，并皆少姬。既坐，方拟展问，将军颐少动，一姬捧朝服至，将军<br>遽起更衣，查不知其何为。众妪捉袖整衿讫，先命数人撩查座上不使动，而后朝<br>拜，如觐君父。查大愕，莫解所以。拜已，以便服侍坐。笑曰：“先生不忆举钟<br>之乞人耶？”查乃悟。既而华筵高列，家乐作于下。酒阑，群姬列侍。将军入室，<br>请衽何趾，乃去。<br>查醉起迟，将军已于寝门三问矣。查不自安，辞欲返，将军投辖下钥，锢闭<br>之。见将军日无别作，惟点数姬婢养厮卒，及骡马服用器具，督造记籍，戒无亏<br>漏。查以将军家政，故未深叩。一日，执籍谓查曰：“不才得有今日，悉出高厚<br>之喝。一婢一物，所不敢私，敢以半奉先生。”查愕然不受，将军不听。出藏镪<br>数万，亦两置之。按籍点照，古玩床几，堂内外罗列几满。查固止之，将军不顾。<br>稽婢仆姓名已，即今男为治装，女为敛器，且嘱敬事先生，百声悚应。又亲视姬<br>婢登舆，厩卒捉马骡，阗咽并发，乃返别查。<br>后查以修史一案，株连被收，卒得免，皆将军力也。<br>异史氏曰：“厚施而不问其名，真侠烈古丈夫哉！而将军之报，其慷慨豪爽，<br>尤千古所仅见。如此胸襟，自不应老于沟渎，以是知两贤之相遇，非偶然也。”<br>○白莲教<br>白莲盗首徐鸿儒，得左道之书，能役鬼神。小试之，观者尽骇，走门下者如<br>鹜。于是阴怀不轨。因出一镜，言能鉴人终身。悬于庭，令人自照，或幞头，或<br>纱帽，绣衣貂蝉，现形不一。人益怪愕。由是道路遥播，踵门求见者，挥汗相属。<br>徐乃宣言：“凡镜中文武贵官，皆如来佛注定龙华会中人。各宜努力，勿得退缩。”<br>因以对众自照，则冕旒龙衮，俨然王者。众相视而惊，大众齐伏。徐乃建旗秉钺，<br>罔不欢跃相从，翼符所照。不数月，聚党以万计，滕、峄一带，望风而靡。<br>后大兵进剿，有彭都司者，长山人，艺勇绝伦，寇出二垂髫女与战。女俱双<br>刃，利如霜；骑大马，喷嘶甚怒。飘忽盘旋，自晨达暮，彼不能伤彭，彭亦不能<br>捷也。如此三日，彭觉筋力俱竭，哮喘卒。迨鸿儒既诛，捉贼党械问之，始知刃<br>乃木刀，骑乃木凳也。假兵马死真将军，亦奇矣！<br>○颜氏<br>顺天某生，家贫，值岁饥，从父之洛。性钝，年十七，裁能成幅。而丰仪秀<br>美，能雅谑，善尺牍，见者不知其中之无有也。无何，父母继殁，孑然一身，授<br>童蒙于洛汭。<br>时村中颜氏有孤女，名士裔也。父在时，尝教之读，一过辄记不忘。十数岁，<br>学父吟咏，父曰：“吾家有女学士，惜不弁耳。”钟爱之，期择贵婿。父卒，母<br>执此志，三年不遂，而母又卒。或劝适佳士，女然之而未就也。适邻妇逾垣来，<br>就与攀谈。以字纸裹绣线，女启视，则某手翰，寄邻生者，反复之，似爱好焉。<br>邻妇窥其意，私语曰：“此翩翩一美少年，孤与卿等，年相若也。倘能垂意，妾<br>嘱渠侬胹合之。”女默默不语。妇归，以意授夫。邻生故与生善，告之，大悦。<br>有母遗金鸦环，托委致焉。刻日成礼，鱼水甚欢。<br>及睹生文，笑曰：“文与卿似是两人，如此，何日可成？”朝夕劝生研读，<br>严如师友。敛昏，先挑烛据案自哦，为丈夫率，听漏三下，乃已。如是年余，生<br>制艺颇通，而再试再黜，身名蹇落，饔飧不给，抚情寂漠，嗷嗷悲泣。女诃之曰：<br>“君非丈夫，负此弁耳！使我易髻而冠，青紫直芥视之！”生方懊丧，闻妻言，<br>睒旸而怒曰：“闺中人，身不到场屋，便以功名富贵似在厨下汲水炊白粥；若冠<br>加于顶，恐亦犹人耳！”女笑曰：“君勿怒。俟试期，妾请易装相代。倘落拓如<br>君，当不敢复藐天下士矣。”生亦笑曰：“卿自不知蘖苦，直宜使请尝试之。但<br>恐绽露，为乡邻笑耳。”女曰：“妾非戏语。君尝言燕有故庐，请男装从君归，<br>伪为弟。君以襁褓出，谁得辨其非？”生从之。女入房，巾服而出，曰：“视妾<br>可作男儿否？”生视之，俨然一少年也。生喜，遍辞里社。交好者薄有馈遗，买<br>一羸蹇，御妻而归。<br>生叔兄尚在，见两弟如冠玉，甚喜，晨夕恤顾之。又见宵旰攻苦，倍益爱敬。<br>雇一剪发雏奴，为供给使，暮后，辄遣去之。乡中吊庆，兄自出周旋，弟惟下帷<br>读。居半年，罕有睹其面者。客或请见，兄辄代辞。读其文，瞲然骇异。或排<br>闼入而迫之，一揖便亡去。客见丰采，又共倾慕，由此名大噪，世家争愿赘焉。<br>叔兄商之，惟冁然笑。再强之，则言：“矢志青云，不及第，不婚也。”会学使<br>案临，两人并出。兄又落；弟以冠军应试，中顺天第四。明年成进士，授桐城令，<br>有吏治。寻迁河南道掌印御史，富埒王侯。因托疾乞骸骨，赐归田里。宾客填门，<br>迄谢不纳。<br>又自诸生以及显贵，并不言娶，人无不怪之者。归后，渐置婢，或疑其私，<br>嫂察之，殊无苟且。无何，明鼎革，天下大乱。乃告嫂曰：“实相告：我小郎妇<br>也。以男子阘茸，不能自立，负气自为之。深恐播扬，致天子召问，贻笑海内耳。”<br>嫂不信。脱靴而示之足，始愕，视靴中，则絮满焉。于是使生承其衔，仍闭门而<br>雌伏矣。而生平不孕，遂出资购妾。谓生曰：“凡人置身通显，则买姬媵以自奉，<br>我宦迹十年，犹一身耳。君何福泽，坐享佳丽？”生曰：“面首三十人，请卿自<br>置耳。”相传为笑。是时生父母，屡受覃恩矣。缙绅拜往，尊生以侍御礼。生羞<br>袭闺衔，惟以诸生自安，终身未尝舆盖云。<br>异史氏曰：“翁姑受封于新妇，可谓奇矣。然侍御而夫人也者，何时无之？<br>但夫人而侍御者少耳。天下冠儒冠、称丈夫者，皆愧死矣！”<br>○杜翁<br>杜翁，沂水人。偶自市中出，坐墙下，以候同游。觉少倦，忽若梦，见一人<br>持牒摄去。至一府署，从来所未经。一人戴瓦垄冠，自内出，则青州张某，其故<br>人也。见杜惊曰：“杜大哥何至此？”杜言：“不知何事，但有勾牒。”张疑其<br>误，将为查验。乃嘱曰：“谨立此，勿他适。恐一迷失，将难救挽。”遂去，久<br>之不出。<br>惟持牒人来，自认其误，释今归。别杜而行，途中遇六七女郎，容色美好，<br>悦而尾之。下道，趋小径，行数十步，闻张在后大呼曰：“杜大哥，汝将何往？”<br>杜迷恋不已。俄见诸女人入一圭窦，心识为王氏卖酒之家。不觉探身门内，略一<br>窥瞻，即觉身在苙中，与诸小<豕叚>同伏。豁然自悟，已化豕矣。而耳中犹<br>闻张呼，大惧，急以首触壁。闻人言曰：“小豕颠痫矣。”还顾，已复为人。速<br>出门，则张候于途。责曰：“固嘱勿他往，何不听言？几至坏事！”遂把手送至<br>市门，乃去。杜忽醒，则身犹倚壁间。诣王氏问之，果有一豕自触死云。<br>○小谢<br>渭南姜部郎第，多鬼魅，常惑人，因徙去。留苍头门之而死，数易皆死，遂<br>废之。里有陶生望三者，夙倜傥，好狎妓，酒阑辄去之。友人故使妓奔就之，亦<br>笑内不拒，而实终夜无所沾染。常宿部郎家，有婢夜奔，生坚拒不乱，部郎以是<br>契重之。家綦贫，又有“鼓盆之戚”；茅屋数椽，溽暑不堪其热，因请部郎，假<br>废第。部郎以其凶故，却之，生因作“续无鬼论”献部郎，且曰：“鬼何能为！”<br>部郎以其请之坚，诺之。<br>生往除厅事。薄暮，置书其中，返取他物，则书已亡。怪之，仰卧榻上，静<br>息以伺其变。食顷，闻步履声，睨之，见二女自房中出，所亡书送还案上。一约<br>二十，一可十七八，并皆姝丽。逡巡立榻下，相视而笑。生寂不动。长者翘一足<br>踹生腹，少者掩口匿笑。生觉心摇摇若不自持，即急肃然端念，卒不顾。女近以<br>左手捋髭，右手轻批颐颊，作小响，少者益笑。生骤起，叱曰：“鬼物敢尔！”<br>二女骇奔而散。生恐夜为所苦，欲移归，又耻其言不掩，乃挑灯读。暗中鬼影憧<br>憧，略不顾瞻。夜将半，烛而寝。始交睫，觉人以细物穿鼻，奇痒大嚏，但闻暗<br>处隐隐作笑声。生不语，假寐以俟之。俄见少女以纸条拈细股，鹤行鹭伏而至，<br>生暴起诃之，飘窜而去。既寝，又穿其耳。终夜不堪其扰。鸡既鸣，乃寂无声，<br>生始酣眠，终日无所睹闻。<br>既日下，恍惚出现。生遂夜炊，将以达旦。长者渐曲肱几上，观生读，既而<br>掩生卷。生怒捉之，即已飘散；少间，又抚之。生以手按卷读。少者潜于脑后，<br>交两手掩生目，瞥然去，远立以哂。生指骂曰：“小鬼头！捉得便都杀却！”女<br>子即又不惧。因戏之曰：“房中纵送，我都不解，缠我无益。”二女微笑，转身<br>向灶，析薪溲米，为生执爨。生顾而奖之曰：“两卿此为，不胜憨跳耶？”俄顷，<br>粥熟，争以匕、箸、陶碗置几上。生曰：“感卿服役，何以报德？”女笑云：<br>“饭中溲合砒、酖矣。”生曰：“与卿夙无嫌怨，何至以此相加。”啜已，复<br>盛，争为奔走。生乐之，习以为常。<br>日渐稔，接坐倾语，审其姓名。长者云：“妾秋容，乔氏，彼阮家小谢也。”<br>又研问所由来，小谢笑曰：“痴郎！尚不敢一呈身，谁要汝问门第，作嫁娶耶？”<br>生正容曰：“相对丽质，宁独无情；但阴冥之气，中人必死。不乐与居者，行可<br>耳；乐与居者，安可耳。如不见爱，何必玷两佳人？如果见爱，何必死一狂生？”<br>二女相顾动容，自此不甚虐弄之。然时而探手于怀，捋裤于地，亦置不为怪。<br>一日，录书未卒业而出，返则小谢伏案头，操管代录。见生，掷笔睨笑。近<br>视之，虽劣不成书，而行列疏整。生赞曰：“卿雅人也！苟乐此，仆教卿为之。”<br>乃拥诸怀，把腕而教之画。秋容自外入，色乍变，意似妒。小谢笑曰：“童时尝<br>从父学书，久不作，遂如梦寐。”秋容不语。生喻其意，伪为不觉者，遂抱而授<br>以笔，曰：“我视卿能此否？”作数字而起，曰：“秋娘大好笔力！”秋容乃喜。<br>生于是折两纸为范，俾共临摹，生另一灯读。窃喜其各有所事，不相侵扰。仿毕，<br>祗立几前，听生月旦。秋容素不解读，涂鸦不可辨认，花判已，自顾不如小谢，<br>有惭色。生奖慰之，颜霁。二女由此师事生，坐为抓背，卧为按股，不惟不敢侮，<br>争媚之。逾月，小谢书居然端好，生偶赞之。秋容大惭，粉黛淫淫，泪痕如线，<br>生百端慰解之乃已。因教之读，颖悟非常，指示一过，无再问者。与生竞读，常<br>至终夜。小谢又引其弟三郎来拜生门下，年十五六，姿容秀美，以金如意一钩为<br>贽。生令与秋容执一经，满堂咿唔，生于此设鬼帐焉。部郎闻之喜，以时给其薪<br>水。积数月，秋容与三郎皆能诗，时相酬唱。小谢阴嘱勿教秋容，生诺之；秋容<br>阴嘱勿教小谢，生亦诺之。一日，生将赴试，二女涕泪相别。三郎曰：“此行可<br>以托疾免；不然，恐履不吉。”生以告疾为辱，遂行。先是，生好以诗词讥切时<br>事，获罪于邑贵介，日思中伤之。阴赂学使，诬以行简，淹禁狱中。资斧绝，乞<br>食于囚人，自分已无生理。忽一人飘忽而入，则秋容也，以馔具馈生。相向悲咽，<br>曰：“三郎虑君不吉，今果不谬。三郎与妾同来，赴院申理矣。”数语而出，人<br>不之睹。越日，部院出，三郎遮道声屈，收之。秋容入狱报生，返身往侦之，三<br>日不返。生愁饿无聊，度日如年。忽小谢至，怆惋欲绝，言：“秋容归，经由城<br>隍祠，被西廊黑判强摄去，逼充御媵。秋容不屈，今亦幽囚。妾驰百里，奔波颇<br>殆；至北郭，被老棘刺吾足心，痛彻骨髓，恐不能再至矣。”因示之足，血殷凌<br>波焉。出金三两，跛奇而没。部院勘三郎，素非瓜葛，无端代控，将杖之，扑<br>地遂灭。异之。览其状，情词悲恻。提生面鞫，问：“三郎何人？”生伪为不知。<br>部院悟其冤，释之。既归，竟夕无一人。更阑，小谢始至，惨然曰：“三郎在部<br>院，被廨神押赴冥司；冥王因三郎义，令托生富贵家。秋容久锢，妾以状投城隍，<br>又被按阁，不得入，且复奈何？”生忿然曰：“黑老魅何敢如此！明日仆其像，<br>践踏为泥，数城隍而责之。案下吏暴横如此，渠在醉梦中耶！”悲愤相对，不觉<br>四漏将残，秋容飘然忽至。两人惊喜，急问。秋容泣下曰：“今为郎万苦矣！判<br>日以刀杖相逼，今夕忽放妾归，曰：‘我无他意，原亦爱故；既不愿，固亦不曾<br>污玷。烦告陶秋曹，勿见谴责。’”生闻少欢，欲与同寝，曰：“今日愿与卿死。”<br>二女戚然曰：“向受开导，颇知义理，何忍以爱君者杀君乎？”执不可。然俯颈<br>倾头，情均伉俪。二女以遭难故，妒念全消。会一道士途遇生，顾谓“身有鬼气”。<br>生以其言异，具告之。道士曰：“此鬼大好，不宜负他。”因书二符付生，曰：<br>“归授两鬼，任其福命。如闻门外有哭女者，吞符急出，先到者可活。”生拜受，<br>归嘱二女。后月余，果闻有哭女者，二女争奔而去。小谢忙急，忘吞其符。见有<br>丧舆过，秋容直出，入棺而没；小谢不得入，痛哭而返。生出视，则富室郝氏殡<br>其女。共见一女子入棺而去，方共惊疑；俄闻棺中有声，息肩发验，女已顿苏。<br>因暂寄生斋外，罗守之。忽开目问陶生，郝氏研诘之，答云：“我非汝女也。”<br>遂以情告。郝未深信，欲舁归，女不从，径入生斋，偃卧不起。郝乃识婿而去。<br>生就视之，面庞虽异，而光艳不减秋容，喜惬过望，殷叙平生。忽闻呜呜然<br>鬼泣，则小谢哭于暗陬。心甚怜之，即移灯往，宽譬哀情，而衿袖淋浪，痛不可<br>解，近晓始去。天明，郝以婢媪赍送香奁，居然翁婿矣。暮入帷房，则小谢又哭。<br>如此六七夜。夫妇俱为惨动，不能成合卺之礼。生忧思无策，秋容曰：“道士，<br>仙人也。再往求，倘得怜救。”生然之。迹道士所在，叩伏自陈。道士力言“无<br>术”，生哀不已。道士笑曰：“痴生好缠人。合与有缘，请竭吾术。”乃从生来，<br>索静室，掩扉坐，戒勿相问，凡十余日，不饮不食。潜窥之，瞑若睡。一日晨兴，<br>有少女搴帘入，明眸皓齿，光艳照人，微笑曰：“跋履终日，惫极矣！被汝纠缠<br>不了，奔驰百里外，始得一好庐舍，道人载与俱来矣。得见其人，便相交付耳。”<br>敛昏。小谢至，女遽起迎抱之，翕然合为一体，仆地而僵。道士自室中出，拱手<br>径去。拜而送之。及返，则女已苏。扶置床上，气体渐舒，但把足呻言趾股痠<br>痛，数日始能起。<br>后生应试得通籍。有蔡子经者与同谱，以事过生，留数日。小谢自邻舍归，<br>蔡望见之，疾趋相蹑，小谢侧身敛避，心窃怒其轻薄。蔡告生曰：“一事深骇物<br>听，可相告否？”诘之，答曰：“三年前，少妹夭殒，经两夜而失其尸，至今疑<br>念。适见夫人。何相似之深也？”生笑曰：“山荆陋劣，何足以方君妹？然既系<br>同谱，义即至切，何妨一献妻孥。”乃入内室，使小谢衣殉装出。蔡大惊曰：<br>“真吾妹也！”因而泣下。生乃具述其本末。蔡喜曰：“妹子未死，吾将速归，<br>用慰严慈。”遂去。过数日，举家皆至。后往来如郝焉。<br>异史氏曰：“绝世佳人，求一而难之，何遽得两哉！事千古而一见，惟不私<br>奔女者能遘之也。道士其仙耶？何术之神也！苟有其术，丑鬼可交耳。”<br>○缢鬼<br>范生者，宿于旅，食后，烛而假寐。忽一婢来，袱衣置椅上，又有镜奁揥<br>箧，一一列案头，乃去。俄一少妇自房中出，发箧开奁，对镜栉掠；已而髻，已<br>而簪，顾影徘徊甚久。前婢来，进匜沃盥。盥已捧<巾兑>，既，持沐汤去。妇解袱<br>出裙帔，炫然新制，就着之。掩衿提领，结束周至。范不语，中心疑怪，谓必奔<br>妇，将严装以就客也。妇装讫，出长带，垂诸梁而结焉。讶之。妇从容支双弯，<br>引颈受缢。方一着带，目即合，眉即竖，舌出吻二寸许，颜色惨变如鬼。大骇奔<br>出，呼告主人，验之已渺。主人曰：“曩子妇经于是，毋乃此乎？”异哉！即死<br>犹作其状，此何说也？<br>异史氏曰：“冤之极而至于自尽，苦矣！然前为人而不知，后为鬼而不觉，<br>所最难堪者，束装结带时耳。故死后顿忘其他，而独于此际此境，犹历历一作，<br>是其所极不忘者也。”<br>○吴门画工<br>吴门一画工，喜绘吕祖，每想象神会，希幸一遇，虔结在念，靡刻不存。一<br>日，有群丐饮郊郭间，内一人敝衣露肘，而神采轩豁。心疑吕祖，谛视，愈觉其<br>确，遂捉其臂曰：“君吕祖也。”丐者大笑。某坚执为是，伏拜不起。丐者曰：<br>“我即吕祖，汝将奈何？”某叩头，求指教。丐者曰：“汝能相识，可谓有缘。<br>然此处非语所，夜间当相见也。”转盼遂杳，骇叹而归。<br>至夜，果梦吕祖来，曰：“念子志虑专凝，特来一见。但汝骨气贪吝，不能<br>为仙。我使见一人可也。”即向空一招，遂有一丽人蹑空而下，服饰如贵嫔，容<br>光袍仪焕映一室。吕祖曰：“此乃董娘娘，子谨志之。”既而又问：“记得否？”<br>答曰：“已记之。”又曰：“勿忘却。”俄而丽者去，吕祖亦去。醒而异之，即<br>梦中所见，肖像而藏之。<br>后数年，偶游都。会董妃卒，上念其贤，将为肖像。诸工群集，口授心拟，<br>终不能似。某忽忆念梦中丽者，得无是耶？以图呈进。宫中传览，俱谓神肖。上<br>大悦，授官中书，辞不受；赐万金。名大噪。贵戚家争赍重币，求为先人传影。<br>凡悬空摹写，无不曲肖。浃辰之间，累数万金。莱芜朱拱奎曾见其人。<br>○林氏<br>济南戚安期，素佻达，喜狎妓，妻婉戒之，不听。妻林氏，美而贤。会北兵<br>入，被俘去，暮宿途中欲相犯，林伪许之。适兵佩刀系床头，急抽刀自刎死，兵<br>举而委诸野。次日，拔舍去。有人传林死，戚痛悼往。视之，有微息。负而归，<br>目渐动，稍颦呻，轻扶其项，以竹管滴沥灌饮，能咽。戚抚之曰：“卿万一能活，<br>相负者必遭凶折！”半年，林平复如故；惟首为颈痕所牵，常苦左顾。戚不为丑，<br>爱恋逾于平昔，曲巷之游，从此绝迹。林自觉形秽，将为置媵，戚执不可。<br>居数年，林不育，因劝纳婢，戚曰：“业誓不二，鬼神鉴之。即嗣续不承，<br>亦吾命耳。若不应绝，卿岂老而不能生耶？”林乃托疾，使戚独宿，遣婢海棠卧<br>其床下。既久，阴以宵情问婢。婢曰：“并无。”林不信。至夜，戒婢勿住，自<br>诣婢所卧。少间，闻床上睡息已动。潜起，登床扪之。戚问谁，林耳语曰：“我<br>海棠也。”戚拒却曰：“我有盟誓，不敢更也。若似曩年，尚须汝奔就耶？”林<br>乃下床去。戚仍孤眠。林又使婢托已往就之。戚念妻生平从不肯作不速之客，疑<br>而摸其项，无痕，知为婢，又叱之。婢惭而退。及明，以情告林，使速嫁婢。林<br>笑曰：“君亦不必过执。倘得一丈夫子，岂不幸甚。”戚曰：“倘背盟誓，鬼责<br>将及，尚望延宗嗣乎？”<br>林一日笑语戚曰：“凡农家者流，苗与秀不可知，播种常例不可违。晚间耕<br>耨之期至矣。”戚笑会之。既夕，林灭烛呼婢，使卧己衾中。戚入就榻，戏曰：<br>“佃人来矣。深愧钱镈不利，负此良田。”婢不语。婢及举事，小语戚曰：“私<br>处小肿，颠猛不任。”戚体意温恤之。事已，婢伪起溺，以林易之。从此时值落<br>红，辄一为之，而戚不知也。未几，婢腹震，林氏每使静坐，不令给役于前。故<br>谓戚曰：“妾劝内婢，而君弗听。设尔日冒妾时，君误信之。交而得孕，将复如<br>何？”戚曰：“留犊鬻母。”林不言。无何，婢举一子，林暗买乳媪，抱养母家。<br>积四五年，又产一子一女。长名长生，已七岁，就外祖家读书。林半月辄托归宁，<br>一往看视。婢年益长，戚时时促遣之。林辄诺。婢日思儿女，林乃窃为上鬟，送<br>诣母所。林谓戚曰：“日谓我不嫁海棠，母家有一义男，业配之。”又数年，子<br>女俱长成。<br>值戚初度，林先期治具，为候宾客。戚叹曰：“岁月骛过，忽已半世。幸各<br>强健，家亦不至冻馁。所阙者，膝下一点耳。”林曰：“君执拗，不从妾言，夫<br>谁怨？然欲得男，两亦甚易，何况一也？”戚解颜曰：“既言不难，明日便索两<br>男。”林曰：“易耳，易耳！”早起，命驾至母家，严妆子女，载与俱归。入门，<br>令雁行立，呼父叩祝千秋。拜已而起，相顾嬉笑。戚骇怪不解。林曰：“君索两<br>男，妾添一女。”始为详述本末。戚喜曰：“何不早告？”曰：“早告，恐绝其<br>母。今子已成立，尚可绝其母乎？”戚感极涕泣。遂迎婢归，偕老焉。<br>异史氏曰：“女有存心如林氏者，可谓贤德矣。”<br>○胡大姑<br>益都岳于九，家有狐祟，布帛器具，辄被抛掷邻堵。蓄细葛，将取作服，见<br>捆卷如故，解视，则边实而中虚，悉被剪去。诸如此类，不堪其苦。乱诟骂之，<br>岳解止曰：“恐狐闻。”狐在梁上曰：“我已闻之矣。”祟益甚。<br>一日，夫妻卧未起，狐摄衾服去，各白身蹲床上，望空哀祝之。忽见好女子<br>自窗入，掷衣床头。视之，不甚修长；衣绛红，外袭雪花比甲。岳着衣，揖之曰：<br>“上仙有意垂顾，幸勿相扰。请以为女，何如？狐曰：“我齿较汝长，何得妄自<br>尊？”又请为姊妹，乃许之。于是命家人皆呼以胡大姑。时颜镇张八公子家，有<br>狐居楼上，恒与人语。岳问：“识之否？”答云：“是吾家喜姨，何得不识？”<br>岳曰：“彼喜姨曾不扰人，汝何不效之？”狐不听，扰如故。犹不甚祟他人。而<br>专祟其子妇：履袜簪珥，往往弃道上，每食，辄于粥碗中埋死鼠或粪秽。妇辄掷<br>碗骂骚狐，并不祷免。岳祝曰：“儿女辈皆呼汝姑，何略无尊长体耶？”狐曰：<br>“教汝子出若妇，我为汝媳，便相安矣。”子妇骂曰：“淫狐不自惭，欲与人争<br>汉子耶？”时妇坐衣笥上，忽见浓烟出尻下，熏热如笼。启视，藏裳俱烬，剩一<br>二事，皆姑服也。又使岳子出其妇，子不应。过数日，又促之，仍不应，狐怒以<br>石击之，额破血流，几毙。岳益患之。<br>西山李成文，善符水，因币聘之。李以泥金写红绢作符，三日始成。又以镜<br>缚梃上，捉作柄，遍照宅中。使童子随视，有所见，即急告。至一处，童曰：<br>“墙若犬伏。”李即戟手书符其处。既而禹步庭中，咒移时，即见家中犬豕并来，<br>帖耳戢尾，若听教诲。李挥曰：“去！”即纷然鱼贯而去。又咒，群鸭又来，又<br>挥去之。已而鸡至。李指一鸡，大叱之；他鸡俱去，此鸡独伏，交翼长鸣，曰：<br>“余不敢矣！”李曰：“此物是家中所作紫姑也。”家人并言不曾作。李曰：<br>“紫姑今尚在。”因共忆三年前，曾为此戏，怪异即自尔日始矣。遍搜之，见刍<br>偶在厩梁上。李取投火中。乃出一酒瓻，三咒三叱，鸡起径去。闻瓻口作人言曰。<br>“岳四狠哉！数年后，当复来。”岳乞付之汤火；李不可，携去。或见其壁间挂<br>数十瓶，塞口者皆狐也。言其以次纵之，出为祟，因此获聘金，居为奇货云。<br>○细侯<br>昌化满生，设帐余杭。偶涉廛市，经临街阁下，忽有荔壳坠肩头。仰视，一<br>雏姬凭阁上，妖姿要妙，不觉注目发狂，姬俯哂而入。询之，知为娼楼贾氏女细<br>侯也。其声价颇高，自顾不能适愿。归斋冥想，终宵不枕。明日，往投以刺，相<br>见，言笑甚欢，心志益迷。托故假贷同人，敛金如干，携以赴女，款洽臻至。即<br>枕上口占一绝赠之云：“膏腻铜盘夜未央，床头小语麝兰香。新鬟明日重妆凤，<br>无复行云梦楚王。”细侯蹙然曰：“妾虽污贱，每愿得同心而事之。君既无妇，<br>视妾可当家否？”生大悦，即叮咛，坚相约。细侯亦喜曰：“吟咏之事，妾自谓<br>无难，每于无人处，欲效作一首，恐未能便佳，为观听所讥。倘得相从，幸以教<br>妾。”因问生：“家田产几何？”答曰：“薄田半顷，破屋数椽而已。”细侯曰：<br>“妾归君后，当常相守，勿复设帐为也。四十亩聊足自给，十亩可以种黍，织五<br>匹绢，纳太平之税有余矣。闭户相对，君读妾织，暇则诗酒可遣，千户侯何足贵！”<br>生曰：“卿身价约可几多？”曰：“依媪贪志，何能盈也？多不过二百金足矣。<br>可恨妾齿稚，不知重资财，得辄归母，所私者区区无多。君能办百金，过此即非<br>所虑。”生曰：“小生之落寞，卿所知也，百金何能自致，有同盟友，令于湖南，<br>屡相见招，仆因道远，故惮于行。今为卿故，当往谋之。计三四月，可以复归，<br>幸耐相候。”细侯曰：“诺。”生即弃馆南游，至则令已免官，以挂误居民舍，<br>宦囊空虚，不能为礼。生落魄难返，就邑中授徒焉。三年，莫能归。偶笞弟子，<br>弟子自溺死。东翁痛子而讼师，因被逮囹圄。幸有他门人，怜师无过，时致馈遗，<br>得以无苦。<br>细侯自别生，杜门不交一客。母诘知故，不可夺，亦姑听之。有富贾慕细侯<br>名，托媒于媪。务在必得，不靳直。细侯不可，贾以负贩诣湖南，敬侦生耗。时<br>狱已将解，贾以金赂吏，使久锢之。归告媪云：“生已瘐死。”细侯不信。媪曰：<br>“无论满生已死，纵或不死，与其从穷措大以椎布终也，何如衣锦而厌粱肉乎？”<br>细侯曰：“满生虽贫，其骨清也；守龌龊商，诚非所愿。且道路之言，何足凭信！”<br>贾又转嘱他商，假作满生绝命书寄细侯，以绝其望。细侯得书，朝夕哀哭，媪曰：<br>“我自幼于汝，抚育良劬。汝成人二三年，得报日亦无多。既不愿隶籍，又不肯<br>嫁，何以能生活？”细侯不得已，遂嫁贾。贾衣服簪环，供给丰侈。年余，生一<br>子。<br>无何，生得门人力，昭雪出狱，始知贾之锢己也。然念素无嫌隙，反复不得<br>其由，门人义助资斧得归，既闻细侯已嫁，心甚激楚，因以所苦，托市媪卖浆者<br>达细侯。细侯大悲，方悟前此多端，悉贾之诡谋。乘贾他出，杀抱中儿，携所有<br>以归满；凡贾家服饰，一无所取。贾归，怒讼于官。官原其情，竟置不问。嘻！<br>破镜重归，盟心不改，义实可嘉。然必杀子而行，未免太忍矣！<br>○狼<br>有屠人货肉归，日已暮，欻一狼来，瞰担上肉，似甚垂涎，随屠尾行数里。<br>屠惧，示以刃，少却；及走，又从之。屠思狼所欲者肉，不如悬诸树而早取之。<br>遂钩肉，翘足挂树间，示以空担。狼乃止。屠归。昧爽往取肉，遥望树上悬巨物，<br>似人缢死状，大骇。逡巡近视，则死狼也。仰首细审，见狼口中含肉，钩刺狼腭，<br>如鱼吞饵。时狼皮价昂，直十余金，屠小裕焉。缘木求鱼，狼则罹之，是可笑也！<br>一屠晚归，担中肉尽，止剩骨。途遇两狼，缀行甚远。屠惧，投以骨，一狼<br>得骨止，一狼又从；复投之，后狼止而前狼又至；骨已尽，而两狼并驱如故。屠<br>大窘，恐前后受其敌。顾野有麦场，场主以薪积其中，苫蔽成丘。屠乃奔倚其下，<br>弛担持刀。狼不敢前，眈眈相向。少时，一狼径去；其一犬坐于前，久之，目似<br>瞑，意暇甚。屠暴起，以刀劈狼首，又数刀毙之。转视积薪后，一狼洞其中，意<br>将隧入以攻其后也。身已半入，露其尾，屠自后断其股，亦毙之。方悟前狼假寐，<br>盖以诱敌。狼亦黠矣！而顷刻两毙，禽兽之变诈几何哉，止增笑耳！<br>一屠暮行，为狼所逼。道旁有夜耕者所遗行室，奔入伏焉。狼自苫中探爪入，<br>屠急捉之，令出不去，但思无计可以死之。惟有小刀不盈寸，遂割破狼爪下皮，<br>以吹豕之法吹之。极力吹移时，觉狼不甚动，方缚以带。出视，则狼胀如牛，股<br>直不能屈，口张不得合。遂负之以归。非屠，乌能作此谋也！三事皆出于屠；则<br>屠人之残，杀狼亦可用也。<br>○刘亮采<br>济南怀利仁曰：刘公亮采，狐之后身也。初，太翁居南山，有叟造其庐，自<br>言胡姓。问所居，曰：“只在此山中。闲处人少，惟我两人，可与数晨夕，故来<br>相拜识。”因与接谈，词旨便利，悦之。治酒相欢，醺醺而去。越日复来，更加<br>款厚。刘云：“自蒙下交，分即最深。但不识家何里，焉所问兴居？”胡曰：<br>“不敢讳，某实山中之老狐也。与若有夙因，故敢内交门下。固不能为君福，亦<br>不敢为君祸，幸相信勿骇。”刘亦不疑，更相契重。即叙年齿，胡作兄，往来如<br>昆季。有小休咎，亦以告。<br>时刘乏嗣，叟忽云：“公勿忧，我当为君后。”刘讶其言怪，胡曰：“仆算<br>数已尽，投生有期矣。与其他适，何如生故人家？”刘曰：“仙寿万年，何遂及<br>此？”叟摇首曰：“非汝所知。”遂去。夜果梦叟来，曰：“我今至矣。”既醒，<br>夫人生男，是为刘公。公既长，身短，言词敏谐，绝类胡。少有才名，壬辰成进<br>士。为人任侠，急人之急，以故秦、楚、燕、赵之客，趾<imgheight=32width=32border=0src=/bzk/Z107.bmp>于门；货酒卖饼者，<br>门前成市焉。<br>○蕙芳<br>马二混，居青州东门内，卖面为业。家贫，无妇，与母共作苦。一日，媪独<br>居，忽有美人来，年可十六七，椎布甚朴，光华照人。媪惊诘之，女笑曰：“我<br>以贤郎诚笃，愿委身母家。”媪益惊曰：“娘子天人，有此一言，则折我母子数<br>年寿！”女固请之，媪拒益力，女去。越三日，复来，留连不去。问其姓氏，曰：<br>“母肯纳我，我乃言；不然，无庸问。”媪曰：“贫贱佣保骨，得妇如此，不称<br>亦不祥。”女笑坐床头，恋恋殊殷。媪曰：“娘子宜速去，勿相祸。”女出门，<br>媪窥之西去。<br>又数日，西巷中吕媪来，谓母曰：“邻女董蕙芳，孤而无依，自愿为贤郎妇，<br>胡勿纳？”母以所疑为逃亡具白之。吕曰：“乌有是？如有乖谬，咎在老身。”<br>母大喜，诺之。吕去，媪扫室布席，将待子归往娶之。日将暮，女飘然自至，入<br>室参母，起拜尽礼。告媪曰：“妾有两婢，未得母命，不敢进也。”媪曰：“我<br>母子守穷庐，不解役婢仆。日得蝇头利，仅足自给。今增新妇一人，娇嫩坐食，<br>尚恐不充饱；益之二婢，岂吸风所能活耶？”女笑曰：“婢来，亦不费母度支，<br>皆能自食。”问：“婢何在？”女乃呼：“秋月、秋松！”声未及已，忽如飞鸟<br>堕，二婢已立于前，即令伏地叩母。<br>既而马归，母迎告之，马喜。入室，见翠栋雕梁，侔于宫殿，几屏帘幕，光<br>耀夺目。惊极，不敢入。女下床迎笑，睹之若仙，益骇，却退，女挽之，坐与温<br>语。马喜出非分，形神若不相属。即起，欲出行沽，女曰：勿须。”因命二婢治<br>具。秋月出一革袋，执向扉后，掿々撼摆之。已而以手探入，壶盛酒，柈盛<br>炙，触类熏腾。饮已而寝，则花罽锦裀，温腻非常。<br>天明出门，则茅庐依旧。母子共奇之。媪诣吕所，将迹所由。入门，先谢其<br>媒合之德，吕讶云：“久不拜访，何邻女之曾托乎？”媪益疑，具言端委。吕大<br>骇，即同媪来视新妇。女笑迎之。极道作合之义。吕见其惠丽，愕眙良久，即亦<br>不辨，唯唯而已。女赠白木搔具一事，曰：“无以报德，姑奉此为姥姥爬背耳。”<br>吕受以归，审视则化为白金。<br>马自得妇，顿更旧业，门户一新。笥中貂锦无数，任马取着，而出室门，则<br>为布素，但轻暖耳。女所自衣亦然。积四五年，忽曰：“我谪降人间十余载，因<br>与子有缘，遂暂留止。今别矣。”马苦留之，女曰：“请别择良偶，以承庐墓，<br>我岁月当一至焉。”忽不见。马乃娶秦氏。后三年，七夕，夫妻方共语，女忽入，<br>笑曰：“新偶良欢，不念故人耶？”马惊起，怆然曳坐，便道衷曲。女曰：“我<br>适送织女渡河，乘间一相望耳。”两相依依，语勿休止。忽空际有人呼“蕙芳”，<br>女急起作别。马问其谁，曰：“余适同双成姊来，彼不耐久伺矣。”马送之，女<br>曰：“子寿八旬，至期，我来收尔骨。”言已，遂逝。今马六十余矣。其人但朴<br>讷，无他长。<br>异史氏曰：“马生其名混，其业亵，蕙芳奚取哉？于此见仙人之贵朴讷诚笃<br>也。余尝谓友人曰：若我与尔，鬼狐且弃之类。所差不愧于仙人者，惟‘混’耳。”<br>○萧七<br>徐继长，临淄人，居城东之磨房庄。业儒未成，去而为吏。偶适姻家，道出<br>于氏殡宫。薄暮醉归，过其处，见楼阁繁丽，一叟当户坐。徐酒渴思饮，揖叟求<br>浆。叟起邀客入，升堂授饮。饮已，叟曰：“曛暮难行，姑留宿何如？”徐亦疲<br>殆，遂止宿焉。叟命家人具酒奉客，且谓徐曰：“老夫一言，勿嫌孟浪：君清门<br>令望，可附婚姻。有幼女未字，欲充下陈，幸垂援拾。”徐踧<imgheight=32width=32border=0src=/bzk/Z107.bmp>不知所对。叟即<br>遣伻告其亲族，又传语令女郎妆束。顷之，峨冠博带者四五辈，先后并至。女郎<br>亦炫妆出，姿容绝俗。于是交坐宴会。徐神魂眩乱，但欲速寝。酒数行，坚辞不<br>任，乃使小鬟引夫妇入帏，馆同爰止。徐问其族姓，女曰：“萧姓，行七。”<br>又细审门阀，女曰：“身虽陋贱，配吏胥当不辱寞，何苦研穷？”徐溺其色，款<br>昵备至，不复他疑。<br>女曰：“此处不可为家。审知汝家姊姊甚平善，或不拗阻，归除一舍，行将<br>自至耳。”徐应之。既而加臂于身，奄忽就寐，及觉，则抱中已空。天色大明，<br>松阴翳晓，身下籍黍穰尺许厚。骇叹而归，告妻。妻戏为除馆，设榻其中，阖门<br>出，曰：“新娘子今夜至矣。”相与共笑。日既暮，妻戏曳徐启门，曰：“新人<br>得毋已在室耶？”及入，则美人华妆坐榻上，见二人入，桥起逆之，夫妻大愕。<br>女掩口局局而笑，参拜恭谨。妻乃治具，为之合欢。女早起操作，不待驱使。<br>一日曰：“姊姨辈俱欲来吾家一望。”徐虑仓卒无以应客。女曰：“都知吾<br>家不饶，将先赍馔具来，但烦吾家姊姊烹饪而已。”徐告妻，妻诺之。晨炊后，<br>果有人荷酒胾来，释担而去。妻为职庖人之役。晡后，六七女郎至，长者不过四<br>十以来，围坐并饮，喧笑盈室。徐妻伏窗一窥，惟见夫及七姐相向坐，他客皆不<br>可睹。北斗挂屋角，欢然始去，女送客未返。妻入视案上，杯柈俱空。笑曰：<br>“诸婢想俱饿，遂如狗舐砧。”少间，女还，殷殷相劳，夺器自涤，促嫡安眠。<br>妻曰：“客临吾家，使自备饮馔，亦大笑话。明日合另邀致。”逾数日，徐从妻<br>言，使女复召客。客至，恣意饮啖；惟留四簋，不加匕箸。群笑曰：“夫人为吾<br>辈恶，故留以待调人。”座间一女年，十八九，素舄缟裳，云是新寡，女呼为六<br>姊；情态妖艳，善笑能口。与徐渐洽，辄以谐语相嘲。行觞政，徐为录事，禁笑<br>谑。六姊频犯，连引十余爵，酡然径醉，芳体娇懒，荏弱难持。无何，亡去，徐<br>烛而觅之，则酣寝暗帏中。近接其吻，亦不觉，以手探裤，私处坟起。心旌方摇，<br>席中纷唤徐郎，乃急理其衣，见袖中有绫巾，窃之而出。迨于夜央，众客离席。<br>六姊未醒，七姐入摇之，始呵欠而起，系裙理发从众去。徐拳拳怀念不释，将于<br>空处展玩遗巾，而觅之已渺。疑送客时遗落途间。执灯细照阶除，都复乌有，意<br>不自得。女问之，徐漫应之。女笑曰：“勿诳语，巾子人已将去，徒劳心目。”<br>徐惊，以实告，且言怀思。女曰：“彼与君无宿分，缘止此耳。”问其故，曰：<br>“彼前身曲中女，君为士人，见而悦之，为两亲所阻，志不得遂，感疾阽危。使<br>人语之曰：‘我已不起。但得若来，获一扪其肌肤，死无憾！’彼感此意，允其<br>所请。适以冗羁未遽往，过夕而至，则病者已殒，是前世与君有一扪之缘也。过<br>此即非所望。”后设筵再招诸女，惟六姊不至。徐疑女妒，颇有怨怼。<br>女一日谓徐曰：“君以六姊之故，妄相见罪。彼实不肯至，于我何尤？今八<br>年之好，行相别矣，请为君极力一谋，用解前之惑。彼虽不来，宁禁我不往？登<br>门就之，或人定胜天，不可知。”徐喜，从之，女握手，飘然履虚，顷刻至其家。<br>黄甓广堂，门户曲折，与初见时无少异。岳父母并出，曰：“拙女久蒙温煦，老<br>身以残年衰慵，有疏省问，或当不怪耶？”即张筵作会。女便问诸姊妹。母云：<br>“各归其家，惟六姊在耳。”即唤婢请六娘子来，久之不出。女入，曳之以至，<br>俯首简默，不似前此之谐。少时，叟媪辞去。女谓六姊曰：“姐姐高自重，使人<br>怨我！”六姊微晒曰：“轻薄郎何宜相近！”女执两人残卮，强使易饮，曰：<br>“吻已接矣，作态何为？”少时，七姐亡去，室中止余二人。徐遽起相逼，六姊<br>宛转撑拒。徐牵衣长跽而哀之，色渐和，相携入室。裁缓襦结，忽闻喊嘶动地，<br>火光射闼。六姊大惊，推徐起曰：“祸事忽临，奈何！”徐忙迫不知所为，而女<br>郎已窜无迹矣。<br>徐怅然少坐，屋宇并失。猎者十余人，按鹰操刃而至，惊问：“何人夜伏于<br>此？”徐托言迷途，因告姓字。一人曰：“适逐一狐，见之否？”答曰：“不见。”<br>细认其处，乃于氏殡宫也。怏怏而归。尤冀七姊复至，晨占雀喜，夕卜灯花，而<br>竟无消息矣。董玉玹谈。<br>○乱离二则<br>学师刘芳辉，京都人。有妹许聘戴生，出阁有日矣。值北兵入境，父兄恐细<br>弱为累，谋妆送戴家。修饰未竟，乱兵纷入，父子分奔，女为牛录俘去。从之数<br>日，殊不少狎。夜则卧之别榻，饮食供奉甚殷。又掠一少年来，年与女相上下，<br>仪采都雅。牛录谓之曰：“我无子，将以汝继统绪，肯否？”少年唯唯。又指女<br>谓曰：“如肯，即以此女为汝妇。”少年喜，愿从所命。牛录乃使同榻，浃洽甚<br>乐。及枕上各道姓氏，则少年即戴生也。<br>陕西某公任盐秩，家累不从。值姜瓖之变，故里陷为盗薮，音信隔绝。后<br>乱平，遣人探问，则百里绝烟，无处可询消息。会以复命入都，有老班役丧偶，<br>贫不能娶，公赉数金使买妇。时大兵凯旋，俘获妇口无算，插标市上，如卖牛马。<br>遂携金就择之。自分金少，不敢问少艾。中一媪甚整洁，遂赎以归。媪坐床上细<br>认曰：“汝非某班役耶？”惊问所知，曰：“汝从我儿服役，胡不识！”役大骇，<br>急告公。公认之，果母也，因而痛哭，倍偿之。班役以金多，不屑谋媪。见一妇<br>年三十余，风范超脱，因赎之。即行，妇且走且顾，曰：“汝非某班役耶？”又<br>惊问之，曰：“汝从我夫服役，如何不识！”班役愈骇，导见公，公视之，真其<br>夫人，又悲失声。一日而母妻重聚，喜极，乃以百金为班役娶美妇焉。此必公有<br>大德，故鬼神为之感应。惜言者忘其姓字，秦中或有能道之者。<br>异史氏曰：“炎昆之祸，玉石不分，诚然。若公一门，是以聚而传者也。董<br>思白之后，仅有一孙，今亦不得奉其祭祀，亦朝士之责也。悲夫！”<br>○豢蛇<br>泗水山中，旧有禅院，四无村落，人迹罕到，有道士栖止其中。或言内多大<br>蛇，故游人绝迹。一少年入山罗鹰，入既深，夜无归宿，遥见兰若，趋投之。道<br>士惊曰：“居士何来，幸不为儿辈所见！”即命坐，具饘粥。食未已，一巨蛇<br>入。粗十余围，昂首向客，怒目电瞛。客大惧。道士以掌击其额，呵曰：去！”<br>蛇乃俯首入东室。蜿蜒移时，其躯始尽，盘旋其中，一室尽满。客大惧。道士曰：<br>“此平时所豢养。有我在，不妨，所患客自遇之耳。”客甫坐，又一蛇入，较前<br>略小，约可五六围。见客遽止，睒<目闪>吐舌如前状。道士又叱之。亦入室去。室<br>无卧处，半绕梁间，壁上土摇落有声。客益惧，终夜不眠。早起欲归，道士送之。<br>出屋门见墙上阶下，大如盎盏者，行卧不一。见生人，皆有吞噬状。客依道士肘<br>腋而行，使送出谷口，乃归。<br>余乡有客中州者，寄居蛇佛寺。寺中僧人具晚餐，肉汤甚美，而段段皆圆，<br>类鸡项。疑问寺僧：“杀鸡何乃得多项？”僧曰：“此蛇段耳。”客大惊，有出<br>门而哇者。既寝，觉胸上蠕蠕，摸之，蛇也，顿起骇呼，僧起曰：“此常事，奚<br>足怪！”因以火照壁间，大小满墙，榻上下皆是也。次日，僧引入佛殿。佛座下<br>有巨井，井中有蛇，粗如巨瓮，探首井边而不出。爇火下视，则蛇子蛇孙以数百<br>万计，族居其中。僧云：“昔蛇出为害，佛坐其上以镇之，其患始平”云。<br>○菱角<br>胡大成，楚人，其母素奉佛。成从塾师读，道由观音祠，母嘱过必入叩。一<br>日至祠，有少女挽儿邀戏其中，发裁掩颈，而风致娟然。时成年十四，心好之。<br>问其姓氏，女笑云：“我是祠西焦画工女菱角也。问将何为？”成又问：“有婿<br>家否？”女酡然曰：“无也。”成曰：“我为若婿，好否？”女惭云：“我不能<br>自主。”而眉目澄澄，上下睨成，意似欣属焉。成乃出。女追而遥告曰：“崔尔<br>诚，吾父所善，用为媒，无不谐。”成曰：“诺。”归，向母实白心愿。母止此<br>儿，恐拂其意，遂浼崔作冰。焦责聘财奢，事几不就。崔极言成清族美才，焦始<br>许之。<br>成有伯父，老而无子，授教职于湖北。妻卒任所，母遣成往奔其丧。数月将<br>归，伯又病卒。淹留既久，适大寇据湖南，家耗遂隔。成窜民间，吊影孤惶。一<br>日，有媪年四十八九，萦回村中，日昃不去。自言：“乱无归，将以自鬻。”或<br>问其价，曰：“不屑为人奴，亦不愿为人妇，但有母我者，则从之，不较直。”<br>闻者皆笑。成往视之，面目间有一二颇肖其母，触怀大悲。自念只身无缝纫者，<br>遂邀归，执子礼焉。媪喜，便为炊饭织屦，勉劳若母。拂意辄谴之；少有疾苦，<br>则濡煦过于所生。<br>忽谓曰：“此处太平，幸可无虞。然儿长矣，虽在羁旅，大伦不可废。三两<br>日，当为儿娶之。”成泣曰：“儿自有妇，但间阻南北耳。”媪曰：“大乱时，<br>人事翻覆，何可株待？”成又泣曰：“无论结发之盟不可背，且谁以娇女付萍梗<br>人？”媪不答，但为治帘幌衾枕，甚周备，亦不识所自来。一日，日既夕，戒成<br>曰：“独坐勿寐，我往视新妇来也未。”遂出门去。三更既尽，媪不返，心大疑。<br>俄闻门外喧哗，出视，则一女子坐庭中，篷首啜泣。惊问：“何人？”亦不语。<br>良久，乃言曰：“娶我来，即亦非福，但有死耳！”成大惊，不知其故。女曰：<br>“我少受聘于胡大成，不意湖北去，音信断绝。父母强以我归汝家。身可致，志<br>不可夺也！”成闻而哭曰：“我便即是胡某。卿菱角耶？”女收涕而骇，不信。<br>相将入室，就灯审顾，曰：“得无梦耶？”乃转悲为喜，相道离苦。先是乱后，<br>湖南百里，涤地无类。焦移家窜长沙之东，又受周生聘。乱中不能成礼。期是夕<br>送诸其家。女泣不盥栉，家中强置车上。途次，女颠堕其下。遂有四人荷肩舆至，<br>云是周家迎女者，即扶升舆，疾行若飞，至是始停。一老姥曳入，曰：“此汝夫<br>家，但入勿哭。汝家婆婆，旦晚将至矣。”乃去，成诘知情事，始悟媪神人也。<br>夫妻焚香共祷，愿得母子复聚。母自戎马戒严，同俦人妇奔伏涧谷。一夜，噪言<br>寇至，即并张皇四匿。有童子以骑授母，母急不暇问，扶肩而上，轻迅剽遬，瞬<br>息至湖上。马踏水奔腾，蹄下不波。无何，扶下，指一户云：“此中可居。”母<br>将启谢。回视其马，化为金毛犼，高丈余，童子超乘而去。母以手挝门，豁然<br>启扉。有人出问，怪其音熟，视之，成也。母子抱哭。妇亦惊起，一门欢慰。疑<br>媪是观音大士现身，由此持观音经咒益虔。遂流寓湖北，治田庐焉。<br>○饿鬼<br>齐人马永，贫而无赖、乡人戏名为“饿鬼”。年三十余，日益窭，衣百结鹑，<br>两手交其肩，在市上攫食。人尽弃之，不以齿。邑有朱叟者，少携妻居于五都之<br>市，操业不雅；暮岁归其乡，大为士类所口，而朱洁行为善，人始稍稍礼貌之。<br>一日，值马攫食不偿，为肆人所苦；怜之，代给其直。引归，赠以数百，俾作本。<br>马去，不肯谋业，坐而食。无何，资复匮，仍蹈故辙。而常惧与朱遇，去之临邑。<br>暮宿学宫，冬夜凛寒，辄摘圣贤头上旒而煨其板。学官知之，怒欲加刑。马<br>哀免，愿为先生生财。学官喜，纵之去。马探其生殷富，登门强索资，故挑其怒，<br>乃以刀自劙，诬而控诸学。学官勒取重赂，始免申黜。诸生共愤，质于县尹。<br>尹廉得实，笞四十，梏其颈，三日毙焉。<br>是夜，朱叟梦马冠带而入，曰：“负公大德，今来相报。”即寤，妾生子。<br>叟知为马，名以马儿。少不慧，喜其能读。二十余，竭力经纪，得入邑庠。后考<br>试寓旅邸，昼卧床上，见壁间悉糊旧艺，视之，有“犬之性”四句题，心畏其难，<br>读而志之。入场，适遇此题，录之，得优等，食饩焉。六十余，补临邑训导。数<br>年，曾无一道义交。惟袖中出青蚨，则作鸬鹚笑；不则睫毛一寸长，棱棱若不相<br>识，偶大令以诸生小故，判令薄惩，辄酷烈如治盗贼。有讼士子者，即富来叩门<br>矣。如此多端，诸生不复可耐。而年近七旬，臃肿聋瞆，每向人物色乌须药。有<br>某生素狂，锉茜根给之。天明共视，如庙中所塑灵官状。大怒，拘生，生已早夜<br>亡去。因此愤气中结，数月而死。<br>○考弊司<br>闻人生，河南人。抱病经日，见一秀才入，伏谒床下，谦抑尽礼。已而请生<br>少步，把臂长语，刺刺且行，数里外犹不言别。生伫足，拱手致辞。秀才云：<br>“更烦移趾，仆有一事相求。”生问之，答云：“吾辈悉属考弊司辖。司主名虚<br>肚鬼王。初见之，例应割髀肉，浼君一缓颊耳。”生惊问：“何罪而至于此？”<br>曰：“不必有罪，此是旧例。苦丰于贿者，可赎也，然而我贫。”生曰：“我素<br>不稔鬼王，何能效力？”曰：“君前世是伊大父行，宜可听从。”<br>言次，已入城郭。至一府署，廨宇不甚弘敞，惟一堂高广，堂下两碣东西立，<br>绿书大于栲栳，一云“孝弟忠信”，一云“礼义廉耻”。历阶而进，见堂上一匾，<br>大书“考弊司”。楹间，板雕翠色一联云：“曰校、曰序、曰庠，两字德行阴教<br>化；上士、中士、下士，一堂礼乐鬼门生。”游览未已，官已出，鬈发鲐背，若<br>数百年人。而鼻孔撩天，唇外倾，不承其齿。从一主簿吏，虎首人身。有十余人<br>列侍，半狞恶若山精。秀才曰：“此鬼王也。”生骇极，欲退却；鬼王已睹，降<br>阶揖生上，便问兴居。生但诺诺。又云：“何事见临？”生以秀才意具白之。鬼<br>王色变曰：“此有成例、即父命所不敢承！”气象森凛，似不可入一词。生不敢<br>言，骤起告别，鬼王侧行送之，至门外始返。生不归，潜入以观其变。至堂下，<br>则秀才已与同辈数人，交臂历指，俨然在徽纆中。一狞人持刀来，裸其股，割<br>片肉，可骈三指许。秀才大嗥欲嗄。<br>生少年负义，愤不自持，大呼曰：“惨毒如此，成何世界！”鬼王惊起，暂<br>命止割，蹻履迎生。生忿然已出，遍告市人，将控上帝。或笑曰：“迂哉！蓝<br>尉苍苍，何处觅上帝而诉之冤也？此辈与阎罗近，呼之或可应耳。”乃示之途。<br>趋而往，果见殿陛威赫，阎罗方坐，伏阶号屈。王召诉已，立命诸鬼绾绁提锤而<br>去。少顷，鬼王及秀才并至，审其情确，大怒曰：“怜尔夙世攻苦，暂委此任，<br>候生贵家，今乃敢尔！其去若善筋，增若恶骨，罚今生生世世不得发迹也！”鬼<br>乃箠之，仆地，颠落一齿。以刀割指端，抽筋出，亮白如丝。鬼王呼痛，声类斩<br>豕。手足并抽讫，有二鬼押去。<br>生稽首而出，秀才从其后，感荷殷殷。挽送过市，见一户垂朱帘，帘内一女<br>子露半面，容妆绝美。生问：“谁家？”秀才曰：“此曲巷也。”既过，生低徊<br>不能舍、遂坚止秀才。秀才曰：“君为仆来，而今踽踽而去，心何忍。”生固辞，<br>乃去。生望秀才去远，急趋入帘内。女接见，喜形于色。入室促坐，相道姓名。<br>女曰：“柳氏，小字秋华。”一妪出，为具肴酒。酒阑，入帷，欢爱殊浓，切切<br>订婚嫁。妪入曰：“薪水告竭，要耗郎君金资，奈何！”生顿念腰橐空虚，愧惶<br>无声。久之，曰：“我实不曾携得一文，官署券保，归即奉酬。”妪变色曰：<br>“曾闻夜度娘索逋欠耶？”秋华颦蹙，不作一语。生暂解衣为质，妪持笑曰：<br>“此尚不能偿酒值耳。”呶呶不满志，与女俱入。生惭，移时，犹冀女出展别，<br>再订前约。候久无音，潜入窥之，见妪与女，自肩以上化为牛鬼，目睒睒相对立。<br>大惧，趋出，欲归，则百道岐出，莫知所从。问之市人，并无知其村名者。徘徊<br>廛肆之间，历两昏晓，凄意含酸，响肠鸣饿，进退不能自决。忽秀才过，望见之，<br>惊曰：“何尚未归，而简亵若此？”生腼颜莫对。秀才曰：“有之矣！得毋为花<br>夜叉所迷耶？”遂盛气而往，曰：“秋华母子，何遽不少施面目耶！”去少时，<br>即以衣来付生曰：“淫婢无礼，已叱骂之矣。”送生至家，乃别而去。生暴绝三<br>日而苏，历历为家人言之。<br>○阎罗<br>沂州徐公星，自言夜作阎罗王。州有马生亦然。徐闻之，访诸其家，问马：<br>“昨夕冥中处分何事？”马曰，“无他事，但送左萝石升天。天上堕莲花，朵大<br>如屋”云。<br>○大人<br>长山李孝廉质君诣青州，途中遇六七人，语音类燕。审视两颊，俱有瘢，大<br>如钱，异之，因问何病之同。客曰：旧岁客云南，日暮失道，入大山中，绝壑巉<br>岩，不可得出。因共系马解装，傍树栖止。夜深，虎豹鸮鸱，次第嗥动，诸客抱<br>膝相向，不能寐。忽见一大人来，高以丈许。客团伏，莫敢息。大人至，以手攫<br>马而食，六七匹顷刻都尽；既而折树上长条，捉人首穿腮，如贯鱼状，贯讫，提<br>行数步，条毳折有声。大人似恐坠落，乃屈条之两端，压以巨石而去。客觉其去<br>远，出佩刀自断贯条，负痛疾走。见大人又导一人俱来，客惧，伏丛莽中。见后<br>来者更巨，至树下，往来巡视，似有所求而不得。已乃声啁啾，似巨鸟鸣，意甚<br>怒，盖怒大人之给己也。因以掌批其颊。大人伛偻顺受，不敢少争。俄而俱去。<br>诸客始仓皇出，荒窜良久，遥见岭头有灯火，群趋之。至则一男子居石室中。<br>客入环拜，兼告所苦。男子曳令坐曰：“此物殊可恨，然我亦不能钳制。待舍妹<br>归，可与谋也。”无何，一女子荷两虎自外入，问客何来，诸客叩伏而告以故。<br>女子曰：“久知两个为孽，不图凶顽若此！当即除之。”于石室中出铜锤，重三<br>四百斤，出门遂逝。男子煮虎肉饷客。肉未熟，女子已返，曰：“彼见我欲遁，<br>追之数十里，断其一指而还。”因以指掷地，大于胚骨焉。众骇极，问其姓氏，<br>不答。少间，肉熟，客创痛不食；女以药屑遍糁之，痛顿止。天明，女子送客至<br>树下，行李俱在。各负装行十余里，经昨夜斗处，女子指示之，石洼中残血尚存<br>盆许。出山，女子始别而返。<br>○向杲<br>向杲，字初旦，太原人，与庶兄晟，友于最敦。晟狎一妓，名波斯，有割臂<br>之盟，以其母取直奢，所约不遂。适其母欲从良，愿先遣波斯。有庄公子者，素<br>善波斯，请赎为妾。波斯谓母曰：“既愿同离水火，是欲出地狱而登天堂也。若<br>妾媵之，相去几何矣！肯从奴志，向生其可。”母诺之，以意达晟。时晟丧偶未<br>婚，喜，竭资聘波斯以归。庄闻，怒夺所好，途中偶逢，大加诟骂；晟不服，遂<br>嗾从人折箠笞之，垂毙乃去。杲闻奔视，则兄已死，不胜哀愤。具造赴郡。庄广<br>行贿赂，使其理不得伸。<br>杲隐忿中结，莫可控拆，惟思要路刺杀庄，日怀利刃，伏于山径之莽。久之，<br>机渐泄。庄知其谋，出则戒备甚严。闻汾州有焦桐者，勇而善射，以多金聘为卫。<br>杲无计可施，然犹日伺之。一日，方伏，雨暴作，上下沾濡，寒战颇苦。既而烈<br>风四塞，冰雹继至，身忽然痛痒不能复觉。岭上旧有山神祠，强起奔赴。既入庙，<br>则所识道士在内焉。先是，道士尝行乞村中，杲辄饭之，道士以故识杲。见杲衣<br>服濡湿，乃以布袍授之，曰：“姑易此。”杲易衣，忍冻蹲若犬，自视，则毛革<br>顿生，身化为虎。道士已失所在。心中惊恨，转念：得仇人而食其肉，计亦良得。<br>下山伏旧处，见己尸卧丛莽中，始悟前身已死，犹恐葬于乌鸢，时时逻守之。越<br>日，庄始经此，虎暴出，于马上扑庄落，龁其首，咽之。焦桐返马而射，中虎腹，<br>蹶然遂毙。<br>杲在错楚中，恍若梦醒；又经宵，始能行步，厌厌以归。家人以其连夕不返，<br>方共骇疑，见之，喜相慰问。杲但卧，蹇涩不能语。少间，闻庄信，争即床头庆<br>告之。杲乃自言：“虎即我也。”遂述其异，由此传播。庄子痛父之死甚惨，闻<br>而恶之，因讼杲。官以其诞而无据，置不理焉。<br>异史氏曰：“壮士志酬，必不生返，此千古所悼恨也。借人之杀以为生，仙<br>人之术亦神哉！然天下事足发指者多矣。使怨者常为人，恨不令暂作虎！”<br>○董公子<br>青州董尚书可畏，家庭严肃，内外男女，不敢通一语。一日，有婢仆调笑于<br>中门之外，公子见而怒叱之，各奔去。及夜，公子偕僮卧斋中，时方盛暑，室门<br>洞敞。更深时，僮闻床上有声甚厉，惊醒；月影中，见前仆提一物出门去，以其<br>家人故，弗深怪，遂复寐。忽闻靴声訇然，一伟丈夫赤而修髯，似寿亭侯像，捉<br>一人头入。僮惧，蛇行入床下，闻床上支支格格，如振衣，如摩腹，移时始罢。<br>靴声又响，乃去。僮伸颈渐出，见窗棂上有晓色。以手扪床上，着手沾湿，嗅之<br>血腥。大呼公子，公子方醒，告而火之，血盈枕席。大骇，不知其故。<br>忽有官役叩门，公子出见，役愕然，但言怪事。诘之，告曰：“适衙前一人<br>神色迷罔，大声曰：‘我杀主人矣！’众见其衣有血污，执而白之官，审知为公<br>子家人。渠言已杀公子，埋首于关庙之侧。往验之，穴土犹新，而首则并无。”<br>公子骇异，趋赴公庭，见其人即前狎婢者也。因述其异。官甚惶惑，重责而释之。<br>公子不欲结怨于小人，以前婢配之，令去。<br>积数日，其邻堵者，夜闻仆房中一声震响若崩裂，急起呼之，不应。排闼入<br>视，见夫妇及寝床，皆截然断而为两。木肉上俱有削痕，似一刀所断者。关公之<br>灵迹最多，未有奇于此者也。<br>○周三<br>泰安张太华，富吏也。家有狐扰，遣制罔效。陈其状于州尹，尹亦不能为力。<br>时州之东亦有狐居村民家，人共见为一白发叟，叟与居人通吊问，如世人礼。自<br>云行二，都呼为胡二爷。适有诸生谒尹，间道其异。尹为吏策，使往问叟，时东<br>村人有作隶者，吏访之，果不诬，因与俱往。即隶家设筵招胡，胡至，揖让酬酢，<br>无异常人。吏告所求，胡曰：“我固悉之，但不能为君效力。仆友人周三，侨居<br>岳庙，宜可降伏，当代求之。”吏喜，申谢。胡临别与吏约，明日张筵于岳庙之<br>东，吏领教。<br>胡果导周至。周虬髯铁面，服裤褶。饮数行，向吏曰：“适胡二弟致尊意，<br>事已尽悉。但此辈实繁有徒，不可善谕，难免用武。请即假馆君家，微劳所不敢<br>辞。”吏转念：去一狐，得一狐，是以暴易暴也，游移不敢即应。周已知之，曰：<br>“无畏。我非他比，且与君有喜缘，请勿疑。”吏诺之。周又嘱：“明日偕家人<br>阖户坐室中，幸勿哗。”吏归，悉遵所教。俄闻庭中攻击刺斗之声，逾时始定。<br>启关出视，血点点盈阶上；墀中有小狐首数枚，大如碗盏焉；又视所除舍，则周<br>危坐其中，拱手笑曰：“蒙重托，妖类已荡灭矣。”自是馆于其家，相见如主客<br>焉。<br>○鸽异<br>鸽类甚繁：晋有坤星，鲁有鹤秀，黔有腋蝶，梁有翻跳，越有诸尖，皆异种<br>也。又有靴头、点子、大白、黑石、夫妇雀、花狗眼之类，名不可屈以指，惟好<br>事者能辨之也。<br>邹平张公子幼量，癖好之，按经而求，务尽其种。其养之也，如保婴儿：冷<br>则疗以粉草，热则投以盐颗。鸽善睡，睡太甚，有病麻痹而死者。张在广陵，以<br>十金购一鸽，体最小，善走，置地上，盘旋无已时，不至于死不休也，故常须人<br>把握之；夜置群中使惊诸鸽，可以免痹股之病，是名“夜游”。齐鲁养鸽家，无<br>如公子最；公子亦以鸽自诩。<br>一夜，坐斋中，忽一白衣少年叩扉入，殊不相识。问之，答曰：“漂泊之人，<br>姓名何足道。遥闻畜鸽最盛，此亦生平所好，愿得寓目。”张乃尽出所有，五色<br>俱备，灿若云锦。少年笑曰：“人言果不虚，公子可谓养鸽之能事矣。仆亦携有<br>一两头，颇愿观之否？”张喜，从少年去。月色冥漠，旷野萧条，心窃疑俱。少<br>年指曰：“请勉行，寓屋不远矣。”又数武，见一道院，仅两楹，少年握手入，<br>昧无灯火。少年立庭中，口中作鸽鸣。忽有两鸽出：状类常鸽，而毛纯白，飞与<br>檐齐，且鸣且斗，每一扑，必作斤斗。少年挥之以肱，连翼而去。复撮口作异声，<br>又有两鸽出：大者如鹜，小者裁如拳，集阶上，学鹤舞。大者延颈立，张翼作屏，<br>宛转鸣跳，若引之；小者上下飞鸣，时集其顶，翼翩翩如燕子落蒲叶上，声细碎，<br>类鼗鼓；大者伸颈不敢动。鸣愈急，声变如磬，两两相和，间杂中节。既而小者<br>飞起，大者又颠倒引呼之。张嘉叹不已，自觉望洋可愧。遂揖少年，乞求分爱，<br>少年不许。又固求之，少年乃叱鸽去，仍作前声，招二白鸽来，以手把之，曰：<br>“如不嫌憎，以此塞责。”接而玩之，睛映月作琥珀色，两目通透，若无隔阂，<br>中黑珠圆于椒粒；启其翼，胁肉晶莹，脏腑可数。张甚奇之，而意犹未足，诡求<br>不已。少年曰：“尚有两种未献，今不敢复请观矣。”<br>方竞论间，家人燎麻炬入寻主人。回视少年，化白鸽，大如鸡，冲霄而去。<br>又目前院宇都渺，盖一小墓，树二柏焉。与家人抱鸽，骇叹而归。试使飞，驯异<br>如初，虽非其尤，人世亦绝少矣。于是爱惜臻至。<br>积二年，育雌雄各三。虽戚好求之，不得也。有父执某公，为贵官，一日，<br>见公子，问：“畜鸽几许？”公子唯唯以退。疑某意爱好之也，思所以报而割爱<br>良难。又念：长者之求，不可重拂。且不敢以常鸽应，选二白鸽，笼送之，自以<br>千金之赠不啻也。他日见某公，颇有德色，而其殊无一申谢语。心不能忍，问：<br>“前禽佳否？”答云：“亦肥美。”张惊曰：“烹之乎？”曰：“然。”张大惊<br>曰：“此非常鸽，乃俗所言‘靼鞑’者也！”某回思曰：“味亦殊无异处。”<br>张叹恨而返。至夜，梦白衣少年至，责之曰：“我以君能爱之，故遂托以子<br>孙。何以明珠暗投，致残鼎镬！今率儿辈去矣。”言已，化为鸽，所养白鸽皆从<br>之，飞鸣径去。天明视之，果俱亡矣。心甚恨之，遂以所畜，分赠知交，数日而<br>尽。<br>异史氏曰：“物莫不聚于所好，故叶公好龙，则真龙入室，而况学士之于良<br>友，贤君之于良臣乎？而独阿堵之物，好者更多，而聚者特少，亦以见鬼神之怒<br>贪，而不怒痴也。”<br>向有友人馈朱鲫于孙公子禹年，家无慧仆，以老佣往。及门，倾水出鱼，索<br>柈而进之，及达主所，鱼已枯毙。公子笑而不言，以酒犒佣，即烹鱼以飨。既<br>归，主人问：“公子得鱼颇欢慰否？”答曰：“欢甚。”问：“何以知？”曰：<br>“公子见鱼便欣然有笑容，立命赐酒，且烹数尾以犒小人。”主人骇甚，自念所<br>赠，颇不粗劣，何至烹赐下人。因责之曰：“必汝蠢顽无礼，故公子迁怒耳。”<br>佣扬手力辩曰：“我固陋拙，遂以为非人也！登公子门，小心如许，犹恐筲斗不<br>文，敬索柈出，一一匀排而后进之，有何不周详也？”主人骂而遣之。<br>灵隐寺僧某，以茶得名，铛臼皆精。然所蓄茶有数等，恒视客之贵贱以为烹<br>献；其最上者，非贵客及知味者，不一奉也。一日，有贵官至，僧伏谒甚恭，出<br>佳茶，手自烹进，冀得称誉。贵官默然。僧惑甚，又以最上一等烹而进之。饮已<br>将尽，并无赞语。僧急不能待，鞠躬曰：“茶何如？”贵官执盏一拱曰：“甚热。”<br>此两事，可与张公子之赠鸽同一笑也。<br>○聂政<br>怀庆潞王，有昏德，时行民间，窥有好女子，辄夺之。有王生妻，为王所睹，<br>遣舆马直入其家。女子号泣不伏，强舁而出。王亡去，隐身聂政之墓，冀妻经过，<br>得一遥诀。无何妻至，望见夫，大哭投地。王恻动心怀，不觉失声。从人知其王<br>生，执之，将加搒掠。忽墓中一丈夫出，手握白刃，气象威猛，厉声曰：“我聂<br>政也！良家子岂可强占！念汝辈不能自由，姑且宥恕。寄语无道王：若不改行，<br>不日将抉其首！”众大骇，弃车而走。丈夫亦入墓中而没。夫妻叩墓归，犹惧王<br>命复临。过十余日，竟无消息，心始安。王自是淫威亦少杀云。<br>异史氏曰：“余读刺客传，而独服膺于轵深井里也。其锐身而报知己也，有<br>豫之义；白昼而屠卿相，有鱄之勇；皮面自刑，不累骨肉，有曹之智。至于荆<br>轲，力不足以谋无道秦，遂使绝裾而去，自取灭亡。轻借樊将军之头，何日可能<br>还也？此千古之所恨，而聂政之所嗤者矣。闻之野史：其坟见掘于羊、左之鬼。<br>果尔，则生不成名，死犹丧义，其视聂之抱义愤而惩荒淫者，为人之贤不肖何如<br>哉！噫！聂之贤，于此益信。”<br>○冷生<br>平城冷生，少最钝，年二十余，未能通一经。忽有狐来，与之燕处，每闻其<br>终夜语，即兄弟诘之，亦不肯泄。如是多日，忽得狂易病，每得题为文，则闭门<br>枯坐，少时，哗然大笑。窥之，则手不停草，而一艺成矣。脱稿又文思精妙。是<br>年入泮，明年食饩。每逢场作笑，响彻堂壁，由此“笑生”之名大噪。幸学使退<br>休，不闻。后值某学使规矩严肃，终日危坐堂上。忽闻笑声，怒执之，将以加责，<br>执事官代白其颠。学使怒稍息，释之，而黜其名。从此佯狂诗酒。著有“颠草”<br>四卷，超拔可诵。<br>异史氏曰：“闭门一笑，与佛家顿悟时何殊间哉！大笑成文，亦一快事，何<br>至以此褫革？如此主司，宁非悠悠！”<br>学师孙景夏，往访友人，至其窗外，不闻人语，但闻笑声嗤然，顷刻数作。<br>意其与人戏耳。入视，则居之独也。怪之。始大笑曰：“适无事，默熟笑谈耳。”<br>邑宫生，家畜一驴，性蹇劣，每途中逢徒步客，拱手谢曰：“适忙，不遑下<br>骑，勿罪！”言未已，驴已蹶然伏道上，屡试不爽。宫大惭恨，因与妻谋，使伪<br>作客。己乃跨驴周于庭，向妻拱手，作遇客语，驴果伏。便以利锥毒刺之。适有<br>友人相访，方欲款关，闻宫言于内曰：“不遑下骑，勿罪！”少顷，又言之。心<br>大怪异，叩扉问其故，以实告，相与捧腹。<br>此二则，可附冷生之笑并传矣。<br>○狐惩淫<br>某生购新第，常患狐。一切服物，多为所毁，且时以尘土置汤饼中。<br>一日，有友过访，值生出，至暮不归。生妻备馔供客，已而借婢啜食余饵。<br>生素不羁，好蓄媚药，不知何时狐以药置粥中，妇食之，觉有脑麝气，问婢，婢<br>云不知。食讫，觉欲焰上炽，不可暂忍，强自按抑，燥渴愈急。筹思家中无可奔<br>者，惟有客在，遂往叩斋。客问其谁，实告之；问何作，不答。客谢曰：“我与<br>若夫道义交，不敢为此兽行。”妇尚流连，客叱骂曰：“某兄文章品行，被汝丧<br>尽矣！”隔窗唾之，妇大惭，乃退。因自念：我何为若此？忽忆碗中香，得毋媚<br>药也？检包中药，果狼藉满案，盎盏中皆是也。稔知冷水可解，因就饮之。顷刻，<br>心下清醒，愧耻无以自容。展转既久，更漏已残，愈恐天晓难以见人，乃解带自<br>经。婢觉救之，气已渐绝；辰后，始有微息。客夜间已遁。<br>生晡后方归，见妻卧，问之，不语，但含清涕。婢以状告，大惊，苦诘之。<br>妻遣婢去，始以实告。生叹曰：“此我之淫报也，于卿何尤？幸有良友，不然，<br>何以为人！”遂从此痛改往行，狐亦遂绝。<br>异史氏曰：“居家者相戒勿蓄砒鸩，从无有相戒不蓄媚药者，亦犹人之畏兵<br>刃而狎床第也。宁知其毒有甚于砒鸩者哉！顾蓄之不过以媚内耳！乃至见嫉于鬼<br>神；况人之纵淫，有过于蓄药者乎？”<br>某生赴试，自郡中归，日已暮，携有莲实菱藕，入室，并置几上。又有藤津<br>伪器一事，水浸盎中。诸邻人以生新归，携酒登堂，生仓卒置床下而出，令内子<br>经营供馔，与客薄饮。饮已，入内，急烛床下，盎水已空。问妇，妇曰：“适与<br>菱藕并出供客，何尚寻也？”生忆肴中有黑条杂错，举座不知何物。乃失笑曰：<br>“痴婆子！此何物事，可供客耶？”妇亦疑曰：“我尚怨子不言烹法，其状可丑，<br>又不知何名，只得糊涂脔切耳。”生乃告之，相与大笑。今某生贵矣，相狎者犹<br>以为戏。<br>○山市<br>奂山山市，邑八景之一也，数年恒不一见。孙公子禹年，与同人饮楼上，忽<br>见山头有孤塔耸起，高插青冥。相顾惊疑，念近中无此禅院。无何，见宫殿数十<br>所，碧瓦飞甍，始悟为山市。未几，高垣睥睨，连亘六七里，居然城郭矣。中有<br>楼若者、堂若者、坊若者，历历在目，以亿万计。忽大风起，尘气莽莽然，城市<br>依稀而已。既而风定天清，一切乌有；惟危楼一座，直接霄汉。五架窗扉皆洞开，<br>一行有五点明处，楼外天也。层层指数：楼愈高，则明渐小；数至八层、裁如星<br>点，又其上，则黯然缥缈，不可计其层次矣。而楼上人往来屑屑，或凭或立，不<br>一状。逾时，楼渐低，可见其顶，又渐如常楼，又渐如高舍，倏忽如拳如豆，遂<br>不可见。又闻有早行者，见山上人烟市肆，与世无别，故又名“鬼市”云。<br>○江城<br>临江高蕃，少慧，仪容秀美，十四岁入邑庠。富室争女之，生选择良苛，屡<br>梗父命。父仲鸿，年六十，止此子，宠惜之，不忍少拂。<br>东村有樊翁者，授童蒙于市肆，携家僦生屋。翁有女，小字江城，与生同甲，<br>时皆八九岁，两小无猜，日共嬉戏。后翁徙去，积四五年，不复闻问。一日，生<br>于隘巷中，见一女郎，艳美绝俗，从以小鬟，仅六七岁，不敢倾顾，但斜睨之。<br>女停睇，若欲有言，细视之，江城也。顿大惊喜。各无所言，相视呆立，移时始<br>别，两情恋恋。生故以红巾遗地而去，小鬟拾之，喜以授女。女入袖中，易以己<br>巾，伪谓鬟曰：“高秀才非他人，勿得讳其遗物，可追还之。”小鬟果追付生，<br>生得巾大喜。归见母，请与论婚。母曰：“家无半间屋，南北流寓，何足匹偶？”<br>生曰：“我自欲之，固当无悔。”母不能决，以商仲鸿，鸿执不可。生闻之闷闷，<br>嗌不容粒。母忧之，谓高曰：“樊氏虽贫，亦非狙侩无赖者比。我请过其家，倘<br>其女可偶，当亦无害。”高曰：“诺。”母托烧香黑帝祠，诣之。见女明眸秀齿，<br>居然娟好，心大爱悦。遂以金帛厚赠之，实告以意。樊媪谦抑而后受盟。归述其<br>情，生始解颜为笑。<br>逾岁，择吉迎女归，夫妻相得甚欢。而女善怒，反眼若不相识，词舌嘲啁，<br>常聒于耳。生以爱故，悉含忍之。翁媪闻之，心弗善也，潜责其子。为女所闻，<br>大恚，诟骂弥加。生稍稍反其恶声，女益怒，挞逐出户，阖其扉。生<口習>々门<br>外，不敢叩关，抱膝宿檐下。女从此视若仇。其初，长跪犹可以解，渐至屈膝无<br>灵，而丈夫益苦矣。翁姑薄让之，女抵牾不可言状。翁姑忿怒，逼令大归。<br>樊惭惧，浼交好者请于仲鸿，仲鸿不许。年余，生出遇岳，岳邀归其家，谢<br>罪不遑。妆女出见，夫妇相看，不觉恻楚。樊乃沽酒款婿，酬劝甚殷。日暮，坚<br>止留宿，扫别榻，使夫妇并寝。既曙辞归，不敢以情告父母，掩饰弥缝。自此三<br>五日，暂一寄岳家宿，而父母不知也。樊一日自诣仲鸿。初不见，迫而后见之。<br>樊膝行而请，高不承，诿诸其子。樊曰：“婿昨夜宿仆家，不闻有异言。”高惊<br>问：“何时寄宿？”樊具以告。高赧谢曰：“我固不知。彼爱之，我独何仇乎？”<br>樊既去，高呼子而骂，生但俯首，不少出气。言间，樊已送女至。高曰：“我不<br>能为儿女任过，不如各立门户，即烦主析爨之盟。”樊劝之，不听。遂别院居之，<br>遣一婢给役焉。<br>月余，颇相安，翁妪窃慰。未几，女渐肆，生面上时有指爪痕，父母明知之，<br>亦忍不置问。一日生不堪挞楚，奔避父所，芒芒然如鸟雀之被鹯殴者。翁媪方怪<br>问，女已横梃追入，竟即翁侧捉而箠之。翁姑涕噪，略不顾赡，挞至数十，始悻<br>悻以去。高逐子曰：“我惟避嚣，故析尔。尔固乐此，又焉逃乎？”<br>生被逐，徙倚无所归。母恐其折挫行死，今独居而给之食。又召樊来，使教<br>其女。樊入室，开谕万端，女终不听，反以恶言相苦。樊拂衣去，誓相绝。无何，<br>樊翁愤生病，与妪相继死。女恨之，亦不临吊，惟日隔壁噪骂，故使翁姑闻。高<br>悉置不知。<br>生自独居，若离汤火，但觉凄寂。暗以金啖媒媪李氏，纳妓斋中，往来皆以<br>夜。久之，女微闻之，诣斋嫚骂。生力白其诬，矢以天日，女始归。自此，日伺<br>生隙。李媪自斋中出，适相遇，急呼之；媪神色变异，女愈疑，谓媪曰：“明告<br>所作，或可宥免；若有隐秘，撮毛尽矣！”媪战而告曰：“半月来，惟勾栏李云<br>娘过此两度耳。适公子言，曾于玉笥山见陶家妇，爱其双翘，嘱奴招致之。渠虽<br>不贞，亦未便作夜度娘，成否故未必也。”女以其言诚，姑从宽恕。媪欲去，又<br>强止之。日既昏，呵之曰：“可先往灭其烛，便言陶家至矣。”媪如其言。女即<br>遽入。生喜极，挽臂促坐，具道饥渴。女默不语，生暗中索其足，曰：“山上一<br>觐仙容，介介独恋是耳。”女终不语。生曰：“夙昔之愿，今始得遂，何可觌面<br>而不识也？”躬自促火一照，则江城也。大惧失色，堕烛于地，长跪觳觫，若兵<br>在颈。女摘耳提归，以针刺两股殆遍，乃卧以下床，醒则骂之。生以此畏若虎狼，<br>即偶假以颜色，枕席之上，亦震慑不能为人。女批颊而叱去之，益厌弃不以人齿。<br>生日在兰麝之乡，如犴狴中人，仰狱吏之尊也。女有两姊，俱适诸生。长姊平善，<br>讷于口，常与女不相洽。二姊适葛氏，为人狡黠善辩，顾影弄姿，貌不及江城，<br>而悍妒与埒。姊妹相逢无他语，惟各以阃威自鸣得意。以故二人最善。生适戚友，<br>女辄嗔怒；惟适葛所，知而不禁。一日，饮葛所，既醉，葛嘲曰：“子何畏之甚？”<br>生笑曰：“天下事颇多不解：我之畏，畏其美也，乃有美不及内人，而畏甚于仆<br>者，惑不滋甚哉？”葛大惭，不能对。婢闻，以告二姊。二姊怒，操杖遽出，生<br>见其凶，跴屣欲走。杖起，已中腰膂，三杖三蹶而不能起。误中颅，血流如沈。<br>二姊去，生蹒跚而归。<br>妻惊问之，初以迕姨故，不敢遽告；再三研诘，始具陈之。女以帛束生首，<br>忿然曰：“人家男子，何烦他挞楚耶！”更短袖裳，怀木杵，携婢径去。抵葛家，<br>二姊笑语承迎，女不语，以杵击之，仆；裂裤而痛楚焉。齿落唇缺，遗失溲便。<br>女返，二姊羞愤，遣夫赴诉于高。生趋出，极意温恤，葛私语曰：“仆此来，不<br>得不尔。悍妇不仁，幸假手而惩创之，我两人何嫌焉。”女已闻之，遽出，指骂<br>曰：“龌龊贼！妻子亏苦，反窃窃与外人交好！此等男子，不宜打煞耶！”疾呼<br>觅杖。葛大窘，夺门窜去。生由此往来全无一所。<br>同窗王子雅过之，宛转留饮。饮间，以闺阁相谑，频涉狎亵。女适窥客，伏<br>听尽悉，暗以巴豆投汤中而进之。未几，吐利不可堪，奄存气息。女使婢问之曰：<br>“再敢无礼否？”始悟病之所自来，呻吟而哀之，则绿豆汤已储待矣，饮之乃止。<br>从此同人相戒，不敢饮于其家。<br>王有酤肆，肆中多红梅，设宴招其曹侣。生托文社，禀白而往。日暮，既酣，<br>王生曰：“适有南昌名妓，流寓此间，可以呼来共饮。”众大悦。惟生离席，兴<br>辞，群曳之曰：“阃中耳目虽长，亦听睹不至于此。”因相矢缄口，生乃复坐。<br>少间，妓果出，年十七八，玉佩丁冬，云鬟掠削。问其姓，云：“谢氏，小字芳<br>兰。”出词吐气，备极风雅，举座若狂。而芳兰犹属意生，屡以色授。为众所觉，<br>故曳两人连肩坐。芳兰阴把生手，以指书掌作“宿”字。生于此时，欲去不忍，<br>欲留不敢，心如乱丝，不可言喻。而倾头耳语，醉态益狂，榻上胭脂虎，亦并忘<br>之。少选，听更漏已动，肆中酒客愈稀，惟遥座一美少年，对烛独酌，有小僮捧<br>巾侍焉；众窃议其高雅。无何，少年罢饮，出门去。僮返身入，向生曰：“主人<br>相候一语。”众则茫然，惟生颜色惨变，不遑告别，匆匆便去。盖少年乃江城，<br>僮即其家婢也。<br>生从至家，伏受鞭扑。从此禁锢益严，吊庆皆绝。文宗下学，生以误讲降为<br>青。一日，与婢语，女疑与私，以酒坛囊婢首而挞之。已而缚生及婢，以绣剪剪<br>腹间肉互补之，释缚令其自束。月余，补处竟合为一云。女每以白足踏饼尘土中，<br>叱生摭食之。如是种种。母以忆子故，偶至其家，见子柴瘠，归而痛哭欲死。夜<br>梦一叟告之曰：“不须忧烦，此是前世因。江城原静业和尚所养长生鼠，公子前<br>生为士人，偶游其地，误毙之。今作恶报，不可以人力回也。每早起，虔心诵观<br>音咒一百遍，必当有效。”醒而述于仲鸿，异之，夫妻遵教。虔诵两月余，女横<br>如故，益之狂纵。闻门外钲鼓，辄握发出，憨然引眺，千人指视，恬不为怪。翁<br>姑共耻之，而不能禁。<br>忽有老僧在门外宣佛果，观者如堵。僧吹鼓上革作牛鸣。女奔出，见人众无<br>隙，命婢移行床，翘登其上。众目集视，女如弗觉。逾时，僧敷衍将毕，索清水<br>一盂，持向女而宣言曰：“莫要嗔，莫要嗔！前世也非假，今世也非真。咄！鼠<br>子缩头去，勿使猫儿寻。”宣已，吸水噀射女面，粉黛淫淫，下沾衿袖。众大<br>骇，意女暴怒，女殊不语，拭面自归。僧亦遂去。女入室痴坐，嗒然若丧，终日<br>不食，扫榻遽寝。中夜，忽唤生醒，生疑其将遗，捧进溺盆。女却之，暗把生臂，<br>曳入衾。生承命，四体惊悚，若奉丹诏。女慨然曰：“使君如此，何以为人！”<br>乃以手抚扪生体，每至刀杖痕，嘤嘤啜泣，辄以爪甲自掐，恨不即死。生见其状，<br>意良不忍，所以慰藉之良厚。女曰：“妾思和尚必是菩萨化身。清水一洒，若更<br>腑肺。今回忆曩昔所为，都如隔世。妾向时得毋非人耶？有夫妇而不能欢，有姑<br>嫜而不能事，是诚何心！明日可移家去，仍与父母同居，庶便定省。”絮语终夜，<br>如话十年之别。昧爽即起，折衣敛器，婢携簏，躬袱被，促生前往叩扉。母出骇<br>问，告以意。母尚迟回有难色，女已偕婢入。母从入。女伏地哀泣，但求免死。<br>母察其意诚，亦泣曰：“吾儿何遽如此？”生为细述前状，始悟曩昔之梦验也。<br>喜，唤厮仆为除旧舍。女自是承颜顺志过于孝子，见人，则觍如新妇；或戏<br>述往事，则红涨于颊。且勤俭，又善居积，三年翁媪不问家计，而富称巨万矣。<br>生是岁乡捷。每谓生曰：“当日一见芳兰，今犹忆之。”生以不受荼毒，愿已至<br>足，妄念所不敢萌，唯唯而已。会以应举入都，数月乃返。入室，见芳兰方与江<br>城对弈。惊而问之，则女以数百金出其籍矣。此事浙中王子雅言之甚详。<br>异史氏曰：“人生业果，饮啄必报，而惟果报之在房中者，如附骨之疽，其<br>毒尤惨。每见天下贤妇十之一，悍妇十之九，亦以见人世之能修善业者少也。观<br>自在愿力宏大，何不将盂中水洒大千世界也？”<br>○孙生<br>孙生，娶故家女辛氏，初入门，为穷裤，多其带，浑身纠缠甚密，拒男子不<br>与共榻，床头常设锥簪之器以自卫。孙屡被刺剟，因就别榻眠。月余，不敢问<br>鼎。即白昼相逢，女未尝假以言笑。<br>同窗某知之，私谓孙曰：“夫人能饮否？”答云：“少饮。”某戏之曰：<br>“仆有调停之法，善而可行。”问：“何法？”曰：“以迷药入酒，给使饮焉，<br>则惟君所为矣。”孙笑之，而阴服其策良。询之医家，敬以酒煮乌头，置案上。<br>入夜，孙酾别酒，独酌数觥而寝。如此三夕，妻终不饮。一夜，孙卧移时，视妻<br>犹寂坐，孙故作齁声，妻乃下榻，取酒煨炉上。孙窃喜。既而满饮一杯；又复酌，<br>约尽半杯许，以其余仍内壶中，拂榻遂寝。久之无声，而灯惶煌尚未灭也。疑其<br>尚醒，故大呼：“锡檠熔化矣！”妻不应，再呼仍不应；白身往视，则醉睡如泥。<br>启衾潜入，层层断其缚结。妻固觉之，不能动，亦不能言，任其轻薄而去。既醒，<br>恶之，投缳自缢。孙梦中闻喘吼声，起而奔视，舌已出两寸许。大惊，断索，扶<br>榻上，逾时始苏。孙自此殊厌恨之，夫妻避道而行，相逢则俯其首，积四五年，<br>不交一语。妻或在室中，与他人嬉笑，见夫至，色则立变，凛如霜雪。孙尝寄宿<br>斋中，经岁不归；即强之归，亦面壁移时，默然就枕而已。父母甚忧之。<br>一日，有老尼至其家，见妇，亟加赞誉。母不言，但有浩叹，尼诘其故，具<br>以情告。尼曰：“此易事耳。”母喜曰：“倘能回妇意，当不靳酬也。”尼窥室<br>无人，耳语曰：“购春宫一帧，三日后，为若厌之。”尼去，母即购以待之。三<br>日，尼果来，嘱曰：“此须甚密，勿令夫妇知。”乃剪下图中人，又针三枚、艾<br>一撮，并以素纸包固，外绘数画如蚓状，使母赚妇出，窃取其枕，开其缝而投之；<br>已而仍合之，返归故处。尼乃去。至晚，母强子归宿。媪往窃听。二更将残，闻<br>妇呼孙小字，孙不答。少间，妇复语，孙厌气作恶声。质明，母入其室，见夫妇<br>面首相背，知尼之术诬也。呼子于无人处，委谕之。孙闻妻名，便怒，切齿。母<br>怒骂之，不顾而去。<br>越日，尼来，告之罔效，尼大疑。媪因述所听：尼笑曰：“前言妇憎夫，故<br>偏厌之。今妇意已转，所未转者男耳。请作两制之法，必有验。”母从之，索子<br>枕如前缄置讫，又呼令归寝。更余，犹闻两榻上皆有转侧声，时作咳，都若不能<br>寐。久之，闻两人在一床上唧唧语，但隐约不可辨。将曙，犹闻嬉笑，吃吃不绝。<br>媪以告母，母喜。尼来，厚馈之。孙由是琴瑟和好。生一男两女，十余年从无角<br>口之事。同人私问其故，笑曰：“前此顾影生怒，后此闻声而喜，自亦不解其何<br>心也。”<br>异史氏曰：“移憎而爱，术亦神矣。然能令人喜者，亦能令人怒，术人之神，<br>正术人之可畏也。先哲云：‘六婆不入门。’有见矣夫！”<br>○八大王<br>临洮冯生，盖贵介裔而凌夷矣。有渔鳖者，负其债，不能偿，得鳖辄献之。<br>一日，献巨鳖，额有白点，生以其状异，放之。<br>后自婿家归，至恒河之侧，日已就昏，见一醉者，从二三僮，颠跋而至，遥<br>见生，便问：“何人？”生漫应：“行道者。”醉人怒曰：“宁无姓名，胡言行<br>道者？”生驰驱心急，置不答，径过之。醉人益怒，捉袂使不得行，酒臭熏人。<br>生更不耐，然力解不能脱。问：“汝何名？”呓然而对曰：“我南都旧令尹也。<br>将何为？”生曰：“世间有此等令尹，辱寞世界矣！幸是旧令尹；假新令尹，将<br>无杀尽途人耶？”醉人怒甚，势将用武。生大言曰：“我冯某非受人挝打者！”<br>醉人闻之，变怒为欢，踉蹡下拜曰：“是我恩主，唐突勿罪！”起唤从人，先<br>归治具。生辞之不得。握手行数里，见一小村。既入，则廊舍华好，似贵人家。<br>醉人酲稍解，生始询其姓字。曰：“言之勿惊，我洮水八大王也。适西山青童招<br>饮，不觉过醉，有犯尊颜，实切愧悚。”生知其妖，以其情辞殷渥，遂不畏怖。<br>俄而设筵丰盛，促坐欢饮。八大王最豪，连举数觥。生恐其复醉，再作萦扰，伪<br>醉求寝。八大王已喻其意，笑曰：“君得无畏我狂耶？但请勿惧。凡醉人无行，<br>谓隔夜不复记者，欺人耳。酒徒之不德，故犯者十之九。仆虽不齿于侪偶，顾未<br>敢以无赖之行施之长者，何遂见拒如此？”生乃复坐，正容而谏曰：“既自知之，<br>何勿改行？”八大王曰：“老夫为令尹时，沉湎尤过于今日。自触帝怒，谪归岛<br>屿，力返前辙者十余年矣。今老将就木，潦倒不能横飞，故态复作，我自不解耳。<br>兹敬闻命矣。”倾谈间，远钟已动。八大王起，捉臂曰：“相聚不久。蓄有一物，<br>聊报厚德。此不可以久佩，如愿后，当见还也。”口中吐一小人，仅寸许，因以<br>爪掐生臂，痛若肤裂；急以小人按捺其上，释手已入革里，甲痕尚在，而漫漫坟<br>起，类痰核状。惊问之，笑而不答。但曰：“君宜行矣。”送生出，八大王自返。<br>回顾村舍全渺，惟一巨鳖，蠢蠢入水而没。<br>错愕久之，自念所获，必鳖宝也。由此目最明，凡有珠宝之处，黄泉下皆可<br>见，即素所不知之物，亦随口而知其名。于寝室中，掘得藏镪数百，用度颇充。<br>后有货故宅者，生视其中有藏镪无算，遂以重金购居之。由此与王公埒富矣，火<br>齐木难之类皆蓄焉。得一镜，背有凤纽，环水云湘妃之图，光射里余，须眉皆可<br>数。佳人一照，则影留其中，磨之不能灭也；若改妆重照，或更一美人，则前影<br>消矣。时肃府第三公主绝美，雅慕其名。会主游崆峒，乃往伏山中，伺其下舆，<br>照之而归，设置案头。审视之，见美人在中，拈巾微笑，口欲言而波欲动，喜而<br>藏之。<br>年余，为妻所泄，闻之肃府。王怒，收之，追镜去，拟斩。生大贿中贵人，<br>使言于王曰：“王如见赦，天下之至宝，不难致也。不然，有死而已，于王诚无<br>所益。”王欲籍其家而徙之。三公主曰：“彼已窥我，十死亦不足解此玷，不如<br>嫁之。”王不许，公主闭户不食。妃子大忧，力言于王。王乃释生囚，命中贵以<br>意示生。生辞曰：“糟糠之妻不下堂，宁死不敢承命。王如听臣自赎，倾家可也。”<br>王怒，复逮之。妃召生妻入宫，将鸩之。既见，妻以珊瑚镜台纳妃，词意温恻。<br>妃悦之，使参公主。公主亦悦之，订为姊妹，转使谕生。生告妻曰：“王侯之女，<br>不可以先后论嫡庶也。”妻不听，归修聘币纳王邸，赍送者迨千人。珍石宝玉之<br>属，王家不能知其名。王大喜，释生归，以公主嫔焉。公主仍怀镜归。<br>生一夕独寝，梦八大王轩然入曰：“所赠之物，当见还也。佩之若久，耗人<br>精血，损人寿命。”生诺之，即留宴饮。八大王辞曰：“自聆药石，戒杯中物，<br>已三年矣。”乃以口啮生臂，痛极而醒。视之，则核块消矣。后此遂如常人。<br>异史氏曰：“醒则犹人，而醉则犹鳖，此酒人之大都也。顾鳖虽日习于酒狂<br>乎，而不敢忘恩，不敢无礼于长者，鳖不过人远哉？若夫己氏则醒不如人，而醉<br>不如鳖矣。古人有龟鉴，盍以为鳖鉴乎？乃作‘酒人赋’。赋曰：<br>‘有一物焉，陶情适口；饮之则醺醺腾腾，厥名为“酒”。其名最多，为功<br>已久：以宴嘉宾，以速父舅，以促膝而为欢，以合卺而成偶；或以为“钓诗钩”，<br>又以为“扫愁帚”。故曲生频来，则骚客之金兰友；醉乡深处，则愁人之逋逃薮。<br>糟丘之台既成，鸱夷之功不朽。齐臣遂能一石，学士亦称五斗。则酒固以人传，<br>而人或以酒丑。若夫落帽之孟嘉，荷锸之伯伦，山公之倒其接，彭泽之漉以葛<br>巾。酣眠乎美人之侧也，或察其无心；濡首于墨汁之中也，自以为有神。井底卧<br>乘船之士，槽边缚珥玉之臣。甚至效鳖囚而玩世，亦犹非害物而不仁。<br>至如雨宵雪夜，月旦花晨，风定尘短，客旧妓新，履舄交错，兰麝香沉，细<br>批薄抹，低唱浅斟；忽清商兮一奏，则寂若兮无人。雅谑则飞花粲齿，高吟则戛<br>玉敲金。总陶然而大醉，亦魂清而梦真。果尔，即一朝一醉，当亦名教之所不嗔。<br>尔乃嘈杂不韵，俚词并进；坐起欢哗，呶呶成阵。涓滴忿争，势将投刃；伸颈攒<br>眉，引杯若鸩；倾沈碎觥，拂灯灭烬。绿醑葡萄，狼藉不靳；病叶狂花，觞政所<br>禁。如此情怀，不如弗饮。<br>又有酒隔咽喉；间不盈寸；呐呐呢呢，犹讥主吝。坐不言行，饮复不任：酒<br>客无品，于斯为甚。甚有狂药下，客气粗；努石棱，磔鬡须；袒两臂，跃双<br>趺。尘蒙蒙兮满面，哇浪浪兮沾裾；口狺狺兮乱吠，发蓬蓬兮若奴。其吁地而呼<br>天也，似李郎之呕其肝脏；其扬手而掷足也，如苏相之裂于牛车。舌底生莲者，<br>不能穷其状；灯前取影者，不能为之图。父母前而受忤，妻子弱而难扶。或以父<br>执之良友，无端而受骂于灌夫。婉言以警，倍益眩瞑。<br>此名“酒凶”，不可救拯。惟有一术，可以解酩。厥术维何？只须一梃。絷<br>其手足，与斩豕等。止困其臀，勿伤其顶；捶至百余，豁然顿醒。<br>○铁布衫法<br>沙回子，得铁布衫大力法，骈其指，力斫之，可断牛项；横搠之，可洞牛腹。<br>曾在仇公子彭三家，悬木于空，遣两健仆极力撑去，猛反之，沙裸腹受木，砰然<br>一声，木去远矣。又出其势即石上，以木椎力击之，无少损。但畏刀耳。<br>○山神<br>益都李会斗，偶山行，值数人籍地饮。见李至，欢然并起，曳入坐，竞觞之。<br>视其柈馔，杂陈珍错。移时，饮甚欢，但酒味薄涩，忽遥有一人来，面狭长，<br>可二三尺许；冠之高细称是。众惊曰：“山神至矣！”即纷纷四去。李亦伏匿坎<br>窞中；既而起视，则肴酒一无所有，惟有破陶器贮溲浡，瓦片上盛晰蜴数枚而<br>已。<br>○雷公<br>亳州民王从简，其母坐室中，值小雨冥晦，见雷公持锤，振翼而入。大骇，<br>急以器中便溺倾注之。雷公沾秽，若中刀斧，返身疾逃；极力展腾，不得去，颠<br>倒庭际，嗥声如牛。天上云渐低，渐与檐齐。云中萧萧如马鸣，与雷公相应。少<br>时，雨暴澍，身上恶浊尽洗，乃作霹雳而去。<br>○戏缢<br>邑人某，年少无赖，偶游村外，见少妇乘马来，谓同游者曰：“我能令其一<br>笑。”众不信，约赌作筵。某遽奔去，出马前，连声哗曰：“我要死！”因于墙<br>头抽粱黠一本，横尺许，解带挂其上，引颈作缢状。妇果过而哂之，众亦粲然。<br>妇去既远，某犹不动，众益笑之。近视则舌出目瞑，而气真绝矣。粱干自经，不<br>亦奇哉？是可以为儇薄者戒。<br><hr>
