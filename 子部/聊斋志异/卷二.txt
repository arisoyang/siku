<h4>《子部·聊斋志异·卷二》<b class="x">作者：蒲松龄</b></h4>
<br>○金世成<br>金世成，长山人，素不检。忽出家作头陀，类颠，啖不洁以为美。犬羊遗秽<br>于前，辄伏啖之。自号为佛。愚民妇异其所为，执弟子礼者以万千计。金诃使食<br>矢，无敢违者。创殿阁，所费不资，人咸乐输之。邑令南公恶其怪，执而笞之，<br>使修圣庙。门人竞相告曰：“佛遭难！”争募救之。宫殿旬月而成，其金钱之集，<br>尤捷于酷吏之追呼也。<br>异史氏曰：“予闻金道人，人皆就其名而呼之，谓为‘今世成佛’。品至啖<br>秽，极矣。笞之不足辱，罚之适有济，南令公处法何良也！然学宫圮而烦妖道，<br>亦士大夫之羞矣。”<br>○董生<br>董生，字遐思，青州之西鄙人。冬月薄暮，展被于榻而炽炭焉。方将篝灯，<br>适友人招饮，遂扃户去。至友人所，坐有医人，善太素脉，遍诊诸客。末顾王生<br>九思及董曰：“余阅人多矣，脉之奇无如两君者。贵脉而有贱兆，寿脉而有促征。<br>此非鄙人所敢知也。然而董君实甚。”共惊问之。曰：“某至此亦穷于术，未敢<br>臆决。愿两君自慎之。”二人初闻甚骇，既以模棱语，置不为意。<br>半夜，董归，见斋门虚掩，大疑。醺中自忆，必去时忙促，故忘扃键。入室，<br>未遑爇火，先以手入衾中，探其温否。才一探入，腻有卧人。大惊，敛手。急火<br>之，竟为姝丽，韶颜稚齿，神仙不殊。狂喜。戏探下体，则毛尾修然。大惧，欲<br>遁。女已醒，出手捉生臂，问：“君何往？”董益惧，战栗哀求，愿乞怜恕。女<br>笑曰：“何所见而畏我？”董曰：“我不畏首而畏尾。”女又笑曰：“君误矣。<br>尾于何有？”引董手，强使复探，则髀肉如脂，尻骨童童。笑曰：“何如？醉态<br>蒙眬，不知伊何，遂诬妄若此。”董固喜其丽，至此益惑，反自咎适然之错，<br>然疑其所来无因。女曰：“君不忆东邻之黄发女乎？屈指移居者，已十年矣。尔<br>时我未笄，君垂髫也。”董恍然曰：“卿周氏之阿琐耶？”女曰：“是矣。”董<br>曰：“卿言之，我仿佛忆之。十年不见，遂苗条如此。然何遽能来？”女曰：<br>“妾适痴郎四五年，翁姑相继逝，又不幸为文君。剩妾一身，茕无所依。忆孩时<br>相识者惟君，故来相见就。入门已暮，邀饮者适至，遂潜隐以待君归。待之既久，<br>足冰肌粟，故借被以自温耳，幸勿见疑。”董喜，解衣共寝，意殊自得。月余，<br>渐羸瘦，家人怪问，辄言不自知。久之，面目益支离，乃惧，复造善脉者诊之。<br>医曰：“此妖脉也。前日之死征验矣，疾不可为也。”董大哭，不去，医不得已，<br>为之针手灸脐，而赠以药。嘱曰：“如有所遇，力绝之。”董亦自危。既归，女<br>笑要之。怫然曰：“勿复相纠缠，我行且死！”走不顾。女大惭，亦怒曰：“汝<br>尚欲生耶！”至夜，董服药独寝，甫交睫，梦与女交，醒已遗矣。益恐，移寝于<br>内，妻子夹守之。梦如故，窥女子已失所在。积数日，董吐血斗余而死。<br>王九思在斋中，见一女子来，悦其美而私之。诘所自，曰：“妾遐思之邻也。<br>渠旧与妾善，不意为狐惑而死。此辈妖气可畏，读书人宜慎相防。”王益佩之，<br>遂相欢待。居数日，迷罔病瘠，忽梦董曰：“与君好者狐也。杀我矣，又欲杀我<br>友。我已诉之冥府，泄此幽愤。七日之夜，当炷香室外，勿忘却。”醒而异之。<br>谓女曰：“我病甚，恐委沟壑，或劝勿室也。”女曰：“命当寿，室亦生，不寿，<br>勿室亦死也。”坐与调笑，王心不能自持，又乱之。已而悔之，而不能绝。及暮<br>插香户上。女来，拔弃之。夜又梦董来，让其违嘱。次夜，暗嘱家人，俟寝后潜<br>炷香室外。女在榻上，忽惊曰：“又置香也。”王言不知。女急起得香，又折灭<br>之。入曰：“谁教君为此者？”王曰：“或室人忧病，听巫家厌禳耳。”女彷徨<br>不乐。家人潜窥香灭，又炷之。女忽叹曰：“君福泽良厚。我误害遐思而奔子，<br>诚我之过。我将与彼就质于冥曹。君如不忘夙好，勿坏我皮囊也。”逡巡下榻，<br>仆地而死。烛之，狐也。犹恐其活，遽呼家人，剥其革而悬焉。王病甚，见狐来<br>曰：“我诉诸法曹。法曹谓董君见色而动，死当其罪；但咎我不当惑人，追金丹<br>去，复令还生。皮囊何在？”曰：“家人不知，已脱之矣。”狐惨然曰：“余杀<br>人多矣。今死已晚，然忍哉君乎！”恨恨而去。王病几危，半年乃瘥。<br>○龁石<br>新城王钦文太翁家，有圉人王姓，初入劳山学道。久之，不火食，惟啖松子<br>及白石。遍体生毛。既数年，念母老归里，渐复火食，犹啖石如故。向日视之，<br>即知石之甘苦酸咸，如啖芋然。母死，复入山，今又十七八年矣。<br>○猪婆龙<br>猪婆龙，产于江西，形似龙而短，能横飞，常出沿江岸扑食鹅鸭。或猎得之，<br>则货其肉于陈、柯。此二姓皆友谅之裔，世食婆龙肉，他族不敢食也。一客自江<br>右来，得一头，紫舟中。一日，泊舟钱塘，缚稍懈，忽跃入江。俄倾，波涛大作，<br>估舟倾沉。<br>○某公<br>陕右某公，辛丑进士，能记前身。尝言前生为士人，中年而死，死后见冥王<br>判事，鼎铛油镬，一如世传。殿东隅，设数架，上搭猪羊犬马诸皮。簿吏呼名，<br>或罚作马，或罚作猪，皆裸之，于架上取皮被之。俄至公，闻冥王曰：“是宜作<br>羊。”鬼取一白羊皮来，捺覆公体。吏白：“是曾拯一人死。”王捡籍覆视，示<br>曰：“免之。恶虽多，此善可赎。”鬼又褫其毛革，革已粘体，不可复动，两鬼<br>捉臂按胸，力脱之，痛苦不可名状，皮片片断裂，不得尽净，既脱，近肩处犹粘<br>羊皮大如掌。公既生，背上有羊毛丛生，剪去复出。<br>○庙鬼<br>新城诸生王启后者，方伯中宇公象坤曾孙。见一妇人入室，貌肥黑不扬。笑<br>近坐榻，意甚亵。王拒之，不去。由此坐卧辄见之，而意坚定，终不摇。妇怒，<br>批其颊有声，而亦不甚痛。妇以带悬梁上，捽与并缢。王不觉自投梁下，引颈作<br>缢状。人见其足离地，挺然立当中，即亦不能死。自是病颠，忽曰：“彼将与我<br>投河矣。”望河狂奔，曳之乃止。如此百端，日常数作，术药罔效。一日，忽见<br>有武士绾锁而入，怒叱曰：“朴诚者汝何敢扰！”即絷妇项，自棂中出。才至窗<br>外，妇不复人形，目电闪，口血赤如盆。忆城隍庙中有泥鬼四，绝类其一焉。于<br>是病若失。<br>○陆判<br>陵阳朱尔旦，字小明。性豪放。然素钝，学虽笃，尚未知名。一日，文社众<br>饮，或戏之云：“君有豪名，能深夜负十王殿左廊下判官来。众当醵作筵。”盖<br>陵阳有十王殿，神鬼皆木雕，妆饰如生。东庑有立判，绿面赤须，貌尤狞恶。或<br>夜闻两廊下拷讯声。入者，毛皆森竖。故众以此难朱。朱笑起，径去。居无何，<br>门外大呼曰：“我请髯宗师至矣！”众起。俄负判入，置几上，奉觞酹之三。众<br>睹之，瑟缩不安于坐，仍请负去。朱又把酒灌地，祝曰：“门生狂率不文，大宗<br>师谅不为怪。荒舍匪遥，合乘兴来觅饮，幸勿为畛畦。”乃负之去。次日，众果<br>招饮。抵暮，半醉而归，兴未阑，挑灯独酌。忽有人搴帘入，视之，则判官也。<br>起曰：“噫，吾殆将死矣！前夕冒渎，今来加斧锧耶？”判启浓髯微笑曰：“非<br>也。昨蒙高义相订，夜偶暇，敬践达人之约。”朱大悦，牵衣促坐，自起涤器爇<br>火。判曰：“天道温和，可以冷饮。”朱如命，置瓶案上，奔告家人治肴果。妻<br>闻大骇，戒勿出。朱不听，立俟治具以出。易盏交酬，始询姓氏。曰：“我陆姓，<br>无名字。”与谈典故，应答如响。问：“知制艺否？”曰：“妍媸亦颇辨之。阴<br>司诵读，与阳世亦略同。”陆豪饮，一举十觥。朱因竟日饮，遂不觉玉山倾颓，<br>伏几醺睡。比醒，则残烛昏黄，鬼客已去。自是三两日辄一来，情益洽，时抵足<br>卧。朱献窗稿，陆辄红勒之，都言不佳。一夜，朱醉先寝，陆犹自酌。忽醉梦中，<br>脏腹微痛。醒而视之，则陆危坐床前，破腔出肠胃，条条整理。愕曰：“夙无仇<br>怨，何以见杀？”陆笑云：“勿惧！我与君易慧心耳。”从容纳肠已，复合之，<br>末以裹足布束朱腰。作用毕，视榻上亦无血迹。腹间觉少麻木。见陆置肉块几上，<br>问之。曰：“此君心也。作文不快，知君之毛窍塞耳。适在冥间，于千万心中，<br>拣得佳者一枚，为君易之，留此以补缺数。”乃起，掩扉去。天明解视，则创缝<br>已合，有线而赤者存焉。自是文思大进，过眼不忘。数日，又出文示陆，陆曰：<br>“可矣。但君福薄，不能大显贵，乡、科而已。”问：“何时？”曰：“今岁必<br>魁。”未几，科试冠军，秋闱果中魁元。同社中诸生素揶揄之，及见闱墨，相视<br>而惊，细询始知其异。共求朱先容，愿纳交陆。陆诺之。众大设以待之。更初，<br>陆至，赤髯生动，目炯炯如电。众茫乎无色，齿欲相击，渐引去。<br>朱乃携陆归饮，既醺，朱曰：“湔肠伐胃，受赐已多。尚有一事相烦，不知<br>可否？”陆便请命。朱曰：“山荆，予结发人，下体颇亦不恶，但头面目不甚佳。<br>欲烦君刀斧，如何？”陆笑曰：“诺，容徐以图之。”过数日，半夜来叩门。朱<br>急起延入，烛之，见襟裹一物。诘之，曰：“君曩所嘱，向艰物色。适得美人首，<br>敬报君命。”朱拨视，颈血犹湿。陆力促急入，勿惊禽犬。朱虑门户夜扃。陆至，<br>以手推扉，扉自开。引至卧室，见夫人侧身眠。陆以头授朱抱之，自于靴中出白<br>刃如匕首，按夫人项，着力如切腐状，迎刃而解，首落枕畔。急于生怀，取美人<br>首合项上，详审端正，而后按捺。已而移枕塞肩际，命朱瘗首静所，乃去。朱妻<br>醒，觉颈间微麻，面颊甲错，搓之，得血片。甚骇，呼婢汲盥。婢见面血狼藉，<br>惊绝，濯之，盆水尽赤。举首则面目全非，又骇极。夫人引镜自照，错愕不能自<br>解，朱入告之。因反覆细视，则长眉掩鬓，笑靥承颧，画中人也。解领验之，有<br>红线一周，上下肉色，判然而异。<br>先是，吴侍御有女甚美，未嫁而丧二夫，故十九犹未醮也。上元游十王殿时，<br>游人甚杂，内有无赖贼窥而艳之，遂阴访居里，乘夜梯入，穴寝门，杀一婢于床<br>下，逼女与淫，女力拒声喊，贼怒而杀之。吴夫人微闻闹声，叫婢往视，见尸骇<br>绝。举家尽起，停尸堂上，置首项侧，一门啼号，纷腾终夜。诘旦启衾，则身在<br>而失其首。遍挞侍女，谓所守不坚，致葬犬腹。侍御告郡，郡严限捕贼，三月而<br>罪人弗得。渐有以朱家换头之异闻吴公者。吴疑之，遣媪探诸其家。入见夫人，<br>骇走以告吴公。公视女尸故存，惊疑无以自决。猜朱以左道杀女，往诘朱。朱曰：<br>“室人梦易其首，实不解其何故？谓仆杀之，则冤也。”吴不信，讼之。收家人<br>鞠之，一如主言。郡守不能决。朱归，求计于陆。陆曰：“不难，当使伊女自言<br>之。”吴夜梦女曰：“儿为苏溪杨大年所杀，无与朱孝廉。彼不艳其妻，陆判官<br>取儿首与之易之，是儿身死而头生也。愿勿相仇。”醒告夫人，所梦同。乃言于<br>官。问之，果有杨大年。执而械之，遂伏其罪。吴乃诣朱，请见夫人，由此为翁<br>婿。乃以朱妻首合女尸而葬焉。<br>朱三入礼闱，皆以场规被放，于是灰心仕进。积三十年，一夕，陆告曰：<br>“君寿不永矣。”问其期，对以五日。“能相救否？”曰：“惟天所命，人何能<br>私？且自达人观之，生死一耳，何必生之为乐，死之为悲？”朱以为然。即制衣<br>衾棺椁，既竟，盛服而没。翌日，夫人方扶柩哭，朱忽冉冉自外至。夫人惧。朱<br>曰：“我诚鬼，不异生时。虑尔寡母孤儿，殊恋恋耳。”夫人大恸，涕垂膺，朱<br>依依慰解之。夫人曰：“古有还魂之说，君既有灵，何不再生？”朱曰：“天数<br>不可违也。”问：“在阴司作何务？”曰：“陆判荐我督案务，受有官爵，亦无<br>所苦。”夫人欲再语，朱曰：“陆判与我同来，可设酒馔。”趋而出。夫人依言<br>营备。但闻室中笑语，亮气高声，宛若生前。半夜窥之，窅然已逝。<br>自是三数日辄一来，时而留宿缱绻，家中事就便经纪。子玮方五岁，来辄提<br>抱，至七八岁，则灯下教读。子亦慧，九岁能文，十五入邑庠，竟不知无父也。<br>从此来渐疏，日月至焉而已。又一夕来，谓夫人曰：“今与卿永诀矣。”问：<br>“何往？”曰：“承帝命为太华卿，行将远赴，事烦途隔，故不能来。”母子持<br>之哭，曰：“勿尔！儿已成立，家计尚可存活，岂有百岁不拆之鸾凤耶！”顾子<br>曰：“好为人，勿堕父业。十年后一相见耳。”径出门去，于是遂绝。<br>后玮二十五举进士，官行人。奉命祭西岳，道经华阴，忽有舆从羽葆，驰冲<br>卤薄。讶之。审视车中人，其父也，下车哭伏道左。父停舆曰：“官声好，我瞑<br>目矣。”玮伏不起。朱促舆行，火驰不顾。去数步，回望，解佩刀遣人持赠。遥<br>语曰：“佩之则贵。”玮欲追从，见舆马人从，飘忽若风，瞬息不见。痛恨良久。<br>抽刀视之，制极精工，镌字一行，曰：“胆欲大而心欲小，智欲圆而行欲方。”<br>玮后官至司马。生五子，曰沉，曰潜，曰沕，曰浑，曰深。一夕，梦父曰：<br>“佩刀宜赠浑也。”从之。浑仕为总宪，有政声。<br>异史氏曰：“断鹤续凫，矫作者妄。移花接木，创始者奇。而况加凿削于心<br>肝，施刀锥于颈项者哉？陆公者，可谓媸皮裹妍骨矣。明季至今，为岁不远，陵<br>阳陆公犹存乎？尚有灵焉否也？为之执鞭，所忻慕焉。”<br>○婴宁<br>王子服，莒之罗店人。早孤。绝慧，十四入泮。母最爱之，寻常不令游郊野。<br>聘萧氏，未嫁而夭，故求凰未就也。<br>会上元，有舅氏子吴生，邀同眺瞩，方至村外，舅家仆来，招吴去。生见游<br>女如云，乘兴独游。有女郎携婢，拈梅花一枝，容华绝代，笑容可掬。生注目不<br>移，竟忘顾忌。女过去数武，顾婢子笑曰：“个儿郎目灼灼似贼！”遗花地上，<br>笑语自去。生拾花怅然，神魂丧失，怏怏遂返。至家，藏花枕底，垂头而睡，不<br>语亦不食。母忧之。醮禳益剧，肌革锐减。医师诊视，投剂发表，忽忽若迷。母<br>抚问所由，默然不答。适吴生来，嘱秘诘之。吴至榻前，生见之泪下，吴就榻慰<br>解，渐致研诘，生具吐其实，且求谋画。吴笑曰：“君意亦痴！此愿有何难遂？<br>当代访之。徒步于野，必非世家。如其未字，事固谐矣，不然，拚以重赂，计必<br>允遂。但得痊瘳，成事在我。”生闻之，不觉解颐。吴出告母，物色女子居里，<br>而探访既穷，并无踪迹。母大忧，无所为计。然自吴去后，颜顿开，食亦略进。<br>数日，吴复来。生问所谋。吴绐之曰：“已得之矣。我以为谁何人，乃我姑之女，<br>即君姨妹，今尚待聘。虽内戚有婚姻之嫌，实告之，无不谐者。”生喜溢眉宇，<br>问：“居何里？”吴诡曰：“西南山中，去此可三十余里。”生又嘱再四，吴锐<br>身自任而去。<br>生由是饮食渐加，日就平复。探视枕底，花虽枯，未便雕落。凝思把玩，如<br>见其人。怪吴不至，折柬招之，吴支托不肯赴招。生恚怒，悒悒不欢。母虑其复<br>病，急为议姻，略与商榷，辄摇首不愿，惟日盼吴。吴迄无耗，益怨恨之。转思<br>三十里非遥，何必仰息他人？怀梅袖中，负气自往，而家人不知也。伶仃独步，<br>无可问程，但望南山行去。约三十余里，乱山合沓，空翠爽肌、寂无人行，止有<br>鸟道。遥望谷底，丛花乱树中，隐隐有小里落。下山入村，见舍宇无多，皆茅屋，<br>而意甚修雅。北向一家，门前皆丝柳，墙内桃杏尤繁，间以修竹，野鸟格磔其中。<br>意其园亭，不敢遽入。回顾对户，有巨石滑洁，因坐少憩。俄闻墙内有女子，长<br>呼“小荣”，其声娇细。方伫听间，一女郎由东而西，执杏花一朵，俯首自簪；<br>举头见生，遂不复簪，含笑拈花而入。审视之，即上元途中所遇也。心骤喜。但<br>念无以阶进。欲呼姨氏，顾从无还往，惧有讹误。门内无人可问，坐卧徘徊，自<br>朝至于日昃，盈盈望断，并忘饥渴。时见女子露半面来窥，似讶其不去者。忽一<br>老媪扶杖出，顾生曰：“何处郎君，闻自辰刻来，以至于今。意将何为？得勿饥<br>也？”生急起揖之，答云：“将以盼亲。”媪聋聩不闻。又大言之。乃问：“贵<br>戚何姓？”生不能答。媪笑曰：“奇哉！姓名自不知，何亲可探？我视郎君，亦<br>书痴耳。不如从我来，啖以粗粝，家有短榻可卧。待明朝归，询知姓氏，再来探<br>访。”生方腹馁思啖，又从此渐近丽人，大喜。从媪入，见门内白石砌路，夹道<br>红花，片片坠阶上，曲折而西，又启一关，豆棚花架满庭中。肃客入舍，粉壁光<br>如明镜，窗外海棠枝朵，探入室中，裀藉几榻，罔不洁泽。甫坐，即有人自窗外<br>隐约相窥。媪唤：“小荣！可速作黍。”外有婢子嗷声而应。坐次，具展宗阀。<br>媪曰：“郎君外祖，莫姓吴否？”曰：“然。”媪惊曰：“是吾甥也！尊堂，我<br>妹子。年来以家窭贫，又无三尺之男，遂至音问梗塞。甥长成如许，尚不相识。”<br>生曰：“此来即为姨也，匆遽遂忘姓氏。”媪曰：“老身秦姓，并无诞育，弱息<br>亦为庶产。渠母改醮，遗我鞠养。颇亦不钝，但少教训，嬉不知愁。少顷，使来<br>拜识。”未几，婢子具饭，雏尾盈握。媪劝餐已，婢来敛具。媪曰：“唤宁姑来。”<br>婢应去。良久，闻户外隐有笑声。媪又唤曰：“婴宁，汝姨兄在此。”户外嗤嗤<br>笑不已。婢推之以入，犹掩其口，笑不可遏。媪嗔目曰：“有客在，咤咤叱叱，<br>景象何堪？”女忍笑而立，生揖之。媪曰：“此王郎，汝姨子。一家尚不相识，<br>可笑人也。”生问：“妹子年几何矣？”媪未能解。生又言之。女复笑，不可仰<br>视。媪谓生曰：“我言少教诲，此可见矣。年已十六，呆痴如婴儿。”生曰：<br>“小甥一岁。”曰：“阿甥已十七矣，得非庚午属马者耶？”生首应之。又问：<br>“甥妇阿谁？”答曰：“无之。”曰：“如甥才貌，何十七岁犹未聘？婴宁亦无<br>姑家，极相匹敌。惜有内亲之嫌。”生无语，目注婴宁，不遑他瞬。婢向女小语<br>云：“目灼灼，贼腔未改！”女又大笑，顾婢曰：“视碧桃开未？”遽起，以袖<br>掩口，细碎连步而出。至门外，笑声始纵。媪亦起，唤婢幞被，为生安置。曰：<br>“阿甥来不易，宜留三五日，迟迟送汝归。如嫌幽闷，舍后有小园，可供消遣；<br>有书可读。”次日，至舍后，果有园半亩，细草铺毡，杨花糁径。有草舍三楹，<br>花木四合其所。穿花小步，闻树头苏苏有声，仰视，则婴宁在上。见生来，狂笑<br>欲堕。生曰：“勿尔，堕矣！”女且下且笑，不能自止。方将及地，失手而堕，<br>笑乃止。生扶之，阴捘其腕。女笑又作，倚树不能行，良久乃罢。生俟其笑歇，<br>乃出袖中花示之。女接之，曰：“枯矣。何留之？”曰：“此上元妹子所遗，故<br>存之。”问：“存之何益？”曰：“以示相爱不忘。自上元相遇，凝思成病，自<br>分化为异物；不图得见颜色，幸垂怜悯。”女曰：“此大细事，至戚何所靳惜？<br>待郎行时，园中花，当唤老奴来，折一巨捆负送之。”生曰：“妹子痴耶？”女<br>曰：“何便是痴？”生曰：“我非爱花，爱拈花之人耳。”女曰：“葭莩之情，<br>爱何待言。”生曰：“我所为爱，非瓜葛之爱，乃夫妻之爱。”女曰：“有以异<br>乎？”曰：“夜共枕席耳。”女俯首思良久，曰：“我不惯与生人睡。”语未已，<br>婢潜至，生惶恐遁去。少时，会母所。母问：“何往？”女答以园中共话。媪曰：<br>“饭熟已久，有何长言，周遮乃尔。”女曰：“大哥欲我共寝。”言未已，生大<br>窘，急目瞪之。女微笑而止。幸媪不闻，犹絮絮究诘。生急以他词掩之，因小语<br>责女。女曰：“适此语不应说耶？”生曰：“此背人语。”女曰：“背他人，岂<br>得背老母？且寝处亦常事，何讳之？”生恨其痴，无术可悟之。<br>食方竟，家人捉双卫来寻生。先是，母待生久不归，始疑。村中搜觅已遍，<br>竟无踪兆，因往寻吴。吴忆曩言，因教于西南山村寻觅。凡历数村，始至于此。<br>生出门，适相值，便入告媪，且请偕女同归。媪喜曰：“我有志，匪伊朝夕。但<br>残躯不能远涉，得甥携妹子去，识认阿姨，大好！”呼婴宁，宁笑至。媪曰：<br>“大哥欲同汝去，可装束。”又饷家人酒食，始送之出曰：“姨家田产丰裕，能<br>养冗人。到彼且勿归，小学诗礼，亦好事翁姑。即烦阿姨，择一良匹与汝。”二<br>人遂发。至山坳，回顾，犹依稀见媪倚门北望也。<br>抵家，母睹姝丽，惊问为谁。生以姨妹对。母曰：“前吴郎与儿言者，诈也。<br>我未有姊，何以得甥？”问女，女曰：“我非母出。父为秦氏，没时，儿在褓中，<br>不能记忆。”母曰：“我一姊适秦氏，良确。然殂谢已久，那得复存？”因审诘<br>面庞、志赘，一一符合。又疑曰：“是矣。然亡已多年。”疑虑间，吴生至，女<br>避入室。吴询得故，惘然久之。忽曰：“此女名婴宁耶？”生然之。吴极称怪事。<br>问所自知，吴曰：“秦家姑去世后，姑丈鳏居，祟于狐，病瘠死。狐生女名婴宁，<br>绷卧床上，家人皆见之。姑丈没，狐犹时来。后求天师符粘壁上，狐遂携女去。<br>将勿此耶？”彼此疑参。但闻室中嗤嗤皆婴宁笑声。母曰：“此女亦太憨。”吴<br>生请面之。母入室，女犹浓笑不顾。母促令出，始极力忍笑，又面壁移时，方出。<br>才一展拜，翻然遽入，放声大笑。满室妇女，为之粲然。<br>吴请往觇其异，就便执柯。寻至村所，庐舍全无，山花零落而已。吴忆葬处，<br>仿佛不远，然坟垅湮没，莫可辨识，诧叹而返。母疑其为鬼，入告吴言，女略无<br>骇意。又吊其无家，亦殊无悲意，孜孜憨笑而已。众莫之测，母令与少女同寝止，<br>昧爽即来省问，操女红精巧绝伦。但善笑，禁之亦不可止。然笑处嫣然，狂而不<br>损其媚，人皆乐之。邻女少妇，争承迎之。母择吉为之合卺，而终恐为鬼物，窃<br>于日中窥之，形影殊无少异。<br>至日，使华装行新妇礼，女笑极不能俯仰，遂罢。生以憨痴，恐泄漏房中隐<br>事，而女殊密秘，不肯道一语。每值母忧怒，女至，一笑即解。奴婢小过，恐遭<br>鞭楚，辄求诣母共话，罪婢投见，恒得免。而爱花成癖，物色遍戚党；窃典金钗，<br>购佳种，数月，阶砌藩溷，无非花者。庭后有木香一架，故邻西家。女每攀登其<br>上，摘供簪玩。母时遇见，辄诃之，女卒不改。一日，西人子见之，凝注倾倒。<br>女不避而笑。西人子谓女意属己，心益荡。女指墙底笑而下，西人子谓示约处，<br>大悦。及昏而往，女果在焉。就而淫之，则阴如锥刺，痛彻于心，大号而踣。细<br>视非女，则一枯木卧墙边，所接乃水淋窍也。邻父闻声，急奔研问，呻而不言。<br>妻来，始以实告。爇火烛窥，见中有巨蝎，如小蟹然，翁碎木捉杀之。负子至家，<br>半夜寻卒。邻人讼生，讦发婴宁妖异。邑宰素仰生才，稔知其笃行士，谓邻翁讼<br>诬，将杖责之，生为乞免，遂释而出。母谓女曰：“憨狂尔尔，早知过喜而伏忧<br>也。邑令神明，幸不牵累。设鹘突官宰，必逮妇女质公堂，我儿何颜见戚里？”<br>女正色，矢不复笑。母曰：“人罔不笑，但须有时。”而女由是竟不复笑，虽故<br>逗之，亦终不笑，然竟日未尝有戚容。<br>一夕，对生零涕。异之。女哽咽曰：“曩以相从日浅，言之恐致骇怪。今日<br>察姑及郎，皆过爱无有异心，直告或无妨乎？妾本狐产。母临去，以妾托鬼母，<br>相依十余年，始有今日。妾又无兄弟，所恃者惟君。老母岑寂山阿，无人怜而合<br>厝之，九泉辄为悼恨。君倘不惜烦费，使地下人消此怨恫，庶养女者不忍溺弃。”<br>生诺之，然虑坟冢迷于荒草。女言无虑。刻日，夫妇舆榇而往。女于荒烟错楚中，<br>指示墓处，果得媪尸，肤革犹存。女抚哭哀痛。舁归，寻秦氏墓合葬焉。是夜，<br>生梦媪来称谢，寤而述之。女曰：“妾夜见之，嘱勿惊郎君耳。”生恨不邀留。<br>女曰：“彼鬼也。生人多，阳气胜，何能久居？”生问小荣，曰：“是亦狐，最<br>黠。狐母留以视妾，每摄饵相哺，故德之常不去心。昨问母，云已嫁之。”由是<br>岁值寒食，夫妇登秦墓，拜扫无缺。女逾年，生一子。在怀抱中，不畏生人，见<br>人辄笑，亦大有母风云。<br>异史氏曰：“观其孜孜憨笑，似全无心肝者。而墙下恶作剧，其黠孰甚焉。<br>至凄恋鬼母，反笑为哭，我婴宁何常憨耶。窃闻山中有草，名‘笑矣乎’，嗅之，<br>则笑不可止。房中植此一种，则合欢、忘忧，并无颜色矣。若解语花，正嫌其作<br>态耳。”<br>○聂小倩<br>宁采臣，浙人。性慷爽，廉隅自重。每对人言：“生平无二色。”适赴金华，<br>至北郭，解装兰若。寺中殿塔壮丽，然蓬蒿没人，似绝行踪。东西僧舍，双扉虚<br>掩，惟南一小舍，扃键如新。又顾殿东隅，修竹拱把，阶下有巨池，野藕已花。<br>意甚乐其幽杳。会学使案临，城舍价昂，思便留止，遂散步以待僧归。日暮，有<br>士人来，启南扉。宁趋为礼，且告以意。士人曰：“此间无房主，仆亦侨居。能<br>甘荒落，旦暮惠教，幸甚！”宁喜，藉藁代床，支板作几，为久客计。是夜，月<br>明高洁，清光似水，二人促膝殿廊，各展姓字。士人自言：“燕姓，字赤霞。”<br>宁疑为赴试者，而听其音声，殊不类浙。诘之，自言：“秦人。”语甚朴诚。既<br>而相对词竭，遂拱别归寝。<br>宁以新居，久不成寐。闻舍北喁喁，如有家口。起伏北壁石窗下，微窥之，<br>见短墙外一小院落，有妇可四十余；又一媪衣<黑曷>绯，插蓬沓，鲐背龙钟，偶<br>语月下。妇曰：“小倩何久不来？”媪曰：“殆好至矣。”妇曰：“将无向姥姥<br>有怨言否？”曰：“不闻；但意似蹙蹙。”妇曰：“婢子不宜好相识。”言未已，<br>有十七八女子来，仿佛艳绝。媪笑曰：“背地不言人，我两个正谈道，小妖婢悄<br>来无迹响，幸不訾着短处。”又曰：“小娘子端好是画中人，遮莫老身是男子，<br>也被摄去。”女曰：“姥姥不相誉，更阿谁道好？”妇人女子又不知何言。宁意<br>其邻人眷口，寝不复听；又许时，始寂无声。<br>方将睡去，觉有人至寝所，急起审顾，则北院女子也。惊问之，女笑曰：<br>“月夜不寐，愿修燕好。”宁正容曰：“卿防物议，我畏人言。略一失足，廉耻<br>道丧。”女云：“夜无知者。”宁又咄之。女逡巡若复有词。宁叱：“速去！不<br>然，当呼南舍生知。”女惧，乃退。至户外忽返，以黄金一锭置褥上。宁掇掷庭<br>墀，曰：“非义之物，污我橐橐！”女惭出，拾金自言曰：“此汉当是铁石。”<br>诘旦，有兰溪生携一仆来候试，寓于东厢，至夜暴亡。足心有小孔，如锥刺<br>者，细细有血出，俱莫知故。经宿，一仆死，症亦如之。向晚，燕生归，宁质之，<br>燕以为魅。宁素抗直，颇不在意。宵分，女子复至，谓宁曰：“妾阅人多矣，未<br>有刚肠如君者。君诚圣贤，妾不敢欺。小倩，姓聂氏，十八夭殂，葬于寺侧，被<br>妖物威胁，历役贱务，腆颜向人，实非所乐。今寺中无可杀者，恐当以夜叉来。”<br>宁骇求计。女曰：“与燕生同室可免。”问：“何不惑燕生？”曰：“彼奇人也，<br>固不敢近。”又问：“何以迷人？”曰：“狎昵我者，隐以锥刺其足，彼即茫若<br>迷，因摄血以供妖饮。又惑以金，非金也，乃罗刹鬼骨，留之能截取人心肝。二<br>者，凡以投时好耳。”宁感谢，问戒备之期，答以明宵。临别泣曰：“妾堕玄海，<br>求岸不得。郎君义气干云，必能拔生救苦。倘肯囊妾朽骨，归葬安宅，不啻再造。”<br>宁毅然诺之。因问葬处，曰：“但记白杨之上，有乌巢者是也。”言已出门，纷<br>然而灭。<br>明日，恐燕他出，早诣邀致。辰后具酒馔，留意察燕。既约同宿，辞以性癖<br>耽寂。宁不听，强携卧具来，燕不得已，移榻从之，嘱曰：“仆知足下丈夫，倾<br>风良切。要有微衷，难以遽白。幸勿翻窥箧袱，违之两俱不利。”宁谨受教。既<br>各寝，燕以箱箧置窗上，就枕移时，齁如雷吼。宁不能寐。近一更许，窗外隐隐<br>有人影。俄而近窗来窥，目光睒闪。宁惧，方欲呼燕，忽有物裂箧而出，耀若匹<br>练，触折窗上石棂，飙然一射，即遽敛入，宛如电灭。燕觉而起，宁伪睡以觇之。<br>燕捧箧检征，取一物，对月嗅视，白光晶莹，长可二寸，径韭叶许。已而数重包<br>固，仍置破箧中。自语曰：“何物老魅，直尔大胆，致坏箧子。”遂复卧。宁大<br>奇之，因起问之，且告以所见。燕曰：“既相知爱，何敢深隐。我，剑客也。若<br>非石棂，妖当立毙；虽然，亦伤。”问：“所缄何物？”曰：“剑也。适嗅之，<br>有妖气。”宁欲观之。慨出相示，荧荧然一小剑也。于是益厚重燕。<br>明日，视窗外，有血迹。遂出寺北，见荒坟累累，果有白杨，乌巢其颠。迨<br>营谋既就，趣装欲归。燕生设祖帐，情义殷渥，以破革囊赠宁，曰：“此剑袋也。<br>宝藏可远魑魅。”宁欲从受其术。曰：“如君信义刚直，可以为此，然君犹富贵<br>中人，非此道中人也。”宁托有妹葬此，发掘女骨，敛以衣衾，赁舟而归。宁斋<br>临野，因营坟葬诸斋外，祭而祝曰：“怜卿孤魂，葬近蜗居，歌哭相闻，庶不见<br>凌于雄鬼。一瓯浆水饮，殊不清旨，幸不为嫌！”祝毕而返，后有人呼曰：“缓<br>待同行！”回顾，则小倩也。欢喜谢曰：“君信义，十死不足以报。请从归，拜<br>识姑嫜，媵御无悔。”审谛之，肌映流霞，足翘细笋，白昼端相，娇丽尤绝。遂<br>与俱至斋中。嘱坐少待，先入白母。母愕然。时宁妻久病，母戒勿言，恐所骇惊。<br>言次，女已翩然入，拜伏地下。宁曰：“此小倩也。”母惊顾不遑。女谓母曰：<br>“儿飘然一身，远父母兄弟。蒙公子露覆，泽被发肤，愿执箕帚，以报高义。”<br>母见其绰约可爱，始敢与言，曰：“小娘子惠顾吾儿，老身喜不可已。但生平止<br>此儿，用承祧绪，不敢令有鬼偶。”女曰：“儿实无二心。泉下人，既不见信于<br>老母，请以兄事，依高堂，奉晨昏，如何？”母怜其诚，允之。即欲拜嫂，母辞<br>以疾，乃止。女即入厨下，代母尸饔。入房穿榻，似熟居者。<br>日暮，母畏惧之，辞使归寝，不为设床褥。女窥知母意，即竟去。过斋欲入，<br>却退，徘徊户外，似有所惧。生呼之。女曰：“室有剑气畏人。向道途中不奉见<br>者，良以此故。”宁悟为革囊，取悬他室。女乃入，就烛下坐；移时，殊不一语。<br>久之，问：“夜读否？妾少诵楞严经，今强半遗忘。浼求一卷，夜暇，就兄正之。”<br>宁诺。又坐，默然，二更向尽，不言去。宁促之。愀然曰：“异域孤魂，殊怯荒<br>墓。”宁曰：“斋中别无床寝，且兄妹亦宜远嫌。”女起，颦蹙欲啼，足亻匡<br>儴而懒步，从容出门，涉阶而没。宁窃怜之，欲留宿别榻，又惧母嗔。女朝旦<br>朝母，捧匜沃盥，下堂操作，无不曲承母志。黄昏告退，辄过斋头，就烛诵经。<br>觉宁将寝，始惨然出。<br>先是，宁妻病废，母劬不堪；自得女，逸甚，心德之。日渐稔，亲爱如己出，<br>竟忘其为鬼，不忍晚令去，留与同卧起。女初来未尝饮食，半年渐啜稀酏。母子<br>皆溺爱之，讳言其鬼，人亦不知辨也。无何，宁妻亡，母隐有纳女意，然恐于子<br>不利。女微知之，乘间告曰：“居年余，当知肝膈。为不欲祸行人，故从郎君来。<br>区区无他意，止以公子光明磊落，为天人所钦瞩，实欲依赞三数年，借博封诰，<br>以光泉壤。”母亦知无恶，惧不能延宗嗣。女曰：“子女惟天所授。郎君注福籍，<br>有亢宗子三，不以鬼妻而遂夺也。”母信之，与子议。宁喜，因列筵告戚党。或<br>请觌新妇，女慨然华妆出，一堂尽眙，反不疑其鬼，疑为仙。由是五党诸内眷，<br>咸执贽以贺，争拜识之。女善画兰梅，辄以尺幅酬答，得者藏之，什袭以为荣。<br>一日，俯颈窗前，怊怅若失。忽问：“革囊何在？”曰：“以卿畏之，故缄致他<br>所。”曰：“妾受生气已久，当不复畏，宜取挂床头。”宁诘其意，曰：“三日<br>来，心怔忡无停息，意金华妖物，恨妾远遁，恐旦晚寻及也。”宁果携革囊来。<br>女反复审视，曰：“此剑仙将盛人头者也。敝败至此，不知杀人几何许！妾今日<br>视之，肌犹粟栗。”乃悬之。次日，又命移悬户上。夜对烛坐，欻有一物，如飞<br>鸟至。女惊匿夹幕间。宁视之，物如夜叉状，电目血舌，睒闪攫拿而前，至门却<br>步，逡巡久之，渐近革囊，以爪摘取，似将抓裂。囊忽格然一响，大可合篑，恍<br>惚有鬼物，突出半身，揪夜叉入，声遂寂然，囊亦顿索如故。宁骇诧，女亦出，<br>大喜曰：“无恙矣！”共视囊中，清水数斗而已。<br>后数年，宁果登进士。举一男。纳妾后，又各生一男，皆仕进有声。<br>○义鼠<br>杨天一言：见二鼠出，其一为蛇所吞；其一瞪目如椒，意似甚恨怒，然遥望<br>不敢前。蛇果腹，蜿蜒入穴，方将过半，鼠奔来，力嚼其尾，蛇怒，退身出。鼠<br>故便捷，欻然遁去，蛇追不及而返。及入穴，鼠又来，嚼如前状。蛇入则来，蛇<br>出则往，如是者久。蛇出，吐死鼠于地上。鼠来嗅之，啾啾如悼息，衔之而去。<br>友人张历友为作“义鼠行”。<br>○小官人<br>太史某翁，忘其姓氏，昼卧斋中，忽有小卤簿，出自堂陬。马大如蛙，人细<br>如指。小仪仗以数十队。一官冠皂纱，着绣袱，乘肩舆，纷纷出门而去。公心异<br>之，窃疑睡眼之讹。顿见一小人，返入舍，携一毡包，大如拳，竟造床下。白言：<br>“家主人有不腆之仪，敬献太史。”言已，对立，即又不陈其物。少间，又自笑<br>曰：“戋戋微物，想太史亦无所用，不如即赐小人。”太史颔之。欣然携之而去。<br>后不复见。惜太史中馁，不曾诘所来。<br>○地震<br>康熙七年六月十七日戌时，地大震。余适客稷下，方与表兄李笃之对烛饮。<br>忽闻有声如雷，自东南来，向西北去。众骇异，不解其故。俄而几案摆簸，酒杯<br>倾覆，屋梁椽柱，错折有声。相顾失色。久之，方知地震，各疾趋出。见楼阁房<br>舍，仆而复起，墙倾屋塌之声，与儿啼女号，喧如鼎沸。人眩晕不能立，坐地上，<br>随地转侧。河水倾发丈余，鸡鸣犬吠满城中。逾一时许，始稍定。视街上，则男<br>女裸体相聚，竞相告语，并忘其未衣也。后闻某处井倾侧，不可汲，某家楼台南<br>北易向，栖霞山裂，沂水陷穴，广数亩。此真非常之奇变也。<br>有邑人妇，夜起溲溺，回则狼衔其子。妇急与狼争。狼一缓颊，妇夺儿出，<br>携抱中，狼蹲不去。妇大号，邻人奔集，狼乃去。妇惊定作喜，指天画地，述狼<br>衔儿状，己夺儿状。良久，忽悟一身未着寸缕，乃奔。此当与地震时男女两忘，<br>同一情状也。人之惶急无谋，一何可笑！<br>○海公子<br>东海古迹岛，有五色耐冬花，四时不凋。而岛中古无居人，人亦罕到之。登<br>州张生，好奇，喜游猎，闻其佳胜，备酒食，自掉扁舟而往。至则花正繁，香闻<br>数里，树有大至十余围者。反复留连，甚慊所好；开尊自酌，恨无同游。忽花中<br>一丽人来，红裳眩目，略无伦比。见张，笑曰：“妾自谓兴致不凡，不图先有同<br>调。”张惊问：“何人？”曰：“我胶娼也，适从海公子来。彼寻胜翱翔，妾以<br>艰于步履，故留此耳。”张方苦寂，得美人，大悦，招坐共饮。女言辞温婉，荡<br>人心志，张爱好之。恐海公子来，不得尽欢，因挽与乱。女忻从之。<br>相狎未已，忽闻风肃肃，草木偃折有声。女急推张起，曰：“海公子至矣。”<br>张束衣愕顾，女已失去。旋见一大蛇，自丛树中出，粗于巨桶。张惧，障身大树<br>后，冀蛇不睹。蛇近前，以身绕人并树，纠缠数匝，两臂直束胯间，不可少屈。<br>昂其首，以舌刺张鼻。鼻血下注，流地上成洼，乃俯就饮之。张自分必死，忽忆<br>腰中佩荷囊，内有毒狐药，因以二指夹出，破裹堆掌上。又侧颈自顾其掌，令血<br>滴药上，顷刻盈把。蛇果就掌吸饮。饮未及尽，遽伸其体，摆尾若霹雳声，触树，<br>树半体崩落，蛇卧地如梁而毙矣。张亦眩莫能起，移时方苏，载蛇而归。大病月<br>余。疑女子亦蛇精也。<br>○丁前溪<br>丁前溪，诸城人，富有钱谷，游侠好义，慕郭解之为人。御史行台按访之。<br>丁亡去，至安丘，遇雨。避身逆旅。雨日中不止。有少年来，馆谷丰隆。既而昏<br>暮，止宿其家，莝豆饲畜，给食周至。问其姓字，少年云：“主人杨姓，我其内<br>侄也。主人好交游，适他出，家惟娘子在。贫不能厚客给，幸能垂谅。”问：<br>“主人何业？”则家无资产，惟日设博场，以谋升斗。次日，雨仍不止，供给弗<br>懈。至暮，锉刍，刍束湿，颇极参差。丁怪之。少年曰：“实告客，家贫无以饲<br>畜，适娘子撤屋上茅耳。”丁益异之，谓其意在得直。天明，付之金，不受，强<br>付少年持入。俄出，仍以反客，云：“娘子言：我非业此猎食者。主人在外，尝<br>数日不携一钱，客至吾家，何遂索偿乎？”丁赞叹而别。嘱曰：“我诸城丁某，<br>主人归，宜告之。暇幸见顾。”数年无耗。<br>值岁大饥，杨困甚，无所为计，妻漫劝诣丁，从之。至诸，通姓名于门者，<br>丁茫不忆，申言始忆之。踩履而出，揖客入，见其衣敝踵决，居之温室，设筵相<br>款，宠礼异常。明日，为制冠服，表里温暖。杨义之，而内顾增忧，褊心不能无<br>少望，居数日，殊不言赠别。杨意甚亟，告丁曰：“顾不敢隐，仆来时，米不满<br>升。今过蒙推解，固乐，妻子如何矣！”丁曰：“是无烦虑，已代经纪矣。幸舒<br>意少留，当助资斧。”走伻招诸博徒，使杨坐而乞头，终夜得百金，乃送之还。<br>归见室人，衣履鲜整，小婢侍焉。惊问之，妻言：“自君去后，次日即有车徒赍<br>送布帛米粟，堆积满屋，云是丁客所赠。又婢十指，为妾驱使。”杨感不自已。<br>由此小康，不屑旧业矣。<br>异史氏曰：“贫而好客，饮博浮荡者优为之，异者，独其妻耳。受之施而不<br>报，岂人也哉？然一饭之德不忘，丁其有焉。”<br>○张老相公<br>张老相公，晋人。适将嫁女，携眷至江南，躬市奁妆。舟抵金山，张先渡江，<br>嘱家人在舟，勿爆膻腥。盖江中有鼋怪，闻香辄出，坏舟吞行人，为害已久。张<br>去，家人忘之，炙肉舟中。忽巨浪覆舟，妻女皆没。<br>张回棹，悼恨欲死。因登金山，谒寺僧，询鼋之异，将以仇鼋。僧闻之，骇<br>言：“吾侪日与习近，惧为祸殃，惟神明奉之；祈勿怒，时斩牲牢，投以半体，<br>则跃吞而去。谁复能相仇哉！”张闻，顿思得计。便招铁工，起炉山半，冶赤铁，<br>重百余斤。审知所常伏处，使二三健男子，以大钳举投之，鼋跃出，疾吞而下。<br>少时，波涌如山；顷之浪息，则鼋死已浮水上矣。行旅寺僧并快之，建张老相公<br>祠，肖像其中，以为水神，祷之辄应。<br>○水莽草<br>水莽，毒草也。蔓生似葛，花紫类扁豆，误食之，立死，即为水莽鬼。俗传<br>此鬼不得轮回，必再有毒死者，始代之。以故楚中桃花江一带，此鬼尤多云。<br>楚人以同岁生者为同年，投刺相谒，呼庚兄庚弟，子侄呼庚伯，习俗然也。<br>有祝生造其同年某，中途燥渴思饮。俄见道旁一媪，张棚施饮，趋之。媪承迎入<br>棚，给奉甚殷。嗅之有异味，不类茶茗，置不饮，起而出。媪止客，急唤：“三<br>娘，可将好茶一杯来。”俄有少女，捧茶自棚后出。年约十四五，姿容艳绝，指<br>环臂钏，晶莹鉴影。生受盏神驰，嗅其茶，芳烈无伦，吸尽复索。觑媪出，戏捉<br>纤腕，脱指环一枚。女赪颊微笑，生益惑。略诘门户。女云：“郎暮来，妾犹在<br>此也。”生求茶叶一撮，并藏指环而去。至同年家，觉心头作恶，疑茶为患，以<br>情告某。某骇曰：“殆矣！此水莽鬼也！先君死于是。是不可救，奈何？”生大<br>惧，出茶叶验之，真水莽草也。又出指环，兼述女子情状。某悬想曰：“此必寇<br>三娘也！”生以其名确符，问何故知。曰：“南村富室寇氏女，夙有艳名，数年<br>前，误食水莽而死，必此为魅。”或言受魅者，若知鬼之姓氏，求其故裆，煮服<br>可痊。某诣寇所，实告以故，长跪哀恳。寇以其将代女死故，靳不与。某忿而返。<br>以告生，生亦切齿恨之，曰：“我死，必不令彼女脱生！”某舁之归，将至家门<br>而卒。母号啼，葬之。遗一子，甫周岁。妻不能守，半年改醮去。母留孤自哺，<br>劬瘁不堪，朝夕悲啼。一日，方抱儿哭室中，生悄然忽入。母大骇，挥涕问之。<br>答云：“儿地下闻母哭，甚怆于怀，故来奉晨昏耳。儿虽死，已有家室，即同来<br>分母劳，母其勿悲。”母问：“儿妇何人？”曰：“寇氏坐听儿死，儿深恨之。<br>死后欲寻三娘，而不知其处，近遇庚伯，始相指示。儿往，则三娘已投生任侍郎<br>家，儿驰去，强捉之来。今为儿妇，亦相得，颇无苦。”移时，门外一女子入，<br>华妆艳丽，伏地拜母。生曰：“此寇三娘也。”虽非生人，母视之，情怀差慰。<br>生便遣三娘操作，三娘雅不习惯，然承顺殊怜人。由此居故室，遂留不去。女请<br>母告诸家。生意欲勿告，而母承女意，卒告之。寇家媪翁，闻而大骇，命车疾至，<br>视之，果三娘，相向哭失声。女劝止之。媪视生家良贫，意甚悼。女曰：“人已<br>鬼，又何厌贫？祝郎母子，情意拳拳，儿固已安之矣。”因问：“茶媪谁也？”<br>曰：“彼倪姓。自惭不能惑行人，故求儿助之耳。今已生于郡城卖浆者之家。”<br>因顾生曰：“既婿矣，而不拜岳，妾复何心？”生乃投拜。女便入厨下，代母执<br>炊供客。翁媪视之怆心，既归，即遣两婢来，为之服役；金百斤、布帛数十匹，<br>酒胾不时馈送，小阜祝母矣。寇亦时招归宁。居数日，辄曰：“家中无人，宜早<br>送儿还。”或故稽之，则飘然自归。翁乃代生起夏屋，营备臻至。然生终未尝至<br>翁家。<br>一日，村中有中水莽草毒者，死而复苏，竞传为异。生曰：“是我活之也。<br>彼为李九所害，我为之驱其鬼而去之。”母曰：“汝何不取人以自代？”曰：<br>“儿深恨此等辈，方将尽驱除之，何屑为此？且儿事母最乐，不愿生也。”由是<br>中毒者，往往具丰筵，祷祝其庭，辄有效。<br>积十余年，母死。生夫妇哀毁，但不对客，惟命儿縗麻擗踊，教以礼义而已。<br>葬母后，又二年余，为儿娶妇。妇，任侍郎之孙女也。先是，任公妾生女数月而<br>殇。后闻祝生之异，遂命驾其家，订翁婿焉。至是，遂以孙女妻其子，往来不绝<br>矣。一日，谓子曰：“上帝以我有功人世，策为‘四渎牧龙君’。今行矣。”俄<br>见庭下有四马，驾黄<巾詹>车，马四股皆鳞甲。夫妻盛装出，同登一舆。子及妇皆<br>泣拜，瞬息而渺。是日，寇家见女来，拜别翁媪，亦如生言。媪泣挽留。女曰：<br>“祝郎先去矣。”出门遂不复见。其子名鹗，字离尘，请寇翁，以三娘骸骨与生<br>合葬焉。<br>○造畜<br>魇昧之术，不一其道，或投美饵，绐之食之，则人迷罔，相从而去，俗名曰<br>“打絮巴”，江南谓之“扯絮”。小儿无知，辄受其害。又有变人为畜者，名曰<br>“造畜”。此术江北犹少，河以南辄有之。扬州旅店中，有一人牵驴五头，暂絷<br>枥下，云：“我少旋即返。”兼嘱：“勿令饮啖。”遂去。驴暴日中，蹄啮殊喧。<br>主人牵着凉处。驴见水，奔之，遂纵饮之。一滚尘，化为妇人。怪之，诘其所由，<br>舌强而不能答。乃匿诸室中。既而驴主至，系五羊于院中，惊问驴之所在。主人<br>曳客坐，便进餐饮，且云：“客姑饭，驴即至矣。”主人出，悉饮五羊，辗转化<br>为童子。阴报郡，遣役捕获，遂械杀之。<br>○凤阳士人<br>凤阳一士人，负笈远游。谓其妻曰：“半年当归。”十余月，竟无耗问，妻<br>翘盼綦切。一夜，才就枕，纱月摇影，离思萦怀，方反侧间，有一丽人，珠鬟绛<br>帔，搴帷而入，笑问：“姊姊，得无欲见郎君乎？”妻急起应之。丽人邀与共往，<br>妻惮修阻，丽人但请无虑。即挽女手出，并踏月色，约行一矢之远。觉丽人行迅<br>速，女步履艰涩，呼丽人少待，将归着复履。丽人牵坐路侧，自乃捉足，脱履相<br>假。女喜着之，幸不凿枘。复起从行，健步如飞。<br>移时，见士人跨白骡来，见妻大惊，急下骑，问：“何往？”女曰：“将以<br>探君。”又顾问丽人伊谁。女未及答，丽人掩口笑曰：“且勿问讯。娘子奔波非<br>易。郎君星驰夜半，人畜想当俱殆。妾家不远，且请息驾，早旦而行，不晚也。”<br>顾数武之外，即有村落，遂同行，入一庭院，丽人促睡婢起供客，曰：“今夜月<br>色皎然，不必命烛，小台石榻可坐。”士人絷蹇檐梧，乃即坐。丽人曰：“履大<br>不适于体，途中颇累赘否？归有代步，乞赐还也。”女称谢付之。<br>俄顷，设酒果，丽人酌曰：“鸾凤久乖，圆在今夕，浊醪一觞，敬以为贺。”<br>士人亦执盏酬报。主客笑言，履舄交错。士人注视丽者，屡以游词相挑。夫妻乍<br>聚，并不寒暄一语。丽人亦眉目流情，而妖言隐谜。女惟默坐，伪为愚者。久之<br>渐醺，二人语益狎。又以巨觥劝客，士人以醉辞，劝之益苦。士人笑曰：“卿为<br>我度一曲，即当饮。”丽人不拒，即以牙杖抚提琴而歌曰：“黄昏卸得残妆罢，<br>窗外西风冷透纱。听蕉声，一阵一阵细雨下。何处与人闲磕牙？望穿秋水，不见<br>还家，潸潸泪似麻。又是想他，又是恨他，手拿着红绣鞋儿占鬼卦。”歌竟，笑<br>曰：“此市井之谣，有污君听。然因流俗所尚，姑效颦耳。”音声靡靡，风度狎<br>亵，士人摇惑，若不自禁。少间，丽人伪醉离席，士人亦起，从之而去。久之不<br>至。婢子乏疲，伏睡厢下。女独坐无侣，颇难自堪。思欲遁归，而夜色微茫，不<br>忆道路。辗转无以自主，因起而觇之。甫近窗，则断云零雨之声，隐约可闻。又<br>听之，闻良人与己素常猥亵之状，尽情倾吐。女至此，手颤心摇，殆不可遏，念<br>不如出门窜沟壑以死。愤然方行，忽见弟三郎乘马而至，遽便下问。女具以告。<br>三郎大怒，立与姊回，直入其家，则室门扃闭，枕上之语犹喁喁也。三郎举巨石<br>抛击，窗棂三五碎断。内大呼曰：“郎君脑破矣！奈何！”女闻之，大哭，谓弟<br>曰：“我不谋杀郎君，今且若何？”三郎撑目曰：“汝呜呜促我来；甫能消此胸<br>中恶，又护男儿、怒弟兄，我不惯与婢子供指使！”返身欲去。女顿惊寤，始知<br>其梦。越日，士人果归，乘白骡。女异之而未言。士人是夜亦梦，所见所遭，述<br>之悉符，互相骇怪。既而三郎闻姊夫自远归，亦来省问。语次，问士人曰：“昨<br>宵梦君，今果然，亦大异。”士人笑曰：“幸不为巨石所毙。”三郎愕然问故，<br>士以梦告。三郎大异之。盖是夜，三郎亦梦遇姊泣诉，愤激投石也。三梦相符，<br>但不知丽人何许耳。<br>○耿十八<br>新成耿十八，病危笃，自知不起。谓妻曰：“永诀之后，嫁守由汝，请言所<br>志。”妻默不语。耿固问之，且云：“守固佳，嫁亦恒情。明言之，行与子诀，<br>子守，我心慰，子嫁，我意断也。”妻乃惨然曰：“家无儋石，君在犹不给，何<br>以能守？”耿闻之，遽捉妻臂，作恨声曰：“忍哉！”言已而没，手握不可开。<br>妻号。家人至，两人攀指力擘之，始开。<br>耿不自知死，出门，见小车十余辆，辆各十人，即以方幅书名字，贴车上。<br>御人见耿，促登车。耿视车中已有九人，并己而十，又视粘单上，己名最后。车<br>行咋咋，响震耳际，亦不知何往。俄至一处，闻人言曰：“此思乡地也。”闻其<br>名，疑之。又闻御人偶语云：“今日算刂三人。”耿又骇。及细听其言，悉阴间<br>事，乃自悟曰：“我岂作鬼物耶？”顿念家中无复可悬，惟老母腊高，妻嫁后，<br>缺于奉养。念之，不觉涕涟。又移时，见有台，高可数仞，游人甚多，囊头械足<br>之辈，呜咽而下上，闻人言为“望乡台”。诸人至此，俱踏辕下，纷然竞登。御<br>人或挞之，或止之，独至耿，则促令登。登数十级，始至颠顶。翘首一望，则门<br>闾庭院，宛在目前。但内室隐隐，如笼烟雾。凄恻不自胜。<br>回顾，一短衣人立肩下，即以姓氏问耿，耿俱以告。其人亦自言为东海匠人，<br>见耿零涕，问：“何事不了于心？”耿又告之。匠人谋与越台而遁，耿惧冥追，<br>匠人固言无妨；耿又虑台高倾跌，匠人但令从己。遂先跃，耿果从之，及地，竟<br>无恙，喜无觉者。视所乘车，犹在台下。二人急奔，数武，忽自念名字粘车上，<br>恐不免执名之追，遂反身近车，以手指涂去己名始复奔，哆口坌息，不敢少停。<br>少间，入里门，匠人送诸其室。蓦睹己尸，醒然而苏。觉乏疲躁渴，骤呼水。<br>家人大骇，与之水，饮至石余。乃骤起，作揖拜伏。既而出门拱谢，方归。归则<br>僵卧不转。家人以其行异，疑非真活，然渐觇之，殊无他。稍稍近问，始历历言<br>本末。问：“出门何故？”曰：“别匠人也。”“饮水何多？”曰：“初为我饮，<br>后乃匠人饮也。”投之汤羹，数日而瘥。由此厌薄其妻，不复共枕席。<br>○珠儿<br>常州民李化，富有田产，年五十余，无子，一女名小惠，容质秀美，夫妻最<br>怜爱之。十四岁，暴病夭殂，冷落庭帏，益少生趣。始纳婢，经年余，生一子，<br>视如拱璧，名之珠儿。儿渐长，魁梧可爱，然性绝痴，五六岁尚不辨菽麦，言语<br>蹇涩。李亦好而不知其恶。会有眇僧，募缘于市，辄知人闺闼，于是相惊以神，<br>且云，能生死祸福人。几十百千，执名一索，无敢违者。诣李募百缗，李难之。<br>给十金，不受，渐至三十金。僧厉色曰：“必百金，缺一文不可！”李怒，收金<br>而去。僧忿然起曰：“勿悔！勿悔！”无何，珠儿心暴痛，巴刮床席，色如土灰。<br>李俱，将八十金诣僧求救。僧笑曰：“多金大不易！然山僧何能为？”李回而儿<br>已死。李恸甚，以状诉邑宰。宰拘僧讯鞫，亦辨给无情词。笞之，似击鞔革。令<br>搜其身，得木人二、小棺一、小旗帜五。宰怒，以手叠诀举示之。僧乃惧，自投<br>无数。宰不听，杖杀之。李叩谢而归。<br>时已曛暮，与妻坐床上。忽一小儿，亻匡儴入室，曰：“阿翁行何疾？极<br>力不能得追。”视其体貌，当得七八岁。李惊，方将诘问，则见其若隐若现，恍<br>惚如烟雾，宛转间，已登榻。李推下之，堕地无声。曰：“阿翁何乃尔！”瞥然<br>复登。李惧，与妻俱奔。儿呼阿父、阿母，呕哑不休。李入妾室，急阖其扉，还<br>顾，儿已在膝下。李骇问何为。答曰：“我苏州人，姓詹氏。六岁失怙恃，不为<br>兄嫂所容，逐居外祖家。偶戏门外，为妖僧迷杀桑树下，驱使如伥鬼，冤闭穷泉，<br>不得脱化。幸赖阿翁昭雪，愿得为子。”李曰：“人鬼殊途，何能相依？”儿曰：<br>“但除斗室，为儿设床褥，日浇一杯冷浆粥，余都无事。”李从之。儿喜，遂独<br>卧室中。<br>晨来出入户庭，如家生。闻妾哭子声，问：“珠儿死几日矣？”答以七日。<br>曰：“天严寒，尸当不腐。试发冢起视，如未损坏，儿当活之。”李喜，与儿去，<br>开穴验之，躯壳如故。方深忉怛，回视，儿失所在。异之，舁尸归，方置榻上，<br>目已瞥动，少顷呼汤，汤已而汗，汗已遂起。群喜珠儿复生，又加之慧黠便利，<br>迥异平昔。但夜间僵卧，毫无气息，共转侧之，冥然若死。众大愕，谓其复死；<br>天将明，始若梦醒。群就问之，答云：“昔从妖僧时，有儿等二人，其一名呼哥<br>子。昨追我父不及，盖在后与哥子作别耳。今在冥司，与姜员外作义嗣，夜分，<br>固来邀儿戏。适以白鼻騧送儿归。”母因问：“在阴司见珠儿否？”曰：“珠儿<br>已转生矣。渠与阿翁无父子缘，不过金陵严子方，来讨百十千债负耳。”初，李<br>贩于金陵，欠严货价未偿，而严翁死，此事无人知者。李闻之，大骇。<br>母问：“儿见惠姊否？”儿曰：“不知。再去当访之。”又二三日，谓母曰：<br>“姊在阴司大好，嫁得楚江王小郎子。珠翠满头髻。一出门，便十百作呵殿声。”<br>母曰：“何不一归宁？”曰：“人既死，与骨肉无关切。倘有人细述前生，方豁<br>然动念耳。昨托姜员外，夤缘见姊，便与言父母悬念，渠都如眠睡。儿云：‘姊<br>在时，喜绣并蒂花，剪刀刺手爪，血涴绫子上，姊就刺作赤水云。今母犹挂床头<br>壁，顾念不去心。姊忘之乎？’姊始凄感，云：‘会须白郎君，归省阿母’。”<br>母问其期，答言不知。一日谓母：“姊行且至，仆从大繁，当多备浆酒。”少间<br>奔入室曰：“姊来矣！”移榻中堂，曰：“姊姊且憩坐，少悲啼。”诸人悉无所<br>见。儿率人焚纸酹饮于门外，反曰：“驺从暂令去矣。姊言：‘昔日所覆绿被，<br>曾为烛花烧一点如豆大，尚在否？’”母曰：“在。”即启笥出之。儿曰：“姊<br>命我陈旧闺中。乏疲，且小卧，翌日再与阿母言。”东邻赵氏女，故与惠为绣阁<br>交。是夜，忽梦惠幞头紫帔来相望，言笑犹如平生。且言：“我今异物，父母觌<br>面，不啻河山。将借妹子与家人共语，勿须惊恐。”质明，方与母言。忽仆地闷<br>绝。逾刻方醒，向母曰：“小惠与我婶别几年矣，顿鬖鬖白发生！”母骇曰：<br>“儿病狂耶？”女拜别即出。母知其异，从之。直达李所，抱母哀啼。母惊不知<br>所谓。女曰：“儿昨归，颇委顿，未遑一言。儿不孝，中途弃高堂，劳父母哀念，<br>罪莫大焉！”母顿悟，乃哭。已而问曰：“闻儿今贵，甚慰母心。但汝栖身王家，<br>何遂能来？”女曰：“郎君与儿极燕好，姑舅亦相抚爱，颇不谓妒丑。”惠生时，<br>好以手支颐，女言次，辄作故态，神情宛似。未几，珠儿奔入曰：“接姊者至矣。”<br>女乃起，拜别泣下，曰：“儿去矣。”言讫，复踣，移时乃醒。<br>后数月，李病剧，医药无效。儿曰：“旦夕恐不救也！”二鬼坐床头，一执<br>铁杖子，一挽苎麻绳，长四五尺许，儿昼夜哀之不去。”母哭，乃备衣衾。既暮，<br>儿趋入曰：“杂人妇，且退去，姊夫来视阿翁。”俄顷，鼓掌大笑。母问之，曰：<br>“我笑二鬼，见姊夫来，俱匿床下如龟鳖。”又少时，望空道寒暄，问姊起居。<br>既而拍手曰：“二鬼奴哀之不去，至此大快！”乃出之门外，却回，曰：“姊夫<br>去矣。二鬼被锁马鞅上。阿父当即无恙。姊夫言：归白大王，为父母乞百年寿也。”<br>一家俱喜。至夜，病良已，数日寻瘥。<br>延师教儿读，儿甚慧，十八岁入邑庠，犹能言冥间事。见里中病者，辄指鬼<br>祟所在，以火爇之，往往得瘳。后暴病，体肤青紫，自言鬼神责我泄露，由是不<br>复言。<br>○胡四姐<br>尚生，泰山人，独居清斋。会值秋夜，银河高耿。明月在天，徘徊花阴，颇<br>存遐想。忽一女子逾垣来，笑曰：“秀才何思之深？”生就视，容华若仙。惊喜<br>拥入，穷极狎昵。自言：“胡氏，名三姐。”问其居第，但笑不言。生亦不复置<br>问，惟相期永好而已。自此，临无虚夕。一夜与生促膝灯幕，生爱之，瞩盼不转。<br>女笑曰：“眈眈视妾何为？”曰：“我视卿如红叶碧桃，虽竟夜视，勿厌也。”<br>三姐曰：“妾陋质，遂蒙青盼如此，若见吾家四妹，不知如何颠倒。”生益倾动，<br>恨不一见颜色，长跽哀请。<br>逾夕，果偕四姐来。年方及笄，荷粉露垂，杏花烟润，嫣然含笑，媚丽欲绝。<br>生狂喜，引坐。三姐与生同笑语，四姐惟手引绣带，俯首而已。未几，三姐起别，<br>妹欲从行，生曳之不释，顾三姐曰：“卿卿烦一致声。”三姐乃笑曰：“狂郎情<br>急矣！妹子一为少留。”四姐无语，姊遂去。二人备尽欢好，既而引臂替枕，倾<br>吐生平，无复隐讳。四姐自言为狐，生依恋其美，亦不之怪。四姐因言：“阿姊<br>狠毒，业杀三人矣，惑之，无不毙者。妾幸承溺爱，不忍见灭亡，当早绝之。”<br>生惧，求所以处。四姐曰：“妾虽狐，得仙人正法，当书一符粘寝门，可以却之。”<br>遂书之。既晓，三姐来，见符却退，曰：“婢子负心，倾意新郎，不忆引线人矣。<br>汝两人合有夙分，余亦不相仇，但何必尔？”乃径去。数日，四姐他适，约以隔<br>夜。<br>是日，生偶出门眺望，山下故有槲林，苍莽中，出一少妇，亦颇风韵。近谓<br>生曰：“秀才何必日沾沾恋胡家姊妹？渠又不能以一钱相赠。”即以一贯授生，<br>曰：“先持归，贳良酝，我即携小肴馔来，与君为欢。”生怀钱归，果如所教。<br>少间，妇果至，置几上燔鸡、咸彘肩各一，即抽刀子缕切为脔。酾酒调谑，欢洽<br>异常。继而灭烛登床，狎情荡甚。既明始起，方坐床头，捉足易舄，忽闻人声。<br>倾听，已入帏幕，则胡姊妹也。妇乍睹，仓惶而遁，遗舄于床。二女遂叱曰：<br>“骚狐！何敢与人同寝处！”追去，移时始返。四姐怨生曰：“君不长进，与骚<br>狐相匹偶，不可复近！”遂悻悻欲去。生惶恐自投，情词哀恳；三姊从旁解免，<br>四姐怒稍释，由此相好如初。<br>一日，有陕人骑驴造门曰：“吾寻妖物，匪伊朝夕，乃今始得之。”生父以<br>其言异，讯所由来。曰：“小人日泛烟波，游四方，终岁十余月，常八九离桑梓，<br>被妖物蛊杀吾弟。归甚悼恨，誓必寻而殄灭之。奔波数千里，殊无迹兆，今在君<br>家。不剪，当有继吾弟而亡者。”时生与女密迩，父母微察之，闻客言，大惧，<br>延入，令作法。出二瓶。列地上，符咒良久，有黑雾四团，分投瓶中。客喜曰：<br>“全家都到矣。”遂以猪脬裹瓶口，缄封甚固。生父亦喜，坚留饭。<br>生心恻然，近瓶窃听，闻四姐在瓶中言：“坐视不救，君何负心？”生意感<br>动。急启所封，而结不可解。四姐又曰：“勿须尔！但放倒坛上旗，以针刺脬作<br>空，予即出矣。”生如其言。果见白气一丝，自孔中出，凌霄而去。客出，见旗<br>垂地，大惊曰：“遁矣！此必公子所为。”摇瓶俯听，曰：“幸止亡其一。此物<br>合不死，犹可赦。”乃携瓶别去。<br>后生在野，督佣刈麦，遥见四姐坐树下。生就近之，执手慰问。且曰：“别<br>后十易春秋，今大丹已成。但思君之念未忘，故复一拜问。”生欲与借归。女曰：<br>妾今非昔比，不可以尘情染，后当复见耳。”言已，不知所在。又二十年余，生<br>适独居，见四姐自外至，生喜与语。女曰：“我今名列仙籍，不应再履尘世。但<br>感君情，特报撤瑟之期。可早处分后事，亦勿悲忧。妾当度君为鬼仙，亦无苦也。”<br>乃别而去。至日，生果卒。尚生乃友人李文玉之戚好，尝亲见之。<br>○祝翁<br>济阳祝村有祝翁者，年五十余，病卒，家人入室理縗绖，忽闻翁呼甚急。群<br>奔集灵寝，则见翁已复活，群喜慰问。翁但谓媪曰：“我适去，拚不复还。行数<br>里，转思抛汝一副老皮骨在儿辈手，寒热仰人，亦无复生趣，不如从我去。故复<br>归，欲偕尔同行也。”咸以其新苏妄语，殊未深信。翁又言之。媪云：“如此亦<br>善。但方生，如何便死？”翁挥之曰：“是不难。家中俗务，可速料理。”媪笑<br>不去，翁又促之。乃出户外，延数刻而入，绐之曰：“处置安妥矣。”翁命速妆，<br>媪不去，翁催益急。媪不忍拂其意，遂裙妆以出，媳女皆匿笑。翁移首于枕，手<br>拍令卧。媪曰：“子女皆在，双双挺卧，是何景象？”翁捶床曰：“并死有何可<br>笑！”子女见翁躁急，共劝媪姑从其言。媪如言，并枕僵卧，家人又共笑之。俄<br>时，媪笑容忽敛，又渐而两眸俱合，久之无声，俨如睡去。众始近视，则肤已冰<br>而鼻无息矣。试翁亦然，始共惊怛。康熙二十一年，翁弟妇佣于毕刺史之家，言<br>之甚悉。<br>异史氏曰：“翁其夙有畸行与？泉路茫茫，去来由尔，奇矣！且白头者欲其<br>去，则呼令去，抑何其暇也！人当属纩之时，所最不忍诀者，床头之昵人耳。苟<br>广其术，则卖履分香，可以不事矣。”<br>○快刀<br>明末，济属多盗，邑各置兵，捕得辄杀之。章丘盗尤多。有一兵佩刀甚利，<br>杀辄导窾。一日，捕盗十余名，押赴市曹。内一盗识兵，逡巡告曰：“闻君刀最<br>快，斩首无二割。求杀我！”兵曰：“诺。其谨依我，无离也。”盗从之刑处，<br>出刀挥之，豁然头落。数步之外，犹圆转而大赞曰：“好快刀！”<br>○狐联<br>焦生，章丘石虹先生之叔弟也。读书园中。宵分，有二美人来，颜色双绝。<br>一可十七八，一约十四五，抚几展笑。焦知其狐，正色拒之。长者曰：“君髯如<br>戟，何无丈夫气？”焦曰：“仆生平不敢二色。”女笑曰：“迂哉！子尚守腐局<br>耶？下元鬼神，凡事皆以黑为白，况床第间琐事乎？”焦又咄之。女知不可动，<br>乃云：“君名下士，妾有一联，请为属对，能对我自去：戊戌同体，腹中止欠一<br>点。”焦凝思不就。女笑曰：“名士固如此乎？我代对之可矣：己巳连踪，足下<br>何不双挑。”一笑而去。<br>○侠女<br>顾生，金陵人，博于材艺，而家綦贫。又以母老，不忍离膝下。惟日为人书<br>画，受贽以自给。行年二十有五，伉俪犹虚。对户旧有空第，一老妪及少女税居<br>其中，以其家无男子，故未问其谁何。一日，偶自外入，见女郎自母房中出，年<br>约十八九，秀曼都雅，世罕其匹，见生不甚避，而意凛如也。生入问母。母曰：<br>“是对户女郎，就吾乞刀尺，适言其家亦止一母。此女不似贫家产。问其何为不<br>字，则以母老为辞。明日当往拜其母，便风以意，倘所望不奢，儿可代养其母。”<br>明日造其室，其母一聋媪耳。视其室，并无隔宿粮，问所业，则仰女十指。徐以<br>同食之谋试之，媪意似纳，而转商其女；女默然，意殊不乐。母乃归。详其状而<br>疑之曰：“女子得非嫌吾贫乎？为人不言亦不笑，艳如桃李，而冷如霜雪，奇人<br>也！”母子猜叹而罢。<br>一日，生坐斋头，有少年来求画，姿容甚美，意颇儇佻。诘所自，以“邻村”<br>对。嗣后三两日辄一至。稍稍稔熟，渐以嘲谑，生狎抱之，亦不甚拒，遂私焉。<br>由此往来昵甚。会女郎过，少年目送之，问为谁，对以“邻女”。少年曰：“艳<br>丽如此，神情何可畏？”少间，生入内，母曰：“适女子来乞米，云不举火者经<br>日矣。此女至孝，贫极可悯，宜少周恤之。”生从母言，负斗米款门，达母意。<br>女受之，亦不申谢。日尝至生家，见母作衣履，便代缝纫，出入堂中，操作如妇。<br>生益德之。每获馈饵，必分给其母，女亦略不置齿颊。母适疽生隐处，宵旦号<br>咷。女时就榻省视，为之洗创敷药，日三四作。母意甚不自安，而女不厌其秽。<br>母曰：“唉！安得新妇如儿，而奉老身以死也！”言讫，悲哽，女慰之曰：“郎<br>子大孝，胜我寡母孤女什百矣。”母曰：“床头蹀躞之役，岂孝子所能为者？且<br>身已向暮，旦夕犯雾露，深以祧续为忧耳。”言间，生入，母泣曰：“亏娘子良<br>多，汝无忘报德。”生伏拜之。女曰：“君敬我母，我勿谢也，君何谢焉？”于<br>是益敬爱之。然其举止生硬，毫不可干。<br>一日，女出门，生目注之，女忽回首，嫣然而笑。生喜出意外，趋而从诸其<br>家，挑之，亦不拒，欣然交欢。已，戒生曰：“事可一而不可再。”生不应而归。<br>明日又约之，女厉色不顾而去。日频来，时相遇，并不假以词色。少游戏之，则<br>冷语冰人。忽于空处问生：“日来少年谁也？”生告之。女曰：“彼举止态状，<br>无礼于妾频矣。以君之狎昵，故置之。请更寄语：再复尔，是不欲生也已！”生<br>至夕，以告少年，且曰：“子必慎之，是不可犯！”少年曰：“既不可犯，君何<br>私犯之？”生白其无。曰：“如其无。则猥亵之语，何以达君听哉？”生不能答。<br>少年曰：“亦烦寄告：假惺惺勿作态；不然，我将遍播扬。”生甚怒之，情见于<br>色，少年乃去。一夕，方独坐，女忽至，笑曰：“我与君情缘未断，宁非天数。”<br>生狂喜而抱于怀，欻闻履声籍籍，两人惊起，则少年推扉入矣。生惊问：“子胡<br>为者？”笑曰：“我来观贞洁人耳。”顾女曰：“今日不怪人耶？”女眉竖颊红，<br>默不一语，急翻上衣，露一革囊，应手而出，而尺许晶莹匕首也。少年见之，骇<br>而却走。追出户外，四顾渺然。女以匕首望空抛掷，戛然有声，灿若长虹，俄一<br>物堕地作响。生急烛之，则一白狐，身首异处矣。大骇。女曰：“此君之娈童也。<br>我固恕之，奈渠定不欲生何！”收刃入囊。生曳令入，曰：“适妖物败意，请来<br>宵。”出门径去。次夕，女果至，遂共绸缪。诘其术，女曰：“此非君所知。宜<br>须慎秘，泄恐不为君福。”又订以嫁娶，曰：“枕席焉，提汲焉，非妇伊何也？<br>业夫妇矣，何必复言嫁娶乎？”生曰：“将勿憎吾贫耶？”曰：“君固贫，妾富<br>耶？今宵之聚，正以怜君贫耳。”临别嘱曰：“苟且之行，不可以屡。当来，我<br>自来，不当来，相强无益。”后相值，每欲引与私语，女辄走避。然衣绽炊薪，<br>悉为纪理，不啻妇也。<br>积数月，其母死，生竭力葬之。女由是独居。生意孤寝可乱，逾垣入，隔窗<br>频呼，迄不应。视其门，则空室扃焉。窃疑女有他约。夜复往，亦如之。遂留佩<br>玉于窗间而去之。越日，相遇于母所。既出，而女尾其后曰：“君疑妾耶？人各<br>有心，不可以告人。今欲使君无疑，乌得可？然一事烦急为谋。”问之，曰：<br>“妾体孕已八月矣，恐旦晚临盆。‘妾身未分明’，能为君生之，不能为君育之。<br>可密告母，觅乳媪，伪为讨螟蛉者，勿言妾也。”生诺，以告母。母笑曰：“异<br>哉此女！聘之不可，而顾私于我儿。”喜从其谋以待之。又月余，女数日不至，<br>母疑之，往探其门，萧萧闭寂。叩良久，女始蓬头垢面自内出。启而入之，则复<br>阖之。入其室，则呱呱者在床上矣。母惊问：“诞几时矣？”答云：“三日。”<br>捉绷席而视之，则男也，且丰颐而广额。喜曰：“儿已为老身育孙子，伶仃一身，<br>将焉所托？”女曰：“区区隐衷，不敢掬示老母。俟夜无人，可即抱儿去。”母<br>归与子言，窃共异之。夜往抱子归。<br>更数夕，夜将半，女忽款门入，手提革囊，笑曰：“我大事已了，请从此别。”<br>急询其故，曰：“养母之德，刻刻不去诸怀。向云‘可一而不可再’者，以相报<br>不在床第也。为君贫不能婚，将为君延一线之续。本期一索而得，不意信水复来，<br>遂至破戒而再。今君德既酬，妾志亦遂，无憾矣。”问：“囊中何物？”曰：<br>“仇人头耳。”检而窥之，须发交而血模糊。骇绝，复致研诘。曰：“向不与君<br>言者，以机事不密，惧有宣泄。今事已成，不妨相告：妾浙人。父官司马，陷于<br>仇，彼籍吾家。妾负老母出，隐姓名，埋头项，已三年矣。所以不即报者，徒以<br>有母在；母去，又一块肉累腹中，因而迟之又久。曩夜出非他，道路门户未稔，<br>恐有讹误耳。”言已，出门，又嘱曰：“所生儿，善视之。君福薄无寿，此儿可<br>光门闾。夜深不得惊老母，我去矣！”方凄然欲询所之，女一闪如电，瞥尔间遂<br>不复见。生叹惋木立，若丧魂魄。明以告母，相为叹异而已。后三年，生果卒。<br>子十八举进士，犹奉祖母以终老云。<br>异史氏曰：“人必室有侠女，而后可以畜娈童也。不然，尔爱其艾<豕叚>，<br>彼爱尔娄猪矣！”<br>○酒友<br>车生者，家不中资。而耽饮，夜非浮三白不能寝也，以故床头樽常不空。一<br>夜睡醒，转侧间，似有人共卧者，意是覆裳堕耳。摸之，则茸茸有物，似猫而巨，<br>烛之，狐也，酣醉而大卧。视其瓶，则空矣。因笑曰：“此我酒友也。”不忍惊，<br>覆衣加臂，与之共寝，留烛以观其变。半夜，狐欠伸，生笑曰：“美哉睡乎！”<br>启覆视之，儒冠之俊人也。起拜榻前，谢不杀之恩。生曰：“我癖于曲糵，而人<br>以为痴；卿，我鲍叔也。如不见疑，当为糟丘之良友。”曳登榻，复寝。且言：<br>“卿可常临，无相猜。”狐诺之。生既醒，则狐已去。乃治旨酒一盛，专伺狐。<br>抵夕，果至，促膝欢饮。狐量豪善谐，于是恨相得晚。狐曰：“屡叨良酝，<br>何以报德？”生曰：“斗酒之欢，何置齿颊！”狐曰：“虽然，君贫士，杖头钱<br>大不易，当为君少谋酒资。”明夕，来告曰：“去此东南七里，道侧有遗金，可<br>早取之。”诘旦而往，果得二金，乃市佳肴，以佐夜饮。狐又告曰：“院后有窖<br>藏，宜发之。”如其言，果得钱百余千，喜曰：“囊中已自有，莫漫愁沽矣。”<br>狐曰：“不然。辙中水胡可以久掬？合更谋之。”异日，谓生曰：“市上荞价廉，<br>此奇货可居。”从之，收荞四十余石，人咸非笑之。未几，大旱，禾豆尽枯，惟<br>荞可种；售种，息十倍，由此益富，治沃田二百亩。但问狐，多种麦则麦收，多<br>种黍则黍收，一切种植之早晚，皆取决于狐。日稔密，呼生妻以嫂，视子犹子焉。<br>后生卒，狐遂不复来。<br>王阮亭云：“车君洒脱可喜。”<br>○莲香<br>桑生，名晓，字子明，沂州人。少孤，馆于红花埠。桑为人静穆自喜，日再<br>出，就食东邻，余时坚坐而已。东邻生戏曰：“君独居，不畏鬼狐耶？”笑答曰：<br>“丈夫何畏鬼狐？雄来吾有利剑，雌者尚当开门纳之。”邻生归，与友谋，梯妓<br>于垣而过之，弹指叩扉。生窥问其谁，妓自言为鬼。生大惧，齿震震有声，妓逡<br>巡自去。邻生早至生斋，生述所见，且告将归。邻生鼓掌曰：“何不开门纳之？”<br>生顿悟其假，遂安居如初。积半年，一女子夜来叩斋，生意友人之复戏也，启门<br>延入，则倾国之姝。惊问所来。曰：“妾莲香，西家妓女。”埠上青楼故多，信<br>之。息烛登床，绸缪甚至。自此，三五宿辄一至。<br>一夕，独坐凝思，一女子翩然入。生意其莲，承逆与语。觌面殊非，年仅十<br>五六，軃袖垂髫，风流秀曼，行步之间，若还若往。大愕，疑为狐。女曰：“妾<br>良家女，姓李氏。慕君高雅，幸能垂盼。”生喜，握其手，冷如冰，问：“何凉<br>也？”曰：“幼质单寒，夜蒙霜露，那得不尔。”既而罗襦衿解，俨然处子。女<br>曰：“妾为情缘，葳蕤之质，一朝失守，不嫌鄙陋，愿常侍枕席。房中得毋有人<br>否？”生云：“无他，止一邻娼，顾不常至。”女曰：“当谨避之。妾不与院中<br>人等，君秘勿泄。彼来我往，彼往我来可耳。”鸡鸣欲去，赠绣履一钩，曰：<br>“此妾下体所着，弄之足寄思慕。然有人慎勿弄也！”受而视之，翘翘如解结锥，<br>心甚爱悦。越夕无人，便出审玩。女飘然忽至，遂信款昵。自此每出履，则女必<br>应念而至。异而诘之。笑曰：“适当其时耳。”<br>一夜莲来，惊曰：“郎何神气萧索？”生言：“不自觉。”莲便告别，相约<br>十日。去后，李来恒无虚夕。问：“君情人何久不至？”因以相约告。李笑曰：<br>“君视妾何如莲香美？”曰：“可称两绝，但莲卿肌肤温和。”李变色曰：“君<br>谓双美，对妾云尔。渠必月殿仙人，妾定不及。”因而不欢。乃屈指计，十日之<br>期已满，嘱勿漏，将窃窥之。次夜，莲香果至，笑语甚洽。及寝，大骇曰：“殆<br>矣！十日不见，何益惫损？保无有他遇否？”生询其故。曰：“妾以神气验之，<br>脉拆拆如乱丝，鬼症也。”次夜，李来，生问：“窥莲香何似？”曰：“美矣。<br>妾固谓世间无此佳人，果狐也。去，吾尾之，南山而穴居。”生疑其妒，漫应之。<br>逾夕，戏莲香曰：“余固不信，或谓卿狐者。”莲亟问：“是谁所云？”笑曰：<br>“我自戏卿。”莲曰：“狐何异于人？”曰：“惑之者病，甚则死，是以可惧。”<br>莲香曰：“不然。如君之年，房后三日，精气可复，纵狐何害？设旦旦而伐之，<br>人有甚于狐者矣。天下病尸瘵鬼，宁皆狐蛊死耶？虽然，必有议我者。”生力白<br>其无，莲诘益力。生不得已，泄之。莲曰：“我固怪君惫也。然何遽至此？得勿<br>非人乎？君勿言，明宵，当如渠窥妾者。”是夜李至，裁三数语，闻窗外嗽声，<br>急亡去。莲入曰：“君殆矣！是真鬼物！昵其美而不速绝，冥路近矣！”生意其<br>妒，默不语。莲曰：“固知君不忘情，然不忍视君死。明日，当携药饵，为君以<br>除阴毒。幸病蒂尤浅，十日恙当已。请同榻以视痊可。”次夜，果出刀圭药啖生。<br>顷刻，洞下三两行，觉脏腑清虚，精神顿爽。心虽德之，然终不信为鬼。莲香夜<br>夜同衾偎生，生欲与合，辄止之。数日后，肤革充盈。欲别，殷殷嘱绝李，生谬<br>应之。及闭户挑灯，辄捉履倾想，李忽至。数日隔绝，颇有怨色。生曰：“彼连<br>宵为我作巫医，请勿为怼，情好在我。”李稍怿。生枕上私语曰：“我爱卿甚，<br>乃有谓卿鬼者。”李结舌良久，骂曰：“必淫狐之惑君听也！若不绝之，妾不来<br>矣！”遂呜呜饮泣。生百词慰解，乃罢。隔宿，莲香至，知李复来，怒曰：“君<br>必欲死耶！”生笑曰：“卿何相妒之深？”莲益怒曰：“君种死根，妾为若除之，<br>不妒者将复何如？”生托词以戏曰：“彼云前日之病，为狐祟耳。”莲乃叹曰：<br>“诚如君言，君迷不悟，万一不虞，妾百口何以自解？请从此辞。百日后，当视<br>君于卧榻中。”留之不可，怫然径去。由是于李夙夜必偕。约两月余，觉大困顿。<br>初犹自宽解，日渐羸瘠，惟饮饘粥一瓯。欲归就奉养，尚恋恋不忍遽去。因循<br>数日，沉绵不可复起。邻生见其病惫，日遣馆僮馈给食饮。生至是疑李，因谓李<br>曰：“吾悔不听莲香之言，以至于此！”言讫而瞑。移时复苏，张目四顾，则李<br>已去，自是遂绝。生羸卧空斋，思莲香如望岁。<br>一日，方凝想间，忽有搴帘入者，则莲香也。临榻晒曰：“田舍郎，我岂妄<br>哉！”生哽咽良久，自言知罪，但求拯救。莲曰：“病入膏肓，实无救法。姑来<br>永诀，以明非妒。”生大悲曰：“枕底一物，烦代碎之。”莲搜得履，持就灯前，<br>反复展玩。李女欻入，卒见莲香，返身欲遁。莲以身闭门，李窘急不知所出。生<br>责数之，李不能答。莲笑曰：“妾今始得与阿姨面相质。昔谓郎君旧疾，未必非<br>妾致，今竟何如？”李俯首谢过。莲曰：“佳丽如此，乃以爱结仇耶？”李即投<br>地陨泣，乞垂怜救。莲遂扶起，细诘生平。曰：“妾，李通判女，早夭，瘗于墙<br>外。已死春蚕，遗丝未尽。与郎偕好，妾之愿也；致郎于死，良非素心。”莲曰：<br>“闻鬼利人死，以死后可常聚，然否？”曰：“不然！两鬼相逢，并无乐处。如<br>乐也，泉下少年郎岂少哉！”莲曰：“痴哉！夜夜为之，人且不堪，而况于鬼！”<br>李问：“狐能死人，何术独否？”莲曰：“是采补者流，妾非其类。故世有不害<br>人之狐，断无不害人之鬼，以阴气盛也。”生闻其语，始知狐鬼皆真，幸习常见<br>惯，颇不为骇。但念残息如丝，不觉失声大痛。莲顾问：“何以处郎君者？”李<br>赧然逊谢。莲笑曰：“恐郎强健，醋娘子要食杨梅也。”李敛衽曰：“如有医国<br>手，使妾得无负郎君，便当埋首地下，敢复腼然于人世耶！”莲解囊出药，曰：<br>“妾早知有今，别后采药三山，凡三阅月，物料始备，瘵蛊至死，投之无不苏者。<br>然症何由得，仍以何引，不得不转求效力。”问：“何需？”曰：“樱口中一点<br>香唾耳。我一丸进，烦接口而唾之。”李晕生颐颊，俯首转侧而视其履。莲戏曰：<br>“妹所得意惟履耳！”李益惭，俯仰若无所容。莲曰：“此平时熟技，今何吝焉？”<br>遂以丸纳生吻，转促逼之，李不得已，唾之。莲曰：“再！”又唾之。凡三四唾，<br>丸已下咽。少间，腹殷然如雷鸣，复纳一丸，自乃接唇而布以气。生觉丹田火热，<br>精神焕发。莲曰：“愈矣！”<br>李听鸡鸣，彷徨别去。莲以新瘥，尚须调摄，就食非计，因将户外反关，伪<br>示生归，以绝交往，日夜守护之。李亦每夕必至，给奉殷勤，事莲犹姊，莲亦深<br>怜爱之。居三月，生健如初，李遂数夕不至；偶至，一望即去。相对时，亦悒悒<br>不乐。莲常留与共寝，必不肯。生追出，提抱以归，身轻若刍灵。女不得遁，遂<br>着衣偃卧，蜷其体不盈二尺。莲益怜之，阴使生狎抱之，而撼摇亦不得醒。生睡<br>去，觉而索之，已杳。后十余日，更不复至。生怀思殊切，恒出履共弄。莲曰：<br>“窈娜如此，妾见犹怜，何况男子！”生曰：“昔日弄履则至，心固疑之，然终<br>不料其鬼。今对履思容，实所怆恻。”因而泣下。<br>先是，富室张姓有女子燕儿，年十五，不汗而死。终夜复苏，起顾欲奔。张<br>扃户，不得出。女自言：“我通判女魂。感桑郎眷注，遗舄犹存彼处。我真鬼耳，<br>锢我何益？”以其言有因，诘其至此之由。女低徊反顾，茫不自解。或有言桑生<br>病归者，女执辨其诬。家人大疑。东邻生闻之，逾垣往窥，见生方与美人对语。<br>掩入逼之，张皇间已失所在。邻生骇诘。生笑曰：“向固与君言，雌者则纳之耳。”<br>邻生述燕儿之言。生乃启关，将往侦探，苦无由。张母闻生果未归，益奇之。故<br>使佣媪索履，生遂出以授。燕儿得之喜。试着之，鞋小于足者盈寸，大骇。揽镜<br>自照，忽恍然悟己之借躯以生也者，因陈所由。母始信之。女镜面大哭曰：“当<br>日形貌，颇堪自信，每见莲姊，犹增惭怍。今反若此，人也不如其鬼也！”把履<br>号咷，劝之不解。蒙衾僵卧，食之，亦不食，体肤尽肿；凡七日不食，卒不死，<br>而肿渐消；觉饥不可忍，乃复食。数日，遍体瘙痒，皮尽脱。晨起，睡舄遗堕，<br>索着之，则硕大无朋矣。因试前履，肥瘦吻合，乃喜。复自镜，则眉目颐颊，宛<br>肖生平，益喜。盥栉见母，见者尽眙。<br>莲香闻其异，劝生媒通之，而以贫富悬邈，不敢遽进。会媪初度，因从其子<br>婿行，往为寿。媪睹生名，故使燕儿窥帘认客。生最后至，女骤出，捉袂，欲从<br>与俱归。母诃谯之，始惭而入。生审视宛然，不觉零涕，因拜伏不起。媪扶之，<br>不以为侮。生出，浼女舅执柯，媪议择吉赘生。生归告莲香，且商所处。莲怅然<br>良久，便欲别去，生大骇泣下。莲曰：“君行花烛于人家，妾从而往，亦何形颜？”<br>生谋先与旋里，而后迎燕，莲乃从之。生以情白张。张闻其有室，怒加诮让。燕<br>儿力白之，乃如所请。至日，生往亲迎，家中备具，颇甚草草。及归，则自门达<br>堂，悉以罽毯贴地，百千笼烛，灿列如锦。莲香扶新妇入青庐，搭面既揭，欢若<br>生平。莲陪卺饮，因细诘还魂之异。燕曰：“尔日抑郁无聊，徒以身为异物，自<br>觉形秽。别后愤不归墓，随风漾泊。每见生人则羡之。昼凭草木，夜则信足浮沉。<br>偶至张家，见少女卧床上，近附之，未知遂能活也。”莲闻之，默默若有所思。<br>逾两月，莲举一子。产后暴病，日就沉绵。捉燕臂曰：“敢以孽种相累，我<br>儿即若儿。”燕泣下，姑慰藉之。为召巫医，辄却之。沉痼弥留，气如悬丝，生<br>及燕儿皆哭。忽张目曰：“勿尔！子乐生，我乐死。如有缘，十年后可复得见。”<br>言讫而卒。启衾将敛，尸化为狐。生不忍异视，厚葬之。子名狐儿，燕抚如己出。<br>每清明，必抱儿哭诸其墓。后生举于乡，家渐裕，而燕苦不育。狐儿颇慧，然单<br>弱多疾。燕每欲生置媵。一日，婢忽白：“门外一妪，携女求售。”燕呼入，卒<br>见，大惊曰：“莲姊复出耶！”生视之，真似，亦骇。问：“年几何？”答云：<br>“十四。“聘金几何？”曰：“老身止此一块肉，但俾得所，妾亦得啖饭处，后<br>日老骨不至委沟壑，足矣。”生优价而留之。燕握女手，入密室，撮其颔而笑曰：<br>“汝识我否？”答言：“不识。”诘其姓氏，曰：“妾韦姓。父徐城卖浆者，死<br>三年矣。”燕屈指停思，莲死恰十有四载。又审视女，仪容态度，无一不神肖者。<br>乃拍其顶而呼曰：“莲姊，莲姊！十年相见之约，当不欺吾！”女忽如梦醒，豁<br>然曰：“咦！”熟视燕儿。生笑曰：“此‘似曾相识燕归来’也。”女泫然曰：<br>“是矣。闻母言，妾生时便能言，以为不祥，犬血饮之，遂昧宿因。今日始如梦<br>寤。娘子其耻于为鬼之李妹耶？”共话前生，悲喜交至。一日，寒食，燕曰：<br>“此每岁妾与郎君哭姊日也。”遂与亲登其墓，荒草离离，木已拱矣。女亦太息。<br>燕谓生曰：“妾与莲姊，两世情好，不忍相离，宜令白骨同穴。”生从其言，启<br>李冢得骸，舁归而合葬之。亲朋闻其异，吉服临穴，不期而会者数百人。余庚戌<br>南游至沂，阻雨，休于旅舍。有刘生子敬，其中表亲，出同社王子章所撰桑生传，<br>约万余言，得卒读。此其崖略耳。<br>异史氏曰：“嗟乎！死者而求其生，生者又求其死，天下所难得者，非人身<br>哉？奈何具此身者，往往而置之，遂至腆然而生不如狐，泯然而死不如鬼。”<br>王阮亭云：“贤哉莲娘！巾帼中吾见亦罕，况狐耶！”<br>○阿宝<br>粤西孙子楚，名士也。生有枝指；性迂讷，人诳之，辄信为真。或值座有歌<br>妓，则必遥望却走。或知其然，诱之来，使妓狎逼之，则赪颜彻颈，汗珠珠下滴，<br>因共为笑。遂貌其呆状，相邮传作丑语，而名之“孙痴”。<br>邑大贾某翁，与王侯埒富，姻戚皆贵胄。有女阿宝，绝色也，日择良匹，大<br>家儿争委禽妆，皆不当翁意。生时失俪，有戏之者，劝其通媒，生殊不自揣，果<br>从其教，翁素耳其名，而贫之。媒媪将出，适遇宝，问之，以告。女戏曰：“渠<br>去其枝指，余当归之。”媪告生。生曰：“不难。”媒去，生以斧自断其指，大<br>痛彻心，血益倾注，滨死。过数日，始能起，往见媒而示之。媪惊，奔告女；女<br>亦奇之，戏请再去其痴。生闻而哗辨，自谓不痴，然无由见而自剖。转念阿宝未<br>必美如天人，何遂高自位置如此？由是曩念顿冷。<br>会值清明，俗于是日，妇女出游，轻薄少年，亦结队随行，恣其月旦。有同<br>社数人，强邀生去。或嘲之曰：“莫欲一观可人否？”生亦知其戏己，然以受女<br>揶揄故，亦思一见其人，忻然随众物色之。遥见有女子憩树下，恶少年环如墙堵。<br>众曰：“此必阿宝也。”趋之，果宝也。审谛之，娟丽无双。少倾，人益稠。女<br>起，遽去。众情颠倒，品头题足，纷纷若狂；生独默然。及众他适，回视，生犹<br>痴立故所，呼之不应。群曳之曰：“魂随阿宝去耶？”亦不答。众以其素讷，故<br>不为怪，或推之，或挽之，以归。至家，直上床卧，终日不起，冥如醉，唤之不<br>醒。家人疑其失魂，招于旷野，莫能效。强拍问之，则朦胧应云：“我在阿宝家。”<br>及细诘之，又默不语，家人惶惑莫解。初，生见女去，意不忍舍，觉身已从之行，<br>渐傍其衿带间，人无呵者。遂从女归，坐卧依之，夜辄与狎，甚相得。然觉腹中<br>奇馁，思欲一返家门，而迷不知路。女每梦与人交，问其名，曰：“我孙子楚也。”<br>心异之，而不可以告人。生卧三日，气休休若将澌灭。家人大恐，托人婉告翁，<br>欲一招魂其家。翁笑曰：“平昔不相往还，何由遗魂吾家？”家人固哀之，翁始<br>允。巫执故服、草荐以往。女诘得其故，骇极，不听他往，直导入室，任招呼而<br>去。巫归至门，生榻上已呻。既醒，女室之香奁什具，何色何名，历言不爽。女<br>闻之，益骇，阴感其情之深。<br>生既离床寝，坐立凝思，忽忽若忘。每伺察阿宝，希幸一再遘之。浴佛节，<br>闻将降香水月寺，遂早旦往候道左，目眩睛劳。日涉午，女始至，自车中窥见生，<br>以掺手搴帘，凝睇不转。生益动，尾从之。女忽命青衣来诘姓字。生殷勤自展，<br>魂益摇。车去，始归。归复病，冥然绝食，梦中辄呼宝名，每自恨魂不复灵。家<br>旧养一鹦鹉，忽毙，小儿持弄于床。生自念：倘得身为鹦鹉，振翼可达女室。心<br>方注想，身已翩然鹦鹉，遽飞而去，直达宝所。女喜而扑之，锁其肘，饲以麻子。<br>大呼曰：“姐姐勿锁！我孙子楚也！”女大骇，解其缚，亦不去。女祝曰：“深<br>情已篆中心。今已人禽异类，姻好何可复圆？”鸟云：“得近芳泽，于愿已足。”<br>他人饲之，不食，女自饲之，则食；女坐，则集其膝，卧，则依其床。如是三日，<br>女甚怜之。阴使人瞷生，生则僵卧，气绝已三日，但心头未冰耳。女又祝曰：<br>“君能复为人，当誓死相从。”鸟云：“诳我！”女乃自矢。鸟侧目若有所思。<br>少间，女束双弯，解履床下，鹦鹉骤下，衔履飞去。女急呼之，飞已远矣。<br>女使妪往探，则生已寤。家人见鹦鹉衔绣履来，堕地死，方共异之。生既苏<br>即索履，众莫知故。适妪至，入视生，问履所在。生曰：“是阿宝信誓物。借口<br>相覆，小生不忘金诺也。”妪反命，女益奇之，故使婢泄其情于母。母审之确，<br>乃曰：“此子才名亦不恶，但有相如之贫。择数年得婿若此，恐将为显者笑。”<br>女以履故，矢不他。翁媪从之，驰报生。生喜，疾顿瘳。翁议赘诸家。女曰：<br>“婿不可久处岳家。况郎又贫，久益为人贱。儿既诺之，处蓬茅而甘藜藿，不怨<br>也。”生乃亲迎成礼，相逢如隔世欢。<br>自是家得奁妆，小阜，颇增物产。而生痴于书，不知理家人生业。女善居积，<br>亦不以他事累生，居三年，家益富。生忽病消渴，卒。女哭之痛，泪眼不晴，至<br>绝眠食，劝之不纳，乘夜自经。婢觉之，急救而醒，终亦不食。三日，集亲党，<br>将以殓生。闻棺中呻以息，启之，已复活。自言：“见冥王，以生平朴诚，命作<br>部曹。忽有人白：‘孙部曹之妻将至。’王稽鬼录，言：‘此未应便死。’又白：<br>“不食三日矣。’王顾谓：‘感汝妻节义，姑赐再生。’因使驭卒控马送余还。”<br>由此体渐平。值岁大比，入闱之前，诸少年玩弄之，共拟隐僻之题七，引生僻处<br>与语，言：“此某家关节，敬秘相授。”生信之，昼夜揣摩，制成七艺，众隐笑<br>之。时典试者虑熟题有蹈袭弊，力反常经，题纸下，七艺皆符。生以是抡魁。明<br>年，举进士，授词林。上闻异，召问之，生具启奏，上大嘉悦。后召见阿宝，赏<br>赉有加焉。<br>异史氏曰：“性痴则其志凝，故书痴者文必工，艺痴者技必良。世之落拓而<br>无成者，皆自谓不痴者也。且如粉花荡产，卢雉倾家，顾痴人事哉！以是知慧黠<br>而过，乃是真痴，彼孙子何痴乎！”<br>○九山王<br>曹州李姓者，邑诸生，家素饶，而居宅故不甚广，舍后有园数亩，荒置之。<br>一日，有叟来税屋，出直百金，李以无屋为辞。叟曰：“请受之，但无烦虑。”<br>李不喻其意，姑受之，以觇其异。越日，村人见舆马眷口入李家，纷纷甚夥，共<br>疑李第无安顿所，问之。李殊不自知，归而察之，并无迹响。过数日，叟忽来谒，<br>且云：“庇宇下已数晨夕，事事都草创，起炉作灶，未暇一修客子礼。今遣，小<br>女辈作黍，幸一垂顾。”李从之，则入园中，欻见舍宇华好，崭然一新；入室陈<br>设芳丽，酒鼎沸于廊下，茶烟袅于厨中。俄而行酒荐馔，备极甘旨，时见庭下少<br>年人，往来甚众；又闻儿女喁喁，幕中作笑语声；家人婢仆，似有数十百口。李<br>心知其狐。<br>席终而归，阴怀杀心。每入市，市硝硫，积数百斤，暗布园中殆满。骤火之，<br>焰亘霄汉，如黑灵芝，燔臭灰眯不可近，但闻鸣啼嗥动之声，嘈杂聒耳。既熄入<br>视，则死狐满地，焦头烂额者，不可胜计。方阅视间，叟自外来，颜色惨恸，责<br>李曰：“夙无嫌怨，荒园报岁百金，非少；何忍遂相族灭？此奇惨之仇，无不报<br>者！”忿然而去。疑其掷砾为殃，而年余无少怪异。时顺治初年，山中群盗窃发，<br>啸聚万余人，官莫能捕。生以家口多，日忧离乱。适村中来一星者，自号“南山<br>翁”，言人休咎，了若目睹，名大噪，李召至家，求推甲子。翁愕然起敬，曰：<br>“此真主也！”李闻大骇，以为妄；翁正容固言之。李疑信半焉，乃曰：“岂有<br>白手受命而帝者乎？”翁谓：“不然。自古帝王，类多起于匹夫，谁是生而天子<br>者？”生惑之，前席而请。翁毅然以“卧龙”自任。请先备甲胄数千具、弓弩数<br>千事。李虑人莫之归。翁曰：“臣请为大王连诸山，深相结。使哗言者谓大王真<br>天子，山中士卒，宜必响应。”李喜，遣翁行。发藏镪，造甲胄。翁数日始还，<br>曰：“借大王威福，加臣三寸舌，诸山莫不愿执鞭靮，从戟下。”浃旬之间，<br>果归命者数千人。于是拜翁为军师，建大纛，设彩帜若林，据山立栅，声势震动。<br>邑令率兵来讨，翁指挥群寇，大破之。令惧，告急于兖。兖兵远涉而至，翁又伏<br>寇进击，兵大溃，将士杀伤者甚众。势益震，党以万计，因自立为“九山王”。<br>翁患马少，会都中解马赴江南，遣一旅要路篡取之。由是“九山王”之名大噪。<br>加翁为“护国大将军”。高卧山巢，公然自负，以为黄袍之加，指日可俟矣。东<br>抚以夺马故，方将进剿，又得兖报，乃发精兵数千，与六道合围而进。军旅旌旗，<br>弥满山谷。“九山王”大惧，召翁谋之，则不知所往。“九山王”窘急无术，登<br>山而望曰：“今而知朝廷之势大矣！”山破，被擒，妻孥戮之。始悟翁即老狐，<br>盖以族灭报李也。<br>异史氏曰：“夫人拥妻子，闭门科头，何处得杀？即杀，亦何由族哉？狐之<br>谋亦巧矣。而壤无其种者，虽溉不生；彼其杀狐之残，方寸已有盗根，故狐得长<br>其萌而施之报。今试执途人而告之曰：‘汝为天子！’未有不骇而走者。明明导<br>以族灭之为，而犹乐听之，妻子为戮，又何足云？然人听匪言也，始闻之而怒，<br>继而疑，又既而信，迨至身名俱殒，而始悟其误也，大率类此矣。”<br>○遵化署狐<br>诸城邱公为遵化道，署中故多狐，最后一楼，绥绥者族而居之，以为家。时<br>出殃人，遣之益炽。官此者惟设牲祷之，无敢迕。邱公莅任，闻，而怒之。狐亦<br>畏公刚烈，化一妪告家人曰：“幸白大人勿相仇。容我三日，将携细小避去。”<br>公闻，亦默不言。次日，阅兵已，戒勿散，使尽扛诸营巨炮骤入，环楼千座并发。<br>数仞之楼，顷刻摧为平地，革肉毛血，自天雨而下。但见浓尘毒雾之中，有白气<br>一缕，冒烟冲空而去，众望之曰：“逃一狐矣。”而署中自此平安。<br>后二年，公遣干仆赍银如干数赴都，将谋迁擢。事未就，姑窖藏于班役之家。<br>忽有一叟诣阙声屈，言妻子横被杀戮；又讦公克削军粮，夤缘当路，现顿某家，<br>可以验证。奉旨押验。至班役家，冥搜不得，叟惟以一足点地。悟其意，发之，<br>果得金；金上镌有“某郡解”字。已而觅叟，则失所在。执乡里姓名以求其人，<br>竟亦无之。公由此罹难。乃知叟即逃狐也。<br>异史氏曰：“狐之祟人，可诛甚矣。然服而舍之，亦以全吾仁。公可云疾之<br>已甚者矣。抑使关西为此，岂百狐所能仇哉！”<br>○张诚<br>豫人张氏者，其先齐人，明末齐大乱，妻为北兵掠去。张常客豫，遂家焉。<br>娶于豫，生子讷。无何，妻卒，又娶继室，生子诚。继室牛氏悍，每嫉讷，奴畜<br>之，啖以恶草具。使樵，日责柴一肩，无则挞楚诟诅，不可堪。隐畜甘脆饵诚，<br>使从塾师读。<br>诚渐长，性孝友，不忍兄劬，阴劝母；母弗听。一日，讷入山樵，未终，值<br>大风雨，避身岩下，雨止而日已暮。腹中大馁，遂负薪归。母验之少，怒不与食。<br>饥火烧心，入室僵卧。诚自塾中来，见兄嗒然，问：“病乎？”曰：“饿耳。”<br>问其故，以情告。诚愀然便去，移时，怀饼来饵兄。兄问其所自来。曰：“余窃<br>面倩邻妇为之，但食勿言也。”讷食之。嘱弟曰：“后勿复然，事泄累弟。且日<br>一啖，饥当不死。”诚曰：“兄故弱，乌能多樵！”次日，食后，窃赴山，至兄<br>樵处。兄见之，惊问：“将何作？”答曰：“将助樵采。”问：“谁之遣？”曰：<br>“我自来耳。”兄曰：“无论弟不能樵，纵或能之，且犹不可。”于是速之归。<br>诚不听，以手足断柴助兄。且云：“明日当以斧来。”兄近止之。见其指已破，<br>履已穿，悲曰：“汝不速归，我即以斧自刭死！”诚乃归。兄送之半途，方复回。<br>樵既归，诣塾，嘱其师曰：“吾弟年幼，宜闭之。山中虎狼多。”师曰：“午前<br>不知何往，业夏楚之。”归谓诚曰：“不听吾言，遭笞责矣！”诚笑曰：“无之。”<br>明日，怀斧又去，兄骇曰：“我固谓子勿来，何复尔？”诚不应，刈薪且急，汗<br>交颐不少休。约足一束，不辞而返。师又责之，乃实告之。师叹其贤，遂不之禁。<br>兄屡止之，终不听。<br>一日，与数人樵山中，欻有虎至，众惧而伏，虎竟衔诚去。虎负人行缓，为<br>讷追及，讷力斧之，中胯。虎痛狂奔，莫可寻逐，痛哭而返。众慰解之，哭益悲。<br>曰：“吾弟，非犹夫人之弟；况为我死，我何生焉！”遂以斧自刎其项。众急救<br>之，入肉者已寸许，血溢如涌，眩瞀殒绝。众骇，裂之衣而约之，群扶以归。母<br>哭骂曰：“汝杀吾儿，欲劙颈以塞责耶！”讷呻云：“母勿烦恼，弟死，我定<br>不生！”置榻上，疮痛不能眠，惟昼夜依壁坐哭。父恐其亦死，时就榻少哺之，<br>牛辄诟责，讷遂不食，三日而毙。村中有巫走无常者，讷途遇之，缅诉曩苦。因<br>询弟所，巫言不闻，遂反身导讷去。至一都会，见一皂衫人，自城中出，巫要遮<br>代问之。皂衫人于佩囊中检牒审顾，男妇百余，并无犯而张者。巫疑在他牒。皂<br>衫人曰：“此路属我，何得差逮。”讷不信，强巫入内城。城中新鬼、故鬼往来<br>憧憧，亦有故识，就问，迄无知者。忽共哗言：“菩萨至！”仰见云中，有伟人，<br>毫光彻上下，顿觉世界通明。巫贺曰：“大郎有福哉！菩萨几十年一入冥司，拔<br>诸苦恼，今适值之。”便捽讷跪。众鬼囚纷纷籍籍，合掌齐诵慈悲救苦之声，哄<br>腾震地。菩萨以杨柳枝遍洒甘露，其细如尘；俄而雾收光敛，遂失所在。讷觉颈<br>上沾露，斧处不复作痛。巫乃导与俱归，望见里门，始别而去。讷死二日，豁然<br>竟苏，悉述所遇，谓诚不死。母以为撰造之诬，反诟骂之。讷负屈无以自伸，而<br>摸创痕良瘥。自力起，拜父曰：“行将穿云入海往寻弟，如不可见，终此身勿望<br>返也。愿父犹以儿为死。”翁引空处与泣，无敢留之，讷乃去。<br>每于冲衢访弟耗，途中资斧断绝，丐而行。逾年，达金陵，悬鹑百结，伛偻<br>道上。偶见十余骑过，走避道侧。内一人如官长，年四十已来，健卒怒马，腾踔<br>前后。一少年乘小驷，屡视讷。讷以其贵公子，未敢仰视。少年停鞭少驻，忽下<br>马，呼曰：“非吾兄耶！”讷举首审视，诚也，握手大痛，失声。诚亦哭曰：<br>“兄何漂落以至于此？”讷言其情，诚益悲。骑者并下问故，以白官长。官命脱<br>骑载讷，连辔归诸其家，始详诘之。初，虎衔诚去，不知何时置路侧，卧途中经<br>宿，适张别驾自都中来，过之，见其貌文，怜而抚之，渐苏。言其里居，则相去<br>已远，因载与俱归。又药敷伤处，数日始痊。别驾无长君，子之。盖适从游瞩也。<br>诚具为兄告。言次，别驾入，讷拜谢不已。诚入内，捧帛衣出，进兄，乃置酒燕<br>叙。别驾问：“贵族在豫，几何丁壮？”讷曰：“无有。父少齐人，流寓于豫。”<br>别驾曰：“仆亦齐人。贵里何属？”答曰：“曾闻父言，属东昌辖。”惊曰：<br>“我同乡也！何故迁豫？”讷曰：“明季清兵入境，掠前母去。父遭兵燹，荡无<br>家室。先贾于西道，往来颇稔，故止焉。”又惊问：“君家尊何名？”讷告之。<br>别驾瞠而视，俯首若疑，疾趋入内。无何，太夫人出。共罗拜已，问讷曰：“汝<br>是张炳之之孙耶？”曰：“然。”太夫人大哭，谓别驾曰：“此汝弟也。”讷兄<br>弟莫能解。太夫人曰：“我适汝父三年，流离北去，身属黑固山半年，生汝兄。<br>又半年，固山死，汝兄补秩旗下迁此官。今解任矣。每刻刻念乡井，遂出籍，复<br>故谱。屡遣人至齐，殊无所觅耗，何知汝父西徙哉！”乃谓别驾曰：“汝以弟为<br>子，折福死矣！”别驾曰：“曩问诚，诚未尝言齐人，想幼稚不忆耳。”乃以齿<br>序：别驾四十有一，为长；诚十六，最少；讷二十二，则伯而仲矣，别驾得两弟，<br>甚欢，与同卧处，尽悉离散端由，将作归计。太夫人恐不见容。别驾曰：“能容<br>则共之，否则析之。天下岂有无父之国？”<br>于是鬻宅办装，刻日西发。既抵里，讷及诚先驰报父。父自讷去，妻亦寻卒；<br>块然一老鳏，形影自吊。忽见讷入，暴喜，恍恍以惊；又睹诚，喜极，不复作言，<br>潸潸以涕。又告以别驾母子至，翁辍泣愕然，不能喜，亦不能悲，蚩蚩以立。未<br>几，别驾入，拜已；太夫人把翁相向哭。既见婢媪厮卒，内外盈塞，坐立不知所<br>为。诚不见母，问之，方知已死，号嘶气绝，食顷始苏。别驾出资建楼阁，延师<br>教两弟。马腾于槽，人喧于室，居然大家矣。<br>异史氏曰：“余听此事至终，涕凡数堕。十余岁童子，斧薪助兄，慨然曰：<br>‘王览固再见乎！’于是一堕。至虎衔诚去，不禁狂呼曰：‘天道愦愦如此！’<br>于是一堕。及兄弟猝遇，则喜而亦堕。转增一兄，又益一悲，则为别驾堕。一门<br>团圞，惊出不意，喜出不意，无从之涕，则为翁堕也。不知后世，亦有善涕如某<br>者乎？”<br>○汾州狐<br>汾州判朱公者，居廨多狐。公夜坐，有女子往来灯下，初谓是家人妇，未遑<br>顾瞻，及举目，竟不相识，而容光艳绝。心知其狐，而爱好之，遽呼之来，女停<br>履笑曰：“厉声加人，谁是汝婢媪耶？”朱笑而起，曳坐谢过。遂与款密，久如<br>夫妻之好。忽谓曰：“君秩当迁，别有日矣。”问：何时？”答曰：“目前。但<br>贺者在门，吊者即在闾，不能官也。”三日，迁报果至，次日，即得太夫人讣音。<br>公解任，欲与偕旋。狐不可，送之河上，强之登舟。女曰：“君自不知，狐不能<br>过河也。”朱不忍别，恋恋河畔。女忽出，言将一谒故旧。移时归，即有客来答<br>拜。女别室与语。客去乃来，曰：“请便登舟，妾送君渡。”朱曰：“向言不能<br>渡，今何以渡？”曰：“曩所谒非他，河神也。妾以君故，特请之。彼限我十天<br>往复，故可暂依耳。”遂同济。至十日，果别而去。<br>○巧娘<br>广东有缙绅傅氏，年六十余，生一子，名廉，甚慧，而天阉，十七岁，阴裁<br>如蚕。遐迩闻知，无以女女者。自分宗绪已绝，昼夜忧怛，而无如何。<br>廉从师读。师偶他出，适门外有猴戏者，廉视之，废学焉。度师将至而惧，<br>遂亡去。离家数里，见一素衣女郎，偕小婢出其前。女一回首，妖丽无比，莲步<br>蹇缓，廉趋过之。女回顾婢曰：“试问郎君，得无欲如琼乎？”婢果呼问，廉诘<br>其何为，女曰：“倘之琼也，有尺一书，烦便道寄里门。老母在家，亦可为东道<br>主。”廉出本无定向，念浮海亦得，因诺之。女出书付婢，婢转付生。问其姓名<br>居里，云：“华姓，居秦女村，去北郭三四里。”生附舟便去。至琼州北郭，日<br>已曛暮，问秦女村，迄无知者。望北行四五里，星月已灿，芳草迷目，旷无逆旅，<br>窘甚。见道侧墓，思欲傍坟栖止，大惧虎狼，因攀树猱升，蹲踞其上。听松声谡<br>谡，宵虫哀奏，中心忐忑，悔至如烧。<br>忽闻人声在下，俯瞰之，庭院宛然，一丽人坐石上，双鬟挑画烛，分侍左右。<br>丽人左顾曰：“今夜月白星疏，华姑所赠团茶，可烹一盏，赏此良夜。”生意其<br>鬼魅，毛发直竖，不敢少息。忽婢子仰视曰：“树上有人！”女惊起曰：“何处<br>大胆儿，暗来窥人！”生大惧，无所逃隐，遂盘旋下，伏地乞宥。女近临一睇，<br>反恚为喜，曳与并坐。睨之，年可十七八，姿态艳绝，听其言，亦土音。问：<br>“郎何之？”答云：“为人作寄书邮。”女曰：“野多暴客，露宿可虞。不嫌蓬<br>荜，愿就税驾。”邀生入。室惟一榻，命婢展两被其上。生自惭形秽，愿在下床。<br>女笑曰：“佳客相逢，女元龙何敢高卧？”生不得已，遂与共榻，而惶恐不敢自<br>舒。未几，女暗中以纤手探入，轻捻胫股，生伪寐，若不觉知。又未几启衾入，<br>摇生，迄不动，女便下探隐处。乃停手怅然，悄悄出衾去，俄闻哭声。生惶愧无<br>以自容，恨天公之缺陷而已。女呼婢篝灯。婢见啼痕，惊问所苦。女摇首曰：<br>“我叹吾命耳。”婢立榻前，耽望颜色。女曰：“可唤郎醒，遣放去。”生闻之，<br>倍益惭怍，且惧宵半，茫茫无所之。<br>筹念间，一妇人排闼入。婢白：“华姑来。”微窥之，年约五十余，犹风格。<br>见女未睡，便致诘问，女未答。又视榻上有卧者，遂问：“共榻何人？”婢代答：<br>“夜一少年郎寄此宿。”妇笑曰：“不知巧娘谐花烛。”见女啼泪未干，惊曰：<br>“合卺之夕，悲啼不伦，将勿郎君粗暴也？”女不言，益悲。妇欲捋衣视生，一<br>振衣，书落榻上。妇取视，骇曰：“我女笔意也！”拆读叹咤。女问之。妇云：<br>“是三姐家报，言吴郎已死，茕无所依，且为奈何？”女曰：“彼固云为人寄书，<br>幸未遣之去。”妇呼生起，究询书所自来，生备述之。妇曰：“远烦寄书，当何<br>以报？”又熟视生，笑问：“何迕巧娘？”生言：“不自知罪。”又诘女，女叹<br>曰：“自怜生适阄寺，没奔椓人，是以悲耳。”妇顾生曰：“慧黠儿，固雄而雌<br>者耶？是我之客，不可久溷他人。”遂导生入东厢，探手于袴而验之。笑曰：<br>“无怪巧娘零涕。然幸有根蒂，犹可为力。”挑灯遍翻箱簏，得黑丸，授生，令<br>即吞下，秘嘱勿吪，乃出。生独卧筹思，不知药医何症。将比五更，初醒，觉<br>脐下热气一缕，直冲隐处，蠕蠕然似有物垂股际，自探之，身已伟男。心惊喜，<br>如乍膺九锡。<br>棂色才分，妇入，以炊饼纳生室，叮嘱耐坐，反关其户。出语巧娘曰：“郎<br>有寄书劳，将留招三娘来，与订姊妹交。且复闭置，免人厌恼。”乃出门去。生<br>回旋无聊，时近门隙，如鸟窥笼。望见巧娘，辄欲招呼自呈，惭讷而止。延及夜<br>分，妇始携女归。发扉曰：“闷煞郎君矣！三娘可来拜谢。”途中人逡巡入，向<br>生敛衽。妇命相呼以兄妹，巧娘笑曰：“姊妹亦可。”并出堂中，团坐置饮。饮<br>次，巧娘戏问：“寺人亦动心佳丽否？”生曰：“跛者不忘履，盲者不忘视。”<br>相与粲然。巧娘以三娘劳顿，迫令安置。妇顾三娘，俾与生俱。三娘羞晕不行。<br>妇曰：“此丈夫而巾帼者，何畏之？”敦促偕去。私嘱生曰：“阴为吾婿，阳为<br>吾子，可也。”生喜，捉臂登床，发硎新试，其快可知，既于枕上问女：“巧娘<br>何人？”曰：“鬼也。才色无匹，而时命蹇落。适毛家小郎子，病阉，十八岁而<br>不能人，因邑邑不畅，赍恨如冥。”生惊，疑三娘亦鬼。女曰：“实告君，妾非<br>鬼，狐耳。巧娘独居无耦，我母子无家，借庐栖止。”生大愕。女云：“无惧，<br>虽故鬼狐，非相祸者。”由此日共谈宴。虽知巧娘非人，而心爱其娟好，独恨自<br>献无隙。生蕴藉，善谀噱，颇得巧娘怜。一日，华氏母子将他往，复闭生室中。<br>生闷气，绕室隔扉呼巧娘；巧娘命婢历试数钥，乃得启。生附耳请间，巧娘遣婢<br>去，生挽就寝榻，偎向之，女戏掬脐下，曰：“惜可儿此处阙然。”语未竟，触<br>手盈握。惊曰：“何前之渺渺，而遽累然！”生笑曰：“前羞见客，故缩，今以<br>诮谤难堪，聊作蛙怒耳。”遂相绸缪。已而恚曰：“今乃知闭户有因。昔母子流<br>荡栖无所，假庐居之。三娘从学刺绣，妾曾不少秘惜。乃妒忌如此！”生劝慰之，<br>且以情告，巧娘终衔之。生曰：“密之！华姑嘱我严。”语未及已，华姑掩入，<br>二人皇遽方起。华姑嗔目，问：“谁启扉？”巧娘笑逆自承。华益怒，聒絮不已。<br>巧娘故哂曰：“阿姥亦大笑人！是丈夫而巾帼者，何能为？”三娘见母与巧娘苦<br>相抵，意不自安，以一身调停两间，始各拗怒为喜。巧娘言虽愤烈，然自是屈意<br>事三娘。但华姑昼夜闲防，两情不得自展，眉目含情而已。<br>一日，华姑谓生曰：“吾儿姊妹皆已奉事君，念居此非计，君宜归告父母，<br>早订永约。”即治装促生行。二女相向，容颜悲恻。而巧娘尤不可堪，泪滚滚如<br>断贯珠，殊无已时。华姑排止之，便曳生出。至门外，则院宇无存，但见荒冢。<br>华姑送至舟上，曰：“君行后，老身携两女僦屋于贵邑。倘不忘夙好，李氏废园<br>中，可待亲迎。”生乃归。时傅父觅子不得，正切焦虑，见子归，喜出非望。生<br>略述崖末，兼至华氏之订。父曰：“妖言何足听信？汝尚能生还者，徒以阉废故。<br>不然，死矣！”生曰：“彼虽异物，情亦犹人，况又慧丽，娶之亦不为戚党笑。”<br>父不言，但嗤之。生乃退而技痒，不安其分，辄私婢，渐至白昼宣淫，意欲骇闻<br>翁媪。一日，为小婢所窥，奔告母，母不信，薄观之，始骇。呼婢研究，尽得其<br>状。喜极，逢人宣暴，以示子不阉，将论婚于世族。生私白母：“非华氏不娶。”<br>母曰：“世不乏美妇人，何必鬼物？”生曰：“儿非华姑，无以知人道，背之不<br>祥。”傅父从之，遣一仆一妪往觇之。出东郭四五里，寻李氏园。见败垣竹树中，<br>缕缕有饮烟。妪下乘，直造其闼，则母子拭几濯溉，似有所伺。妪拜致主命。见<br>三娘，惊曰：“此即吾家小主妇耶？我见犹怜，何怪公子魂思而梦绕之。”便问<br>阿姊。华姑叹曰：“是我假女，三日前，忽殂谢去。”因以酒食饷妪及仆。妪归，<br>备道三娘容止，父母皆喜。末陈巧娘死耗，生恻恻欲涕。至亲迎之夜，见华姑亲<br>问之。答云：“已投生北地矣。”生欷歔久之。迎三娘归，而终不能忘情巧娘，<br>凡有自琼来者，必召见问之。或言秦女墓夜闻鬼哭，生诧其异，入告三娘。三娘<br>沉吟良久，泣下曰：“妾负姊矣！”诘之，答云：“妾母子来时，实未使闻。兹<br>之怨啼，将无是姊？向欲相告，恐彰母过。”生闻之，悲已而喜。即命舆，宵昼<br>兼程，驰诣其墓，叩墓木而呼曰：“巧娘！巧娘！某在斯！”俄见女郎捧婴儿，<br>自穴中出，举首酸嘶，怨望无已；生亦涕下。探怀问谁氏子，巧娘曰：“是君之<br>遗孽也，诞三月矣。”生叹曰：“误听华姑言，使母子埋忧地下，罪将安辞！”<br>乃与同舆，航海而归。抱子告母。母视之，体貌丰伟，不类鬼物，益喜。二女谐<br>和，事姑孝。后傅父病，延医来。巧娘曰：“疾不可为，魂已离舍。”督治冥具，<br>既竣而卒。儿长，绝肖父，尤慧，十四游泮。<br>高邮翁紫霞，客于广而闻之。地名遗脱，亦未知所终矣。<br>○吴令<br>吴令某公，忘其姓字，刚介有声。吴俗最重城隍之神，木肖之，被锦藏机如<br>生。值神寿节，则居民敛资为会，辇游通衢。建诸旗幢，杂卤簿，森森部列，鼓<br>吹行且作，阗阗咽咽然，一道相属也。习以为俗，岁无敢懈。公出，适相值，止<br>而问之，居民以告；又诘知所费颇奢。公怒，指神而责之曰：“城隍实主一邑。<br>如冥顽无灵，则淫昏之鬼，无足奉事。其有灵，则物力宜惜，何得以无益之费，<br>耗民脂膏？”言已，曳神于地，笞之二十。从此习俗顿革。<br>公清正无私，惟少年好戏。居年余，偶于廨中梯檐探雀鷇，失足而堕，折股，<br>寻卒。人闻城隍祠中，公大声喧怒，似与神争，数日不止。吴人不忘公德，群集<br>祝而解之，别建一祠祠公，声乃息。祠亦以城隍名，春秋祀之，较故神尤著。吴<br>至今有二城隍云。<br>○口技<br>村中来一女子，年二十有四五。携一药囊，售其医。有问病者，女不能自为<br>方，俟暮夜问诸神。晚洁斗室，闭置其中。众绕门窗，倾耳寂听，但窃窃语，莫<br>敢咳。内外动息俱冥。至夜许，忽闻帘声。女在内曰：“九姑来耶？”一女子答<br>云：“来矣。”又曰：“腊梅从九姑耶？”似一婢答云：“来矣。”三人絮语间<br>杂，刺刺不休。俄闻帘钩复动，女曰：“六姑至矣。”乱言曰：“春梅亦抱小郎<br>子来耶？”一女曰：“拗哥子！呜呜不睡，定要从娘子来。身如百钧重，负累煞<br>人！”旋闻女子殷勤声，九姑问讯声，六姑寒暄声，二婢慰劳声，小儿喜笑声，<br>一齐嘈杂。即闻女子笑曰：“小郎君亦大好耍，远迢迢抱猫儿来。”既而声渐疏，<br>帘又响，满室俱哗，曰：“四姑来何迟也？”有一小女子细声答曰：“路有千里<br>且溢，与阿姑走尔许时始至。阿姑行且缓。”遂各各道温凉声，并移坐声，唤添<br>坐声，参差并作，喧繁满室，食顷始定。即闻女子问病。九姑以为宜得参，六姑<br>以为宜得芪，四姑以为宜得术。参酌移时，即闻九姑唤笔砚。无何，折纸戢戢然，<br>拔笔掷帽丁丁然，磨墨隆隆然；既而投笔触几，震笔作响，便闻撮药包裹苏苏然。<br>顷之，女子推帘，呼病者授药并方。反身入室，即闻三姑作别，三婢作别，小儿<br>哑哑，猫儿唔唔，又一时并起。九姑之声清以越，六姑之声缓以苍，四姑之声娇<br>以婉，以及三婢之声，各有态响，听之了了可辨。群讶以为真神。而试其方，亦<br>不甚效。此即所谓口技，特借之以售其术耳。然亦奇矣！<br>昔王心逸尝言：“在都偶过市廛，闻弦歌声，观者如堵。近窥之，则见一少<br>年曼声度曲。并无乐器，惟以一指捺颊际，且捺且讴，听之铿铿，与弦索无异。”<br>亦口技之苗裔也。<br>○濰水狐<br>濰邑李氏有别第，忽一翁来税居，岁出直金五十，诺之。既去无耗，李嘱家<br>人别租。翌日，翁至，曰：“租宅已有关说，何欲更僦他人？”李白所疑。翁曰：<br>“我将久居是，所以迟迟者，以涓吉在十日之后耳。”因先纳一岁之直，曰：<br>“终岁空之，勿问也。”李送出，问期，翁告之。<br>过期数日，亦竟渺然。及往觇之，则双扉内闭，炊烟起而人声杂矣。讶之，<br>投刺往谒。翁趋出，逆而入，笑语可亲。既归，遣人馈遗其家；翁犒赐丰隆。又<br>数日，李设筵邀翁，款洽甚欢。问其居里，以秦中对。李讶其远，翁曰：“贵乡<br>福地也。秦中不可居，大难将作。”对方承平，置未深问。越日，翁折柬报居停<br>之礼，供帐饮食，备极侈丽。李益惊，疑为贵官。翁以交好，因自言为狐。李骇<br>绝，逢人辄道。邑缙绅闻其异，日结驷于门，愿纳交翁，翁无不伛偻接见。渐而<br>郡官亦时还往。独邑令求通，辄辞以故。令又托主人先容，翁辞。李诘其故。翁<br>离席近客而私语曰：“君自不知，彼前身为驴，今虽俨然民上，乃饮<米追>而亦醉<br>者也。仆固异类，羞与为伍。”李乃托词告令，谓狐畏其神明故不敢见。令信之<br>而止。此康熙十一年事，未几，秦罹兵燹，狐能前知，信矣。<br>异史氏曰：“驴之为物庞然也。一怒则踶趹嗥嘶，眼大于盎，气粗于牛，<br>不惟声难闻，状亦难见。倘执束刍而诱之，则帖耳辑首，喜受羁勒矣。以此居民<br>上，宜其饮<米追>而亦醉也。愿临民者，以驴为戒，而求齿于狐，则德日进矣。”<br>○红玉<br>广平冯翁有一子，字相如，父子俱诸生。翁年近六旬，性方鲠，而家屡空。<br>数年间，媪与子妇又相继逝，井臼自操之。一夜，相如坐月下，忽见东邻女自墙<br>上来窥。视之，美；近之，微笑；招以手，不来亦不去。固请之，乃梯而过，遂<br>共寝处。问其姓名，曰：“妾邻女红玉也。”生大爱悦，与订永好，女诺之。夜<br>夜往来，约半年许。翁夜起，闻女子含笑语，窥之，见女，怒，唤生出，骂曰：<br>“畜产所为何事！如此落寞，尚不刻苦，及学浮荡耶？人知之，丧汝德，人不知，<br>促汝寿！”生跪自投，泣言知悔。翁叱女曰：“女子不守闺戒，既自玷，而又以<br>玷人。倘事一发，当不仅贻寒舍羞！”骂已，愤然归寝。女流涕曰：“亲庭罪责，<br>良足愧辱！我二人缘分尽矣！”生曰：“父在不得自专。卿如有情，尚当含垢为<br>好。”女言辞决绝，生乃洒涕。女止之曰：“妾与君无媒妁之言，父母之命，逾<br>墙钻隙，何能白首？此处有一佳耦，可聘也。”告以贫。女曰：“来宵相俟，妾<br>为君谋之。”次夜，女果至，出白金四十两赠生。曰：“去此六十里，有吴村卫<br>氏，年十八矣，高其价，故未售也。君重啖之，必合谐允。”言已，别去。<br>生乘间语父，欲往相之，而隐馈金不敢告。翁自度无资，以是故，止之。生<br>又婉言：“试可乃已。”翁颔之。生遂假仆马，诣卫氏。卫故田舍翁，生呼出，<br>引与间语。卫知生望族，又见仪采轩豁，心许之，而虑其靳于资。生听其词意吞<br>吐，会其旨，倾囊陈几上。卫乃喜，浼邻生居间，书红笺而盟焉，生入拜媪。居<br>室逼侧，女依母自幛。微睨之，虽荆布之饰，而神情光艳，心窃喜。卫借舍款婿，<br>便言：“公子无须亲迎。待少作衣妆，即合舁送去。”生与期而归。诡告翁，言<br>卫爱，清门，不责资。翁亦喜。至日，卫果送女至。女勤俭，有顺德，琴瑟甚笃。<br>逾二年举一男，名福儿。会清明抱子登墓，遇邑绅宋氏。宋官御史，坐行赇免，<br>居林下，大煽威虐。是日亦上墓归，见女艳之，问村人，知为生配。料冯贫士，<br>诱以重赂，冀可摇，使家人风示之。生骤闻，怒形于色。既思势不敌，敛怒为笑，<br>归告翁。大怒，奔出，对其家人，指天画地，诟骂万端。家人鼠窜而去。宋氏亦<br>怒，竟遣数人入生家，殴翁及子，汹若沸鼎。女闻之，弃儿于床，披发号救。群<br>篡舁之，哄然便去。父子伤残，吟呻在地，儿呱呱啼室中。邻人共怜之，扶之榻<br>上。经日，生杖而能起；翁忿不食，呕血寻毙。生大哭，抱子兴词，上至督抚，<br>讼几遍，卒不得直。后闻妇不屈死，益悲。冤塞胸吭，无路可伸。每思要路刺杀<br>宋，而虑其扈从繁，儿又罔托。日夜哀思，双睫为不交。忽一丈夫吊诸其室，虬<br>髯阔颔，曾与无素。挽坐，欲问邦族。客遽曰：“君有杀父之仇，夺妻之恨，而<br>忘报乎？”生疑为宋人之侦，姑伪应之。客怒眦欲裂，遽出曰：“仆以君人也，<br>今乃知不足齿之伧！”生察其异，跪而挽之，曰：“诚恐宋人餂我。今实布腹<br>心：仆之卧薪尝胆者，固有日矣。但怜此褓中物，恐坠宗祧。君义士，能为我杵<br>臼否？”客曰：“此妇人女子之事，非所能。君所欲托诸人者，请自任之；所欲<br>自任者，愿得而代庖焉。”生闻，崩角在地，客不顾而出。生追问姓字，曰：<br>“不济，不任受怨；济，亦不任受德。”遂去。生惧祸及，抱子亡去。至夜，宋<br>家一门俱寝，有人越重垣入，杀御史父子三人，及一媳一婢。宋家具状告官。官<br>大骇。宋执谓相如，于是遣役捕生，生遁不知所之，于是情益真。宋仆同官役诸<br>处冥搜，夜至南山，闻儿啼，踪得之，系缧而行。儿啼愈嗔，群夺儿抛弃之，生<br>冤愤欲绝。见邑令，问：“何杀人？”生曰：“冤哉！某以夜死，我以昼出，且<br>抱呱呱者，何能逾垣杀人？”令曰：“不杀人，何逃乎？”生词穷，不能置辩。<br>乃收诸狱。生泣曰：“我死无足惜，孤儿何罪？”令曰：“汝杀人子多矣，杀汝<br>子，何怨？”生既褫革，屡受梏惨，卒无词，令是夜方卧，闻有物击床，震震有<br>声，大惧而号。举家惊起，集而烛之；一短刀，銛利如霜，剁床入木者寸余，牢<br>不可拔。令睹之，魂魄丧失。荷戈遍索，竟无踪迹。心窃馁，又以宋人死，无可<br>畏俱，乃详诸宪，代生解免，竟释生。<br>生归，翁无升斗，孤影对四壁。幸邻人怜馈食饮，苟且自度。念大仇已报，<br>则冁然喜；思惨酷之祸，几于灭门，则泪潸潸堕；及思半生贫彻骨，宗支不续，<br>则于无人处大哭失声，不复能自禁。如此半年，捕禁益懈。乃哀邑令，求判还卫<br>氏之骨。及葬而归，悲怛欲死，辗转空床，竟无生路。忽有款门者，凝神寂听，<br>闻一人在门外，哝哝与小儿语。生急起窥觇，似一女子。扉初启，便问：“大冤<br>昭雪，可幸无恙！”其声稔熟，而仓卒不能追忆。烛之，则红玉也。挽一小儿，<br>嬉笑跨下。生不暇问，抱女呜哭，女亦惨然。既而推儿曰：“汝忘尔父耶？”儿<br>牵女衣，目灼灼视生。细审之，福儿也。大惊，泣问：“儿那得来？”女曰：<br>“实告君，昔言邻女者，妄也，妾实狐。适宵行，见儿啼谷口，抱养于秦。闻大<br>难既息，故携来与君团聚耳。”生挥涕拜谢，儿在女怀，如依其母，竟不复能识<br>父矣。天未明，女即遽起，问之，答曰：“奴欲去。”生裸跪床头，涕不能仰。<br>女笑曰：“妾诳君耳。今家道新创，非夙兴夜寐不可。”乃剪莽拥篲，类男子操<br>作。生忧贫乏，不自给。女曰：“但请下帷读，勿问盈歉，或当不殍饿死。”遂<br>出金治织具，租田数十亩，雇佣耕作。荷镵诛茅，牵萝补屋，日以为常。里党闻<br>妇贤，益乐资助之。约半年，人烟腾茂，类素封家。生曰：“灰烬之余，卿白手<br>再造矣。然一事未就安妥，如何？”诘之，答曰：“试期已迫，巾服尚未复也。”<br>女笑曰：“妾前以四金寄广文，已复名在案。若待君言，误之已久。”生益神之。<br>是科遂领乡荐。时年三十六，腴田连阡，夏屋渠渠矣。女袅娜如随风欲飘去，而<br>操作过农家妇。虽严冬自苦，而手腻如脂。自言二十八岁，人视之，常若二十许<br>人。<br>异史氏曰：“其子贤，其父德，故其报之也侠。非特人侠，狐亦侠也。遇亦<br>奇矣！然官宰悠悠，竖人毛发，刀震震入木，何惜不略移床上半尺许哉？使苏子<br>美读之，必浮白曰：‘惜乎击之不中！’”<br>王阮亭云：“程婴、杵臼，未尝闻诸巾帼，况狐耶！”<br>○龙<br>北直界有堕龙入村，其行重抽，入某绅家。其户仅可容躯，塞而入。家人尽<br>奔。登楼哗噪，铳炮轰然。龙乃出。门外停贮潦水，浅不盈尺。龙入，转侧其中，<br>身尽泥涂，极力腾跃，尺余辄堕。泥蟠三日，蝇集鳞甲。忽大雨，乃霹雳拏空而<br>去。<br>房生与友人登牛山，入寺游瞩。忽椽间一黄砖堕，上盘一小蛇，细裁如蚓。<br>忽旋一周，如指，又一周，已如带。共惊，知为龙，群趋而下。方至山半，闻寺<br>中霹雳一声，天上黑云如盖，一巨龙夭矫其中，移时而没。<br>章丘小相公庄，有民妇适野，值大风，尘沙扑面。觉一目眯，如含麦芒，揉<br>之吹之，迄不愈。启睑而审视之，睛固无恙，但有赤线蜿蜒于肉分。或曰：“此<br>蛰龙也。”妇忧惧待死。积三月余，天暴雨，忽巨霆一声，裂眦而去，妇无少损。<br>袁宣四言：“在苏州，值阴晦，霹雳大作。众见龙垂云际，鳞甲张动，爪中抟一<br>人头，须眉毕见；移时，入云而没。亦未闻有失其头者。”<br>○林四娘<br>青州道陈公宝钥，闽人。夜独坐，有女子搴帏入，视之，不识，而艳绝，长<br>袖宫装。笑云：“清夜兀坐，得勿寂耶？”公惊问：“何人？”曰：“妾家不远，<br>近在西邻。”公意其鬼，而心好之。捉袂挽坐，谈词风雅，大悦。拥之，不甚抗<br>拒，顾曰：“他无人耶？”公急阖户，曰：“无。”促其缓裳，意殊羞怯，公代<br>为之殷勤。女曰：“妾年二十，犹处子也，狂将不堪。”狎亵既竟，流丹浃席。<br>既而枕边私语，自言“林四娘”。公详诘之，曰：“一世坚贞，业为君轻薄殆尽<br>矣。有心爱妾，但图永好可耳，絮絮何为？”无何，鸡鸣，遂起而去。<br>由此夜夜必至，每与阖户雅饮。谈及音律，辄能剖悉宫商，公遂意其工于度<br>曲。曰：“儿时之所习也。”公请一领雅奏。女曰：“久矣不托于音，节奏强半<br>遗忘，恐为知者笑耳。”再强之，乃俯首击节，唱伊凉之调，其声哀婉。歌已，<br>泣下。公亦为酸恻，抱而慰之曰：“卿勿为亡国之音，使人悒悒。”女曰：“声<br>以宣意，哀者不能使乐，亦犹乐者不能使哀。”两人燕昵，过于琴瑟。既久，家<br>人窃听之，闻其歌者，无不流涕。<br>夫人窥见其容，疑人世无此妖丽，非鬼必狐，惧为厌蛊，劝公绝之。公不能<br>听，但固诘之。女愀然曰：“妾，衡府宫人也，遭难而死，十七年矣，以君高义，<br>托为燕婉，然实不敢祸君。倘见疑畏，即从此辞。”公曰：“我不为嫌，但燕好<br>若此，不可不知其实耳。”乃问宫中事，女缅述，津津可听。谈及式微之际，则<br>哽咽不能成语。女不甚睡，每夜辄起诵《准提》、《金刚》诸经咒。公问：“九<br>原能自忏耶？”曰：“一也。妾思终身沦落，欲度来生耳。”<br>又每与公评骘诗词，瑕辄疵之，至好句，则曼声娇吟。意绪风流，使人忘倦。<br>公问：“工诗乎？”曰：“生时亦偶为之。”公素其赠。笑曰：“儿女之语，乌<br>足为高人道。”居三年。一夕，忽惨然告别，公惊问之，答云：“冥王以妾生前<br>无罪，死犹不忘经咒，俾生王家。别在今宵，永无见期。”言已，怆然；公亦泪<br>下。乃置酒相与痛饮，女慷慨而歌，为哀曼之音，一字百转，每至悲处，辄便呜<br>咽。数停数起，而后终曲，饮不能畅。乃起，逡巡欲别；公固挽之，又坐少时。<br>鸡声忽唱，乃曰：“必不可以久留矣。然君每怪妾不肯献丑，今将长别，当率成<br>一章。”索笔构成，曰：“心悲意乱，不能推敲，乖音错节，慎勿出以示人。”<br>掩袖而出，公送诸门外，湮然没。公怅悼良久。视其诗，字态端好，珍而藏之。<br>诗曰：“静锁深宫十七年，谁将故国问青天？闲看殿字封乔木，泣望君王化杜鹃。<br>海国波涛斜夕照，汉家箫鼓静烽烟。红颜力弱难为厉，惠质心悲只问禅。日诵菩<br>提千百句，闲看贝叶两三篇。高唱梨园歌代哭，请君独听亦潸然。”诗中重复脱<br>节，疑有错误。<br><hr>
