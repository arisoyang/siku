<h4>《子部·聊斋志异·卷一》<b class="x">作者：蒲松龄</b></h4>
<br>○考城隍<br>宋公讳焘，邑庠生。一日，病卧，见吏人持牒，牵白颠马来，云：“请赴试。”<br>公言：“文宗未临，何遽得考？”吏不言，但敦促之。公力病乘马从去，路甚生<br>疏。至一城郭，如王者都。移时入府廨，宫室壮丽。上坐十余官，都不知何人，<br>惟关壮缪可识。檐下设几、墩各二，先有一秀才坐其末，公便与连肩。几上各有<br>笔札。俄题纸飞下。视之，八字云：“一人二人，有心无心。”二公文成，呈殿<br>上。公文中有云：“有心为善，虽善不赏；无心为恶，虽恶不罚。”诸神传赞不<br>已。召公上，谕曰：“河南缺一城隍，君称其职。”公方悟，顿首泣曰：“辱膺<br>宠命，何敢多辞？但老母七旬，奉养无人，请得终其天年，惟听录用。”上一帝<br>王像者，即命稽母寿籍。有长须吏，捧册翻阅一过，白：“有阳算九年。”共踌<br>躇间，关帝曰：“不妨令张生摄篆九年，瓜代可也。”乃谓公：“应即赴任；今<br>推仁孝之心，给假九年。及期当复相召。”又勉励秀才数语。二公稽首并下。秀<br>才握手，送诸郊野，自言长山张某。以诗赠别，都忘其词，中有“有花有酒春常<br>在，无烛无灯夜自明”之句。公既骑，乃别而去。及抵里，豁若梦寤。时卒已三<br>日，母闻棺中呻吟，扶出，半日始能语。问之长山，果有张生，于是日死矣。后<br>九年，母果卒，营葬既毕，浣濯入室而没。其岳家居城中西门里，忽见公镂膺朱<br>幩，舆马甚众。登其堂，一拜而行。相共惊疑，不知其为神，奔询乡中，则已<br>殁矣。公有自记小传，惜乱后无存，此其略耳。<br>○耳中人<br>谭晋玄，邑诸生也。笃信导引之术，寒暑不辍。行之数月，若有所得。一日，<br>方趺坐，闻耳中小语如蝇，曰：“可以见矣。”开目即不复闻；合眸定息，又闻<br>如故。谓是丹将成，窃喜。自是每坐辄闻。因俟其再言，当应以觇之。一日，又<br>言。乃微应曰：“可以见矣。”俄觉耳中习习然，似有物出。微睨之，小人长三<br>寸许，貌狞恶如夜叉状，旋转地上。心窃异之，姑凝神以观其变。忽有邻人假物，<br>扣门而呼。小人闻之，意张皇，绕屋而转，如鼠失窟。谭觉神魂俱失，复不知小<br>人何所之矣。遂得颠疾，号叫不休，医药半年，始渐愈。<br>○尸变<br>阳信某翁者，邑之蔡店人。村去城五六里，父子设临路店，宿行商。有车夫<br>数人，往来负贩，辄寓其家。一日昏暮，四人偕来，望门投止，则翁家客宿邸满。<br>四人计无复之，坚请容纳。翁沉吟思得一所，似恐不当客意。客言：“但求一席<br>厦宇，更不敢有所择。”时翁有子妇新死，停尸室中，子出购材木未归。翁以灵<br>所室寂，遂穿衢导客往。入其庐，灯昏案上。案后有搭帐衣，纸衾覆逝者。又观<br>寝所，则复室中有连榻。四客奔波颇困，甫就枕，鼻息渐粗。惟一客尚朦胧，忽<br>闻床上察察有声，急开目，则灵前灯火，照视甚了。女尸已揭衾起；俄而下，渐<br>入卧室。面淡金色，生绢抹额。俯近榻前，遍吹卧客者三。客大惧，恐将及己，<br>潜引被覆首，闭息忍咽以听之。未几，女果来，吹之如诸客。觉出房去，即闻纸<br>衾声。出首微窥，见僵卧犹初矣。客惧甚，不敢作声，阴以足踏诸客。而诸客绝<br>无少动。顾念无计，不如着衣以窜。才起振衣，而察察之声又作。客惧，复伏，<br>缩首衾中。觉女复来，连续吹数数始去。少间，闻灵床作响，知其复卧。乃从被<br>底渐渐出手得裤，遽就着之，白足奔出。尸亦起，似将逐客。比其离帏，而客已<br>拔关出矣。尸驰从之。客且奔且号，村中人无有警者。欲叩主人之门，又恐迟为<br>所及，遂望邑城路，极力窜去。至东郊，瞥见兰若，闻木鱼声，乃急挝山门。道<br>人讶其非常，又不即纳。旋踵，尸已至，去身盈尺，客窘益甚。门外有白杨，围<br>四五尺许，因以树自障。彼右则左之，彼左则右之。尸益怒。然各浸倦矣。尸顿<br>立。客汗促气逆，庇树间。尸暴起，伸两臂隔树探扑之。客惊仆。尸捉之不得，<br>抱树而僵。道人窃听良久，无声，始渐出，见客卧地上。烛之死，然心下丝丝有<br>动气。负入，终夜始苏。饮以汤水而问之，客具以状对。时晨钟已尽，晓色迷蒙，<br>道人觇树上，果见僵女，大骇。报邑宰，宰亲诣质验，使人拔女手，牢不可开。<br>审谛之，则左右四指，并卷如钩，入木没甲。又数人力拔，乃得下。视指穴如凿<br>孔然。遣役探翁家，则以尸亡客毙，纷纷正譁。役告之故，翁乃从往，舁尸归。<br>客泣告宰曰：“身四人出，今一人归，此情何以信乡里？”宰与之牒，赍送以归。<br>○喷水<br>莱阳宋玉叔先生为部曹时，所僦第，甚荒落。一夜，二婢奉太夫人宿厅上，<br>闻院内扑扑有声，如缝工之喷水者。太夫人促婢起，穴窗窥视，见一老妪，短身<br>驼背，白发如帚，冠一髻，长二尺许；周院环走，疏急作鹓行，且喷水出不穷。<br>婢愕返白。太夫人亦惊起，两婢扶窗下聚观之。妪忽逼窗，直喷棂内，窗纸破裂，<br>三人俱仆，而家人不之知也。东曦既上，家人毕集，叩门不应，方骇。撬扉入，<br>见一主二婢，骈死一室，一婢膈下犹温。扶灌之，移时而醒，乃述所见。先生至，<br>哀愤欲死。细穷没处，掘深三尺余，渐露白发；又掘之，得一尸，如所见状，面<br>肥肿如生。令击之，骨肉皆烂，皮内尽清水。<br>王阮亭云：“玉叔襁褓失恃，此事属传闻之讹。”<br>○瞳人语<br>长安士方栋，颇有才名，而佻脱不持仪节。每陌上见游女，辄轻薄尾缀之。<br>清明前一日，偶步郊郭。见一小车，朱茀绣幰，青衣数辈，款段以从。内一婢，<br>乘小驷，容光绝美。稍稍近觇之，见车幔洞开，内坐二八女郎，红妆艳丽，尤生<br>平所未睹。目炫神夺，瞻恋弗舍，或先或后，驰数里。忽闻女郎呼婢近车侧，曰：<br>“为我垂帘下。何处风狂儿郎，频来窥瞻！”婢乃下帘，怒顾生曰：“此芙蓉城<br>七郎子新妇归宁，非同田舍娘子，放教秀才胡觑！”言已，掬辙土扬生。生眯目<br>不可开。才一拭视，而车马已渺。惊疑而返。觉目终不快。倩人启睑拨视，则睛<br>上生小翳；经宿益剧，泪簌簌不得止；翳渐大，数日厚如钱；右睛起旋螺，百药<br>无效。懊闷欲绝，颇思自忏悔。闻光明经能解厄，持一卷，浼人教诵。初犹烦躁，<br>久渐自安。旦晚无事，惟趺坐捻珠。持之一年，万缘俱净。忽闻左目中小语如蝇，<br>曰：“黑漆似，叵耐杀人！”右目中应曰：“可同小遨游，出此闷气。”渐觉两<br>鼻中，蠕蠕作痒，似有物出，离孔而去。久之乃返，复自鼻入眶中。又言曰：<br>“许时不窥园亭，珍珠兰遽枯瘠死！”生素喜香兰，园中多种植，日常自灌溉，<br>自失明，久置不问。忽闻此言，遽问妻：“兰花何使憔悴死？”妻诘其所自知。<br>因告之故。妻趋验之，花果槁矣，大异之。静匿房中以俟之，见有小人自生鼻内<br>出，大不及豆，营营然竟出门去。渐远，遂迷所在。俄，连臂归，飞上面，如蜂<br>蚁之投穴者。如此二三日。又闻左言曰：“隧道迂，还往甚非所便，不如自启门。”<br>右应曰：“我壁子厚，大不易。”左曰：“我试辟，得与而俱。”遂觉左眶内隐<br>似抓裂。少顷，开视，豁见几物。喜告妻，妻审之，则脂膜破小窍，黑睛荧荧，<br>才如劈椒。越一宿，幛尽消；细视，竟重瞳也。但右目旋螺如故。乃知两瞳人合<br>居一眶矣。生虽一目眇，而较之双目者，殊更了了。由是益自检束，乡中称盛德<br>焉。<br>异史氏曰：“乡有士人，偕二友于途，遥见少妇控驴出其前，戏而吟曰：<br>‘有美人兮！’顾二友曰：‘驱之！’相与笑骋，俄追及，乃其子妇，心赧气丧，<br>默不复语。友伪为不知也者，评骘殊亵。士人忸怩，吃吃而言曰：‘此长男妇也。’<br>各隐笑而罢。轻薄者往往自侮，良可笑也。至于眯目失明，又鬼神之惨报矣。芙<br>蓉城主，不知何神，岂菩萨现身耶？然小郎君生辟门户，鬼神虽恶，亦何尝不许<br>人自新哉！”<br>○画壁<br>江西孟龙潭，与朱孝廉客都中。偶涉一兰若，殿宇禅舍，俱不甚弘敞，惟一<br>老僧挂褡其中。见客入，肃衣出迓，导与随喜。殿中塑志公像，两壁画绘精妙，<br>人物如生。东壁画散花天女，内一垂髫者，拈花微笑，樱唇欲动，眼波将流。朱<br>注目久，不觉神摇意夺，恍然凝思；身忽飘飘，如驾云雾，已到壁上。见殿阁重<br>重，非复人世。一老僧说法座上，偏袒绕视者甚众。朱亦杂立其中。少间，似有<br>人暗牵其裾。回顾，则垂髫儿，冁然竟去。履即从之，过曲栏，入一小舍，朱次<br>且不敢前。女回首，摇手中花，遥遥作招状，乃趋之。舍内寂无人，遽拥之，亦<br>不甚拒，遂与狎好。既而闭户去，嘱勿咳。夜乃复至。如此二日。女伴觉之，共<br>搜得生，戏谓女曰：“腹内小郎已许大，尚发蓬蓬学处子耶？”共捧簪珥，促令<br>上鬟。女含羞不语。一女曰：“妹妹姊姊，吾等勿久住，恐人不欢。”群笑而去。<br>生视女，髻云高簇，鬟凤低垂，比垂髫时尤艳绝也。四顾无人，渐入猥亵，兰麝<br>熏心，乐方未艾。忽闻吉莫靴铿铿甚厉，缧锁锵然；旋有纷嚣腾辨之声。女惊起，<br>与生窃窥，则见一金甲使者，黑面如漆，绾锁拿槌，众女环绕之。使者曰：“全<br>未？”答言：“已全。”使者曰：“如有藏匿下界人，即共出首，勿贻伊戚。”<br>又同声言：“无。”使者反身鹗顾，似将搜匿。女大惧，面如死灰，张皇谓朱曰：<br>“可急匿榻下。”乃启壁上小扉，猝遁去。朱伏，不敢少息。俄闻靴声至房内，<br>复出。未几，烦喧渐远，心稍安；然户外辄有往来语论者。朱局蹐既久，觉耳际<br>蝉鸣，目中火出，景状殆不可忍，惟静听以待女归，竟不复忆身之何自来也。时<br>孟龙潭在殿中，转瞬不见朱，疑以问僧。僧笑曰：“往听说法去矣。”问：“何<br>处？”曰：“不远。”少时，以指弹壁而呼曰：“朱檀越何久游不归？”旋见壁<br>间画有朱像，倾耳伫立，若有听察。僧又呼曰：“游侣久待矣！”遂飘忽自壁而<br>下，灰心木立，目瞪足耎。孟大骇，从容问之。盖方伏榻下，闻扣声如雷，故出<br>房窥听也。共视拈花人，螺髻翘然，不复垂髫矣。朱惊拜老僧，而问其故。僧笑<br>曰：“幻由人生，贫道何能解！”朱气结而不扬，孟心骇叹而无主。即起，历阶<br>而出。<br>○山魈<br>孙太白尝言，其曾祖肄业于南山柳沟寺。麦秋旋里，经旬始返。启斋门，则<br>案上尘生，窗间丝满，命仆粪除，至晚始觉清爽可坐。乃拂榻陈卧具，扃扉就枕，<br>月色已满窗矣。辗转移时，万簌俱寂。忽闻风声隆隆，山门忽然作响，窃谓寺僧<br>失扃。注念间，风声渐近居庐，俄而房门辟矣。大疑之，思未定，声已入屋。又<br>有靴声铿铿然，渐傍寝门。心始怖。俄而寝门辟矣。忽视之，一大鬼鞠躬塞入，<br>突立榻前，殆与梁齐。面似老鸦皮色，目光睒闪，绕室四顾，张巨口如盆，齿疏<br>疏长三寸许，舌动喉鸣，呵喇之声，响连四壁，公惧极。又念咫尺之地，势无所<br>逃，不如因而刺之。乃阴抽枕下佩刀，遽拔而斫之，中腹，作石缶声。鬼大怒，<br>伸巨爪攫公。公少缩。鬼攫得衾，捽之，忿忿而去。公随衾堕，伏地号呼。家人<br>持火奔集，则门闭如故，排窗入，见公状，大骇。扶曳登床，始言其故。共验之，<br>则衾夹于寝门之隙。启扉检照，见有爪痕如箕，五指着处皆穿。既明，不敢复留，<br>负笈而归。后问僧人，无复他异。<br>○咬鬼<br>沈麟生云：其友某翁者，夏月昼寝，朦胧间，见一女子搴帘入，以白布裹首，<br>縗服麻裙，向内室去，疑邻妇访内人者；又转念，何遽以凶服入人家？正自皇惑，<br>女子已出。细审之，年可三十余，颜色黄肿，眉目蹙蹙然，神情可畏。又逡巡不<br>去，渐逼近榻。遂伪睡，以观其变。无何，女子摄衣登床，压腹上，觉如百钧重。<br>心虽了了，而举其手，手如缚；举其足，足如痿也。急欲号救，而苦不能声。女<br>子以喙嗅翁面，颧鼻眉额殆遍。觉喙冷如冰，气寒透骨。翁窘急中，思得计：待<br>嗅至颐颊，当即因而啮之。未几，果及颐。翁乘势力龁其颧，齿没于肉。女负痛<br>身离，且挣且啼。翁龁益力。但觉血液交颐，湿流枕畔。相持正苦，庭外忽闻夫<br>人声，急呼有鬼，一缓颊而女子已飘忽遁去。夫人奔入，无所见，笑其魇梦之诬。<br>翁述其异，且言有血证焉。相与检视，如屋漏之水，流浃枕席。伏而嗅之，腥臭<br>异常。翁乃大吐。过数日，口中尚有余臭云。<br>○捉狐<br>孙翁素有胆。一日，昼卧，仿佛有物登床，遂觉身摇摇如驾云雾。窃意无乃<br>魇狐耶？微窥之，物如猫，黄毛而碧嘴，自足边来。蠕蠕伏行，如恐翁寤。逡巡<br>附体：着足足痿，着股股软。甫及腹，翁骤起，按而捉之，握其项。物鸣急莫能<br>脱。翁亟呼夫人，以带系其腰。乃执带之两端，笑曰：“闻汝善化，今注目在此，<br>看作如何化法。”言次，物忽缩其腹，细如管，几脱去。翁乃大愕，急力缚之，<br>则又鼓其腹，粗于碗，坚不可下；力稍懈，又缩之。翁恐其脱，命夫人急杀之。<br>夫人张皇四顾，不知刀之所在。翁左顾示以处。比回首，则带在手如环然，物已<br>渺矣。<br>○荞中怪<br>长山安翁者，性喜操农功。秋间荞熟，刈堆陇畔。时近村有盗稼者，因命佃<br>人，乘月辇运登场；俟其装载归，而自留逻守。遂枕戈露卧。目稍瞑，忽闻有人<br>践荞根，咋咋作响。心疑暴客，急举首，则一大鬼，高丈余，赤发鬡须，去<br>身已近。大怖，不遑他计，踊身暴起，狠刺之。鬼鸣如雷而逝。恐其复来，荷戈<br>而归。迎佃人于途，告以所见，且戒勿往。众未深信。越日，曝麦于场，忽闻空<br>际有声。翁骇曰：“鬼物来矣！”乃奔，众亦奔。移时复聚，翁命多设弓弩以俟<br>之。异日，果复来，数矢齐发，物惧而遁。二三日竟不复来。麦既登仓，禾{艹黠}<br>杂遝，翁命收积为垛，而亲登践实之，高至数尺。忽遥望骇曰：“鬼物至矣！”<br>众急觅弓矢，物已奔翁。翁仆，龁其额而去。共登视，则去额骨如掌，昏不知人。<br>负至家中，遂卒。后不复见。不知其为何怪也。<br>○宅妖<br>长山李公，大司寇之侄也。宅多妖异。尝见厦有春凳，肉红色，甚修润。李<br>以故无此物，近抚按之，随手而曲，殆如肉软，骇而却走。旋回视，则四足移动，<br>渐入壁中。又见壁间倚白梃，洁泽修长。近扶之，腻然而倒，委蛇入壁，移时始<br>没。康熙十七年，王生浚升设帐其家。日暮，灯火初张，生着履卧榻上。忽见小<br>人，长三寸许，自外入，略一盘旋，即复去。少顷，荷二小凳来，设堂中，宛如<br>小儿辈用梁{艹黠}心所制者。又顷之，二小人舁一棺入，长四寸许，停置凳上。<br>安厝未已，一女子率厮婢数人来，率细小如前状。女子衰衣，麻练束腰际，布裹<br>首；以袖掩口，嘤嘤而哭，声类巨蝇。生睥睨良久，毛森立，如霜被于体。因大<br>呼，遽走，颠床下，摇战莫能起。馆中人闻声毕集，堂中人物杳然矣。<br>○王六郎<br>许姓，家淄之北郭，业渔。每夜，携酒河上，饮且渔。饮则酹酒于地，祝云：<br>“河中溺鬼得饮。”以为常。他人渔，迄无所获，而许独满筐。<br>一夕，方独酌，有少年来，徘徊其侧。让之饮，慨与同酌。既而终夜不获一<br>鱼，意颇失。少年起曰：“请于下流为君驱之。”遂飘然去。少间，复返，曰：<br>“鱼大至矣。”果闻唼呷有声。举网而得数头，皆盈尺。喜极，申谢。欲归，赠<br>以鱼，不受，曰：“屡叨佳酝，区区何足云报。如不弃，要当以为常耳。”许曰：<br>“方共一夕，何言屡也？如肯永顾，诚所甚愿，但愧无以为情。”询其姓字，曰：<br>“姓王，无字，相见可呼王六郎。”遂别。明日，许货鱼。益利，沾酒。晚至河<br>干，少年已先在，遂与欢饮。饮数杯，辄为许驱鱼。如是半载，忽告许曰：“拜<br>识清扬，情逾骨肉。然相别有日矣。”语甚凄楚。惊问之。欲言而止者再，乃曰：<br>“情好如吾两人，言之或勿讶耶？今将别，无妨明告：我实鬼也。素嗜酒，沉醉<br>溺死，数年于此矣。前君之获鱼，独胜于他人者，皆仆之暗驱，以报酹奠耳。明<br>日业满，当有代者，将往投生。相聚只今夕，故不能无感。”许初闻甚骇；然亲<br>狎既久，不复恐怖。因亦欷歔，酌而言曰：“六郎饮此，勿戚也。相见遽违，良<br>足悲恻。然业满劫脱，正宜相贺，悲乃不伦。”遂与畅饮。因问：“代者何人？”<br>曰：“兄于河畔视之，亭午，有女子渡河而溺者，是也。”听村鸡既唱，洒涕而<br>别。明日，敬伺河边，以觇其异。果有妇人抱婴儿来，及河而堕。儿抛岸上，扬<br>手掷足而啼。妇沉浮者屡矣，忽淋淋攀岸以出，藉地少息，抱儿径去。当妇溺时，<br>意良不忍，思欲奔救；转念是所以代六郎者，故止不救。及妇自出，疑其言不验。<br>抵暮，渔旧处，少年复至，曰：“今又聚首，且不言别矣。”问其故。曰：“女<br>子已相代矣；仆怜其抱中儿，代弟一人，遂残二命，故舍之。更代不知何期。或<br>吾两人之缘未尽耶？”许感叹曰：“此仁人之心，可以通上帝矣。”由此相聚如<br>初。数日，又来告别。许疑其复有代者。曰：“非也。前一念恻隐，果达帝矣。<br>今授为招远县邬镇土地，来日赴任。倘不忘故交，当一往探，勿惮修阻。”许贺<br>曰：“君正直为神，甚慰人心。但人神路隔，即不惮修阻，将复如何？”少年曰：<br>“但往，勿虑。”再三叮咛而去。许归，即欲制装东下。妻笑曰：“此去数百里，<br>即有其地，恐土偶不可以共语。”许不听，竟抵招远。问之居人，果有邬镇。寻<br>至其处，息肩逆旅，问祠所在。主人惊曰：“得无客姓为许？”许曰：“然。何<br>见知？”又曰：“得勿客邑为淄？”曰：“然。何见知？”主人不答，遽出。俄<br>而丈夫抱子，媳女窥门，杂沓而来，环如墙堵。许益惊。众乃告曰：“数夜前，<br>梦神言：淄川许友当即来，可助一资斧。祗候已久。”许亦异之，乃往祭于祠而<br>祝曰：“别君后，寤寐不去心，远践曩约。又蒙梦示居人，感篆中怀。愧无腆物，<br>仅有卮酒，如不弃，当如河上之饮。”祝毕，焚钱纸。俄见风起座后，旋转移时，<br>始散。至夜，梦少年来，衣冠楚楚，大异平时，谢曰：“远劳顾问，喜泪交并。<br>但任微职，不便会面，咫尺河山，甚怆于怀。居人薄有所赠，聊酬夙好。归如有<br>期，尚当走送。”居数日，许欲归，众留殷勤，朝请暮邀，日更数主。许坚辞欲<br>行。众乃折柬抱补，争来致赆，不终朝，馈遗盈橐。苍头稚子毕集，祖送出村，<br>欻有羊角风起，随行十余里。许再拜曰：“六郎珍重！勿劳远涉。君心仁爱，自<br>能造福一方，无庸故人嘱也。”风盘旋久之，乃去。村人亦嗟讶而返。许归，家<br>稍裕，遂不复渔。后见招远人问之，其灵应如响云。或言：即章丘石坑庄。未知<br>孰是。<br>异史氏曰：“置身青云，无忘贫贱，此其所以神也。今日车中贵介，宁复识<br>戴笠人哉？余乡有林下者，家綦贫。有童稚交，任肥秩，计投之必相周顾。竭力<br>办装，奔涉千里，殊失所望；泻囊货骑，始得归。其族弟甚谐，作月令嘲之云：<br>‘是月也，哥哥至，貂帽解，伞盖不张，马化为驴，靴始收声。’念此可为一笑。”<br>○偷桃<br>童时赴郡试，值春节。旧例，先一日，各行商贾，彩楼鼓吹赴藩司，名曰<br>“演春”。余从友人戏瞩。<br>是日游人如堵。堂上四官，皆赤衣，东西相向坐，时方稚，亦不解其何官，<br>但闻人语哜嘈，鼓吹聒耳。忽有一人，率披发童，荷担而上，似有所白；万声汹<br>动，亦不闻其为何语，但视堂上作笑声。即有青衣人大声命作剧。其人应命方兴，<br>问：“作何剧？”堂上相顾数语，吏下宣问所长。答言：“能颠倒生物。”吏以<br>白官。少顷复下，命取桃子。<br>术人应诺，解衣覆笥上，故作怨状，曰：“官长殊不了了！坚冰未解，安所<br>得桃？不取，又恐为南面者怒。奈何！”其子曰：“父已诺之，又焉辞？”术人<br>惆怅良久，乃曰：“我筹之烂熟。春初雪积，人间何处可觅？惟王母园中，四时<br>常不凋谢，或有之。必窃之天上，乃可。”子曰：“嘻！天可阶而升乎？”曰：<br>“有术在。”乃启笥，出绳一团，约数十丈，理其端，望空中掷去；绳即悬立空<br>际，若有物以挂之。未几，愈掷愈高，渺入云中，手中绳亦尽。乃呼子曰：“儿<br>来！余老惫，体重拙，不能行，得汝一往。”遂以绳授子，曰：“持此可登。”<br>子受绳，有难色，怨曰：“阿翁亦大愦愦！如此一线之绳，欲我附之，以登万仞<br>之高天。倘中道断绝，骸骨何存矣！”父又强呜拍之，曰：“我已失口，追悔无<br>及。烦儿一行。儿勿苦，倘窃得来，必有百金赏，当为儿娶一美妇。”子乃持索，<br>盘旋而上，手移足随，如蛛趁丝，渐入云霄，不可复见。久之，坠一桃，如碗大。<br>术人喜，持献公堂。堂上传示良久，亦不知其真伪。<br>忽而绳落地上，术人惊曰：“殆矣！上有人断吾绳，儿将焉托！”移时，一<br>物坠。视之，其子首也。捧而泣曰：“是必偷桃，为监者所觉。吾儿休矣！”又<br>移时，一足落；无何，肢体纷坠，无复存者。术人大悲，一一拾置笥中而阖之，<br>曰：“老夫止此儿，日从我南北游。今承严命，不意罹此奇惨！当负去瘗之。”<br>乃升堂而跪，曰：“为桃故，杀吾子矣！如怜小人而助之葬，当结草以图报耳。”<br>坐官骇诧，各有赐金。<br>术人受而缠诸腰，乃扣笥而呼曰：“八八儿，不出谢赏，将何待？”忽一蓬<br>头童首抵笥盖而出，望北稽首，则其子也。以其术奇，故至今犹记之。后闻白莲<br>教能为此术，意此其苗裔耶？<br>○种梨<br>有乡人货梨于市，颇甘芳，价腾贵。有道士破巾絮衣，丐于车前。乡人咄之，<br>亦不去；乡人怒，加以叱骂。道士曰：“一车数百颗，老衲止丐其一，于居士亦<br>无亦大损，何怒为？”观者劝置劣者一枚令去，乡人执不肯。<br>肆中佣保者，见喋聒不堪，遂出钱市一枚，付道士。道士拜谢，谓众曰：<br>“出家人不解吝惜。我有佳梨，请出供客。”或曰：“既有之，何不自食？”曰：<br>“我特需此核作种。”于是掬梨啖。且尽，把核于手，解肩上镵，坎地深数寸，<br>纳之而覆以土。向市人索汤沃灌。好事者于临路店索得沸沈，道士接浸坎上。万<br>目攒视，见有勾萌出，渐大；俄成树，枝叶扶苏；倏而花，倏而实，硕大芳馥，<br>累累满树。道士乃即树头摘赐观者，顷刻向尽。已，乃以镵伐树，丁丁良久，方<br>断。带叶荷肩头，从容徐步而去。<br>初，道士作法时，乡人亦杂立众中，引领注目，竟忘其业。道士既去，始顾<br>车中，则梨已空矣，方悟适所亻表散，皆己物也。又细视车上一靶亡，是新凿断<br>者。心大愤恨。急迹之，转过墙隅，则断靶弃垣下，始知所伐梨本，即是物也。<br>道士不知所在。一市粲然。<br>异史氏曰：“乡人愦愦，憨状可掬，其见笑于市人，有以哉。每见乡中称素<br>丰者，良朋乞米，则怫然，且计曰：‘是数日之资也。’或劝济一危难，饭一茕<br>独，则又忿然，又计曰：‘此十人，五人之食也。’甚而父子兄弟，较尽锱铢。<br>及至淫博迷心，则顷囊不吝；刀锯临颈，则赎命不遑。诸如此类，正不胜道，蠢<br>尔乡人，又何足怪。”<br>○劳山道士<br>邑有王生，行七，故家子。少慕道，闻劳山多仙人，负笈往游。登一顶，有<br>观宇，甚幽。一道士坐蒲团上，素发垂领，而神光爽迈。叩而与语，理甚玄妙。<br>请师之。道士曰：“恐娇惰不能作苦。”答言：“能之。”其门人甚众，薄暮毕<br>集。王俱与稽首，遂留观中。<br>凌晨，道士呼王去，授一斧，使随众采樵。王谨受教。过月余，手足重茧，<br>不堪其苦，阴有归志。一夕归，见二人与师共酌，日已暮，尚无灯烛。师乃剪纸<br>如镜，粘壁间。俄顷，月明辉室，光鉴毫芒。诸门人环听奔走。一客曰：“良宵<br>胜乐，不可不同。”乃于案上取酒壶，分赉诸徒，且嘱尽醉。王自思：七八人，<br>壶酒何能遍给？遂各觅盎盂，竞饮先<酉爵>，惟恐樽尽；而往复挹注，竟不少减。<br>心奇之。俄一客曰：“蒙赐月明之照，乃尔寂饮。何不呼嫦娥来？”乃以箸掷月<br>中。见一美人，自光中出。初不盈尺，至地遂与人等。纤腰秀项，翩翩作“霓裳<br>舞”。已而歌曰：“仙仙乎，而还乎！而幽我于广寒乎！”其声清越，烈如箫管。<br>歌毕，盘旋而起，跃登几上，惊顾之间，已复为箸。三人大笑。又一客曰：“今<br>宵最乐，然不胜酒力矣。其饯我于月宫可乎？”三人移席，渐入月中。众视三人，<br>坐月中饮，须眉毕见，如影之在镜中。移时，月渐暗，门人燃烛来，则道士独坐<br>而客杳矣。几上肴核尚故。壁上月，纸圆如镜而已。道士问众：“饮足乎？”曰：<br>“足矣。”“足宜早寝，勿误樵苏。”众诺而退。王窃欣慕，归念遂息。<br>又一月，苦不可忍，而道士并不传教一术。心不能待，辞曰：“弟子数百里<br>受业仙师，纵不能得长生术，或小有传习，亦可慰求教之心；今阅两三月，不过<br>早樵而暮归。弟子在家，未谙此苦。”道士笑曰：“吾固谓不能作苦，今果然。<br>明早当遣汝行。”王曰：“弟子操作多日，师略授小技，此来为不负也。”道士<br>问：“何术之求？”王曰：“每见师行处，墙壁所不能隔，但得此法足矣。”道<br>士笑而允之。乃传一诀，令自咒毕，呼曰：“入之！俯首辄入，勿逡巡！”王果<br>去墙数步，奔而入，及墙，虚若无物，回视，果在墙外矣。大喜，入谢。道士曰：<br>“归宜洁持，否则不验。”遂助资斧遣归。抵家，自诩遇仙，坚壁所不能阻，妻<br>不信。王效其作为，去墙数尺，奔而入；头触硬壁，蓦然而踣。妻扶视之，额上<br>坟起，如巨卵焉。妻揶揄之。王惭忿，骂老道士之无良而已。<br>异史氏曰：“闻此事，未有不大笑者，而不知世之为王生者，正复不少。今<br>有伧父，喜疢毒而畏药石，遂有吮痈舐痔者，进宣威逞暴之术，以迎其旨，绐之<br>曰：‘执此术也以往，可以横行而无碍。’初试未尝不小效，遂谓天下之大，举<br>可以如是行矣，势不至触硬壁而颠蹶不止也。”<br>○长清僧<br>长清僧，道行高洁，年八十余犹健。一日，颠仆不起，寺僧奔救，已圆寂矣。<br>僧不自知死，魂飘去，至河南界。河南有故绅子，率十余骑，按鹰猎兔。马逸，<br>坠毙。僧魂适值，翕然而合，遂渐苏。厮仆环问之。张目曰：“胡至此！”众扶<br>归。入门，则粉白黛绿者，纷集顾问。大骇曰：“我僧也，胡至此！”家人以为<br>妄，共提耳悟之。僧亦不自申解，但闭目不复有言。饷以脱粟则食，酒肉则拒。<br>夜独宿，不受妻妾奉。数日后，忽思少步。众皆喜。既出，少定，即有诸仆纷来，<br>钱簿谷籍，杂请会计。公子托以病倦，悉卸绝之。惟问：“山东长清县，知之否？”<br>共答：“知之。”曰：“我郁无聊赖，欲往游瞩，宜即治任。”众谓新瘳，未应<br>远涉。不听，翼日遂发。<br>抵长清，视风物如昨。无烦问途，竟至兰若。弟子数人见贵客至，伏谒甚恭。<br>乃问：“老僧焉往？”答云：“吾师曩已物化。”问墓所。群导以往，则三尺孤<br>坟，荒草犹未合也。众僧不知何意。既而戒马欲归，嘱曰：“汝师戒行之僧，所<br>遗手泽，宜恪守，勿俾损坏。”众唯唯。乃行。<br>既归，灰心木坐，了不勾当家务。居数月，出门自遁，直抵旧寺，谓弟子曰：<br>“我即汝师。”众疑其谬，相视而笑。乃述返魂之由，又言生平所为，悉符。众<br>乃信，居以故榻，事之如平日。后公子家屡以舆马来，哀请之，略不顾瞻。又年<br>余，夫人遣纪纲至，多所馈遗，金帛皆却之，惟受布袍一袭而已。友人或至其乡，<br>敬造之。见其人默然诚笃，年仅三十，而辄道其八十余年事。<br>异史氏曰：“人死则魂散，其千里而不散者，性定故耳。余于僧，不异之乎<br>其再生，而异之乎其入纷华靡丽之乡，而能绝人以逃世也。若眼睛一闪，而兰麝<br>熏心，有求死而不得者矣，况僧乎哉！”<br>○蛇人<br>东郡某甲，以弄蛇为业。尝蓄驯蛇二，皆青色；其大者呼之大青，小曰二青。<br>二青额有赤点，尤灵驯，盘旋无不如意。蛇人爱之，异于他蛇。期年，大青死，<br>思补其缺，未暇遑也。一夜，寄宿山寺。既明，启笥，二青亦渺。蛇人怅恨欲死。<br>冥搜亟呼，迄无影兆。然每至丰林茂草，辄纵之去，俾得自适，寻复返；以此故，<br>冀其自至。坐伺之，日既高，亦已绝望，怏怏遂行。出门数武，闻丛薪错楚中，<br>窸窣作响，停趾愕顾，则二青来也。大喜，如获拱璧。息肩路隅，蛇亦顿止。视<br>其后，小蛇从焉。抚之曰：“我以汝为逝矣。小侣而所荐耶？”出饵饲之，兼饲<br>小蛇。小蛇虽不去，然瑟缩不敢食。二青含哺之，宛似主人之让客者。蛇人又饲<br>之，乃食。食已，随二青俱入笥中。荷去教之，旋折辄中规矩，与二青无少异，<br>因名之小青。衒技四方，获利无算。<br>大抵蛇人之弄蛇也，止以二尺为率，大则过重，辄便更易。缘二青驯，故未<br>遽弃。又二三年，长三尺余，卧则笥为之满，遂决去之。一日，至淄邑东山间，<br>饲以美饵，祝而纵之。既去，顷之复来，蜿蜒笥外。蛇人挥曰：“去之！世无百<br>年不散之筵。从此隐身大谷，必且为神龙，笥中何可以久居也？”蛇乃去。<br>已而复返，挥之不去，以首触笥。小青在中，亦震震而动。蛇人悟曰：“得<br>毋欲别小青也？”乃发笥。小青径出，因与交首吐舌，似相告语。已而委蛇并去。<br>方意小青不还，俄而踽踽独来，竟入笥卧。由此随在物色，迄无佳者，而小青亦<br>渐大，不可弄。后得一头，亦颇驯，然终不如小青良。而小青粗于儿臂矣。<br>先是，二青在山中，樵人多见之。又数年，长数尺，围如碗；渐出逐人，因<br>而行旅相戒，罔敢出其途。一日，蛇人经其处，蛇暴出如风。蛇人大怖而奔。蛇<br>逐益急，回顾已将及矣。而视其首，朱点俨然，始悟为二青。下担呼曰：“二青，<br>二青！”蛇顿止。昂首久之，纵身绕蛇人，如昔弄状。觉其意殊不恶，但躯巨重，<br>不胜其绕；仆地呼祷，乃释之。又以首触笥。蛇人悟其意，开笥出小青。二蛇相<br>见，交缠如饴糖状，久之始开。蛇人乃祝小青曰：“我久欲与汝别，今有伴矣。”<br>谓二青曰：“原君引之来，可还引之去。更嘱一言：深山不乏食饮，勿扰行人，<br>以犯天谴。”二蛇垂头，似相领受。遽起，大者前，小者后，过处林木为之中分。<br>蛇人伫立望之，不见乃去。此后行人如常，不知二蛇何往也。<br>异史氏曰：“蛇，蠢然物耳，乃恋恋有故人之意，且其从谏也如转圜。独怪<br>俨然而人也者，以十年把臂之交，数世蒙恩之主，转思下井复投石焉；又不然，<br>则药石相投，悍然不顾，且怒而仇焉者，不且出斯蛇下哉。”<br>○斫蟒<br>胡田村胡姓者，兄弟采樵，深入幽谷。遇巨蟒，兄在前，为所吞，弟初骇欲<br>奔，见兄被噬，遂怒出樵斧，斫蟒首。首伤而吞不已。然头虽已没，幸肩际不能<br>下。弟急极无计，乃两手持兄足，力与蟒争，竟曳兄出。蟒亦负痛去。视兄，则<br>鼻耳俱化，奄将气尽。肩负以行，途中凡十余息，始至家。医养半年，方愈。至<br>今面目皆瘢痕，鼻耳惟孔存焉。噫！农人中，乃有弟弟如此哉！或言：“蟒不为<br>害，乃德义所感。”信然！<br>○真定女<br>真定界有孤女，方六七岁，收养于夫家。相居二三年，夫诱与交而孕。腹膨<br>膨而以为病也，告之母。母曰：“动否？”曰：“动。”又益异。然以其齿太稚，<br>不敢决。未几，生男。母叹曰：“不图拳母，竟生锥儿！”<br>○犬奸<br>青州贾某，客于外，恒经岁不归。家蓄一白犬，妻引与交，习为常。一日，<br>夫归，与妻共卧。犬突入，登榻，啮贾人竟死。后里舍稍闻之，共为不平，鸣于<br>官。官械妇，妇不肯伏，收之。命缚犬来，始取妇出。犬忽见妇，直前碎衣作交<br>状。妇始无词。使两役解部院，一解人而一解犬。有欲观其合者，共敛钱赂役，<br>役乃牵聚令交。所止处，观者常百人，役以此网利焉。后人犬俱寸磔以死。呜呼！<br>天地之大，真无所不有矣。然人面而兽交者，独一妇也乎哉？<br>异史氏为之判曰：“会于濮上，古所交讥；约于桑中，人且不齿。乃某者，<br>不堪雌守之苦。浪思苟合之欢。夜叉伏床，竟是家中牝兽；捷卿入窦，遂为被底<br>情郎。云雨台前，乱摇续貂之尾；温柔乡里，频款曳象之腰。锐锥处于皮囊，一<br>纵股而脱颖；留情结于镞项，甫饮羽而生根。忽思异类之交，直属匪夷之想。尨<br>吠奸而为奸，妒残凶杀，律难治以萧曹；人非兽而实兽，奸秽淫腥，肉不食于豺<br>虎。呜呼！人奸杀，则女拟以剐；至于犬奸杀，阳世遂无其刑。人不良，则罚人<br>作犬，至于犬不良，阴曹应穷于法。宜支解以追魂魄，请押赴以问阎罗。”<br>○雹神<br>王公筠仓，莅任楚中，拟登龙虎山谒天师。及湖，甫登舟，即有一人驾小艇<br>来，使舟中人为通。公见之，貌修伟。怀中出天师刺，曰：“闻驺从将临，先遣<br>负弩。”公讶其预知，益神之，诚意而往。<br>天师治具相款。其服役者，衣冠须鬛，多不类常人。前使者亦侍其侧。少间，<br>向天师细语。天师谓公曰：“此先生同乡，不之识耶？”公问之。曰：“此即世<br>所传雹神李左车也。”公愕然改容。天师曰：“适言奉旨雨雹，故告辞耳。”公<br>问：“何处？”曰：“章丘。”公以接壤关切，离席乞免。天师曰：“此上帝玉<br>敕，雹有额数，何能相徇？”公哀不已。天师垂思良久，乃顾而嘱曰：“其多降<br>山谷，勿伤禾稼可也。”又嘱：“贵客在坐，文去勿武。”神出，至庭中，忽足<br>下生烟，氲氤匝地。俄延逾刻，极力腾起，才高于庭树；又起，高于楼阁。霹雳<br>一声，向北飞去，屋宇震动，筵器摆簸。公骇曰：“去乃作雷霆耶！”天师曰：<br>“适戒之，所以迟迟，不然，平地一声，便逝去矣。”公别归，志其月日，遣人<br>问章丘。是日果大雨雹，沟渠皆满，而田中仅数枚焉。<br>○狐嫁女<br>历城殷天官，少贫，有胆略。邑有故家之第，广数十亩，楼宇连亘。常见怪<br>异，以故废无居人。久之，蓬蒿渐满，白昼亦无敢入者。会公与诸生饮，或戏云：<br>“有能寄此一宿者，共醵为筵。”公跃起曰：“是亦何难！”携一席往。众送诸<br>门，戏曰：“吾等暂候之，如有所见，当急号。”公笑云：“有鬼狐，当捉证耳。”<br>遂入，见长莎蔽径，蒿艾如麻。时值上弦，幸月色昏黄，门户可辨。摩娑数<br>进，始抵后楼。登月台，光洁可爱，遂止焉。西望月明，惟衔山一线耳。坐良久，<br>更无少异，窃笑传言之讹。席地枕石，卧看牛女。一更向尽，恍惚欲寐。楼下有<br>履声，籍籍而上。假寐睨之，见一青衣人，挑莲灯，猝见公，惊而却退。语后人<br>曰：“有生人在。”下问：“谁何？”答云：“不识。”俄一老翁上，就公谛视，<br>曰：“此殷尚书，其睡已酣。但办吾事，相公倜傥，或不叱怪。”乃相率入楼，<br>楼门尽辟。移时，往来者益众。楼上灯辉如昼。公稍稍转侧，作嚏咳。翁闻公醒，<br>乃出，跪而言曰：“小人有箕帚女，今夜于归。不意有触贵人，望勿深罪。”公<br>起，曳之曰：“不知今夕嘉礼，惭无以贺。”翁曰：“贵人光临，压除凶煞，幸<br>矣。即烦陪坐，倍益光宠。”公喜，应之。入视楼中，陈设绮丽。遂有妇人出拜，<br>年可四十余。翁曰：“此拙荆。”公揖之。俄闻笙乐聒耳，有奔而上者，曰：<br>“至矣！”翁趋迎，公亦立俟。少间，笼纱一簇，导新郎入。年可十七八，丰采<br>韶秀。翁命先与贵客为礼。少年目公。公若为傧，执半主礼。次翁婿交拜，已，<br>乃即席。少间，粉黛云从，酒胾雾霈，玉碗金瓯，光映几案。酒数行，翁唤女奴<br>请小姐来。女奴诺而入，良久不出。翁自起，搴帏促之。俄婢媪辈拥新人出，环<br>佩璆然，麝兰散馥。翁命向上拜。起，即坐母侧。微目之，翠凤明珰，容华绝<br>世。既而酌以金爵，大容数斗。公思此物可以持验同人，阴内袖中。伪醉隐几，<br>颓然而寝。皆曰：“相公醉矣。”居无何，新郎告行，笙乐暴作，纷纷下楼而去。<br>已而主人敛酒具，小一爵，冥搜不得。或窃议卧客。翁急戒勿语，惟恐公闻。<br>移时，内外俱寂。公始起。暗无灯火，惟脂香酒气，充溢四堵。视东方既白，<br>乃从容出。探袖中，金爵犹在。及门，则诸生先候，疑其夜出而早入者。公出爵<br>示之。众骇问，公以状告。共思此物非寒士所有，乃信之。<br>后公举进士，任肥丘。有世家朱姓宴公，命取巨觥，久之不至。有细奴掩口<br>与主人语，主人有怒色。俄奉金爵劝客饮。谛视之，款式雕文，与狐物更无殊别。<br>大疑，问所从制。答云：“爵凡八只，大人为京卿时，觅良工监制。此世传物，<br>什袭已久。缘明府辱临，适取诸箱簏，仅存其七，疑家人所窃取；而十年尘封如<br>故，殊不可解。”公笑曰：“金杯羽化矣。然世守之珍不可失。仆有一具，颇近<br>似之，当以奉赠。”终筵归署，拣爵持送之。主人审视，骇绝。亲诣谢公，诘所<br>自来，公为历陈颠末。始知千里之物，狐能摄致，而不敢终留也。<br>○娇娜<br>孔生雪笠，圣裔也。为人蕴藉，工诗。有执友令天台，寄函招之。生往，令<br>适卒，落拓不得归，寓菩陀寺，佣为寺僧抄录。寺西百余步，有单先生第，先生<br>故公子，以大讼萧条，眷口寡，移而乡居，宅遂旷焉。<br>一日，大雪崩腾，寂无行旅。偶过其门，一少年出，丰采甚都。见生，趋与<br>为礼，略致慰问，即屈降临。生爱悦之，慨然从入。屋宇都不甚广，处处悉悬锦<br>幕，壁上多古人书画。案头书一册，签曰“琅环琐记。”翻阅一过，皆目所未睹。<br>生以居单第，以为第主，即亦不审官阀。少年细诘行踪，意怜之，劝设帐授徒。<br>生叹曰：“羁旅之人，谁作曹丘者？”少年曰：“倘不以驽骀见斥，愿拜门墙。”<br>生喜，不敢当师，请为友。便问：“宅何久锢？”答曰：“此为单府，曩以公子<br>乡居，是以久旷。仆皇甫氏，祖居陕。以家宅焚于野火，暂借安顿。”生始知非<br>单。当晚，谈笑甚欢，即留共榻。<br>昧爽，即有僮子炽炭火于室。少年先起入内，生尚拥被坐。僮入，白：“太<br>翁来。”生惊起。一叟入，鬓发皤然，向生殷谢曰：“先生不弃顽儿，遂肯赐教。<br>小子初学涂鸦，勿以友故，行辈视之也。”已而进锦衣一袭，貂帽、袜、履各一<br>事。视生盥栉已，乃呼酒荐馔。几、榻、裙、衣，不知何名，光彩射目。酒数行，<br>叟兴辞，曳杖而去。餐讫，公子呈课业，类皆古文词，并无时艺。问之，笑云：<br>“仆不求进取也。”抵暮，更酌曰：“今夕尽欢，明日便不许矣。”呼僮曰：<br>“视太公寝未；已寝，可暗唤香奴来。”僮去，先以绣囊将琵琶至。少顷，一婢<br>入，红妆艳艳。公子命弹湘妃，婢以牙拨勾动，激扬哀烈，节拍不类夙闻。又命<br>以巨觞行酒，三更始罢。次日，早起共读。公子最慧，过目成咏，二三月后，命<br>笔警绝。相约五日一饮，每饮必招香奴。一夕，酒酣气热，目注之。公子已会其<br>意，曰：“此婢乃为老父所豢养。兄旷邈无家，我夙夜代筹久矣，行当为君谋一<br>佳耦。”生曰：“如果惠好，必如香奴者。”公子笑曰：“君诚‘少所见而多所<br>怪’者矣。以此为佳，君愿亦易足也。”居半载，生欲翱翔郊郭，至门，则双扉<br>外扃，问之，公子曰：“家君恐交游纷意念，故谢客耳。”生亦安之。<br>时盛暑溽热，移斋园亭。生胸间瘇起如桃，一夜如碗，痛楚呻吟。公子朝夕<br>省视，眠食俱废。又数日，创剧，益绝食饮。太公亦至，相对太息。公子曰：<br>“儿前夜思先生清恙，娇娜妹子能疗之，遣人于外祖处呼令归。何久不至？”俄<br>僮入白：“娜姑至，姨与松姑同来。”父子即趋入内。少间，引妹来视生。年约<br>十三四，娇波流慧，细柳生姿。生望见艳色，嚬呻顿忘，精神为之一爽。公子便<br>言：“此兄良友，不啻同胞也，妹子好医之。”女乃敛羞容，揄长袖，就榻诊视。<br>把握之间，觉芳气胜兰。女笑曰：“宜有是疾，心脉动矣。然症虽危，可治；但<br>肤块已凝，非伐皮削肉不可。”乃脱臂上金钏安患处，徐徐按下之。创突起寸许，<br>高出钏外，而根际余肿，尽束在内，不似前如碗阔矣。乃一手启罗衿，解佩刀，<br>刃薄于纸，把钏握刃，轻轻附根而割，紫血流溢，沾染床席。生贪近娇姿，不惟<br>不觉其苦，且恐速竣割事，偎傍不久。未几，割断腐肉，团团然如树上削下之癭。<br>又呼水来，为洗割处。口吐红丸，如弹大，着肉上，按令旋转；才一周，觉热火<br>蒸腾；再一周，习习作痒；三周已，遍体清凉，沁入骨髓。女收丸入咽，曰：<br>“愈矣！”趋步出。<br>生跃起走谢，沉痼若失。而悬想容辉，苦不自已。自是废卷痴坐，无复聊赖。<br>公子已窥之，曰：“弟为物色，得一佳耦。”问：“何人？”曰：“亦弟眷属。”<br>生凝思良久，但云：“勿须也！”面壁吟曰：“曾经沧海难为水，除却巫山不是<br>云。”公子会其旨，曰：“家君仰慕鸿才，常欲附为婚姻。但止一少妹，齿太稚。<br>有姨女阿松，年十八矣，颇不粗陋。如不见信，松姊日涉园亭，伺前厢，可望见<br>之。”生如其教，果见娇娜偕丽人来，画黛弯蛾，莲钩蹴凤，与娇娜相伯仲也。<br>生大悦，求公子作伐。公子异日自内出，贺曰：“谐矣。”乃除别院，为生成礼。<br>是夕，鼓吹阗咽，尘落漫飞，以望中仙人，忽同衾幄，遂疑广寒宫殿，未必在云<br>霄矣。合卺之后，甚惬心怀。<br>一夕，公子谓生曰：“切磋之惠，无日可以忘之。近单公子解讼归，索宅甚<br>急，意将弃此而西。势难复聚，因而离绪萦怀。”生愿从去。公子劝还乡闾，生<br>难之。公子曰：“勿虑，可即送君行。”无何，太翁引松娘至，以黄金百两赠生。<br>公子以左右手与生夫妇相把握，嘱闭目勿视。飘然履空，但觉耳际风鸣，久之曰：<br>“至矣。”启目，果见故里。始知公子非人。喜叩家门，母出非望，又睹美妇，<br>方共忻慰。及回顾，则公子逝矣。松娘事姑孝；艳色贤名，声闻遐迩。<br>后生举进士，授延安司李，携家之任。母以道远不行。松娘生一男，名小宦，<br>生以忤直指，罢官，罣碍不得归。偶猎郊野，逢一美少年，跨骊驹，频频瞻视。<br>细看，则皇甫公子也。揽辔停骖，悲喜交至。邀生去，至一村，树木浓昏，荫翳<br>天日。入其家，则金沤浮钉，宛然世家。问妹子已嫁；岳母已亡，深相感悼。经<br>宿别去，偕妻同返。娇娜亦至，抱生子掇提而弄曰：“姊姊乱吾种矣。”生拜谢<br>曩德。笑曰：“姊夫贵矣。创口已合，未忘痛耶？”妹夫吴郎，亦来谒拜。信宿<br>乃去。<br>一日，公子有忧色，谓生曰：“天降凶殃，能相救否？”生不知何事，但锐<br>自任。公子趋出，招一家入，罗拜堂上。生大骇，亟问。公子曰：“余非人类，<br>狐也。今有雷霆之劫。君肯以身赴难，一门可望生全；不然，请抱子而行，无相<br>累。”生矢共生死。乃使仗剑于门，嘱曰：“雷霆轰击，勿动也！”生如所教。<br>果见阴云昼暝，昏黑如{殹石}。回视旧居，无复闬闳，惟见高冢岿然，巨穴无底。<br>方错愕间，霹雳一声，摆簸山岳，急雨狂风，老树为拔。生目眩耳聋，屹不少动。<br>忽于繁烟黑絮之中，见一鬼物，利喙长爪，自穴攫一人出，随烟直上。瞥睹衣履，<br>念似娇娜。乃急跃离地，以剑击之，随手堕落。忽而崩雷暴裂，生仆，遂毙。<br>少间，晴霁，娇娜已能自苏。见生死于旁，大哭曰：“孔郎为我而死，我何<br>生矣！”松娘亦出，共舁生归。娇娜使松娘捧其首；兄以金簪拨其齿；自乃撮其<br>颐，以舌度红丸入，又接吻而呵之。红丸随气入喉，格格作响，移时，豁然而苏。<br>见眷口，恍如梦悟。于是一门团圆，惊定而喜。生以幽旷不可久居，议同旋里。<br>满堂交赞，惟娇娜不乐。生请与吴郎俱，又虑翁媪不肯离幼子，终日议不果。忽<br>吴家一小奴，汗流气促而至。惊致研诘，则吴郎家亦同日遭劫，一门俱没。娇娜<br>顿足悲伤，涕不可止。共慰劝之。而同归之计遂决。<br>生入城，勾当数日，遂连夜趣装。既归，以闲园寓公子，恒返关之；生及松<br>娘至，始发扃。生与公子兄妹，棋酒谈宴，若一家然。小宦长成，貌韶秀，有狐<br>意。出游都市，共知为狐儿也。<br>异史氏曰：“余于孔生，不羡其得艳妻，而羡其得腻友也。观其容可以疗饥；<br>听其声可以解颐。得此良友，时一谈宴，则‘色授魂与’，尤胜于‘颠倒衣裳’<br>矣。”<br>○僧孽<br>张某暴卒，随鬼使去，见冥王。王稽簿，怒鬼使误捉，责令送归。张下，私<br>浼鬼使，求观冥狱。鬼导历九幽，刀山、剑树，一一指点。末至一处，有一僧紥<br>股穿绳而倒悬之，号痛欲绝。近视，则其兄也。张见之惊哀，问：“何罪至此？”<br>鬼曰：“是为僧，广募金钱，悉供饮博行淫，故罚之。欲脱此厄，须其自忏。”<br>张既苏，疑兄已死。<br>时其兄居兴福寺，因往探之。入门，便闻其号痛声。入室，见疮生股间，脓<br>血崩溃，挂足壁上，宛然冥司倒悬状。骇问其故。曰：“挂之稍可，不则痛彻心<br>腑。”张因告以所见。僧大骇，乃戒荤酒，虔诵经咒。半月寻愈。遂为戒僧。<br>异史氏曰：“鬼狱茫茫，恶人每以自解；而不知昭昭之祸，即冥冥之罚也。<br>可勿惧哉！”<br>○妖术<br>于公者，少任侠，喜拳勇，力能持高壶，作旋风舞。崇祯间，殿试在都，仆<br>疫不起，患之。会市上有善卜者，能决人生死，将代问之。<br>既至，未言。卜者曰：“君莫欲问仆病乎？”公骇应之。曰：“病者无害，<br>君可危。”公乃自卜。卜者起卦，愕然曰：“君三日当死！”公惊诧良久。卜者<br>从容曰：“鄙人有小术，报我十金，当代禳之。”公自念，生死已定，术岂能解；<br>不应而起，欲出。卜者曰：“惜此小费，勿悔勿悔！”爱公者皆为公惧，劝罄橐<br>以哀之。公不听。<br>倏忽至三日，公端坐旅舍，静以觇之，终日无恙。至夜，阖户挑灯，倚剑危<br>坐。一漏向尽，更无死法。意欲就枕，忽闻窗隙窣窣有声。急视之，一小人荷戈<br>入；及地，则高如人。公捉剑起，急击之，飘忽未中。遂遽小，复寻窗隙，意欲<br>遁去。公疾斫之，应手而倒。烛之，则纸人，已腰断矣。公不敢卧，又坐待之。<br>逾时，一物穿窗入，怪狞如鬼。才及地，急击之，断而为两，皆蠕动。恐其复起，<br>又连击之，剑剑皆中，其声不软。审视，则土偶，片片已碎。<br>于是移坐窗下，目注隙中。久之，闻窗外如牛喘，有物推窗棂，房壁震摇，<br>其势欲倾。公惧覆压，计不如出而斗，遂划然脱扃，奔而出。见一巨鬼，高与檐<br>齐；昏月中，见其面黑如煤，眼闪烁有黄光；上无衣，下无履，手弓而腰矢。公<br>方骇，鬼则弯矣。公以剑拨矢，矢堕。欲击之，则又弯矣。公急跃避，矢贯于壁，<br>战战有声。鬼怒甚，拔佩刀，挥如风，望公力劈。公猱进，刀中庭石，石立断。<br>公出其股间，削鬼中踝，铿然有声。鬼益怒，吼如雷，转身复剁。公又伏身入；<br>刀落，断公裙。公已及胁下，猛斫之，亦铿然有声，鬼仆而僵。公乱击之，声硬<br>如柝。烛之，则一木偶，高大如人。弓矢尚缠腰际，刻画狰狞；剑击处，皆有血<br>出。公因秉烛待旦，方语鬼物皆卜人遣之，欲致人于死，以神其术也。<br>次日，遍告交知，与共诣卜所。卜人遥见公，瞥不可见。或曰：“皆翳形术<br>也，犬血可破。”公如其言，戒备而往。卜人又匿如前。急以犬血沃立处，但见<br>卜人头面，皆为犬血模糊，目灼灼如鬼立。乃执付有司而杀之。<br>异史氏曰：“尝谓买卜为一痴。世之讲此道而不爽于生死者几人？卜之而爽，<br>犹不卜也。且即明明告我以死期之至，将复如何？况借人命以神其术者，其可畏<br>不尤甚耶！”<br>○野狗<br>于七之乱，杀人如麻。乡民李化龙，自山中窜归。值大兵宵进，恐罹炎昆之<br>祸，急无所匿，僵卧于死人之丛，诈作尸。兵过既尽，未敢遽出。忽见阙头断臂<br>之尸，起立如林。内一尸断首犹连肩上，口中作语曰：“野狗子来，奈何？”群<br>尸参差而应曰：“奈何！”俄顷，蹶然尽倒，遂无声。<br>李方惊颤欲起，有一物来，兽首人身，伏啮人首，遍吸其脑。李惧，匿首尸<br>下。物来拨李肩，欲得李首。李力伏，俾不可得。物乃推覆尸而移之，首见。李<br>大惧，手索腰下，得巨石如碗，握之。物俯身欲龁，李骤起大呼，击其首，中嘴。<br>物嗥如鸱，掩口负痛而奔，吐血道上。就视之，于血中得二齿，中曲而端锐，长<br>四寸余。怀归以示人，皆不知其何物也。<br>○三生<br>刘孝廉，能记前身事。自言一世为缙绅，行多玷。六十二岁而殁，初见冥王，<br>待如乡先生礼，赐坐，饮以茶。觑冥王盏中，茶色清彻，己盏中，浊如胶。暗疑<br>迷魂汤得勿此乎？乘冥王他顾，以盏就案角泻之，伪为尽者。<br>俄顷，稽前生恶录，怒，命群鬼捽下，罚作马。即有厉鬼絷去。行至一家，<br>门限甚高，不可逾。方趑趄间，鬼力楚之，痛甚而蹶。自顾，则身已在枥下矣。<br>但闻人曰：“骊马生驹矣，牡也。”心甚明了，但不能言。觉大馁，不得已，就<br>牝马求乳。逾四五年间，体修伟。甚畏挞楚，见鞭则惧而逸。主人骑，必覆障泥，<br>缓辔徐徐，犹不甚苦；惟奴仆圉人，不加鞯装以行，两踝夹击，痛彻心腑。于是<br>愤甚，三日不食，遂死。<br>至冥司，冥王查其罚限未满，责其规避，剥其皮革，罚为犬。意懊丧，不欲<br>行。群鬼乱挞之，痛极而窜于野。自念不如死，愤投绝壁，颠莫能起。自顾，则<br>身伏窦中，牝犬舐而腓字之，乃知身已复生于人世矣。稍长，见便液亦知秽，然<br>嗅之而香，但立念不食耳。为犬经年，常忿欲死，又恐罪其规避。而主人又豢养，<br>不肯戮。乃故啮主人脱股肉，主人怒，杖杀之。<br>冥王鞫状，怒其狂猘，笞数百，俾作蛇。囚于幽室，暗不见天。闷甚，缘<br>壁而上，穴屋而出。自视，则身伏茂草，居然蛇矣。遂矢志不残生类，饥吞木实。<br>积年余，每思自尽不可，害人而死又不可，欲求一善死之策而未得也。一日，卧<br>草中，闻车过，遽出当路，车驰压之，断为两。<br>冥王讶其速至，因蒲伏自剖。冥王以无罪见杀，原之，准其满限复为人，是<br>为刘公。公生而能言，文章书史，过辄成诵。辛酉举孝廉。每劝人：乘马必厚其<br>障泥；股夹之刑，胜于鞭楚也。<br>异史氏曰：“毛角之俦，乃有王公大人在其中。所以然者，王公大人之内，<br>原未必无毛角者在其中也。故贱者为善，如求花而种其树；贵者为善，如已花而<br>培其本：种者可大，培者可久。不然，且将负盐车，受羁馽，与之为马。不然，<br>且将啖便液，受烹割，与之为犬。又不然，且将披鳞介，葬鹤鹳，与之为蛇。”<br>○狐入瓶<br>万村石氏之妇，崇于狐，患之，而不能遣。扉后有瓶，每闻妇翁来，狐辄遁<br>匿其中。妇窥之熟，暗计而不言。一日，窜入。妇急以絮塞瓶口，置釜中，燂<br>汤而沸之。瓶热，狐呼曰：“热甚！勿恶作剧。”妇不语。号益急，久之无声。<br>拔塞而验之，毛一堆，血数点而已。<br>○蛇癖<br>王蒲令之仆吕奉宁，性嗜蛇。每得小蛇，则全吞之，如啖葱状；大者，以刀<br>寸寸断之，始掬以食。嚼之铮铮，血水沾颐。且善嗅，尝隔墙闻蛇香，急奔墙外，<br>果得蛇盈尺。时无佩刀，先啮其头，尾尚蜿蜒于口际。<br>○鬼哭<br>谢迁之变，宦第皆为贼窟。王学使七襄之宅，盗聚尤众。城破兵入，扫荡群<br>丑，尸填墀，血至充门而流。公入城，扛尸涤血而居。往往白昼见鬼，夜则床下<br>磷飞，墙角鬼哭。一日，王生皞迪，寄宿公家，闻床底小声连呼：“皞迪！”已<br>而声渐大，曰：“我死得苦！”因哭，满庭皆哭。公闻，仗剑而入，大言曰：<br>“汝不识我王学院耶？”但闻百声嗤嗤，笑之以鼻。公于是设水陆道场，命释道<br>忏度之。夜抛鬼饭，则见磷火荧荧，随地皆出。先是，阍人王姓者疾笃，昏不知<br>人事者数日矣。是夕，忽欠伸若醒，妇以食进。王曰：“适主人不知何事，施饭<br>于庭，我亦随众啖噉。食已方归，故不饥耳。”由此鬼怪遂绝。岂钹铙钟鼓，<br>焰口瑜伽，果有益耶？<br>异史氏曰：“邪怪之物，惟德可以已之。当陷城之时，王公势正烜赫，闻声<br>者皆股栗，而鬼且揶揄之。想鬼物逆知其不令终耶？普告天下大人先生：出人面<br>犹不可以吓鬼，愿无出鬼面以吓人也！”<br>○焦螟<br>董侍读默庵家，为狐所扰，瓦砾砖石，忽如雹落，家人相率奔匿，待其间歇，<br>乃敢出操作。公患之，假怍庭孙司马第移避之。而狐扰犹故。<br>一日，朝中待漏，适言其异。大臣或言：关东道士焦螟，居内城，总持敕勒<br>之术，颇有效。公造庐而请之。道士朱书符，使归粘壁上。狐竟不惧，抛掷有加<br>焉。公复告道士。道士怒，亲诣公家，筑坛作法。俄见一巨狐，伏坛下。家人受<br>虐已久，衔恨綦甚，一婢近击之。婢忽仆地气绝。道士曰：“此物猖獗，我尚不<br>能遽服之，女子何轻犯尔尔。”既而曰：“可借鞫狐词亦得。”戟指咒移时，婢<br>忽起，长跪。道士诘其里居。婢作狐言：“我西域产，入都者十八辈。”道士曰：<br>“辇毂下，何容尔辈久居？可速去！”狐不答。道士击案怒曰：“汝欲梗吾令耶？<br>再若迁延，法不汝宥！”狐乃蹙怖作色，愿谨奉教。道士又速之。婢又仆绝，良<br>久始苏。俄见白块四五团，滚滚如球，附檐际而行，次第追逐，顷刻俱去。由是<br>遂安。<br>○叶生<br>淮阳叶生者，失其名字。文章词赋，冠绝当时，而所遇不偶，困于名场。会<br>关东丁乘鹤来令是邑，见其文，奇之，召与语，大悦。使即官署，受灯火，时赐<br>钱谷恤其家。值科试，公游扬于学使，遂领冠军。公期望綦切，闱后，索文读之，<br>击节称叹。不意时数限人，文章憎命，及放榜时，依然铩羽。生嗒丧而归，愧负<br>知己，形销骨立，痴若木偶。公闻，召之来，面慰之；生零涕不已。公怜之，相<br>期考满入都，携与俱北。生甚感佩。辞而归，杜门不出。无何，寝疾。公遗问不<br>绝，而服药百裹，殊罔所效。<br>公适以忤上官免，将解任去。函致之，其略云：“仆东归有日，所以迟迟者，<br>待足下耳。足下朝至，则仆夕发矣。”传之卧榻。生持书啜泣，寄语来使：“疾<br>革难遽瘥，请先发。”使人返白。公不忍去，徐待之。<br>逾数日，门者忽通叶生至。公喜，迎而问之。生曰：“以犬马病，劳夫子久<br>待，万虑不宁。今幸可从杖履。”公乃束装戒旦。抵里，命子师事生，夙夜与俱。<br>公子名再昌，时年十六，尚不能文。然绝慧，凡文艺三两过，辄无遗忘。居之期<br>岁，便能落笔成文。益之公力，遂入邑痒。生以生平所拟举业，悉录授读，闱中<br>七题，并无脱漏，中亚魁。公一日谓生曰：“君出余绪，遂使孺子成名。然黄钟<br>长弃若何！”生曰：“是殆有命。借福泽为文章吐气，使天下人知半生沦落，非<br>战之罪也，愿亦足矣。且士得一人知己，可无憾，何必抛却白纻，乃谓之利市哉！”<br>公以其久客，恐误岁试，劝令归省。生惨然不乐。公不忍强，嘱公子至都，为之<br>纳粟。公子又捷南宫，授部中主政，携生赴监，与共晨夕。逾岁，生入北闱，竟<br>领乡荐。会公子差南河典务，因谓生曰：“此去离贵乡不远。先生奋迹云霄，锦<br>还为快。”生亦喜。择吉就道，抵淮阳界，命仆马送生归。<br>见门户萧条，意甚悲恻。逡巡至庭中，妻携簸具以出，见生，掷具骇走。生<br>凄然曰：“今我贵矣！三四年不觌，何遂顿不相识？”妻遥谓曰：“君死已久，<br>何复言贵？所以久淹君柩者，以家贫子幼耳。今阿大亦已成立，将卜窀穸，勿作<br>怪异吓生人。”生闻之，怃然惆怅。逡巡入室，见灵柩俨然，扑地而灭。妻惊视<br>之，衣冠履舄如蜕委焉。大恸，抱衣悲哭。子自塾中归，见结驷于门，审所自来，<br>骇奔告母。母挥涕告诉。又细询从者，始得颠末。从者返，公子闻之，涕堕垂膺。<br>即命驾哭诸其室；出橐为营丧，葬以孝廉礼。又厚遗其子，为延师教读。言于学<br>使，逾年游泮。<br>异史氏曰：“魂从知己，竟忘死耶？闻者疑之，余深信焉。同心倩女，至离<br>枕上之魂；千里良朋，犹识梦中之路。而况茧丝蝇迹，吐学士之心肝；流水高山，<br>通我曹之性命者哉！嗟乎！遇合难期，遭逢不偶。行踪落落，对影长愁；傲骨嶙<br>嶙，搔头自爱。叹面目之酸涩，来鬼物之揶揄。频居康了之中，则须发之条条可<br>丑；一落孙山之外，则文章之处处皆疵。古今痛哭之人，卞和惟尔；颠倒逸群之<br>物，伯乐伊谁？抱刺于怀，三年灭字，侧身以望，四海无家。人生世上，只须合<br>眼放步，以听造物之低昂而已。天下之昂藏沦落如叶生者，亦复不少，顾安得令<br>威复来，而生死从之也哉？噫！”<br>○四十千<br>新城王大司马，有主计仆，家称素封。忽梦一人奔入，曰：“汝欠四十千，<br>今宜还矣。”问之，不答，径入内去。既醒，妻产男。知为夙孽，遂以四十千捆<br>置一室，凡儿衣食病药，皆取给焉。过三四岁，视室中钱，仅存七百。适乳姥抱<br>儿至，调笑于侧。仆呼之曰：“四十千将尽，汝宜行矣！”言已，儿忽颜色蹙变，<br>项折目张；再抚之，气已绝矣。乃以余资置葬具而瘗之。此可为负欠者戒也。<br>昔有老而无子者，问诸高僧。僧曰：“汝不欠人者，人又不欠汝者。乌得子？”<br>盖生佳儿，所以报我之缘，生顽儿，所以取我之债。生者勿喜，死者勿悲也。<br>○成仙<br>文登周生，与成生少共笔砚，遂订为杵臼交。而成贫，故终岁依周。论齿，<br>则周为长，呼周妻以嫂。节序登堂，如一家焉。周妻生子，产后暴卒。继聘王氏，<br>成以少故，未尝请见之。一日，王氏弟来省姊，宴于内寝。成适至，家人通白，<br>周坐命邀成，成不入，辞去。周追之而还，移席外舍。<br>甫坐，即有人白别业之仆，为邑宰重笞者。先是，黄吏部家牧佣，牛蹊周田，<br>以是相诟。牧佣奔告主，捉仆送官，遂被笞责。周因诘得其故，大怒曰：“黄家<br>牧猪奴，何敢尔！其先世为大父服役，促得志，乃无人耶！”气填吭臆，忿而起，<br>欲往寻黄。成捺而止之，曰：“强梁世界，原无皂白。况今日官宰半强寇不操矛<br>弧者耶？”周不听。成谏止再三，至泣下，周乃止。怒终不释，转侧达旦。谓家<br>人曰：“黄家欺我，我仇也，姑置之。邑令朝廷官，非势家官，纵有互争，亦须<br>两造，何至如狗之随嗾者？我亦呈治其佣，视彼将何处分。”家人悉怂恿之，计<br>遂决。以状赴宰，宰裂而掷之，周怒，语侵宰。宰惭恚，因逮系之。<br>辰后，成往访周，始知入城讼理。急奔劝止，则已在囹圄矣。顿足无所为计。<br>时获海寇三名，宰与黄赂嘱之，使捏周同党。据词申黜顶衣，搒掠酷惨。成入狱，<br>相顾凄酸。谋叩阙。周曰：“身系重犴，如鸟在笼，虽有弱弟，止堪供囚饭耳。”<br>成锐身自任，曰：“是予责也。难而不急，乌用友也！”乃行。周弟赆之，则去<br>已久矣。至都，无门入控。相传驾将出猎，成预隐木市中。俄驾过，伏舞哀号，<br>遂得准。驿送而下，着部院审奏。时阅十月余，周已诬服论辟。院接御批，大骇，<br>复提躬谳。黄亦骇，谋杀周。因赂监，绝其饮食，弟来馈问，苦禁拒之。成又为<br>赴院声屈，始蒙提问，业已饥饿不起。院台怒，杖毙监者。黄大怖，纳数千金，<br>嘱为营脱，以是得朦胧题免。宰以枉法拟流。<br>周放归，益肝胆成。成自经讼系，世情灰冷，招周偕隐。周溺少妇，辄迂笑<br>之。成虽不言，而意甚决。别后，数日不至。周使探诸其家，家人方疑其在周所；<br>两无所见，始疑。周心知其异，遣人踪迹之，寺观岩壑，物色殆遍。时以金帛恤<br>其子。<br>又八九年，成忽自至，黄巾氅服，岸然道貌。周喜把臂曰：“君何往，使我<br>寻欲遍？”成笑曰：“孤云野鹤，栖无定所。别后幸复顽健。”周命置酒，略通<br>间阔，欲为变易道装。成笑不语。周曰：“愚哉！何弃妻孥犹敝屣也？”成笑曰：<br>“不然。人将弃予，其何人之能弃。”问所栖止，答在劳山上清宫。既而抵足寝，<br>梦成裸伏胸上，气不得息。讶问何为，殊不答。忽惊而寤，呼成不应。坐而索之，<br>杳然不知所往。定移时，始觉在成榻，骇曰：“昨不醉，何颠倒至此耶！”乃呼<br>家人。家人火之，俨然成也。周固多髭，以手自捋，则疏无几茎。取镜自照，讶<br>曰：“成生在此，我何往？”已而大悟，知成以幻术招隐。意欲归内，弟以其貌<br>异，禁不听前。周亦无以自明，即命仆马往寻成。<br>数日，入劳山。马行疾，仆不能及。休止树下，见羽客往来甚众。内一道人<br>目周，周因以成问。道士笑曰：“耳其名矣，似在上清。”言已，径去。周目送<br>之，见一矢之外，又与一人语，亦不数言而去。与言者渐至，乃同社生。见周，<br>愕曰：“数年不晤，人以君学道名山，与尚游戏人间耶？”周述其异。生惊曰：<br>“我适遇之，而以为君也。去无几时，或亦不远。”周大异，曰：“怪哉！何自<br>己面目觌面不识？”仆寻至，急驰之，竟无踪兆。一望寥阔，进退难以自主。自<br>念无家可归，遂决意穷追。而怪险不复可骑，遂以马付仆归，迤逦自往。遥见一<br>童独立，趋近问程，且告以故。童自言为成弟子，代荷衣粮，导与俱行。三日始<br>至，又非世之所谓上清。时十月中，山花满路，不类初冬。童入报，成即出，始<br>认己形。执手而入，置酒宴语。见异彩之禽，驯人不惊，声如笙簧，时来鸣于座<br>上，心甚异之。然尘俗念切，无意留连。地下有蒲团二，曳与并坐。至二更后，<br>万虑俱寂，忽似瞥然一盹，身觉与成易位。疑之，自捋颔下，则于思者如故矣。<br>既曙，浩然思返。成固留之。越三日，乃曰：“迄少寐息，早送君行。”甫交睫，<br>闻成呼曰：“行装已具矣。”遂起从之。所行殊非旧途。觉无几时，里居已在望<br>中。成坐候路侧，俾自归。周强之不得，因踽踽至家门。叩不能应，思欲越墙，<br>觉身飘似叶，一跃已过。凡逾数重垣，始抵卧室，灯烛荧然，内人未寝，哝哝与<br>人语。舐窗一窥，则妻与一厮仆同杯饮，状甚狎亵。于是怒火如焚，计将掩执，<br>又恐孤力难胜。遂潜身脱扃而出，奔告成，且乞为助。成慨然从之，直抵内寝。<br>周举石挝门，内张皇甚。擂愈急，内闭益坚。成拨以剑，划然顿辟。周奔入，仆<br>冲户而走。成在门外，以剑击之，断其肩臂。周执妻拷讯，乃知被收时即与仆私。<br>周借剑决其首，罥肠庭树间。乃从成出，寻途而返。<br>蓦然忽醒，则身在卧榻，惊而言曰：“怪梦参差，使人骇惧！”成笑曰：<br>“梦者兄以为真，真者乃以为梦。”周愕而问之。成出剑示之，溅血犹存。周惊<br>怛欲绝，窃疑成诪张为幻。成知其意，乃促装送之归，荏苒至里门，乃曰：“畴<br>昔之夜，倚剑而相待者，非此处耶！吾厌见恶浊，请还待君于此。如过晡不来，<br>予自去。”周至家，门户萧索，似无居人。还入弟家。弟见兄，双泪交坠，曰：<br>“兄去后，盗夜杀嫂，刳肠去，酷惨可悼。于今官捕未获。”周如梦醒，因以情<br>告，戒勿究。弟错愕良久。周问其子，乃命老妪抱至。周曰：“此襁褓物，宗绪<br>所关，弟善视之。兄欲辞人世矣。”遂起，径去。弟涕泗追挽，笑行不顾。至野<br>外，见成，与俱行。遥回顾，曰：“忍事最乐。”弟欲有言，成阔袖一举，即不<br>可见。怅立移时，痛哭而返。周弟朴拙，不善治家人生产，居数年，家益贫。周<br>子渐长，不能延师，因自教读。一日，早至斋，见案头有函书，缄封甚固，签题<br>“仲氏启”。审之，为兄迹。开视，则虚无所有，只见爪甲一枚，长二指许。心<br>怪之。以甲置砚上，出问家人所自来，并无知者。回视，则砚石灿灿，化为黄金。<br>大惊。以试铜铁，皆然。由此大富。以千金赐成氏子，因相传两家有点金术云。<br>○新郎<br>江南梅孝廉耦长，言其乡孙公，为德州宰，鞫一奇案。初，村人有为子娶妇<br>者，新人入门，戚里毕贺。饮至更余，新郎出。见新妇炫装，趋转舍后。疑而尾<br>之。宅后有长溪，小桥通之。见新妇渡桥径去，益疑。呼之不应。遥以手招婿，<br>婿急趁之。相去盈尺，而卒不可及。行数里，入村落。妇止，谓婿曰：“君家寂<br>寞，我不惯住。请与郎暂居妾家数日，便同归省。”言已，抽簪叩扉轧然，有女<br>童出应门。妇先入，不得已，从之。既入，则岳父母俱在堂上，谓婿曰：“我女<br>少娇惯，未尝一刻离膝下，一旦去故里，心辄戚戚。今同郎来，甚慰系念。居数<br>日，当送两人归。”乃为除室，床褥备具，遂居之。<br>家中客见新郎久不至，共索之。室中惟新妇在，不知婿之何往。由是遐迩访<br>问，并无耗息。翁媪零涕，谓其必死。将半载，妇家悼女无偶，遂请于村人父，<br>欲别醮女。村人父益悲，曰：“骸骨衣裳，无所验证，何知吾儿遂为异物！纵其<br>奄丧，周岁而嫁，当亦未晚，胡为如是急耶！”妇父益衔之，讼于庭。孙公怪疑，<br>无所措力，断令待以三年，存案遣去。村人子居女家，家人亦大相忻待。每与妇<br>议归，妇亦诺之，而因循不既行。积半年余，中心徘徊，万虑不安。欲独归，而<br>妇固留之。一日，合家遑遽，似有急难。仓卒谓婿曰：“本拟三二日遣夫妇偕归，<br>不意仪装未备，忽遘闵凶。不得已，先送郎还。”于是送出门，旋踵即返，周旋<br>言动，颇甚草草。方欲觅途，回视院宇无存，但见高冢。大惊。寻路急归。至家，<br>历述端末，因与投官陈诉。孙公拘妇父谕之，送女于归，使合卺焉。<br>○灵官<br>朝天观道士某，喜吐纳之术，有翁假寓观中，适同所好，遂为玄友。居数年，<br>每至郊祭时，辄先旬日而去，郊后乃返。道士疑而问之。翁曰：“我两人莫逆，<br>可以实告：我狐也。郊期至，则诸神清秽，我无所容，故行遁耳。”<br>又一年，及期而去，久不复返。疑之。一日忽至，因问其故。答曰：“我几<br>不复见子矣！曩欲远避，心颇怠，视阴沟甚隐，遂潜伏卷瓮下。不意灵官粪除至<br>此，瞥为所睹，愤欲加鞭。余惧而逃。灵官追逐甚急。至黄河上，濒将及矣。大<br>窘无计，窜伏溷中。神恶其秽，始返身去。既出，臭恶沾染，不可复游人世。乃<br>投水自濯讫，又蛰穴中几百日，垢浊始净。今来相别，兼以致祝，君亦宜隐身他<br>去，大劫将来，此非福地也。”言已，辞去。道士依言别徙。未几而有甲申之变。<br>○王兰<br>利津王兰，暴病死，阎王覆勘，乃鬼卒之误勾也。责送还生，则尸已败。鬼<br>惧罪，谓王曰：“人而鬼也则苦，鬼而仙也则乐。苟乐矣，何必生？”王以为然。<br>鬼曰：“此处一狐，金丹成矣。窃其丹吞之，则魂不散，可以长存。但凭所之，<br>罔不如意。子愿之否？”王从之。鬼导去，入一高第，见楼阁渠然，而阒无一人。<br>有狐在月下，仰首望空际。气一呼，有丸自口中出，直上入月中；一吸，复落，<br>以口承之，则又呼之，如是不已。鬼潜伺其侧，俟其吐，急掇于手，付王吞之。<br>狐惊，盛气相尚，见二人在，恐不敌，愤恨而去。<br>王与鬼别，至其家，妻子见之，咸惧却走。王告以故，乃渐集。由此在家寝<br>处如平时。其友张某者，闻而省之，相见话温凉。因谓张曰：“我与若家世夙贫，<br>今有术，可以致富。子能从我游乎？”张唯唯。王曰：“我能不药而医，不卜而<br>断。我欲现身，恐识我者相惊怪，附子而行，可乎？”张又唯唯。于是即日趣装，<br>至山西界。遇富室有女，得暴疾，眩然瞀瞑。前后药禳既穷。张造其庐，以术自<br>炫。富翁止此女，甚珍惜之，能医者，愿以千金相酬报。张请视之，从翁入室，<br>见女瞑卧，启其衾，抚其体，女昏不觉。王私告张曰：“此魂亡也，当为觅之。”<br>张乃告翁：“病虽危，可救。”问：“需何药？”俱言不须，“女公子魂离他所，<br>业遣神觅之矣。”约一时许，王忽来，具言已得。张乃请翁再入，又抚之。少顷，<br>女欠伸，目遽张。翁大喜，抚问。女言：“向戏园中，见一少年郎，挟弹弹雀，<br>数人牵骏马，从诸其后。急欲奔避，横被阻止。少年以弓授儿，教儿弹。方羞诃<br>之，便携儿马上，累骑而行。笑曰：‘我乐与子戏，勿羞也。’数里入山中，我<br>马上号且骂，少年怒，推堕路旁，欲归无路。适有一人捉儿臂，疾若驰，瞬息至<br>家，忽若梦醒。”翁神之，果贻千金。王宿与张谋，留二百金作路用，余尽摄去，<br>款门而付其子。又命以三百馈张氏，乃复还。次日，与翁别，不见金藏何所，益<br>奇之，厚礼而送之。逾数日，张于郊外遇同乡人贺才。才饮赌，不事生业，其贫<br>如丐。闻张得异术，获金无算，因奔寻之。王劝，薄赠令归。才不改故行，旬日<br>荡尽，将复寻张。王已知之，曰：“才狂悖，不可与处，只宜赂之使去，纵祸犹<br>浅。”逾日，才果至，强从与俱。张曰：“我固知汝复来。日事酗赌，千金何能<br>满无底窦？诚改若所为，我百金相赠。”才诺之。张泻囊授之。才去，以百金在<br>橐，赌益豪。益之狭邪游，挥洒如土。邑中捕役疑而执之，质于官，拷掠酷惨。<br>才实告金所自来。乃遣隶押才捉张。创剧，毙于途。魂不忘于张，复往依之，因<br>与王会。一日，聚饮于烟墩，才大醉狂呼，王止之不听。适巡方御史过，闻呼搜<br>之，获张。张惧，以实告。御史怒，笞而牒于神。夜梦金甲人告曰：“查王兰无<br>辜而死，今为鬼仙。医亦神术，不可律以妖魅。今奉帝命，授为清道使。贺才邪<br>荡，已罚窜铁围山。张某无罪，当宥之。”御史醒而异之，乃释张。张制装旋里。<br>囊中存数百金，敬以一半送王家。王氏子孙，以此致富焉。<br>○鹰虎神（此篇原缺，据手稿本补。）<br>郡城东岳庙，在南郭。大门左右，神高丈余，俗名“鹰虎神”，狰狞可畏。<br>庙中道士任姓，每鸡鸣，辄起焚诵。有偷儿预匿廊间，伺道士起，潜入寝室，搜<br>括财物。奈室无长物，惟于荐底得钱三百，纳腰中。拔关而出，将登千佛山。南<br>窜许时，方至山下。见一巨丈夫，自山上来，左臂苍鹰，适与相遇。近视之，面<br>铜青色，依稀似庙门中所习见者。大恐，蹲伏而战。神诧曰：“盗钱安往？”偷<br>儿益惧，叩不已。神揪令还入庙，使倾所盗钱，跪守之。道士课毕，回顾，骇愕。<br>盗历历自述。道士收其钱而遣之。<br>○王成<br>王成，平原故家子。性最懒，生涯日落，惟剩破屋数间，与妻卧牛衣中，交<br>谪不堪。<br>时盛夏燠热，村外故有周氏园，墙宇尽倾，惟存一亭。村人多寄宿其中，王<br>亦在焉。既晓，睡者尽去，红日三竿，王始起，逡巡欲归。见草际金钗一股，拾<br>视之，镌有细字云：“仪宾府制。”王祖为衡府仪宾，家中故物，多此款式，因<br>把钗踌躇。欻一妪来寻钗。王虽贫，然性介，遽出授之。妪喜，极赞盛德，曰：<br>“钗值几何，先夫之遗泽也。”问：“夫君伊谁？”答云：“故仪宾王柬之也。”<br>王惊曰：“吾祖也，何以相遇？”妪亦惊曰：“汝即王柬之之孙耶？我乃狐仙。<br>百年前，与君祖缱绻，君祖殁，老身遂隐。过此遗钗，适入子手，非天数耶！”<br>王亦曾闻祖有狐妻，信其言，便邀临顾。妪从之。<br>王呼妻出见，负败絮，菜色黯焉。妪叹曰：“嘻！王柬之之孙，乃一贫至此<br>哉！”又顾败灶无烟，曰：“家计若此，何以聊生？”妻因细述贫状，呜咽饮泣。<br>妪以钗授妇，使姑质钱市米，三日外请复相见。王挽留之。妪曰：“汝妻犹不能<br>存活，我在，仰屋而居，复何裨益？”遂径去。王为妻言其故，妻大怖。王诵其<br>义，使姑事之，妻诺。逾三日，果至，出数金，籴粟麦各一石。夜与妇宿短榻。<br>妇初惧之，然察其意殊拳拳，遂不之疑。<br>翌日，谓王曰：“孙勿惰，宜操小生业，坐食乌可长也！”王告以无资。妪<br>曰：“汝祖在时，金帛凭所取，我以世外人，无需是物，故未尝多取。积花粉之<br>金四十两，至今犹存。久贮亦无所用，可将去悉以市葛，刻日赴都，可得微息。”<br>王从之，购五十余端以归。妪命趣装，计六七日可达燕都，嘱曰：“宜勤勿惰，<br>宜急勿缓，迟之一日，悔之已晚！”王敬诺，囊货就路，中途遇雨如绳，过宿，<br>泞益甚。见往来行人，践淖没胫，心畏苦之。待至亭午，始渐燥，而阴云复合，<br>雨又滂沱。信宿乃行。将近京，传闻葛价翔贵，心窃喜。入都，解装客店，主人<br>深惜其晚。先是，南道初通，葛至绝少。贝勒府购致甚急，价顿昂，较常可三倍。<br>前一日，方购足，后来者，并皆失望。主人以故告王。王郁郁不乐。越日，葛至<br>愈多，价益下。王以无利不肯售。迟十余日，计食耗烦多，倍益忧闷。主人劝令<br>贱卖，改而他图。从之。亏资十余两，悉脱去。早起，将作归计，起视囊中，则<br>金亡矣。惊告主人。主人无所为计。或劝鸣官，责主人偿。王叹曰：“此我数也，<br>于主人何干？”主人闻而德之，赠金五两，慰之使归。<br>自念无以见祖母，蹀躞内外，进退维谷。适见斗鹑者，一赌数千；每市一鹑，<br>恒百钱不止。意忽动，计囊中资，仅足贩鹑，乃归市贩鹑而返。主人喜，贺其速<br>售。至夜，大雨彻曙。天明，衢水如河，淋零犹未休也。居以待晴。连绵数日，<br>更无休止。起视笼中，鹑渐死。王大惧，不知计之所出。越日，死愈多，仅余数<br>头，并一笼饲之。经宿往窥，则一鹑仅存。因告主人，不觉涕堕。主人亦为扼腕。<br>王自度金尽罔归，但欲觅死，主人劝慰之。共往视鹑，审谛之曰：“此似英物。<br>诸鹑之死，未必非此之斗杀之也。君暇亦无事，请把之，如其良也，赌亦可以谋<br>生。”王如其教。<br>既驯，主人令持向街头，赌酒食。鹑健甚，辄赢。主人喜，以金授王，使复<br>与子弟决赌，三战三胜。半年，蓄积二十金。心益慰，视<享鸟>如命。<br>先是，大亲王好鹑，每值上元，辄放民间把鹑者入邸相角。主人谓王曰：<br>“今大富宜可立致，所不可知者，在子之命矣。”因告以故，导与俱往。嘱曰：<br>“脱败，则丧气出耳。倘有万分一，鹑斗胜，王必欲市之，君勿应；如固强之，<br>惟予首是瞻，待首肯而后应之。”王曰：“诺。”至邸，则鹑人肩摩于墀下。顷<br>之，王出御殿。左右宣言：“有愿斗者上。”即有一人把鹑，趋而进。王命放鹑，<br>客亦放。略一腾踔，客鹑已败。王大笑。俄顷，登而败者数人。主人曰：“可矣。”<br>相将俱登。王相之，曰：“睛有怒脉，此健羽也，不可轻敌。”命取铁喙者当之。<br>一再腾跃，而王鹑铩羽。更选其良，再易再败。王急命取宫中玉鹑。片时把出，<br>素羽如鹭，神骏不凡。王成意馁，跪而求罢。王笑曰：“纵之，脱斗而死，当厚<br>尔偿。”成乃纵之。玉鹑直奔之。而玉鹑方来，则伏如怒鸡以待之。玉鹑健喙，<br>则起如翔鹤以击之。进退颉颃，相持约一伏时。玉鹑渐懈，而其怒益烈，其斗益<br>急。未几，雪毛摧落，垂翅而逃。观者千人，罔不叹羡。王乃索取而亲把之，自<br>喙至爪，审周一过，问成曰：“鹑可货否？”答曰：“小人无恒产，与相依为命，<br>不愿售也。”王曰：“赐尔重值，中人之产可致。颇愿之乎？”成俯思良久，曰：<br>“本不乐置；顾大王既爱好之，苟使小人得衣食业，又何求？”王问直，答以千<br>金。王笑曰：“痴男子！此何珍宝，而千金直也？”成曰：“大王不以为宝，臣<br>以为连城之璧不过也。”王曰：“如何？”曰：“小人把向市中，日得数金，易<br>升斗粟，一家十余食指，无冻馁，是何宝如之？”王曰：“予不相亏，便与二百<br>金。”成摇首。又增百数。成目视主人，主人色不动。乃曰：“承大王命，请减<br>百价。”王曰：“休矣！谁肯以九百易一鹑者！”成囊鹑欲行。王呼曰：“鹑人<br>来，实给六百，肯则售，否则已耳。”成又目主人，主人仍自若。成心愿盈溢，<br>惟恐失时，曰：“以此数售，心实怏怏。但交而不成，则获戾滋大。无已，即如<br>王命。”王喜，即秤付之。成囊金，拜赐而出。主人怼曰：“我言如何，子乃急<br>自鬻也！再少靳之，八百金在掌中矣。”成归，掷金案上，请主人自取之，主人<br>不受。又固让之，乃盘计饭直而受之。王治装归，至家，历述所为，出金相庆。<br>妪命置良田三百亩，起屋作器，居然世家。早起，使成督耕、妇督织。稍惰，辄<br>诃之。夫妇相安，不敢有怨词。过三年，家益富，妪辞欲去。夫妇共挽之，至泣<br>下。妪亦遂止。旭旦候之，已杳然矣。<br>○青凤<br>太原耿氏，故大家，第宅弘阔。后凌夷，楼舍连亘，半旷废之，因生怪异，<br>堂门辄自开掩，家人恒中夜骇哗。耿患之，移居别墅，留一老翁门焉。由此荒落<br>益甚，或闻笑语歌吹声。<br>耿有从子去病，狂放不羁，嘱翁有所闻见，奔告之。至夜，见楼上灯光明灭，<br>走报生。生欲入觇其异。止之，不听。门户素所习识，竟拨蒿蓬，曲折而入。登<br>楼，初无少异。穿楼而过，闻人语切切。潜窥之，见巨烛双烧，其明如昼。一叟<br>儒冠南面坐，一媪相对，俱年四十余。东向一少年，可二十许。右一女郎，才及<br>笄耳。酒胾满案，围坐笑语。生突入，笑呼曰：“有不速之客一人来！”群惊奔<br>匿。独叟诧问：“谁何入人闺闼？”生曰：“此我家也，君占之。旨酒自饮，不<br>邀主人，毋乃太吝？”叟审谛之，曰：“非主人也。”生曰：“我狂生耿去病，<br>主人之从子耳。”叟致敬曰：“久仰山斗！”乃揖生入，便呼家人易馔。生止之。<br>叟乃酌客。生曰：“吾辈通家，座客无庸见避，还祈招饮。”叟呼：“孝儿！”<br>俄少年自外入。叟曰：“此豚儿也。”揖而坐，略审门阀。叟自言：“义君姓胡。”<br>生素豪，谈论风生，孝儿亦倜傥，倾吐间，雅相爱悦。生二十一，长孝儿二岁，<br>因弟之。叟曰：“闻君祖纂涂山外传，知之乎？”答曰：“知之。”叟曰：“我<br>涂山氏之苗裔也。唐以后，谱系犹能忆之；五代而上无传焉。幸公子一垂教也。”<br>生略述涂山女佐禹之功，粉饰多词，妙绪泉涌。叟大喜，谓子曰：“今幸得闻所<br>未闻。公子亦非他人，可请阿母及青凤来共听之，亦令知我祖德也。”孝儿入帏<br>中。少时，媪偕女郎出。审顾之，弱态生娇，秋波流慧，人间无其丽也。叟指媪<br>曰：“此为老荆。”又指女郎：“此青凤，鄙人之犹女也。颇慧，所闻见，辄记<br>不忘，故唤令听之。”生谈竟而饮，瞻顾女郎，停睇不转。女觉之，俯其首。生<br>隐蹑莲钩，女急敛足，亦无愠怒。生神志飞扬，不能自主，拍案曰：“得妇如此，<br>南面王不易也！”媪见生渐醉，益狂，与女俱去。生失望，乃辞叟出。而心萦萦，<br>不能忘情于青凤也。<br>至夜，复往，则兰麝犹芳，凝待终宵，寂无声咳。归与妻谋，欲携家而居之，<br>冀得一遇。妻不从，生乃自往，读于楼下。夜凭几，一鬼披发入，面黑如漆，张<br>目视生。生笑，拈指研墨自涂，灼灼然相与对视。鬼惭而去。次夜更深，灭烛欲<br>寝，闻楼后发扃，辟之閛然。急起窥觇，则扉半启。俄闻履声细碎，有烛光<br>自房中出。视之，则青凤也。骤见生，骇而却退，遽阖双扉。生长跪而致词曰：<br>“小生不避险恶，实以卿故。幸无他人，得一握手为笑，死不憾耳。”女遥语曰：<br>“惓惓深情，妾岂不知？但吾叔闺训严谨，不敢奉命。”生固哀之，曰：“亦不<br>敢望肌肤之亲，但一见颜色足矣。”女似肯可，启关出，捉其臂而曳之。生狂喜，<br>相将入楼下，拥而加诸膝。女曰：“幸有夙分：过此一夕，即相思无益矣。”问：<br>“何故？”曰：“阿叔畏君狂，故化厉鬼以相吓，而君不动也。今已卜居他所，<br>一家皆移什物赴新居，而妾留守，明日即发矣。”言已，欲去，云：“恐叔归。”<br>生强止之，欲与为欢。方持论间，叟掩入。女羞惧无以自容，俯首依床，拈带不<br>语。叟怒曰：“贱辈辱我门户！不速去，鞭挞且从其后！”女低头急去，叟亦出。<br>生尾而听之，诃诟万端，闻青凤嘤嘤啜泣。生心意如割，大声曰：“罪在小生，<br>与青凤何与！倘宥青凤，刀锯鈇钺，愿身受之！”良久寂然，乃归寝。自此第内<br>绝不复声息矣。生叔闻而奇之，愿售以居，不较直。生喜，携家口而迁焉。居逾<br>年，甚适，而未尝须臾忘青凤也。<br>会清明上墓归，见小狐二，为犬逼逐。其一投荒窜去；一则皇急道上，望见<br>生，依依哀啼，葛耳辑首，似乞其援。生怜之，启裳衿，提抱以归。闭门，置床<br>上，则青凤也。大喜，慰问。女曰：“适与婢子戏，遘此大厄。脱非郎君，必葬<br>犬腹。望无以非类见憎。”生曰：“日切怀思，系于魂梦。见卿如得异宝，何憎<br>之云！”女曰：“此天数也，不因颠覆，何得相从？然幸矣，婢子必言妾已死，<br>可与君坚永约耳。”生喜，另舍居之。<br>积二年余，生方夜读，孝儿忽入。生辍读，讶诘所来。孝儿伏地，怆然曰：<br>“家君有横难，非君莫救。将自诣恳，恐不见纳，故以某来。”问：“何事？”<br>曰：“公子识莫三郎否？”曰：“此吾年家子也。”孝儿曰：“明日将过，倘携<br>有猎狐，望君留之也。”生曰：“楼下之羞，耿耿在念，他事不敢预闻。必欲仆<br>效绵薄，非青凤来不可！”孝儿零涕曰：“凤妹已野死三年矣。”生拂衣曰：<br>“既尔，则恨滋深耳！”执卷高吟，殊不顾瞻。孝儿起，哭失声，掩面而去。生<br>如青凤所，告以故。女失色曰：“果救之否？”曰：“救则救之。适不之诺者，<br>亦聊以报前横耳。”女乃喜曰：“妾少孤，依叔成立。昔虽获罪，乃家范应尔。”<br>生曰：“诚然，但使人不能无介介耳。卿果死，定不相援。”女笑曰：“忍哉！”<br>次日，莫三郎果至，镂膺虎韔，仆从甚赫。生门逆之。见获禽甚多，中一黑狐，<br>血殷毛革。抚之，皮肉犹温。便托裘敝，乞得缀补。莫慨然解赠。生即付青凤，<br>乃与客饮。客既去，女抱狐于怀，三日而苏，展转复化为叟。举目见凤，疑非人<br>间。女历言其情。叟乃下拜，惭谢前愆，喜顾女曰：“我固谓汝不死，今果然矣。”<br>女谓生曰：“君如念妾，还祈以楼宅相假，使妾得以申返哺之私。”生诺之。叟<br>赧然谢别而去。入夜，果举家来。由此如家人父子，无复猜忌矣。生斋居，孝儿<br>时共谈宴。生嫡出子渐长，遂使傅之，盖循循善教，有师范焉。<br>○画皮<br>太原王生，早行，遇一女郎，抱幞独奔，甚艰于步，急走趁之，乃二八姝丽。<br>心相爱乐，问：“何夙夜踽踽独行？”女曰：“行道之人，不能解愁忧，何劳相<br>问。”生曰：“卿何愁忧？或可效力，不辞也。”女黯然曰：“父母贪赂，鬻妾<br>朱门。嫡妒甚，朝詈而夕楚辱之，所弗堪也，将远遁耳。”问：“何之？”曰：<br>“在亡之人，乌有定所。”生言：“敝庐不远，即烦枉顾。”女喜，从之。生代<br>携补物，导与同归。女顾室无人，问：“君何无家口？”答云：“斋耳。”女曰：<br>“此所良佳。如怜妾而活之，须秘密勿泄。”生诺之。乃与寝合。使匿密室，过<br>数日而人不知也。生微告妻。妻陈，疑为大家媵妾，劝遣之。生不听。偶适市，<br>遇一道士，顾生而愕。问：“何所遇？”答言：“无之。”道士曰：“君身邪气<br>萦绕，何言无？”生又力白。道士乃去，曰：“惑哉！世固有死将临而不悟者。”<br>生以其言异，颇疑女。转思明明丽人，何至为妖，意道士借魇禳以猎食者。无何，<br>至斋门，门内杜，不得入，心疑所作，乃逾垝坦，则室门已闭。蹑足而窗窥之，<br>见一狞鬼，面翠色，齿巉巉如锯。铺人皮于榻上，执彩笔而绘之。已而掷笔，举<br>皮，如振衣状，披于身，遂化为女子。睹此状，大惧，兽伏而出。急追道士，不<br>知所往。遍迹之，遇于野，长跪求救。道士曰：“请遣除之。此物亦良苦，甫能<br>觅代者，予亦不忍伤其生。”乃以蝇拂授生，令挂寝门。临别，约会于青帝庙。<br>生归，不敢入斋，乃寝内室，悬拂焉。一更许，闻门外戢戢有声，自不敢窥，使<br>妻窥之。但见女子来，望拂子不敢进，立而切齿，良久乃去。少时复来，骂曰：<br>“道士吓我，终不然，宁入口而吐之耶！”取拂碎之，坏寝门而入。径登生床，<br>裂生腹，掬生心而去。妻号。婢入烛之，生已死，腔血狼藉。陈骇涕不敢声。<br>明日，使弟二郎奔告道士。道士怒曰：“我固怜之，鬼子乃敢尔！”即从生<br>弟来。女子已失所在。既而仰首四望，曰：“幸遁未远。”问：“南院谁家？”<br>二郎曰：“小生所舍也。”道士曰：“现在君所。”二郎愕然，以为未有。道士<br>问曰：“曾否有不识者一人来？”答曰：“仆早赴青帝庙，良不知。当归问之。”<br>去，少顷而返，曰：“果有之，晨间一妪来，欲佣为仆家操作，室人止之，尚在<br>也。”道士曰：“即是物矣。”遂与俱往。仗木剑，立庭心，呼曰：“孽鬼！偿<br>我拂子来！”妪在室，惶遽无色，出门欲遁。道士逐击之。妪仆，人皮划然而脱，<br>化为厉鬼，卧嗥如猪。道士以木剑枭其首。身变作浓烟，匝地作堆。道士出一葫<br>芦，拔其塞，置烟中，飗飗然如口吸气，瞬息烟尽。道士塞口入囊。共视人皮，<br>眉目手足，无不备具。道士卷之，如卷画轴声，亦囊之，乃别欲去。<br>陈氏拜迎于门，哭求回生之法。道士谢不能。陈益悲，伏地不起。道士沉思<br>曰：“我术浅，诚不能起死。我指一人，或能之。”问：“何人？”曰：“市上<br>有疯者，时卧粪土中。试叩而哀之。倘狂辱夫人，夫人勿怒也。”二郎亦习知之。<br>乃别道士，与嫂俱往。见乞人颠歌道上，鼻涕三尺，秽不可近。陈膝行而前。乞<br>人笑曰：“佳人爱我乎？”陈告以故。又大笑曰：“人尽夫也，活之何为！”陈<br>固哀之。乃曰：“异哉！人死而乞活于我，我阎罗耶？”怒以杖击陈，陈忍痛受<br>之。市人渐集如堵。乞人咯痰唾盈把，举向陈吻曰：“食之！”陈红涨于面，有<br>难色；既思道士之嘱，遂强啖焉。觉入喉中，硬如团絮，格格而下，停结胸间。<br>乞人大笑曰：“佳人爱我哉！”遂起，行已不顾。尾之，入于庙中。迫而求之，<br>不知所在，前后冥搜，殊无端兆，惭恨而归。既悼夫亡之惨，又悔食唾之羞，俯<br>仰哀啼，但愿即死。方欲展血敛尸，家人伫望，无敢近者。陈抱尸收肠，且理且<br>哭。哭极声嘶，顿欲呕，觉鬲中结物，突奔而出，不及回首，已落腔中。惊而视<br>之，乃人心也。在腔中突突犹跃，热气腾蒸如烟然。大异之。急以两手合腔，极<br>力抱挤。少懈，则气氤氲自缝中出，乃裂缯帛急束之。以手抚尸，渐温。覆以衾<br>裯。中夜启视，有鼻息矣。天明，竟活。为言：“恍惚若梦，但觉隐痛耳。”视<br>破处，痂结如钱，寻愈。<br>异史氏曰：“愚哉世人！明明妖也，而以为美。迷哉愚人！明明忠也，而以<br>为妄。然爱人之色而渔之，妻亦将食人之唾而甘之矣。天道好还，但愚而迷者不<br>悟耳。哀哉！”<br>○贾儿<br>楚客有贾于外者。妇独居，梦与人交，醒而扪之，小丈夫也。察其情，与人<br>异，知为狐。未几，下床去，门未开而已逝矣。入暮，邀疱媪伴焉。有子十岁，<br>素别榻卧，亦招与俱。夜既深，媪儿皆寐，狐复来。妇喃喃如梦语。媪觉，呼之，<br>狐遂去。自是，身忽忽若有亡。至夜，遂不敢息烛，戒子睡勿熟。夜阑，儿及媪<br>倚壁少寐。既醒，失妇，意其出遗，久待不至，始疑。媪惧，不敢往觅。儿执火<br>遍照之，至他室，则母裸卧其中。近扶之，亦不羞缩。自是则狂，歌哭叫詈，日<br>万状。夜厌与人居，另榻寝儿，媪亦遣去。儿每闻母笑语，辄起火之。母反怒诃<br>儿，儿亦不为意，因共壮儿胆。然嬉戏无节，日效杇者，以砖石叠窗上，止之<br>不听。或去其一石，则滚地作娇啼，人无敢气触之。过数日，两窗尽塞，无少明。<br>已乃合泥涂壁孔，终日营营，不惮其劳。涂已，无所作，遂把厨刀霍霍磨之。见<br>者皆憎其顽，不以人齿。儿宵分隐刀于怀，以瓢覆灯，伺母呓语，急启灯，杜门<br>声喊。久之无异，乃离门，扬言诈作欲搜状。欻有一物，如狸，突奔门隙。急击<br>之，仅断其尾，约二寸许，湿血犹滴。初，挑灯起，母便诟骂，儿若弗闻。击之<br>不中，懊恨而寝。自念虽不即戮，可以幸其不来。及明，视血迹逾垣而去。迹之，<br>入何氏园中。至夜果绝，儿窃喜。但母痴卧如死。<br>未几，贾人归，就榻问讯。妇谩骂，视若仇。儿以状对。翁惊，延医药之。<br>妇泻药诟骂。潜以药入汤水杂饮之，数日渐安。父子俱喜，一夜睡醒，失妇所在，<br>父子又觅得于别室。由是复颠，不欲与夫同室处。向夕，竟奔他室。挽之，骂益<br>甚。翁无策，尽扃他扉。妇奔去，则门自辟。翁患之，驱禳备至，殊无少验。<br>儿薄暮潜入何氏园，伏莽中，将以探狐所在。月初升，乍闻人语。暗拨蓬科，<br>见二人来饮，一长鬛奴捧壶，衣老棕色。语俱细隐，不甚可辨。移时，闻一人曰：<br>“明日可取白酒一瓶来。”顷之，俱去，惟长鬛独留，脱衣卧石上。审顾之，四<br>肢皆如人，但尾垂后部，儿欲归，恐狐觉，遂终夜伏。未明，又闻二人以次复来，<br>哝哝入竹丛中。儿乃归。翁问所往，答：“宿阿伯家。”适从父入市，见帽肆挂<br>狐尾，乞翁市之。翁不顾。儿牵父衣，娇聒之。翁不忍过拂，市焉。父贸易廛中，<br>儿戏弄其侧，乘父他顾，盗钱去，沽白酒，寄肆廊。有舅氏城居，素业猎，儿奔<br>其家。舅他出。妗诘母疾，答云：“连日稍可。又以耗子啮衣，怒涕不解，故遣<br>我乞猎药耳。”妗检柜，出钱许，裹付儿。儿少之。妗欲作汤饼啖儿。儿觑室无<br>人，自发药裹，窃盈掬而怀之。乃趋告妗，俾勿举火，“父待市中，不遑食也”。<br>遂去，隐以药置酒中。遨游市上，抵暮方归。父问所在，托在舅家。<br>儿自是日游廛肆间。一日，见长鬛杂在人中。儿审之确，阴缀系之。渐与语，<br>诘其里居。答言：“北村。”亦询儿，儿伪云：“山洞。”长鬛怪其洞居。儿笑<br>曰：“我世居洞府，君固否耶？”其人益惊，便诘姓氏。儿曰：“我胡氏子。曾<br>在何处，见君从两郎，顾忘之耶？”其人熟审之，若信若疑。儿微启下裳，少少<br>露其假尾，曰：“我辈混迹人中，但此物犹在，为可恨耳。”其人问：“在市欲<br>何为？”儿曰：“父遣我沽。”其人亦以沽告。儿问：“沽未？”曰：“吾侪多<br>贫，故常窃时多。”儿曰：“此役亦良苦，耽惊忧。”其人曰：“受主人遣，不<br>得不尔。”因问：“主人伊谁？”曰：“即曩所见两郎兄弟也。一私北郭王氏妇，<br>一宿东村某翁家。翁家儿大恶，被断尾，十日始瘥，今复往矣。”言已，欲别，<br>曰：“勿误我事。”儿曰：“窃之难，不若沽之易。我先沽寄廊下，敬以相赠。<br>我囊中尚有余钱，不愁沽也。”其人愧无以报。儿曰：“我本同类，何靳些须？<br>暇时，尚当与君痛饮耳。”遂与俱去，取酒授之，乃归。<br>至夜，母竟安寝，不复奔。心知有异，告父同往验之，则两狐毙于亭上，一<br>狐死于草中，喙津津尚有血出。酒瓶犹在，持而摇之，未尽也。父惊问：“何不<br>早告？”儿曰：“此物最灵，一泄，则彼知之。”翁喜曰：“我儿，讨狐之陈平<br>也。”于是父子荷狐归。见一狐秃半尾，刀痕俨然。自是遂安。而妇瘠殊甚，心<br>渐明了，但益之嗽，呕痰数升，寻卒。北郭王氏妇，向祟于狐，至是问之，则狐<br>绝而病亦愈。翁由此奇儿，教之骑射。后贵至总戎。<br><hr>
