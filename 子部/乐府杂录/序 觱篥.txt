<h4>《子部·乐府杂录·序 觱篥》<b class="x">作者：段安节</b></h4>
<br>觱篥者，本龟兹国乐也，亦曰“悲栗”，有类于笳。德宗朝有尉迟青，官至<br>将军。大历中，幽州有王麻奴者，善此伎，河北推为第一手；恃其艺倨傲自负，<br>戎帅外莫敢轻易请者。时有从事姓卢，不记名，台拜入京，临岐把酒，请吹一曲<br>相送。麻奴偃蹇，大以为不可。从事怒曰：“汝艺亦不足称，殊不知上国有尉迟<br>将军，冠绝今古。”麻奴怒曰：“某此艺，海内岂有及者耶？今即往彼，定其优<br>劣。”不数月，到京，访尉迟青所居在常乐坊，乃侧近僦居，日夕加意吹之。尉<br>迟每经其门，如不闻。麻奴不平，乃求谒；见阍者不纳，厚赂之，方得见通。青<br>即席地令坐，因于高般涉调中吹一曲《勒部羝曲》曲终，汗浃其背。尉迟领颐而<br>已，谓曰：“何必高般涉调也？”即自取银字管，于平般涉调吹之。麻奴涕泣愧<br>谢，曰：“边鄙微人，偶学此艺，实谓无敌；今日幸闻天乐，方悟前非。”乃碎<br>乐器，自是不复言音律也。元和、长庆中有黄日迁、刘楚材、尚陆陆，皆能者。<br>大中以来，有史敬约，在汴州。<br><hr>
