<h4>《子部·乐府杂录·序 歌》<b class="x">作者：段安节</b></h4>
<br>歌者，乐之声也，故丝不如竹，竹不如肉，迥居诸乐之上。古之能者，即有<br>韩娥、李延年、莫愁。（莫愁者，女子也。乐府诗云：“莫愁在何处？住在石城<br>西。艇子打雨桨，催送莫愁来。”）善歌者必先调其气。氤氲自脐间出，至喉乃<br>噫其词，即分抗坠之音。既得其术，即可致遏云响谷之妙也。明皇朝有韦青，本<br>是士人，尝有诗：“三代主纶诰，一身能唱歌。”青官至金吾将军。开元中，内<br>人有许和子者，本吉州永新县乐家女也，开元末选入宫，即以永新名之，籍于宜<br>春院。既美且慧，善歌，能变新声。韩娥、李延年殁后千馀载，旷无其人，至永<br>新始继其能。遇高秋郎月，台殿清虚，喉啭一声，响传九陌。明皇尝独召李谟吹<br>笛逐其歌，曲终管裂，其妙如此。又一日，赐大酺于勤政楼，观者数千万众，喧<br>哗聚语，莫得闻鱼龙百戏之音。上怒，欲罢宴。中官高力士奏请：“命永新出楼<br>歌一曲，必可止喧。”上从之。永新乃撩鬓举袂，直奏曼声，至是广场寂寂，若<br>无一人；喜者闻之气勇，愁者闻之肠绝。洎渔阳之乱，六宫星散，永新为一士人<br>所得。韦青避地广陵，因月夜凭阑于小河之上，忽闻舟中奏水调者，曰：“此永<br>新歌也。”乃登舟与永新对泣久之。青始亦晦其事。后士人卒与其母之京师，竟<br>殁于风尘。及卒，谓其母曰：“阿母钱树子倒矣！”<br>大历中有才人张红红者，本与其父歌于衢路丐食。过将军韦青所居（在昭国<br>坊南门里），青于街牖中闻其歌者喉音寥亮，仍有美色，即纳为姬。其父舍于后<br>户，优给之。乃自传其艺，颖悟绝伦。尝有乐工自撰一曲，即古曲《长命西河女》<br>也，加减其节奏，颇有新声。未进闻，先印可于青，青潜令红红于屏风后听之。<br>红红乃以小豆数合，记其节拍。乐工歌罢，青因入间红红如何，云：“已得矣。”<br>青出，绐云：“某有女弟子，久曾歌此，非新曲也。”即令隔屏风歌之，一声不<br>失，乐工大惊异，遂请相见，叹伏不已。再云：“此曲先有一声不稳，今已正矣。”<br>寻达上听。翊日，召入宜春院，宠泽隆异，宫中号“记曲娘子”，寻为才人。一<br>日，内史奏韦青卒，上告红，红乃于上前呜咽奏云：“妾本风尘丐者，一旦老父<br>死，有所归，致身入内，皆自韦青，妾不忍忘其恩。”乃一恸而绝。上嘉叹之，<br>即赠昭仪也。贞元中有田顺郎，曾为宫中御史娘子。元和、长庆以来，有李贞信、<br>米嘉荣、何戡、陈意奴。武宗已降，有陈幼寄、南不嫌、罗宠。咸通中有陈彦晖<br>（案：《碧鸡漫志》引《乐府杂录》云：灵武刺史李灵曜置酒，座客姓骆唱《河<br>满子》，皆称绝妙。白秀才者曰：“家有声妓，歌此曲音调不同。”召至令歌，<br>发声清越，殆非常音。骆遽问曰：“莫是宫中胡二子否？”妓熟视曰：“君岂梨<br>园骆供奉耶？”相对泣下。今本脱简，附录于此）。<br><hr>
