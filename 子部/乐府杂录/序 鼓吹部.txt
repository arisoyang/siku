<h4>《子部·乐府杂录·序 鼓吹部》<b class="x">作者：段安节</b></h4>
即有卤簿、钲、鼓及角。乐用弦鼗、笳、箫。又即用哀笳，以羊角为管，芦为头也。警鼓二人，执朱幡引乐，衣文，戴冠。已上乐人皆骑马，乐即谓之“骑吹”。俗乐亦有骑吹也。天子卤簿用“大全仗”，鼓一百二十面，金钲七十面。郊天谒庙吉礼，即衣云花黄衣，鼓四，钲二；下山陵凶礼，即衣云花白衣，鼓二，钲二。下册太后、皇后及太子，用鼓七十面，金钲四十面，谓之“小全仗”。公主出降及册三公并袝庙礼葬，并用“大半仗”，鼓四十面，钲二十面。诸侯用“小半仗。”鼓三十面，钲十四面，吉凶如上。自太子已下，册礼及葬袝庙，并无警鼓。<hr>
