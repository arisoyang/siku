<h4>《子部·乐府杂录·序 熊罴部》<b class="x">作者：段安节</b></h4>
其熊罴者有十二，皆有木雕之，悉高丈余，其上安版床，复施宝幰，皆金彩装之，于其上奏雅乐。含元殿方奏此乐也，奏唐《十二时》、《万宇清》、《月重轮》三曲。亦谓之“十二案”。（案：此上有脱误。《文献通考》一百三十九云：“熊罴架十二，悉高丈馀，用木雕之，其状如床，上安版四，旁为栏，其中以登。梁武帝始设十二案鼓吹，在乐县之外以施，殿庭晏飨用之，图熊罴以为饰故也。隋阳帝更于案下为熊、罴、貙、豹腾倚之状，象百兽之舞。又施宝幰于上，用金彩饰之。奏《万宇清》、《月重轮》等三曲。亦谓之‘十二案乐’。”所引当即此文，附录以俟考。）<hr>
