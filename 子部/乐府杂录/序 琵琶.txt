<h4>《子部·乐府杂录·序 琵琶》<b class="x">作者：段安节</b></h4>
<br>始自乌孙公主造，马上弹之。有直项者，曲项者，曲项盖使于急关也。古曲<br>有《陌上桑》。范晔、石苞、谢奕，皆善此乐也。开元中有贺怀智，其乐器以石<br>为槽，鹍鸡筋作弦，用铁拨弹之。贞元中有康昆仑，第一手。始遇长安大旱，诏<br>移两市祈雨。及至天门街，市人广较胜负，及斗声乐。即街东有康昆仑琵琶最上，<br>必谓街西无以敌也。遂请昆仑登彩楼，弹一曲新翻羽调《录要》（即《绿腰》是<br>也，本自乐工进曲，上令录出要者，因以为名。自后来误言《绿腰》也）。其街<br>西亦建一楼，东市大诮之。及昆仑度曲，西市楼上出一女郎，抱乐器，先云：<br>“我亦弹此曲，兼移在枫香调中。”及下拨，声如雷，其妙入神。昆仑即惊骇，<br>乃拜请为师。女郎遂更衣出见，乃僧也。盖西市豪族，厚赂庄严寺僧善本（姓段），<br>以定东郾之胜。翊日，德宗召入，令陈本艺，异常嘉奖，乃令教授昆仑。段奏曰：<br>“且请昆仑弹一调。”及弹，师曰：“本领何杂？兼带邪声。”昆仑惊曰：“段<br>师神人也。臣少年，初学艺时，偶于邻舍女巫授一品弦调，后乃易数师。段师精<br>鉴如此玄妙也！”段奏曰：“且遣昆仑不近乐器十余年，使忘其本领，然后可教。”<br>诏许之。后果尽段之艺。贞元中有王芬、曹保保，其子善才其孙曹纲皆袭所艺。<br>次有裴兴奴，与纲同时。曹纲善运拨，若风雨，而不事扣弦，兴奴长于拢捻，不<br>拨稍软。时人谓：“曹纲有右手，兴奴有左手。”武宗初，朱崖李太尉有乐吏廉<br>郊者，师于曹纲，尽纲之能。纲尝谓侪流曰：“教授人亦多矣，未曾有此性灵弟<br>子也。”郊尝宿平泉别墅，值风清月朗，携琵琶于池上弹蕤宾调，忽闻芰荷间有<br>物跳跃之声，必谓是鱼；及弹别调，即无所闻；复弹旧调，依旧有声。遂加意郎<br>弹，忽有一物锵然跃出池岸之上。视之，乃一片方响，盖蕤宾铁也。以指拨精妙，<br>律吕相应也。某门中有乐史杨志，善琵琶。其姑尤更妙绝。姑本宣徽弟子，后放<br>出宫，于永穆观中住。自惜其艺，常畏人闻，每至夜方弹。杨志恳求教授，坚不<br>允，且曰：“吾誓死，不传于人也。”志乃赂其观主，求寄宿于观，窃听其姑弹<br>弄，仍系脂鞓带，以手画带，记其节奏，遂得一两曲调。明日，携乐器诣姑弹<br>之，姑大惊异，志即告其事，姑意乃回，尽传其能矣。文宗朝，有内人郑中丞，<br>善胡琴（中丞，即宫人之官也）。内库有二琵琶，号大、小忽雷。郑尝弹小忽雷，<br>偶以匙头脱，送崇仁坊南赵家修理。大约造乐器悉在此坊，其中二赵家最妙。时<br>有权相旧吏梁厚本，有别墅在昭应县之西，正临河岸。垂钩之际，忽见一物浮过，<br>长五六尺许，上以锦绮缠之。令家僮接得就岸，即秘器也。及发棺视之，乃一女<br>郎，妆饰俨然，以罗领巾系其颈。解其领巾，伺之，口鼻有余息，即移入室中，<br>将养经旬，乃能言，云：“是内弟子郑中丞也，昨以忤旨，命内官缢杀，投于河<br>中，锦绮，即弟子相赠尔。”遂垂泣感谢，厚本即纳为妻。因言其艺，及言所弹<br>琵琶，今在南赵家。寻值训、注之乱，人莫有知者，厚本赂乐匠赎得之。每至夜<br>分，方敢轻弹。后遇良辰，饮于花下，酒酣，不觉朗弹数曲。洎有黄门放鹞子过<br>其门，私于墙外听之，曰：“此郑中丞琵琶声也。”翊日，达上听。文宗方追悔，<br>至是惊喜，即命宣召；乃赦厚本罪，仍加锡赐焉。咸通中，即有米和（即嘉荣子<br>也）申旋，尤妙。后有王连儿也。<br><hr>
