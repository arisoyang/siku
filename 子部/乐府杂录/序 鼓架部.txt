<h4>《子部·乐府杂录·序 鼓架部》<b class="x">作者：段安节</b></h4>
<br>乐有笛、拍板、答鼓，即腰鼓也，两杖鼓。戏有《代面》，始自北齐神武弟，<br>有胆勇，善斗战，以其颜貌无威，每入阵即著面具，后乃百战百胜。戏者衣紫，<br>腰金，执鞭也（案：《御览》五百六十九引《乐府杂录》云：“大面出于北齐。<br>齐兰陵王长恭，才武而貌美，常著假面以对敌。尝击周师金墉下，勇冠三军。齐<br>人壮之，为此声以效其指捴击刺之容，俗谓之《兰陵王入阵曲》。疑此有脱误）。<br>《钵头》，昔有人父为虎所伤，遂上山寻其父尸。山有八折，故曲八叠。戏者被<br>发，素衣，面作啼，盖遭丧之状也。《苏中郎》，后周士人苏葩，嗜酒落魄，自<br>号《中郎》，每有歌场，辄入独舞。今为戏者，著绯，戴帽；面正赤，盖状其醉<br>也。即有《踏摇娘》（案：《御览》五百七十三引云：“踏摇娘者，生于隋末，<br>夫河内人，丑貌而好酒，常自号郎中，醉归必殴其妻。妻色美，善歌，乃自歌为<br>怨苦之词。河朔演其曲而被之管弦，因写其夫妻之容。妻悲诉，每摇其身，故号<br>《踏摇娘》。近代优人颇改其制度，非旧制也。”疑此有脱简）、《羊头浑脱》<br>《九头狮子》，弄《白马益钱》，以至寻橦、跳丸、吐火、吞刀、旋概、觔<br>斗，悉属此部。<br><hr>
