<h4>《子部·淮南子·卷二十  泰族训》<b class="x">作者：刘安</b></h4>
<br>天设日月，列星辰，调阴阳，张四时，日以暴之，夜以息之，风以干之，雨<br>露以濡之。其生物也，莫见其所养而物长；其杀物也，莫见其所丧而物亡。此之<br>谓神明。圣人象之，故其起福也，不见其所由而福起；其除祸也，不见其所以而<br>祸除。远之则迩，延之则疏；稽之弗得，察之不虚；日计无算，岁计有余。夫湿<br>之至也，莫见其形而炭已重矣；风之至也，莫见其象而木已动矣。日之行也，不<br>见其移；骐骥倍日而驰，草木为之靡；县烽未转，而日在其前。故天之且风，草<br>木未动而鸟已翔矣；其且雨也，阴曀未集而鱼已噞矣。以阴阳之气相动也。<br>故寒暑燥湿，以类相从；声响疾徐，以音相应也。故《易》曰：“鹤鸣在阴，<br>其子和之。”高宗谅暗，三年不言，四海之内寂然无声；一言声然，大动天下。<br>是以天心呿唫者也，故一动其本而百枝皆应，若春雨之灌万物也，浑然而流，<br>沛然而施，无地而不澍，无物而不生。故圣人者怀天心，声然能动化天下者也。<br>故精诚感于内，形气动于天，则景星见，黄龙下，祥凤至，醴泉出，嘉谷生，河<br>不满溢，海不溶波。故《诗》云：“怀柔百神，及河峤岳。”逆天暴物，则日月<br>薄蚀，五星失行，四时干乖，昼冥宵光，山崩川涸，冬雷夏霜。《诗》曰：“正<br>月繁霜，我心忧伤。”天之与人，有以相通也。<br>故国危亡而天文变，世惑乱而虹霓见，万物有以相连，精祲有以相荡也。<br>故神明之事，不可以智巧为也，不可以筋力致也。天地所包，阴阳所呕，雨<br>露所濡，化生万物，瑶碧玉珠，翡翠玳瑁，文彩明朗，润泽若濡，摩而不玩，久<br>而不渝，奚仲不能旅，鲁般不能造，此谓之大巧。宋人有以象为其君为楮叶者，<br>三年而成，茎柯豪芒，锋杀颜泽，乱之楮叶之中而不可知也。列子曰：“使天地<br>三年而成一叶，则万物之有叶者寡矣。夫天地之施化也，呕之而生，吹之而落，<br>岂此契契哉！”故凡可度者，小也；可数者，少也。至大，非度之所能及也，至<br>众，非数之所能领也。故九州不可顷亩也，八极不可道里也，太山不可丈尺也，<br>江海不可斗斛也。<br>故大人者，与天地合德，日月合明，鬼神合灵，与四时合信。故圣人怀天气，<br>抱天心，执中含和，不下庙堂而衍四海，变习易俗，民化而迁善，若性诸己，能<br>以神化也。《诗》云：“神之听之，终和且平。”夫鬼神视之无形，听之无声，<br>然而郊天、望山川，祷祠而求福，雩兑而请雨，卜筮而决事。《诗》云：“神之<br>格思，不可度思，矧可射思。”此之谓也。<br>天致其高，地致其厚，月照其夜，日照其昼，阴阳化，列星朗，非其道而物<br>自然。故阴阳四时，非生万物也；雨露时降，非养草木也。神明接，阴阳和，而<br>万物生矣。故高山深林，非为虎豹也；大木茂枝，非为飞鸟也；流源千里，渊深<br>百仞，非为蛟龙也。致其高崇，成其广大，山居木栖，巢枝穴藏，水潜陆行，各<br>得其所宁焉。<br>夫大生小，多生少，天之道也。故丘阜不能生云雨，涔水不能生鱼鳖者，小<br>也。牛马之气蒸，生虮虱；虮虱之气蒸，不能生牛马。故化生于外，非生于内也。<br>夫蛟龙伏寝于渊，而卵割于陵。螣蛇雄鸣于上风，雌鸣于下风而化成形，精之至<br>也。故圣人养心，莫善于诚，至诚而能动化矣。今夫道者，藏精于内，栖神于心，<br>静漠恬淡，讼缪胸中，邪气无所留滞，四枝节族，毛蒸理泄，则机枢调利，百脉<br>九窍莫不顺比，其所居神者得其位也，岂节拊而毛修之哉！<br>圣主在上，廓然无形，寂然无声，官府若无事，朝廷若无人。无隐士，无轶<br>民，无劳役，无冤刑，四海之内，莫不仰上之德，象主之指，夷狄之国，重译而<br>至，非户辩而家说之也，推其诚心，施之天下而已矣。《诗》曰：“惠此中国，<br>以绥四方。”内顺而外宁矣。太王亶父处邠，狄人攻之，杖策而去。百姓携幼扶<br>老，负釜甑，逾梁山，而国乎岐周，非令之所能召也。秦穆公为野人食骏马肉之<br>伤也，饮之美酒，韩之战，以其死力报，非券之所责也。密子治亶父，巫马期往<br>观化焉，见夜渔者，得小即释之，非刑之所能禁也。孔子为鲁司寇，道不拾遗，<br>市买不豫贾，田渔皆让长，而斑白不戴负，非法之所能致也。<br>夫矢之所以射远贯牢者，弩力也；其所以中的剖微者，正心也；赏善罚暴者，<br>政令也；其所以能行者，精诚也。故弩虽强，不能独中；令虽明，不能独行；必<br>自精气所以与之施道。故摅道以被民，而民弗从者，诚心弗施也。<br>天地四时，非生万物也，神明接，阴阳和，而万物生之。圣人之治天下，非<br>易民性也，拊循其所有而涤荡之，故因则大，化则细矣。禹凿龙门，辟伊阙，决<br>江濬河，东注之海，因水之流也。后稷垦草发菑，粪土树谷，使五种各得其宜，<br>因地之势也。汤、武革车三百乘，甲卒三千人，讨暴乱，制夏、商，因民之欲也。<br>故能因，则无敌于天下矣。夫物有以自然，而后人事有治也。故良匠不能斫金，<br>巧冶不能铄木，金之势不可斫；而木之性不可铄也。埏埴而为器，窬木而为舟，<br>铄铁而为刃，铸金而为钟，因其可也。驾马服牛，令鸡司夜，令狗守门，因其自<br>然也。民有好色之性，故有大婚之礼；有饮食之性，故有大飨之谊；有喜乐之性，<br>故有钟鼓管弦之音；有悲哀之性，故有衰绖哭踊之节。故先王之制法也，因民之<br>所好而为之节文者也。因其好色而制婚姻之礼，故男女有别；因其喜音而正《雅》、<br>《颂》之声，故风俗不流；因其宁家室、乐妻子，教之以顺，故父子有亲；因其<br>喜朋友而教之以悌，故长幼有序。然后修朝聘以明贵贱，飨饮习射以明长幼，时<br>搜振旅以习用兵也，入学庠序以修人伦。此皆人之所有于性，而圣人之所匠成也。<br>故无其性，不可教训；有其性，无其养，不能遵道。茧之性为丝，然非得工<br>女煮以热汤而抽其统纪，则不能成丝；卵之化为雏，非慈雌呕暖覆伏，累日积久，<br>则不能为雏；人之性有仁义之资，非圣人为之法度而教导之，则不可使乡方。故<br>先王之教也，因其所喜以劝善，因其所恶以禁奸。故刑罚不用，而威行如流；政<br>令约省，而化耀如神。故因其性则天下听从，拂其性则法县而不用。<br>昔者，五帝三王之莅政施教，必用参五。何谓参五？仰取象于天，俯取度于<br>地，中取法于人，乃立明堂之朝，行明堂之令，以调阴阳之气，以和四时之节，<br>以辟疾病之菑。俯视地理，以制度量，察陵陆水泽肥墽高下之宜，立事生财，<br>以除饥寒之患。中考乎人德，以制礼乐，行仁义之道，以治人伦而除暴乱之祸。<br>乃澄列金木水火土之性，故立父子之亲而成家；别清浊五音六律相生之数，以立<br>君臣之义而成国；察四时季孟之序，以立长幼之礼而成官。此之谓参。制君臣之<br>义，父子之亲，夫妇之辨，长幼之序，朋友之际，此之谓五。乃裂地而州之，分<br>职而治之，筑城而居之，割宅而异之，分财而衣食之，立大学而教诲之，夙兴夜<br>寐而劳力之。此治之纲纪也。<br>然得其人则举，失其人则废。尧治天下，政教平，德润洽，在位七十载，乃<br>求所属天下之统，令四岳扬侧陋。四岳举舜而荐之尧。尧乃妻以二女，以观其内；<br>任以百官，以观其外。既入大麓，烈风雷雨而不迷，乃属以九子，赠以昭华之玉，<br>而传天下焉。以为虽有法度，而朱弗能统也。<br>夫物未尝有张而不驰，成而不毁者也。惟圣人能盛而不衰，盈而不亏。神农<br>之初作琴也，以归神；及其淫也，反其天心。夔之初作乐也，皆合六律而调五音，<br>以通八风；及其衰也，以沉湎淫康，不顾政治，至于灭亡。苍颉之初作书，以辩<br>治百官，领理万事，愚者得以不忘，智者得以志远；至其衰也，为奸刻伪书，以<br>解有罪，以杀不辜。汤之初作囿也，以奉宗庙鲜犞之具，简士卒，习射御，以<br>戒不虞；及至其衰也，驰骋猎射，以夺民时，罢民之力。尧之举禹、契、后稷、<br>皋陶，政教平，奸宄息，狱讼止而衣食足，贤者劝善而不肖者怀其德；及至其末，<br>朋党比周，各推其与，废公趋私，内外相推举，奸人在朝，而贤者隐处。<br>故《易》之失也，卦；《书》之失也，敷；乐之失也，淫；《诗》之失也，<br>辟；礼之失也，责；《春秋》之失也，刺。天地之道，极则反，盈则损。五色虽<br>朗，有时而渝；茂木丰草，有时而落；物有隆杀，不得自若。故圣人事穷而更为，<br>法弊而改制，非乐变古易常也，将以救败扶衰，黜淫济非，以调天地之气，顺万<br>物之宜也。<br>圣人天覆地载，日月照，阴阳调，四时化，万物不同，无故无新，无疏无亲，<br>故能法天。天不一时，地不一利，人不一事，是以绪业不得不多端，趋行不得不<br>殊方。五行异气而皆适调，六艺异科而皆同道。温惠柔良者，《诗》之风也；淳<br>庞敦厚者，《书》之教也；清明条达者，《易》之义也；恭俭尊让者，礼之为也；<br>宽裕简易者，乐之化也；刺几辩义者，《春秋》之靡也。故《易》之失，鬼；乐<br>之失，淫；《诗》之失，愚；《书》之失，拘；礼之失，忮；《春秋》之失，訾。<br>六者，圣人兼用而财制之。失本则乱，得本则治。其美在调，其失在权。<br>水火金木土穀，异物而皆任；规矩权衡准绳，异形而皆施；丹青胶漆，不同<br>而皆用，各有所适，物各有宜。轮圆舆方，辕从衡横，势施便也；骖欲驰，服欲<br>步，带不厌新，钩不厌故，处地宜也。《关雎》兴于鸟，而君子美之，为其雌雄<br>之不乖居也；《鹿鸣》兴于兽，君子大之，取其见食而相呼也；泓之战，军败君<br>获，而《春秋》大之，取其不鼓不成列也；宋伯姬坐烧而死，《春秋》大之，取<br>其不逾礼而行也。成功立事，岂足多哉！方指所言而取一概焉尔。王乔、赤松，<br>去尘埃之间，离群慝之纷，吸阴阳之和，食天地之精，呼而出故，吸而入新，<br>弃虚轻举，乘云游雾，可谓养性矣，而未可谓孝子也。周公诛管叔、蔡叔，以<br>平国弭乱，可谓忠臣也，而未可谓弟也。汤放桀，武王伐纣，以为天下去残除贼，<br>可谓惠君，而未可谓忠臣矣。乐羊攻中山未能下，中山烹其子，而食之以示威，<br>可谓良将，而未可谓慈父也。<br>故可乎可，而不可乎不可；不可乎不可，而可乎可。舜、许由异行而皆圣，<br>伊尹、伯夷异道而皆仁，箕子、比干异趋而皆贤。故用兵者，或轻或重，或贪或<br>廉，此四者相反，而不可一无也。轻者欲发，重者欲止，贪者欲取，廉者不利非<br>其有。故勇者可令进斗，而不可令持牢；重者可令埴固，而不可令凌敌；贪者可<br>令进取，而不可令守职；廉者可令守分，而不可令进取；信者可令持约，而不可<br>令应变。五者相反，圣人兼用而财使之。夫天地不包一物，阴阳不生一类。海不<br>让水潦以成其大，山不让土石以成其高。夫守一隅而遗万方，取一物而弃其余，<br>则所得者鲜，而所治者浅矣。<br>治大者道不可以小，地广者制不可以狭，位高者事不可以烦，民众者教不可<br>以苛。夫事碎难治也，法烦难行也，求多难澹也。寸而度之，至丈必差；铢而称<br>之，至石必过。石秤丈量，径而寡失；简丝数米，烦而不察。故大较易为智，曲<br>辩难为慧。故无益于治，而有益于烦者，圣人不为；无益于用，而有益于费者，<br>智者弗行也。故功不厌约，事不厌省，求不厌寡。功约，易成也；事省，易治也；<br>求寡，易澹也。众易之，于以任人，易矣。孔子曰：“小辩破言，小利破义，小<br>艺破道，小见不达，必简。”河以逶蛇，故能远；山以陵迟，故能高；阴阳无为，<br>故能和；道以优游，故能化。<br>夫彻于一事，察于一辞，审于一技，可以曲说，而未可广应也。蓼菜成行，<br>甂瓯有{艹是}，称薪而爨，数米而炊，可以治小，而未可以治大也。员中规，<br>方中矩，动成兽，止成文，可以愉舞，而不可以陈军。涤杯而食，洗爵而饮，盥<br>而后馈，可以养少，而不可以飨众。今夫祭者，屠割烹杀，剥狗烧豕，调平五味<br>者，庖也；陈簠簋，列樽俎，设笾豆者，祝也；齐明盛服，渊默而不言，神之所<br>依者，尸也。宰、祝虽不能，尸不越樽俎而代之。故张瑟者，小弦急而大弦缓；<br>立事者，贱者劳而贵者逸。舜为天子，弹五弦之琴，歌《南风》之诗，而天下治。<br>周公肴臑不收于前，钟鼓不解于悬，而四夷服。赵政昼决狱而夜理书，御史冠盖<br>接于郡县，覆稽趋留，戍五岭以备越，筑修城以守胡，然奸邪萌生，盗贼群居，<br>事愈烦而乱愈生。<br>故法者，治之具也，而非所以为治也，而犹弓矢，中之具，而非所以为中也。<br>黄帝曰：“芒芒昧昧，因天之威，与元同气。”故同气者帝，同义者王，同力者<br>霸，无一焉者亡。<br>故人主有伐国之志，邑犬群嗥，雄鸡夜鸣，库兵动而戎马惊。今日解怨偃兵，<br>家老甘卧，巷无聚人，妖菑不生，非法之应也，精气之动也。故不言而信，不施<br>而仁，不怒而威；是以天心动化者也。施而仁，言而信，怒而威；是以精诚感之<br>者也。施而不仁，言而不信，怒而不威，是以外貌为之者也。故有道以统之，法<br>虽少，足以化矣；无道以行之，法虽众，足以乱矣。<br>治身，太上养神，其次养形；治国，太上养化，其次正法。神清志平，百节<br>皆宁，养性之本也；肥肌肤，充肠腹，供嗜欲，养生之末也。民交让争处卑，委<br>利争受寡，力事争就劳，日化上迁善而不知其所以然，此治之上也。利赏而劝善，<br>畏刑而不为非，法令正于上而百姓服于下，此治之末也。上世养本，而下世事末，<br>此太平之所以不起也。夫欲治之主不世出，而可与兴治之臣不万一，以万一求不<br>世出，此所以千岁不一会也。<br>水之性，淖以清，穷谷之污，生以青苔，不治其性也。掘其所流而深之，茨<br>其所决而高之，使得循势而行，乘衰而流，虽有腐髊流渐，弗能污也。其性<br>非异也，通之与不通也。风俗犹此也。诚决其善志，防其邪心，启其善道，塞其<br>奸路，与同出一道，则民性可善，而风俗可美也。所以贵扁鹊者，非贵其随病而<br>调药，贵其擫息脉血，知病之所从生也。所以贵圣人者，非贵随罪而鉴刑也，贵<br>其知乱之所由起也。若不修其风俗，而纵之淫辟，乃随之以刑，绳之以法，法虽<br>残贼天下，弗能禁也。<br>禹以夏王，桀以夏亡；汤以殷王，纣以殷亡。非法度不存也，纪纲不张，风<br>俗坏也。三代之法不亡，而世不治者，无三代之智也；六律具存，而莫能听者，<br>无师旷之耳也。故法虽在，必待圣而后治；律虽具，必待耳而后听。故国之所以<br>存者，非以有法也，以有贤人也；其所以亡者，非以无法也，以无贤人也。晋献<br>公欲伐虞，宫之奇存焉，为之寝不安席，食不甘味，而不敢加兵焉。赂以宝玉骏<br>马，宫之奇谏而不听，言而不用，越疆而去，荀息伐之，兵不血刃，抱宝牵马而<br>去。故守不待渠堑而固，攻不待冲降而拔，得贤之与失贤也。故臧武仲以其智存<br>鲁，而天下莫能亡也；璩伯玉以其仁宁卫，而天下莫能危也。《易》曰：“丰其<br>屋，蔀其家，窥其户，阒其无人。”无人者，非无众庶也，言无圣人以统理之也。<br>民无廉耻，不可治也；非修礼义，廉耻不立。民不知礼义，法弗能正也；非崇善<br>废丑，不向礼义。无法不可以为治也；不知礼义，不可以行法。法能杀不孝者，<br>而不能使人为孔、曾之行；法能刑窃盗者，而不能使人为伯夷之廉。孔子弟子七<br>十，养徒三千人，皆入孝出悌，言为文章，行为仪表，教之所成也。墨子服役者<br>百八十人，皆可使赴火蹈刃，死不还踵，化之所致也。夫刻肌肤，镵皮革，被创<br>流血，至难也；然越为之，以求荣也。圣王在上，明好恶以示之，经诽誉以导之，<br>亲贤而进之，贱不肖而退之，无被创流血之苦，而有高世尊显之名，民孰不从！<br>古者设法而不犯，刑错而不用，非可刑而不刑也；百工维时，庶绩咸熙，礼<br>义修而任贤德也。故举天下之高，以为三公；一国之高，以为九卿；一县之高，<br>以为二十七大夫；一乡之高，以为八十一元士。故智过万人者谓之英，千人者谓<br>之俊，百人者谓之豪，十人者谓之杰。明于天道，察于地理，通于人情。大足以<br>容众，德足以怀远，信足以一异，知足以知变者，人之英也；德足以教化，行足<br>以隐义，仁足以得众，明足以照下者，人之俊也；行足以为仪表，知足以决嫌疑，<br>廉足以分财，信可使守约，作事可法，出言可道者，人之豪也；守职而不废，处<br>义而不比，见难不苟免，见利不苟得者，人之杰也。英、俊、豪、杰，各以小大<br>之材，处其位，得其宜，由本流末，以重制轻，上唱而民和，上动而下随，四海<br>之内，一心同归，背贪鄙而向义理，其于化民也，若风之摇草木，无之而不靡。<br>今使愚教知，使不肖临贤，虽严刑罚，民弗从也。小不能制大，弱不能使强也。<br>故圣主者举贤以立功，不肖主举其所与同。文王举太公望、召公奭而王，桓<br>公任管仲、隰朋而霸，此举贤以立功也。夫差用太宰嚭而灭，秦任李斯、赵高而<br>亡，此举所与同。故观其所举，而治乱可见也；察其党与，而贤不肖可论也。<br>夫圣人之屈者，以求伸也；枉者，以求直也；故虽出邪辟之道，行幽昧之途，<br>将欲以直大道，成大功。犹出林之中不得直道，拯溺之人不得不濡足也。伊尹忧<br>天下之不治，调和五味，负鼎俎而行。五就桀，五就汤，将欲以浊为清，以危为<br>宁也。周公股肱周室，辅翼成王，管叔、蔡叔奉公子禄父而欲为乱，周公诛之以<br>定天下，缘不得已也。管子忧周室之卑，诸侯之力征，夷狄伐中国，民不得宁处，<br>故蒙耻辱而不死，将欲以忧夷狄之患，平夷狄之乱也。孔子欲行王道，东西南北<br>七十说而无所偶，故因卫夫人、弥子瑕而欲通其道。此皆欲平险除秽，由冥冥至<br>炤炤，动于权而统于善者也。<br>夫观逐者于其反也，而观行者于其终也。故舜放弟，周公杀兄，犹之为仁也；<br>文公树米，曾子架羊，犹之为知也。当今之世，丑必托善以自为解，邪必蒙正以<br>自为辟。游不论国，仕不择官，行不辟污，曰伊尹之道也；分别争财，亲戚兄弟<br>构怨，骨肉相贼，曰周公之义也；行无廉耻，辱而不死，曰管子之趋也；行货赂，<br>趣势门，立私废公，比周而取容，曰孔子之术也。此使君子小人，纷然淆乱，莫<br>知其是非者也。<br>故百川并流，不注海者不为川谷；趋行蹐驰，不归善者不为君子。故善言归<br>乎可行，善行归乎仁义。田子方、段干木轻爵禄而重其身，不以欲伤生，不以利<br>累形，李克竭股肱之力，领理百官，辑穆万民，使其君生无废事，死无遗忧，此<br>异行而归于善者。张仪、苏秦家无常居，身无定君，约从衡之事，为倾覆之谋，<br>浊乱天下，挠滑诸侯，使百姓不遑启居，或从或横，或合众弱，或辅富强，此异<br>行而归于丑者也。<br>故君子之过也，犹日月之蚀，何害于明！小人之可也，犹狗之昼吠，鸱之夜<br>见，何益于善！夫知者不妄发，择善而为之，计义而行之，故事成而功足赖也，<br>身死而名足称也。虽有知能，必以仁义为之本，然后可立也，知能蹐驰，百事并<br>行。圣人一以仁义为之准绳，中之者谓之君子，弗中者谓之小人。君子虽死亡，<br>其名不灭；小人虽得势，其罪不除。使人左据天下之图而右刎喉，愚者不为也，<br>身贵于天下也。死君亲之难，视死若归，义重于身也。天下，大利也，比之身则<br>小；身之重也，比之义则轻；义所全也。《诗》曰：“恺悌君子，求福不回。”<br>言以信义为准绳也。<br>欲成霸王之业者，必得胜者也；能得胜者，必强者也；能强者，必用人力者<br>也；能用人力者，必得人心者也；能得人心者，必自得者也。<br>故心者，身之本也；身者，国之本也。未有得己而失人者也，未有失己而得<br>人者也。故为治之本，务在宁民；宁民之本，在于足用；足用之本，在于勿夺时；<br>勿夺时之本，在于省事；省事之本，在于节用；节用之本，在于反性。未有能摇<br>其本而静其末，浊其源而清其流者也。故知性之情者，不务性之所无以为；知命<br>之情者，不忧命之所无奈何。故不高宫室者，非爱木也；不大钟鼎者，非爱金也。<br>直行性命之情，而制度可以为万民仪。<br>今目悦五色，口嚼滋味，耳淫五声，七窍交争以害其性，日引邪欲而浇其身<br>夫调，身弗能治，奈天下何！故自养得其节，则养民得其心矣。<br>所谓有天下者，非谓其履势位，受传籍，称尊号也，言运天下之力，而得天<br>下之心。纣之地，左东海，右流沙，前交趾，后幽都，师起容关，至浦水，士亿<br>有余万，然皆倒矢而射，傍戟而战。武王左操黄钺，右执白旄以麾之，则瓦解而<br>走，遂土崩而下。纣有南面之名，而无一人之德，此失天下也。故桀、纣不为王，<br>汤、武不为放。周处酆镐之地，方不过百里，而誓纣牧之野，入据殷国，朝成汤<br>之庙，表商容之闾，封比干之墓，解箕子之囚。乃折桴毁鼓，偃五兵，纵牛马，<br>搢笏而朝天下，百姓歌讴而乐之，诸侯执禽而朝之，得民心也。阖闾伐楚，五战<br>入郢，烧高府之粟，破九龙之钟，鞭荆平王之墓，舍昭王之宫，昭王奔随，百姓<br>父兄携幼扶老而随之，乃相率而为致勇之寇，皆方命奋臂而为之斗。当此之时，<br>无将卒以行列之，各致其死，却吴兵，复楚地。灵王作章华之台，发乾溪之役，<br>外内搔动，百姓罢敝，弃疾乘民之怨而立公子比。百姓放臂而去之，饿于乾溪，<br>食莽饮水，枕块而死。楚国山川不变，土地不易，民性不殊，昭王则相率而殉之，<br>灵王则倍畔而去之，得民之与失民也。<br>故天子得道，守在四夷；天子失道，守在诸侯。诸侯得道，守在四邻；诸侯<br>失道，守在四境。故汤处亳七十里，文王处酆百里，皆令行禁止于天下。周之衰<br>也，戎伐凡伯于楚丘以归。故得道则以百里之地令于诸侯，失道则以天下之大畏<br>于冀州。故曰：无恃其不吾夺也，恃吾不可夺。行可夺之道，而非篡弑之行，无<br>益于持天下矣。<br>凡人之所以生者，衣与食也，今囚之冥室之中，虽养之以刍豢，衣之以绮绣，<br>不能乐也。以目之无见，耳之无闻，穿隙穴，见雨零，则快然而叹之，况开户发<br>牖，从冥冥见炤炤乎！从冥冥见炤炤，犹尚肆然而喜，又况出室坐堂，见日月光<br>乎！见日月光，旷然而乐，又况登泰山，履石封，以望八荒，视天都若盖，江河<br>若带，又况万物在其间者乎！其为乐岂不大哉！且聋者，耳形具而无能闻也；盲<br>者，目形存而无能见也。夫言者，所以通己于人也；闻者，所以通人于己也，喑<br>者不言，聋者不闻，既喑且聋，人道不通。故有喑、聋之病者，虽破家求医，不<br>顾其费，岂独形骸有喑、聋哉！心志亦有之。夫指之拘也，莫不事申也；心之塞<br>也，莫知务通也；不明于类也。夫观六艺之广崇，穷道德之渊深，达乎无上，至<br>乎无下，运乎无极，翔乎无形，广于四海，崇于太山，富于江河，旷然而通，昭<br>然而明，天地之间无所系戾，其所以监观，岂不大哉！人之所知者浅，而物变无<br>穷，曩不知而今知之，非知益多也，问学之所加也。夫物常见则识之，尝为则能<br>之，故因其患则造其备，犯其难则得其便。夫以一世之寿，而观千岁之知，今古<br>之论，虽未尝更也，其道理素具，可不谓有术乎！人欲知高下而不能，教之用管<br>准则说；欲知轻重而无以，予之以权衡则喜；欲知远近而不能，教之以金目则快<br>射。又况知应无方而不穷哉！犯大难而不慑，见烦缪而不惑，晏然自得，其为乐<br>也，岂直一说之快哉！<br>夫道，有形者皆生焉，其为亲亦戚矣；享谷食气者皆受焉，其为君亦惠矣；<br>诸有智者皆学焉，其为师亦博矣。射者数发不中，人教之以仪则喜矣，又况生仪<br>者乎！人莫不知学之有益于己也，然而不能者，嬉戏害人也。人皆多以无用害有<br>用，故智不博而日不足，以凿观池之力耕，则田野必辟矣；以积土山之高修堤防，<br>则水用必足矣；以食狗马鸿雁之费养士，则名誉必荣矣；以弋猎博奕之日诵《诗》<br>读《书》，闻识必博矣。故不学之与学也，犹喑、聋之比于人也。<br>凡学者能明于天下之分，通于治乱之本，澄心清意以存之，见其终始，可谓<br>知略矣。天之所为，禽兽草木；人之所为，礼节制度。构而为宫室，制而为舟舆<br>是也。治之所以为本者，仁义也；所以为末者，法度也。凡人之所以事生者，本<br>也；其所以事死者，末也。本末，一体也；其两爱之，一性也。先本后末，谓之<br>君子；以末害本，谓之小人。君子与小人之性非异也，所在先后而已矣。草木，<br>洪者为本，而杀者为末；禽兽之性，大者为首，而小者为尾。末大于本则折，尾<br>大于要则不掉矣。故食其口而百节肥，灌其本而枝叶美，天地之性也。天地之生<br>物也有本末，其养物也有先后，人之于治也，岂得无终始哉！<br>故仁义者，治之本也。今不知事修其本，而务治其末，是释其根而灌其枝也。<br>且法之生也，以辅仁义，今重法而弃义，是贵其冠履而忘其头足也。故仁义者，<br>为厚基者也。不益其厚而张其广者毁，不广其基而增其高者覆。赵政不增其德而<br>累其高，故灭；智伯不行仁义而务广地，故亡其国。语曰：不大其栋，不能任重。<br>重莫若国，栋莫若德。国主之有民也，犹城之有基，木之有根。根深则本固，基<br>美则上宁。<br>五帝三王之道，天下之纲纪，治之仪表也。今商鞅之启塞，申子之三符，韩<br>非之孤愤，张仪、苏秦之从衡，皆掇取之权，一切之术也。非治之大本，事之恒<br>常，可博闻而世传者也。子囊北而全楚，北不可以为庸；弦高诞而存郑，诞不可<br>以为常。今夫《雅》、《颂》之声，皆发于词，本于情，故君臣以睦，父子以亲，<br>故《韶》、《夏》之乐也，声浸乎金石，润乎草木。今取怨思之声，施之于弦管，<br>闻其音者，不淫则悲，淫则乱男女之辨，悲则感怨思之气。岂所谓乐哉！<br>赵王迁流于房陵，思故乡，作为《山水》之讴，闻者莫不殒涕。荆轲西刺秦<br>王，高渐离、宋意为击筑而歌于易水之上，闻者莫不瞋目裂眦，发植穿冠。因以<br>此声为乐而入宗庙，岂古之所谓乐哉！故弁冕辂舆，可服而不可好也；大羹之和，<br>可食而不可尝也；朱弦漏越，一唱而三叹，可听而不可快也。故无声者，正其可<br>听者也；其无味者，正其足味者也。吠声清于耳，兼味快于口，非其贵也。故事<br>不本于道德者，不可以为仪；言不合乎先王者，不可以为道；音不调乎《雅》、<br>《颂》者，不可以为乐。故五子之言，所以便说掇取也，非天下之通义也。<br>圣王之设政施教也，必察其终始，其县法立仪，必原其本末，不苟以一事备<br>一物而已矣。见其造而思其功，观其源而知其流，故博施而不竭，弥久而不垢。<br>夫水出于山而入于海，稼生于田而藏于仓。圣人见其所生，则知其所归矣。故舜<br>深藏黄金于崭岩之山，所以塞贪鄙之心也。仪狄为酒，禹饮而甘之，遂疏仪狄而<br>绝旨酒，所以遏流湎之行也。师涓为平公鼓朝歌北鄙之音，师旷曰：“此亡国之<br>乐也。”太息而抚之，所以防淫辟之风也。<br>故民知书而德衰，知数而厚衰，知券契而信衰，知机械而实衰也。巧诈藏于<br>胸中，则纯白不备，而神德不全矣。琴不鸣，而二十五弦各以其声应；轴不运，<br>而三十辐各以其力旋。弦有缓急小大，然后成曲；车有劳逸动静，而后能致远。<br>使有声者，乃无声者也；能致千里者，乃不动者也。故上下异道则治，同道则乱。<br>位高而道大者从，事大而道小者凶。故小快害义，小慧害道，小辩害治，苛削伤<br>德。大政不险，故民易道；至治宽裕，故下不相贼；至忠复素，故民无匿情。商<br>鞅为秦立相坐之法，而百姓怨矣；吴起为楚减爵禄之令。而功臣畔矣。商鞅之立<br>法也，吴起之用兵也，天下之善者也。然商鞅之法亡秦，察于刀笔之迹，而不知<br>治乱之本也。吴起以兵弱楚，习于行陈之事，而不知庙战之权也。晋献公之伐骊，<br>得其女，非不善也，然而史苏叹之，见其四世之被祸也。吴王夫差破齐艾陵，胜<br>晋黄池，非不捷也，而子胥忧之，见其必禽于越也。小白奔莒，重耳奔曹，非不<br>困也，而鲍叔、咎犯随而辅之，知其可与至于霸也。勾践栖于会稽，修政不殆，<br>谟虑不休，知祸之为福也。襄子再胜而有忧色，畏福之为祸也。<br>故齐桓公亡汶阳之田而霸，智伯兼三晋之地而亡。圣人见祸福于重闭之内，<br>而虑患于九拂之外者也。<br>原蚕一岁再收，非不利也，然而王法禁之者，为其残桑也。离先稻熟，而农<br>夫耨之，不以小利伤大获也。家老异饭而食，殊器而享，子妇跣而上堂，跪而斟<br>羹，非不费也，然而不可省者，为其害义也。待媒而结言，聘纳而取妇，初絻<br>而亲迎，非不烦也，然而不可易者，所以防淫也。使民居处相司，有罪相觉，于<br>以举奸，非不掇也，然而伤和睦之心，而构仇雠之怨。故事有凿一孔而生百隟，<br>树一物而生万叶者，所凿不足以为便，而所开足以为败，所树不足以为利，而所<br>生足以为濊。愚者惑于小利，而忘其大害。昌羊去蚤虱，而人弗庠者，为其来蛉<br>穷也；狸执鼠，而不可脱于庭者，为捕鸡也。故事有利于小而害于大，得于此而<br>亡于彼者。故行棋者或食两而路穷，或予踦而取胜。偷利不可以为行，而智术不<br>可以为法。<br>故仁知，人材之美者也。所谓仁者，爱人也；所谓知者，知人也。爱人则无<br>虐刑矣，知人则无乱政矣。治由文理，则无悖谬之事矣；刑不侵滥，则无暴虐之<br>行矣。上无烦乱之治，下无怨望之心，则百残除而中和作矣，此三代之所昌。故<br>《书》曰：“能哲且惠，黎民怀之。何忧讙兜，何迁有苗。”智伯有五过人之材，<br>而不免于身死人手者，不爱人也；齐王建有三过人之巧，而身虏于秦者，不知贤<br>也。故仁莫大于爱人，知莫大于知人，二者不立，虽察慧捷巧，劬禄疾力，不免<br>于乱也。<br><hr>
