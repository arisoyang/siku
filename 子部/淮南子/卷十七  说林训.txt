<h4>《子部·淮南子·卷十七  说林训》<b class="x">作者：刘安</b></h4>
<br>以一世之度制治天下，譬犹客之乘舟，中流遗其剑，遽契其舟桅，暮薄而求<br>之，其不知物类亦甚矣！夫随一隅之迹，而不知因天地以游，惑莫大焉。虽时有<br>所合，然而不足贵也。譬若旱岁之土龙，疾疫之刍狗，是时为帝者也。曹氏之裂<br>布，蛷者贵之，然非夏后氏之璜。无古无今，无始无终，未有天地而生天地，<br>至深微广大矣。<br>足以蹍者浅矣，然待所不蹍而后行；智所知者偏矣，然待所不知而后明。<br>游者以足蹶，以手扌巿，不得其数，愈蹶愈败。及其能游者，非手足者矣。<br>鸟飞反乡，兔走归窟，狐死首丘，寒将翔水，各哀其所生。<br>毋贻盲者镜，毋予躄者履，毋赏越人章甫，非其用也。<br>椎固有柄，不能自椓；目见百步之外，不能自见其眦。<br>狗彘不择甂瓯而食，偷肥其体而顾近其死。凤皇高翔千仞之上，故莫之<br>能致。<br>月照天下，蚀于詹诸。腾蛇游雾，而殆于蝍蛆。鸟力胜日，而服于鵻<br>礼，能有修短也。<br>莫寿于殇子，而彭祖为夭矣。<br>短绠不可以汲深，器小不可以盛大，非其任也。<br>怒出于不怒，为出于不为。视于无形，则得其所见矣；听于无声，则得其所<br>闻矣。至味不慊，至言不文，至乐不笑，至音不叫，大匠不斫，大豆不具，大勇<br>不斗，得道而德从之矣。譬若黄钟之比宫，太簇之比商，无更调焉。<br>以瓦鉒者全，以金鉒者跋，以玉鉒者发，是故所重者在外，则内为之<br>掘。逐兽者目不见太山，嗜欲在外，则明所蔽矣。<br>听有音之音者聋，听无音之音者聪；不聋不聪，与神明通。<br>卜者操龟，筮者端策，以问于数，安所问之哉！<br>舞者举节，坐者不期而扌弃皆如一，所极同也。<br>日出旸谷，入于虞渊，莫知其动，须臾之间，俯人之颈。<br>人莫欲学御龙，而皆欲学御马；莫欲学治鬼，而皆欲学治人。急所用也。<br>解门以为薪，塞井以为臼，人之从事，或时相似，水火相憎，鏏在其间，<br>五味以和。骨肉相爱，谗贼间之，而父子相危。夫所以养而害所养，譬犹削足而<br>适履，杀头而便冠。<br>昌羊去蚤虱而来蚙穷，除小害而致大贼，欲小快而害大利。墙之坏也，不<br>若无也，然逾屋之覆。<br>璧瑗成器，礛诸之功；镆邪断割，砥砺之力。<br>狡兔得而猎犬烹，高鸟尽而强弩藏。<br>虻与骥，致千里而不飞，无糗粮之资而不饥。<br>失火而遇雨，失火则不幸，遇雨则幸也。故祸中有福也。<br>鬻棺者，欲民之疾病也；畜粟者，欲岁之荒饥也。<br>水静则平，平则清，清则见物之形，弗能匿也。故可以为正。<br>川竭而谷虚，丘夷而渊塞，唇竭而齿寒，河水之深，其壤在山。<br>均之缟也，一端以为冠，一端以为纟末，冠则戴致之，纟末则蹍履之。<br>知己者不可诱以物，明于死生者，不可却以危。故善游者不可惧以涉。<br>亲莫亲于骨肉，节族之属连也。心失其制，乃反自害，况疏远乎！<br>圣人之于道，犹葵之与日也。虽不能与终始哉，其向之诚也。<br>宫池涔则溢，旱则涸。江水之原，渊泉不能竭。<br>盖非橑不能蔽日，轮非辐不能追疾，然而橑辐未足恃也。<br>金胜木者，非以一刃残林也；土胜水者，非以一<imgheight=32width=32border=0src=/bzk/A15Y.bmp>塞江也。<br>躃者见虎而不走，非勇，势不便也。倾者易覆也。倚者易軵也。几易助<br>也，湿易雨也。<br>设鼠者机动，钓鱼者泛杭，任动者车鸣也。<br>刍狗能立而不能行，蛇床似麋芜而不能芳。谓许由无德，乌获无力，莫不丑<br>于色。<br>人莫不奋于其所不足。以兔之走，使犬如马，则逮日归风；及其为马，则又<br>不能走矣。<br>冬有雷电，夏有霜雪，然而寒暑之势不易，小变不足以妨大节。黄帝生阴阳，<br>上骈生耳目，桑林生臂手，此女娲所以七十化也。<br>终日之言，必有圣之事；百发之中，必有羿、逢蒙之巧。然而世不与也，其<br>守节非也。<br>牛蹄彘颅亦骨也，而世弗灼，必问吉凶于龟者，以其历岁久矣。<br>近敖仓者，不为之多饭；临江河者，不为之多饮；期满腹而已。<br>兰芝以芳，未尝见霜；鼓造辟兵，寿尽五月之望。<br>舌之与齿，孰先礲也？錞之与刃，孰先弊也？绳之与矢，孰先直也？<br>今鳝之与蛇，蚕之与蠋，状相类而爱憎异。<br>晋以垂棘之璧得虞、虢，骊戎以美女亡晋国。<br>聋者不謌，无以自乐；盲者不观，无以接物。<br>观射者遗其埶，观书者忘其爱。意有所在，则忘其所守。<br>古之所为不可更，则推车至今无蝉匷，使但吹竽，使工厌窍，虽中节而<br>不可听。无其君形者也。<br>与死者同病，难为良医；与亡国同道，难与为谋。为客治饭而自藜藿，名尊<br>于实也。<br>乳狗之噬虎也，伏鸡之搏狸也，恩之所加，不量其力。<br>使景曲者，形也；使响浊者，声也。<br>情泄者，中易测，华不时者，不可食也。<br>蹠越者，或以舟，或以车，虽异路，所极一也。佳人不同体，美人不同面，<br>而皆说于目；梨橘枣栗不同味，而皆调于口。<br>人有盗而富者，富者未必盗；有廉而贫者，贫者未必廉。蔐苗类絮，而<br>不可以絮；黂不类布，而可以为布。<br>出林者不得直道，行险者不得履绳。羿之所以射远中微者，非弓矢也；造父<br>之所以追速致远者，非辔衔也。<br>海内其所出，故能大；轮复其所过，故能远。<br>羊肉不慕螘，螘慕于羊肉，羊肉膻也；醯酸不慕蚋，蚋慕于醯酸。<br>尝一脔肉而知一镬之味，悬羽与炭而知燥湿之气。以小见大，以近喻远。<br>十顷之陂，可以灌四十顷；而一顷之陂，可以灌四顷；大小之衰然。<br>明月之光，可以远望，而不可以细书；甚雾之朝，可以细书，而不可以远望<br>寻常之外。<br>画者谨毛而失貌，射者仪小而遗大。<br>治鼠穴而坏里闾，溃小<皮包>而发痤疽，若珠之有颣，玉之有瑕，置之而全，<br>去之而亏。<br>榛巢者处林茂，安也；窟穴者托埵防，便也。王子庆忌足嗫麋鹿，手搏兕<br>虎，置之冥室之中，不能搏龟鳖，势不便也。<br>汤放其主而有荣名，崔杼弑其君而被大谤，所为之则同，其所以为之则异。<br>吕望使老者奋，项托使婴儿矜，以类相慕。<br>使叶落者风摇之，使水浊者鱼挠之。虎豹之文来射，蝯狖之捷来乍。<br>行一棋，不足以见智；弹一弦，不足以见悲。<br>三寸之管而无当，天下弗能满；十石而有塞，百斗而足矣。<br>以篙测江，篙终而以水为测，惑矣。<br>渔者走渊，木者走山，所急者存也；朝之市则走，夕过市则步，所求者亡也。<br>豹裘而杂，不若狐裘之粹；白璧有考，不得为宝；言至纯之难也。<br>战兵死之鬼憎神巫，盗贼之辈丑吠狗。<br>无乡之社，易为黍肉；无国之稷，易为求福。<br>鳖无耳，而目不可以蔽，精于明也；瞽无目，而耳不可以察，精于聪也。遗<br>腹子不思其父，无貌于心也；不梦见像，无形于目也。蝮蛇不可为足，虎豹不可<br>使缘木，马不食脂，桑扈不啄粟，非廉也。<br>秦通崤塞，而魏筑城也。饥马在厩，寂然无声，投刍其旁，争心乃生；引弓<br>而射，非弦不能发矢，弦之为射，百分之一也。<br>道德可常，权不可常。故遁关不可复，亡犴不可再，环可以喻员，不可以轮；<br>绦可以为繶，不必以紃。<br>日月不并出，狐不二雄，神龙不匹，猛兽不群，鸷鸟不双。<br>循绳而斫则不过，悬衡而量则不差，植表而望则不惑，损年则嫌于弟，益年<br>则疑于兄，不如循其理，若其当。<br>人不见龙之飞举而能高者，风雨奉之。蠹众则木折，隙大则墙坏。悬垂之类，<br>有时而隧；枝格之属，有时而驰。<br>当冻而不死者，不失其适；当暑而不暍者，不亡其适；未尝适，亡其适。<br>汤沐具而虮虱相吊，大厦成而燕雀相贺，忧乐别也。柳下惠见饴，曰：“可<br>以养老。”盗跖见饴，曰：“可以黏牡。”见物同，而用之异。<br>蚕食而不饮，二十二日而化；蝉饮而不食，三十日而脱；蜉蝣不食不饮，三<br>日而死。人食礜石而死，蚕食之而不饥；鱼食巴菽而死，鼠食之而肥。类不可必<br>推。<br>瓦以火成，不可以得火；竹以水生，不可以得水。<br>扬堁而欲弭尘，被裘而以翣翼，岂若适衣而已哉！<br>槁竹有火，弗钻不{难灬}，土中有水，弗掘无泉。<br>蛖象之病，人之宝也；人之病，将有谁宝之者乎？<br>为酒人之利而不酤，则竭；为车人之利而不僦，则不达。握火投人，反先之<br>热。<br>邻之母死，往哭之；妻死而不泣，有所劫以然也。<br>西方之倮国，鸟兽弗辟，与为一也。<br>一膊炭<imgheight=32width=32border=0src=/bzk/Z075.bmp>，掇之则烂指；万石俱<imgheight=32width=32border=0src=/bzk/Z075.bmp>，去之十步而不死。同气异积也。大勇小<br>勇，有似于此。<br>今有六尺之席，卧而越之，下材弗难；植而逾之，上材弗易。势施异也。<br>百梅足以为百人酸，一梅不足以为一人和。<br>有以饭死者，而禁天下之食；有以车为败者，而禁天下之乘；则悖矣。<br>钓者静之，<imgheight=32width=32border=0src=/bzk/B15S.bmp>者扣舟，罩者抑之，罣者举之，为之异，得鱼一也。<br>见象牙乃知其大于牛，见虎尾乃知其大于狸，一节见而百节知也。<br>小国不斗于大国之间，两鹿不斗于伏兕之旁。<br>佐祭者得尝，救斗者得伤。荫不祥之木，为电雷所扑。<br>或谓冢，或谓陇，或谓笠，或谓簦。头虱与空木之瑟，名同实异也。<br>日月欲明，而浮云盖之；兰芝欲修，而秋风败之。<br>虎有子，不能搏攫者，辄杀之，为堕武也。<br>龟纽之玺，贤者以为佩；土壤布在田，能者以为富。<br>予拯溺者金玉，不若寻常之缠索。<br>视书，上有酒者，下必有肉；上有年者，下必有月。以类而取之。<br>蒙尘而眯，固其理也，为其不出户而堁之也。<br>屠者羹藿，为车者步行，陶者用缺盆，匠人处狭庐。为者不必用，用者弗肯<br>为。<br>毂立，三十辐各尽其力，不得相害。使一辐独入，众辐皆弃，岂能致千里哉！<br>夜行者掩目而前其手，涉水者解其马载之舟。事有所宜，而有所不施。<br>橘柚有乡，雚苇有丛。兽同足者相从游，鸟同翼者相从翔。<br>田中之潦，流入于海；附耳之言，闻于千里也。<br>苏秦步，曰何故；趋，曰何趋驰；有为则议，多事固苛。<br>皮将弗睹，毛将何顾？畏首畏尾，身凡有几？<br>欲观九州之土，足无千里之行，心无政教之原，而欲为万民之上，则难。<br>旳々者获，提提者射，故大白若辱，大德若不足。<br>未尝稼穑，粟满仓；未尝桑蚕，丝满囊；得之不以道，用之必横。<br>海不受流胔，太山不上小人，旁光不升俎，駠駮不入牲。<br>中夏用箑，快之，至冬而不知去；褰衣涉水，至陵而不知下；未可以应变。<br>有山无林，有谷无风，有石无金。<br>满堂之坐，视钩各异，于环带一也。<br>献公之贤，欺于骊姬；叔孙之智，欺于竖牛。故郑詹入鲁，《春秋》曰：<br>“佞人来。佞人来。”<br>君子有酒，鄙人鼓缶，虽不见好，亦不见丑。<br>人性便丝衣帛，或射之则被铠甲，为其不便以得所便。<br>辐之入毂，各值其凿，不得相通，犹人臣各守其职，不得相干。<br>尝被甲而免射者，被而入水；尝抱壶而度水者，抱而蒙火；可谓不知类矣。<br>君子之居民上，若以腐索御奔马，若蹍薄冰，蛟在其下，若入林而遇乳虎。<br>善用人者，若蚈之足，众而不相害；若唇之与齿，坚柔相摩而不相败。<br>清醠之美，始于耒耜；黼黻之美，在于杼轴。布之新，不如纻；纻之弊，<br>不如布。或善为新，或恶为故。靥<面甫>在颊则好，在颡则丑；绣以为裳则宜，<br>以为冠则讥。<br>马齿非牛蹄，檀根非椅枝，故见其一本而万物知。石生而坚，兰生而芳，少<br>自其质，长而愈明。<br>扶之与提，谢之与让，故之与先，诺之与已也，之与矣，相去千里。<br>污准而粉其颡，腐鼠在坛，烧薰于宫，入水而憎濡，怀臭而求芳，虽善者弗<br>能为工。<br>再生者不获，华大早者不胥时落，毋曰不幸，甑终不堕井，抽簪招燐，有<br>何为惊！<br>使人无度河，可；中河使无度，不可。<br>见虎一文，不知其武；见骥一毛，不知善走。<br>水虿为蟌，孑孑为蚊，兔啮为螚。物之所为，出于不意，弗知者惊，<br>知者不怪。<br>铜英青，金英黄，玉英白，黂烛捔，膏烛泽也。以微知明，以外知内。<br>象肉之味不知于口，鬼神之貌不著于目，捕景之说不形于心。冬冰可折，夏<br>木可结，时难得而易失。<br>木方茂盛，终日采而不知；秋风下霜，一夕而殚。<br>病热而强之餐，救暍而饮之寒，救经而引其索，拯溺而授之石。欲救之，反<br>为恶。<br>虽欲谨亡马，不发户辚，虽欲豫就酒，不怀蓐。<br>孟贲探鼠穴，鼠无时死，必噬其指，失其势也。<br>山云蒸，柱础湿；伏苓掘，兔丝死，一家失熛，百家皆烧。谗夫阴谋，百姓<br>暴骸。<br>粟得水湿而热，甑得火而液。水中有火，火中有水。疾雷破石，阴阳相薄。<br>汤沐之于河，有益不多；流潦注海，虽不能益，犹愈于已。<br>一目之罗，不可以得鸟；无饵之钓，不可以得鱼；遇士无礼，不可以得贤。<br>兔丝无根而生，蛇无足而行，鱼无耳而听，蝉无口而鸣。有然之者也。<br>鹤寿千岁，以极其游；蜉蝣朝生而暮死，而尽其乐。<br>纣醢梅伯，文王与诸侯构之；桀辜谏者，汤使人哭之。<br>狂马不触木，猘狗不自投于河，虽聋虫而不自陷，又况人乎！<br>爱熊而食之盐，爱獭而饮之酒，虽欲养之，非其道。<br>心所说，毁舟为杕；心所欲，毁钟为铎。<br>管子以小辱成大荣，苏秦以百诞成一诚。<br>质的张而弓矢集，林木茂而斧斤入，非或召之，形势所致者也。待利而后拯<br>溺人，亦必以利溺人矣。<br>舟能沉能浮，愚者不能加足。骐骥驱之不进，引之不止，人君不以取道里。<br>刺我行者，欲与我交；訾我货者，欲与我市。<br>以水和水不可食，一弦之瑟不可听。骏马以抑死，直士以正穷，贤者摈于朝，<br>美女摈于宫。<br>行者思于道，而居者梦于床，慈母吟于巷，适子怀于荆。<br>赤肉县则乌鹊集，鹰隼鸷则众鸟散。物之散聚，交感以然。<br>食其食者不毁其器，食其实者不折其枝，塞其源者竭，背其本者枯。<br>交画不畅，连环不解，其解之不以解。<br>临河而羡鱼，不如归家织网。<br>明月之珠，蠬之病而我之利；虎爪象牙，禽兽之利而我之害。<br>易道良马，使人欲驰；饮酒而乐，使人欲謌。<br>是而行之，故谓之断；非而行之，必谓之乱。<br>矢疾，不过二里也；步之迟，百舍不休，千里可致。<br>圣人处于阴，众人处于阳；圣人行于水，众人行于霜。<br>异音者不可听以一律，异形者不可合于一体。农夫劳而君子养焉，愚者言而<br>智者择焉。<br>舍茂林而集于枯，不弋鹄而弋乌，难与有图。<br>寅丘无壑，泉原不溥，寻常之壑，灌千顷之泽。<br>见之明白，处之如玉石；见之暗晦，必留其谋。<br>以天下之大，托于一人之才，譬若悬千钧之重于木之一枝。<br>负子而登墙，谓之不祥，为其一人陨而两人伤。善举事者，若乘舟而悲謌，<br>一人唱而千人和。<br>不能耕而欲黍粱，不能织而喜采裳，无事而求其功，难矣。<br>有荣华者，必有憔悴；有罗纨者，必有麻蒯。<br>鸟有沸波者，河伯为之不潮，畏其诚也。故一夫出死，千乘不轻。<br>蝮蛇螫人，傅以和堇则愈，物故有重而害反为利者。<br>圣人之处乱世，若夏暴而待暮，桑榆之间，逾易忍也。<br>水虽平，必有波；衡虽正，必有差；尺寸虽齐，必有诡。<br>非规矩不能定方圆，非准绳不能正曲直。用规矩准绳者，亦有规矩准绳焉。<br>舟覆乃见善游，马奔乃见良御。<br>嚼而无味者，弗能内于喉；视而无形者，不能思于心。<br>兕虎在于后，随侯之珠在于前，弗及掇者，先避患而后就利。<br>逐鹿者不顾兔，决千金之货者不争铢两之价。<br>弓先调而后求劲，马先驯而后求良，人先信而后求能。<br>陶人弃索，车人掇之；屠者弃销，而锻者拾之；所缓急异也。<br>百星之明，不如一月之光；十牖之开，不如一户之明。<br>矢之于十步贯兕甲，及其极，不能入鲁缟。<br>太山之高，背而弗见；秋豪之末，视之可察。<br>山生金，反自刻；木生蠹，反自食；人生事，反自贼。<br>巧冶不能铸木，巧工不能斫金者，形性然也。<br>白玉不琢，美珠不文，质有余也。<br>故跬步不休，跛鳖千里；累积不辍，可成丘阜。<br>城成于土，木直于下，非有事焉，所缘使然。<br>凡用人之道，若以燧取火，疏之则弗得，数之则弗中，正在疏数之间。<br>从朝视夕者移，从枉准直者亏。圣人之偶物也，若以镜视形，曲得其情。<br>扬子见逵路而哭之，为其可以南，可以北；墨子见练丝而泣之，为其可以黄，<br>可以黑。<br>趋舍之相合，犹金石之一调，相去千岁，合一音也。<br>鸟不干防者，虽近弗射；其当道，虽远弗释。<br>酤酒而酸，买肉而臭；然酤酒买肉，不离屠沽之家。故求物必于近之者。<br>以诈应诈，以谲应谲，若披蓑而救火，毁渎而止水，乃愈益多。<br>西施、毛嫱，状貌不可同，世称其好，美钧也。尧、舜、禹、汤，法籍殊类，<br>得民心一也。圣人者，随时而举事，因资而立功，涔则具擢对，旱则修土龙。<br>临淄之女，织纨而思行者，为之悖戾。室有美貌，缯为之纂绎。<br>徵羽之操，不入鄙人之耳。抮和切适，举坐而善，过府而负手者，希不有<br>盗心。故侮人之鬼者，过社而摇其枝。<br>晋阳处父伐楚以救江，故解捽者不在于捌格，在于批伔。<br>木大者根扌瞿，山高者基扶，蹠巨者志远，体大者节疏。<br>狂者伤人，莫之怨也；婴儿詈老，莫之疾也；贼心{亡虫}。<br>尾生之信，不如随牛之诞，而又况一不信者乎！<br>忧父之疾者子，治之者医；进献者祝，治祭者庖。<br><hr>
