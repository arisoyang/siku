<h4>《子部·淮南子·卷十六  说山训》<b class="x">作者：刘安</b></h4>
<br>魄问于魂曰：“道何以为体？”曰：“以无有为体。”魄曰：“无有有形乎？”<br>魂曰：“无有。”“何得而闻也？”魂曰：“吾直有所遇之耳。视之无形，听之<br>无声，谓之幽冥。幽冥者，所以喻道，而非道也。魄曰：“吾闻得之矣。乃内视<br>而自反也。”魂曰：“凡得道者，形不可得而见，名不可得而扬。今汝已有形名<br>矣，何道之所能乎！”魄曰：“言者，独何为者？”“吾将反吾宗矣。”魄反顾，<br>魂忽然不见，反而自存，亦以沦于无形矣。<br>人不小学，不大迷；不小慧，不大愚。人莫鉴于沫雨，而鉴于澄水者，以其<br>休止不荡也。詹公之钓，千岁之鲤不能避；曾子攀柩车，引楯者为之止也；老母<br>行歌而动申喜，精之至也；瓠巴鼓瑟，而淫鱼出听；伯牙鼓琴，驷马仰秣；介子<br>歌龙蛇，而文君垂泣。故玉在山而草木润，渊生珠而岸不枯。螾无筋骨之强，<br>爪牙之利，上食晞堁，下饮黄泉，用心一也。<br>清之为明，杯水见眸子；浊之为暗，河水不见太山。视日者眩，听雷者聋；<br>人无为则治，有为则伤。无为而治者，载无也；为者，不能有也；不能无为者，<br>不能有为也。人无言而神，有言者则伤。无言而神者载无，有言则伤其神。之神<br>者，鼻之所以息，耳之所以听，终以其无用者为用矣。<br>物莫不因其所有，而用其所无。以为不信，视籁与竽。<br>念虑者不得卧，止念虑，则有为其所止矣，两者俱忘，则至德纯矣。<br>圣人终身言治，所用者非其言也，用所以言也。歌者有诗，然使人善之者，<br>非其诗也。鹦鹉能言，而不可使长。是何则？得其所言，而不得其所以言。故循<br>迹者，非能生迹者也。<br>神蛇能断而复续，而不能使人勿断也；神龟能见梦元王，而不能自出渔者之<br>笼。<br>四方皆道之门户牖向也，在所从窥之。故钓可以教骑，骑可以教御，御可以<br>教刺舟。<br>越人学远射，参天而发，适在五步之内，不易仪也。世已变矣，而守其故，<br>譬犹越人之射也。<br>月望，日夺其光，阴不可以乘阳也。日出星不见，不能与之争光也。故末不<br>可以强于本，指不可以大于臂。下轻上重，其覆必易。一渊不两鲛。<br>水定则清正，动则失平。故惟不动，则所以无不动也。<br>江河所以能长百谷者，能下之也。夫惟能下之，是以能上之。<br>天下莫相憎于胶漆，而莫相爱于冰炭。胶漆相贼，冰炭相息也。墙之坏，愈<br>其立也；冰之泮，愈其凝也，以其反宗。<br>泰山之容，巍巍然高，去之千里，不见埵堁，远之故也。秋豪之末，沦<br>于不测。是故小不可以为内者，大不可以为外矣。<br>兰生幽谷，不为莫服而不芳。舟在江海，不为莫乘而不浮。君子行义，不为<br>莫知而止休。<br>夫玉润泽而有光，其声舒扬，涣乎其有似也。无内无外，不匿瑕秽，近之而<br>濡，望之而隧。夫照镜见眸子，微察秋豪，明照晦冥。故和氏之璧，随侯之珠，<br>出于山渊之精，君子服之，顺祥以安宁，侯王宝之，为天下正。<br>陈成子恒之劫子渊捷也，子罕之辞其所不欲，而得其所欲，孔子之见黏蝉者，<br>白公胜之倒杖策也，卫姬之请罪于桓公，子见子夏曰：“何肥也？”魏文侯见之<br>反被裘而负刍也，儿说之为宋王解闭结也，此皆微眇可以观论者。<br>人有嫁其子而教之曰：“尔行矣。慎无为善。”曰：“不为善，将为不善邪？”<br>应之曰：“善且由弗为，况不善乎？”此全其天器者。<br>拘囹圄者，以日为修；当死市者，以日为短。日之修短有度也，有所在而短，<br>有所在而修也，则中不平也。故以不平为平者，其平不平也。<br>嫁女于病消者，夫死则后难复处也。故沮舍之下，不可以坐；倚墙之傍，不<br>可以立。<br>执狱牢者无病，罪当死者肥泽，刑者多寿，心无累也。<br>良医者，常治无病之病，故无病；圣人者，常治无患之患，故无患也。夫至<br>巧不用剑，善闭者不用关楗，淳于髡之告失火者，此其类。<br>以清入浊，必困辱；以浊入清，必覆倾。君子之于善也，犹采薪者见一芥掇<br>之，见青葱则拔之。天二气则成虹，地二气则泄藏，人二气则成病。阴阳不能且<br>冬且夏，月不知昼，日不知夜。<br>善射者发不失的，善于射矣，而不善所射；善钓者无所失，善于钓矣，而不<br>善所钓。故有所善，则不善矣。<br>钟之与磬也，近之则钟音充，远之则磬音章，物固有近不若远，远不若近者。<br>今曰稻生于水，而不能生于湍濑之流；紫芝生于山，而不能生于盘石之上；<br>慈石能引铁，及其于铜，则不行也。<br>水广者鱼大，山高者木修。广其地而薄其德，譬犹陶人为器也，揲挻其土<br>而不益厚，破乃愈疾。<br>圣人不先风吹，不先雷毁，不得已而动，故无累。月盛衰于上，则蠃蠬应<br>于下，同气相动，不可以为远。<br>执弹而招鸟，挥棁而呼狗，欲致之，顾反走。故鱼不可以无饵钓也，兽不可<br>以虚气召也。<br>剥牛皮，鞟以为鼓，正三军之众，然为牛计者，不若服于<车厄>也。狐白之<br>裘，天子被之而坐庙堂，然为狐计者，不若走于泽。<br>亡羊而得牛，则莫不利失也；断指而免头，则莫不利为也。故人之情，于利<br>之中则争取大焉，于害之中则争取小焉。<br>将军不敢骑白马，亡者不敢夜揭炬，保者不敢畜噬狗。<br>鸡知将旦，鹤知夜半，而不免于鼎俎。<br>山有猛兽，林木为之不斩，园有螫虫，藜藿为之不采。<br>为儒而踞里闾，为墨而朝吹竽，欲灭迹而走雪中，拯溺者而欲无濡，是非所<br>行而行所非。<br>今夫暗饮者，非尝不遗饮也，使之自以平，则虽愚无失矣。是故不同于和，<br>而可以成事者，天下无之矣。<br>求美则不得美，不求美则美矣；求丑则不得丑，求不丑则有丑矣；不求美又<br>不求丑，则无美无丑矣。是谓玄同。<br>申徒狄负石自沉于渊，而溺者不可以为抗；弦高诞而存郑，诞者不可以为常。<br>事有一应，而不可循行。<br>人有多言者，犹百舌之声；人有少言者，犹不脂之户也。六畜生多耳目者不<br>详，谶书著之。<br>百人抗浮，不若一人挈而趋。物固有众而不若少者，引车者二六而后之。事<br>固有相待而成者，两人俱溺，不能相拯，一人处陆则可矣。故同不可相治，必待<br>异而后成。<br>千年之松，下有茯苓，上有兔丝，上有丛蓍，下有伏龟，圣人从外知内，以<br>见知隐也。<br>喜武非侠也，喜文非儒也，好方非医也，好马非驺也，知音非瞽也，知味非<br>庖也。此有一概而未得主名也。<br>被甲者非为十步之内也，百步之外，则争深浅，深则达五藏，浅则至肤而止<br>矣。死生相去，不可为道里。<br>楚王亡其猿，而林木为之残；宋君亡其珠，池中鱼为之殚。故泽失火而林忧。<br>上求材，臣残木；上求鱼，臣乾谷；上求楫，而下致船；上言若丝，下言若<br>纶。上有一善，下有二誉；上有三衰，下有九杀。<br>大夫种知所以强越，而不知所以存身；苌弘知周之所存，而不知身所以亡。<br>知远而不知近。<br>畏马之辟也，不敢骑；惧车之覆也，不敢乘；是以虚祸距公利也。不孝弟者，<br>或詈父母。生子者，所不能任其必孝也，然犹养而长之。<br>范氏之败，有窃其钟负而走者，鎗然有声，惧人闻之，遽掩其耳。憎人闻<br>之，可也；自掩其耳，悖矣。<br>升之不能大于石也，升在石之中；夜之不能修其岁也，夜在岁之中；仁义之<br>不能大于道德也，仁义在道德之包。<br>先针而后缕，可以成帷；先缕而后针，不可以成衣。针成幕，蔂成城。<br>事之成败，必由小生。言有渐也。<br>染者先青而后黑则可，先黑而后青则不可；工人下漆而上丹则可，下丹而上<br>漆则不可。万事由此，所先后上下，不可不审。<br>水浊而鱼噞，形劳而神乱。故国有贤君，折冲万里。<br>因媒而嫁，而不因媒而成；因人而交，不因人而亲。行合趋同，千里相从；<br>行不合，趋不同，对门不通。海水虽大，不受胔芥，日月不应非其气，君子不容<br>非其类也。<br>人不爱倕之手，而爱己之指，不爱江、汉之珠，而爱己之钩。<br>以束薪为鬼，以火烟为气。以束薪为鬼，朅而走；以火烟为气，杀豚烹狗。<br>先事如此，不如其后。<br>巧者善度，知其善豫。羿死桃部，不给射；庆忌死剑锋，不给搏。<br>灭非者户告之曰：“我实不与我谀乱。”谤乃愈起。止言以言，止事以事，<br>譬犹扬堁而弭尘，抱薪而救火。流言雪污，譬犹以涅拭素也。<br>矢之于十步贯兕甲，于三百步不能入鲁缟。骐骥一日千里，其出致释驾而僵。<br>大家攻小家则为暴，大国并小国则为贤，小马非大马之类也，小知非大知之<br>类也。<br>被羊裘而赁，固其事也；貂裘而负笼，其可怪也。<br>以洁白为污辱，譬犹沐浴而抒溷，薰燧而负彘。<br>治疽不择善恶丑肉而并割之，农夫不察苗莠而并耘之，岂不虚哉！<br>坏塘以取龟，发屋而求狸，掘室而求鼠，割唇而治龋。桀、跖之徒，君子不<br>与。<br>杀戎马而求狐狸，援雨鳖而失灵龟，断右臂而争一毛，折镆邪而争锥刀，用<br>智如此，岂足高乎！<br>宁百刺以针，无一刺以刀；宁一引重，无久持轻；宁一月饥，无一旬饿。万<br>人之蹪，愈于一人之隧。<br>有誉人之力俭者，舂至旦，不中员呈，犹谪之。察之，乃其母也。故小人之<br>誉人，反为损。<br>东家母死，其子哭之不哀，西家子见之，归谓其母曰：“社何爱速死，吾必<br>悲哭社！”夫欲其母之死者，虽死亦不能悲哭矣。谓学不暇者，虽暇亦不能学矣。<br>见窾木浮而知为舟，见飞蓬转而知为车，见鸟迹而知著书，以类取之。<br>以非义为义，以非礼为礼，譬犹倮走而追狂人，盗财而予乞者，窃简而写法<br>律，蹲踞而诵《诗》、《书》。<br>割而舍之，镆邪不断肉；执而不释，马牦截玉。圣人无止，无以岁贤昔，日<br>愈昨也。<br>马之似鹿者千金，天下无千金之鹿。玉待礛诸而成器，有千金之璧，而无<br>锱锤之礛诸。<br>受光于隙，照一隅；受光于牖，照北壁；受光于户，照室中无遗物；况受光<br>于宇宙乎！天下莫不藉明于其前矣。由此观之，所受者小，则所见者浅；所受者<br>大，则所照者博。<br>江出岷山，河出昆仑，济出王屋，颍出少室，汉出嶓冢，分流舛驰，注于东<br>海，所行则异，所归则一。<br>通于学者若车轴，转毂之中，不运于己，与之致千里，终而复始，转无穷之<br>源。不通于学者若迷惑，告之以东西南北，所居聆聆，背而不得，不知凡要。<br>寒不能生寒，热不能生热；不寒不热，能生寒热。故有形出于无形，未有天<br>地能生天地者也，至深微广大矣！<br>雨之集无能霑，待其止而能有濡；矢之发无能贯，待其止而能有穿。唯止能<br>止众止。<br>因高而为台，就下而为池，各就其势，不敢更为。<br>圣人用物，若用朱丝约刍狗，若为土龙以求雨。刍狗待之而求福，土龙待之<br>而得食。<br>鲁人身善制冠，妻善织履，往徙于越而大困穷，以其所修而游不用之乡。譬<br>若树荷山上，而畜火井中。操钓上山，揭斧入渊，欲得所求，难也。方车而蹠越，<br>乘桴而入胡，欲无穷，不可得也。<br>楚王有白蝯，王自射之，则搏矢而熙；使养由基射之，始调弓矫矢，未发<br>而蝯拥柱号矣，有先中中者也。<br>呙氏之璧，夏后之璜，揖让而进之，以合欢；夜以投人，则为怨，时与不时。<br>画西施之面，美而不可说，规孟贲之目，大而不可畏；君形者亡焉。<br>人有昆弟相分者，无量，而众称义焉。夫惟无量，故不可得而量也。<br>登高使人欲望，临深使人欲窥，处使然也。射者使人端，钓者使人恭，事使<br>然也。曰：“杀罢牛可以赎良马之死，莫之为也。杀牛，必亡之数，以必亡赎不<br>必死，未能行之者矣。季孙氏劫公家，孔子说之。先顺其所为，而后与之入政。<br>曰：“举枉与直，如何而不得？举直与枉，勿与遂往。”此所谓同污而异途<br>者。<br>众曲不容直，众枉不容正，故人众则食狼，狼众则食人。<br>欲为邪者，必相明正；欲为曲者，必相达直。公道不立，私欲得容者，自古<br>及今，未尝闻也。此以善托其丑。<br>众议成林，无翼而飞，三人成市虎，一里能挠椎。<br>夫游没者不求沐浴，已自足其中矣。故食草之兽，不疾易薮；水居之虫，不<br>疾易水。行小变而不失常。<br>信有非礼而失礼。尾生死其梁柱之下，此信之非也；孔氏不丧出母，此礼之<br>失者。<br>曾子立孝，不过胜母之闾；墨子非乐，不入朝歌之邑；曾子立廉，不饮盗泉；<br>所谓养志者也。<br>纣为象箸而箕子<口希>，鲁以偶人葬而孔子叹。故圣人见霜而知冰。<br>有鸟将来，张罗而待之，得鸟者，罗之一目也。今为一目之罗，则无时得鸟<br>矣。今被甲者，以备矢之至，若使人必知所集，则悬一札而已矣。事或不可前规，<br>物或不可虑，卒然不戒而至，故圣人畜道以待时。<br>髡屯犁牛，既犐以牜脩，决鼻而羁，生子而犠，尸祝斋戒以沉诸河，河伯<br>岂羞其所从出，辞而不享哉！<br>得万人之兵，不如闻一言之当；得隋侯之珠，不若得事之所由；得呙氏之璧，<br>不若得事之所适。<br>撰良马者，非以逐狐狸，将以射麋鹿；砥利剑者，非以斩缟衣，将以断兕犀。<br>故高山仰止，景行行止，乡者其人。<br>见弹而求鸮炙，见卵而求晨夜，见黂而求成布，虽其理哉，亦不病暮。<br>象解其牙，不憎人之利之也。死而弃其招箦，不怨人取之。人能以所不利利<br>人则可。<br>狂者东走，逐者亦东走，东走则同，所以东走则异。溺者入水，拯之者亦入<br>水，入水则同，所以入水者则异。故圣人同死生，愚人亦同死生。圣人之同死生，<br>通于分理；愚人之同死生，不知利害所在。徐偃王以仁义亡国，国亡者非必仁义；<br>比干以忠靡其体，被诛者非必忠也。<br>故寒颤，惧者亦颤，此同名而异实。<br>明月之珠，出于蛖蜄；周之简圭，生于垢石；大蔡神龟，出于沟壑。万<br>乘之主，冠锱锤之冠，履百金之车。牛皮为贱，正三军之众。<br>欲学歌讴者，必先徵羽乐风；欲美和者，必先始于《阳阿》、《采菱》。此<br>皆学其所不学，而欲至其所欲学者。<br>燿蝉者务在明其火，钓鱼者务在芳其饵。明其火者，所以耀而致之也；芳其<br>饵者，所以诱而利之也。欲致鱼者先通水，欲致鸟者先树木。水积而鱼聚，木茂<br>而鸟集。好弋者先具缴与矰，好鱼者先具罟与罛，未有无其具而得其利。<br>遗人马而解其羁，遗人车而税其<车羲>，所爱者少，而所亡者多。故里人谚曰：<br>“烹牛而不盐，败所为也。”<br>桀有得事，尧有遗道，嫫母有所美，西施有所丑。故亡国之法，有可随者；<br>治国之俗，有可非者。<br>琬琰之玉，在洿泥之中，虽廉者弗释；弊箄甑瓾，在袇茵之上，虽贪<br>者不搏。美之所在，虽污辱，世不能贱；恶之所在，虽高隆，世不能贵。<br>春贷秋赋，民皆欣；春赋秋贷，众皆怨。得失同，喜怒为别，其时异也。<br>为鱼德者，非挈而入渊；为蝯赐者，非负而缘木。纵之其所而已。<br>貂裘而杂，不若狐裘而粹，故人莫恶于无常行。<br>有相马而失马者，然良马犹在相之中。今人放烧，或操火往益之，或接水往<br>救之，两者皆未有功，而怨德相去亦远矣。<br>郢人有买屋栋者，求大三围之木，而人予车毂，跪而度之，巨虽可，而修不<br>足。<br>遽伯玉以德化，公孙鞅以刑罪，所极一也。病者寝席，医之用针石，巫之用<br>糈藉，所救钧也。<br>貍头愈鼠，鸡头已瘘，虻散积血，斫木愈龋，此类之推者也。膏之杀鳖，鹊<br>矢中猬，烂灰生蝇，漆见蟹而不干，此类之不推者也。推与不推，若非而是，若<br>是而非，孰能通其微！<br>天下无粹白狐，而有粹白之裘；掇之众白也。善学者，若齐王之食鸡，必食<br>其蹠数十而后足。<br>刀便剃毛，至伐大木，非斧不克。物固有以克适成不逮者。<br>视方寸于牛，不知其大于羊；总视其体，乃知其大相去之远。<br>孕妇见兔而子缺唇，见麋而子四目。小马大目，不可谓大马；大马之目眇，<br>可谓之眇马。物固有似然而似不然者。故决指而身死，或断臂而顾活。类不可必<br>推。<br>厉利剑者必以柔砥，击钟磬者必以濡木，毂强必以弱辐，两坚不能相和，两<br>强不能相服。故梧桐断角，马牦截玉，媒但者，非学谩也，但成而生不信；立<br>慬者，非学斗争也，慬立而生不让。故君子不入狱，为其伤恩也；不入市，<br>为其侳廉也。积不可不慎者也。<br>走不以手，缚手，走不能疾；飞不以尾，屈尾，飞不能远。物之用者，必待<br>不用者。故使之见者，乃不见者也；使鼓鸣者，乃不鸣者也。<br>尝一脔肉，知一镬之味；悬羽与炭，而知燥湿之气；以小明大。见一叶落，<br>而知岁之将暮；睹瓶中之冰，而知天下之寒；以近论远。<br>三人比肩，不能外出户；一人相随，可以通天下。<br>足蹍地而为迹，暴行而为影，此易而难。<br>庄王诛里史，孙叔敖制冠浣衣，文公弃荏席，后霉黑，咎犯辞归，故桑叶落<br>而长年悲也。<br>鼎错日用而不足贵，周鼎不爨而不可贱。物固有以不用而为有用者。地平则<br>水不流，重钧则衡不倾，物之尤必有所感，物固有以不用为大用者。<br>先倮而浴则可，以浴而倮则不可；先祭而后飨则可，先飨而后祭则不可。物<br>之先后，各有所宜也。<br>祭之日而言狗生，取妇夕而言衰麻，置酒之日而言上冢，渡江河而言阳侯之<br>波。<br>或曰知其且赦也，而多杀人；或曰知其且赦也，而多活人；其望赦同，所利<br>害异。故或吹火而然，或吹火而灭，所以吹者异也。烹牛以飨其里，而骂其东家<br>母，德不报而身见殆。<br>文王污膺，鲍申伛背，以成楚国之治。裨谌出郭而知，以成子产之事。<br>朱儒问径天高于修人，修人曰：“不知。”曰：“子虽不知，犹近之于我。”<br>故凡问事，必于近者。<br>寇难至，躃者告盲者，盲者负而走，两人皆活，得其所能也。故使盲者语，<br>使躃者走，失其所也。<br>郢人有鬻其母，为请于买者曰：“此母老矣。幸善食之而勿苦。”此行大不<br>义而欲为小义者。<br>介虫之动以固，贞虫之动以毒螫，熊罴之动以攫搏，兕牛之动以牴触，物莫<br>措其所修，而用其所短也。<br>治国者若鎒田，去害苗者而已。今沐者堕发，而犹为之不止，以所去者少，<br>所利者多。<br>砥石不利，而可以利金；擏不正，而可以正弓。物固有不正而可以正，不<br>利而可以利。<br>力贵齐，知贵捷。得之同，速为上，胜之同，迟为下。所以贵镆邪者，以其<br>应物而断割也。几刂靡勿释，牛车绝辚。<br>为孔子之穷于陈、蔡而废六艺，则惑；为医之不能自治其病，病而不就药，<br>则勃矣。<br><hr>
