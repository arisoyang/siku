<h4>《子部·洛阳牡丹记·花释名第二》<b class="x">作者：欧阳修</b></h4>
<br>牡丹之名，或以氏，或以州，或以地，或以色，或旌其所异者而志之。姚黄、<br>左花、魏花，以姓著；青州、丹州、延州红，以州著；细叶、粗叶、寿安、潜溪<br>绯，以地著；一擫红、鹤翎红、珠砂红、玉板白、多叶紫、甘草黄，以色著；献<br>来红、添色红、九蕊真珠、鹿胎花、倒晕檀心、莲花萼、一百五、叶底紫，皆志<br>其异者。<br>姚黄者，千叶黄花，出于民姚氏家。此花之出于今未十年，姚氏居白司马坡，<br>其地属河阳。然花不传河阳传洛阳，亦不甚多，一岁不过数朵。<br>牛黄亦千叶，出于民牛氏家。比姚黄差小。<br>真宗祀汾阴，还，过洛阳，留宴淑景亭，牛氏献此花，名遂著。<br>甘草黄，单叶，色如甘草。洛人善别花，见其树知为某花。云独姚黄易识，<br>其叶嚼之不腥。<br>魏家花者，千叶肉红花，出于魏相（仁溥）家。始樵者于寿安山中见之，斫<br>以卖魏氏。魏氏池馆甚大，传者云：此花初出时，人有欲阅者，人税十数钱，乃<br>得登舟渡池至花所，魏氏日收十数缗。其后破亡，鬻其园，今普明寺后林池乃其<br>地，寺僧耕之以植桑麦。花传民家甚多，人有数其叶者，云至七百叶。钱思公尝<br>曰：“人谓牡丹花王，今姚黄真可为王，而魏花乃后也。<br>鞓红者，单叶深红花，出青州，一曰青州红。故张仆射（齐贤）有第西京<br>贤相坊，自青州以橐驼驮其种，遂传洛中，其色类腰带鞓，谓之鞓红。<br>献来红者，大，多叶浅红花。张仆射罢相居洛阳，人有献此花者，因曰献来<br>红。<br>添色红者，多叶花，始开而白，经日渐红，至其落乃类深红。此造化之尤巧<br>者。<br>鹤翎红者，多叶花，其末白而本肉红，如鸿鹄羽色。<br>细叶、粗叶寿安者，皆千叶肉红花，出寿安县锦屏山中，细叶者尤佳。<br>倒晕檀心者，多叶红花。凡花近萼色深，至其末渐浅。此花自外深色，近萼<br>反浅白，而深檀点其心，此尤可爱。<br>一擫红者，多叶浅红花，叶杪深红一点，如人以三指擫之。<br>九蕊真珠红者，千叶红花，叶上有一白点如珠，而叶密，蹙其蕊为九。<br>一百五者，多叶白花。洛阳以谷雨为开候，而此花常至一百五日开，最先。<br>丹州、延州花，皆千叶红花。不知其至洛之因。<br>莲花萼者，多叶红花，青趺三重，如莲花萼。<br>左花者，千叶紫花，叶密而齐如截，亦谓之平头紫。<br>朱砂红者，多叶红花，不知其所出。有民门氏子者，善接花以为生，买地于<br>崇德寺前治花圃，有此花。洛阳豪家尚未有，故其名未甚著。花叶甚鲜，向日视<br>之如猩血。<br>叶底紫者，千叶紫花，其色如墨，亦谓之墨紫花。在藂中旁必生一大枝，引<br>叶覆其上。其开也，比他花可延十日之久。噫！造物者亦惜之耶。此花之出，比<br>他花最远。传云：唐末有中官为观军容使者，花出其家，亦谓之军容紫，岁久失<br>其姓氏矣。<br>玉板白者，单叶白花，叶细长如拍板，其色如玉，而深檀心。洛阳人家亦少<br>有。余尝从思公至福严院见之，问寺僧而得其名，其后未尝见也。<br>潜溪绯者，千叶绯花。出于潜溪寺，寺在龙门山后，本唐相李藩别墅。今寺<br>中已无此花，而人家或有之。本是紫花，忽于藂中特出绯者不过一二朵，明年移<br>在他枝，洛人谓之转（音篆）枝花，故其接头尤难得。<br>鹿胎花者，多叶紫花。有白点如鹿胎之纹，故苏相（禹珪）宅今有之。<br>多叶紫，不知其所出。初，姚黄未出时，牛黄为第一；牛黄未出时，魏花为<br>第一；魏花未出时，左花为第一；左花之前，唯有苏家红、贺家红、林家红之类，<br>皆单叶花，当时为第一。自多叶、千叶花出后，此花黜矣。今人不复种也。<br>牡丹初不载文字，唯以药载《本草》。然于花中不为高第，大抵丹、延以西<br>及褒斜道中尤多，与荆棘无异。土人皆取以为薪。自唐则天已后，洛阳牡丹始盛，<br>然未闻有以名著者。如沈、宋、元、白之流，皆善咏花草，计有若今之异者，彼<br>必形于篇咏，而寂无传焉。唯刘梦得有《咏鱼朝恩宅牡丹诗》，但云“一藂千万<br>朵”而已，亦不云其美且异也。谢灵运言“永嘉竹间水际多牡丹”，今越花不及<br>洛阳甚远，是洛花自古未有若今之盛也。<br><hr>
